त्रयमपि अधिक्रियते - 'समर्थानाम्' इति च, 'प्रथमात्' इति च, 'वा' इति च। स्वार्थिकप्रत्ययावधिः च अयमधिकारः, <<प्राग्दिशो विभक्तिः>> [[5.3.1]] इति यावत्। स्वार्थिकेषु हि अस्य उपयोगः नास्ति, विकल्पः अपि तत्र अनवस्थितः। केचित्  नित्यम् एव भवन्ति। 

लक्षणवाक्यानि - <<तस्य अपत्यम्>> [[4.1.92]], <<तेन रक्तं रागात्>> [[4.2.1]],  <<तत्र भवः>> [[4.3.53]] इत्येवमादीनि भविष्यन्ति। तेषु सामर्थ्ये सति प्रथमनिर्दिष्टादेव विकल्पेन प्रत्ययः भवतीति वेदितव्यम्। 

'समर्थानाम्' इति निर्धारणे षष्ठी। समर्थानां मध्ये प्रथमः प्रत्ययप्रकृतित्वेन निर्धार्यते। तस्य इति सामान्यं विशेषलक्षणार्थम्। तदीयं प्राथम्यं विशेषाणां विज्ञायते। उपगोः अपत्यम् औपगवः। 

समर्थानाम् इति किम्? 'कम्बल उपगोः, अपत्यं देवदत्तस्य'। प्रथमात् इति किम्? षष्ठ्यन्ताद् यथा स्यात्, प्रथमान्तात् मा  भूत्। 

वा इति किम्? वाक्यमपि यथा स्यात् - उपगोरपत्यम् इति। यद्येवम्, समासवृत्तिः तद्धितवृत्त्या बाध्येत - उपग्वपत्यम् इति। न एष दोषः। पूर्वसूत्रात् अन्यतरस्यां ग्रहणमनुवर्तते। तेन एतदपि भविष्यति।