अपत्याधिकारादन्यत्र लौकिकं गोत्रमपत्यमात्रं गृह्यते। गोत्रप्रत्ययान्तात् प्रातिपदिकादङ्कवत् प्रत्ययविधिर्भवति ततः आगतः इत्येतस्मिन् विषये। अङ्कग्रहणेन तस्य इदमर्थसामान्यं लक्ष्यते। तस्माद् वुञतिदिष्यते, न अण् एव - <<संघाङ्कलक्षणेष्वञ्यञिञामण्>> [[4.3.127]] इति। औपगवानामङ्कः औपगवकः। कापटवकः। नाडायनकः। चारायणकः। एवम् औपगवेभ्य आगतम् औपगवकम्। कापटवकम्। नाडायनकम्। चारायणकम्।