कालाध्वनोरत्यन्तसंयोगे इति वर्तते। अपवर्गः फलप्राप्तौ सत्यां क्रियापरिसमाप्तिः। अपवर्गे गम्यमाने कालाध्वनोरत्यन्तसंयोगे तृतीया विभक्तिर्भवति। मासेन अनुवाकोऽधीतः। संवत्सरेण अनुवाकोऽधीतः। अध्वनः क्रोशेन अनुवाकोऽधीतः। योजनेन अनुवाकोऽधीतः। अपवर्गे इति किम्? क्रोशमधीतोऽनुवाकः। मासमधीतः। कर्तव्यादृत्तौ फलसिद्धेरभावात् तृतीया न भवति। मासमधीतोऽनुवाकः, न च अनेन गृहीतः।