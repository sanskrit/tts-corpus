शास्त्रे स्वम् एव रूपं शब्दस्य ग्राह्यं बोध्यं प्रत्याय्यं भवति, न बाह्योऽर्थः, शब्दसंज्ञां वर्जयित्वा । शब्देन अर्थावगतेरर्थे कार्यस्य असम्भवात् तद्वाचिनाम् शब्दानाम् सम्प्रत्ययो मा भूदिति सूत्रम् इदमारभ्यते । <<अग्नेर्ढक्>> [[4.2.33]] - आग्नेयमष्टाकपालं निर्वपेत् (श्रौत्रसूत्रम् 1.19)- अग्निशब्दोऽग्निशब्दस्यैव ग्राहको भवति; न ज्वलनः, पावकः, धूमकेतुः इति , न अतः प्रत्ययो भवति । <<उदश्वितोऽन्यतरस्याम्>>  [[4.2.19]] औदश्वित्कम्, औदश्वितम् - न तक्रम्, अरिष्टं, कालशेयं, दण्डाहतं, मथितम् इति, न अतः प्रत्ययो भवति । अशब्दसंज्ञा इति किम् ? <<दाधा घ्वदाप्>> [[1.1.20]], <<तरप्तमपौ घः>> [[1.1.23]] - घुग्रहणेषु घग्रहणेषु च संज्ञिनां ग्रहणम्, न संज्ञायाः । <!सित्तद्विशेषाणां वृक्षाद्यर्थम्!> । सिन्निर्देशः कर्तव्यः,  ततो वक्तव्यम् तद्विशेषाणां ग्रहणं भवति - इति । किं प्रयोजनम् ? वृक्षाद्यर्थम् - <<विभाषा वृक्षमृगतृणधान्यव्यञ्जनपशुशकुन्यश्ववडवपूर्वापराधरोत्तराणाम्>> [[2.4.12]] इति प्लक्षन्यग्रोधम्, प्लक्षन्यग्रोधाः । <!पित्पर्यायवचनस्य च स्वाद्यर्थम्!> । पिन्निर्देशः कर्तव्यः,  ततो वक्तव्यम् पर्यायवचनस्य ग्रहणं भवति, चकारात् स्वस्य रूपस्य तद्विशेषाणां चेति । किं प्रयोजनम् ? स्वाद्यर्थम् - <<स्वे पुशः>> [[3.4.40]] -  स्वपोषं पुष्टः;   रैपोशम्,  धनपोशम्, अश्वपोषम्, गोपोशम् ।  <!जित्पर्यायवचनस्यैव राजाद्यर्थम्!> ।  जिन्निर्देशः कर्तव्यः,  ततो वक्तव्यम् पर्यायवचनस्यैव ग्रहणं भवतीति, न स्वरूपस्य, न अपि तद्विशेषाणाम् । किं प्रयोजनम् ? राजाद्यर्थम् - <<सभा राजा अमनुष्यपूर्वा>> [[2.4.23]] - इनसभम् , ईश्वरसभम् । तस्यैव न भवति - राजसभा ; तद्विशेषाणां च न भवति - पुष्यमित्रसभा,  चन्द्रगुप्तसभा । <!झित्तद्विशेषाणां च मत्स्याद्यर्थम्!> झिन्निर्देशः कर्तव्यः,  ततो वक्तव्यम् तस्य च ग्रहणं भवति तद्विशषाणां चेति । किं प्रयोजनम् ? मत्स्याद्यर्थम् - <<पक्षिमत्स्यमृगान् हन्ति>> [[4.4.35]] इति ठक् -पाक्षिकः , मात्स्यियकः ; तद्विशेषाणाम् - शाकुनिकः ; पर्यायाणां न भवति - अजिह्मान् हन्ति, अनिमिषान् हन्ति - इति । अथैकस्यैष्यते - मीनान् हन्तीति मैनिकः ॥