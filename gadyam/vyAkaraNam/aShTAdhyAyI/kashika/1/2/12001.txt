अतिदेशः अयम् । गाङिति इङादेशो गृह्यते, न 'गाङ् गतौ' (भ्वादिगणः) इति, ङकारस्य अनन्यार्थत्वात् । कुटादयोऽपि 'कुट कौटिल्ये' (तुदादिगणः) इत्येतदारभ्य यावत् कुङ् शब्दे (तुदादिगणः) इति । एभ्यो गाङ्कुटादिभ्यः परे अञ्णितः प्रत्यया ङितो भवन्ति, ङिद्वद् भवन्ति इत्यर्थः । गाङः - अध्यगीष्ट,  अध्यगीषाताम्,  अध्यगीषत । कुटादिभ्यः - कुटिता, कुटितुम्, कुटितव्यम् ; उत्पुटिता, उत्पुटितुम्, उत्पुटितव्यम् । अञ्णितिति किम् ? उत्कोटयति, उच्चुकोट, उत्कोटकः, उत्कोटो वर्तते । <!व्यचेः कुटादित्वमनसीति वक्तव्यम्!> - विचिता, विचितुम्, विचितव्यम् । अनसि इति किम् ?  उरुव्यचाः ॥