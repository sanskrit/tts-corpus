निष्ठा सेट्  न कित् इति वर्तते । उदुपधाद् धातोः परो भावे आदिकर्मणि च वर्तमानो निष्ठाप्रत्ययः सेट् अन्यतरस्यां न किद् भवति । द्युतितमनेन, द्योतितमनेन ; प्रद्युतितः, प्रद्योतितः ; मुदितमनेन, मोदितमनेन ; प्रमुदितः, प्रमोदितः । उदुपधातिति किम् ? लिखितमनेन । भावादिकर्मणोः इति किम् ? रुचितं कार्षापणं ददाति । सेट् इत्येव - प्रभुक्त ओदनः । व्यवस्थितविभाषा चेयम्, तेन शब्विकरणानाम् एव भवति ; गुध परिवेष्टने (दिवादिगणः)  - गुधितम् इत्यत्र न भवति ॥