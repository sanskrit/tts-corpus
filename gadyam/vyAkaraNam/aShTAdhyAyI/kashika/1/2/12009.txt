सनित्यनुवर्तते । क्त्वा इति निवृतम् । इगन्ताद् धातोः परो झलादिः सन् किद् भवति । चिचीषति ; तुष्टूषति ; चिकीर्षति । इकः इति किम् ? पिपासति ; तिष्ठासति । झलिति किम् ? शिशयिषते । किमर्थमदमुच्यते ? गुणो मा भूदिति । <<अज्झनगमां सनि>> [[6.4.16]] इति दीर्घत्वं गुणस्य बाधकं भविष्यति ।यथैव तर्हि दीर्घत्वं गुणं बाधते तथा णिलोपमपि बाधेत । तस्माद् दीर्घत्वस्य अवकाशदानाय कित्त्वम् इदमारभ्यते । 'चिचीषति' इत्यादिषु सावकाशं दीर्घत्वं परत्वाद् णिलोपेन बाध्यते । ज्ञीप्सति । 
इकः कित्त्वं गुणो मा भूत् दीर्घारम्भात् कृते भवेत् । अनर्थकम् तु ह्रस्वार्थं दीर्घाणां तु प्रसज्यते ॥1॥
सामर्थ्याद्धि पुनर्भाव्यं मॄदित्त्वं दीर्घसंश्रयम् । दीर्घाणां नाकृते दीर्घे णिलोपस्तु प्रयोजनम् ॥ 2 ॥