+++
title = "१३ सिद्धान्तशिखोपनिषत्"

+++
सिद्धान्तशिखोपनिषत्   
ॐ अथ भारद्वाजः कुमारं पप्रच्छ । कोऽयं भवादृशानां  
परमशिवभक्तानां सिद्धान्तः । कुतः सर्वे न विदन्तीति ।  
तद्गुह्यमुवाच स्कन्दः । भारद्वाज शृणु नाम क्वचिद्वदन्ति साम्बं  
सर्वदेवप्रकृष्टं शिवं वरेण्यं पक्वचित्ताः शिवस्य प्रसादतो  
ज्ञानमात्राद्विदन्ति ॥

विश्वाधिकं शङ्करं ये प्रमूढा हीनं विष्णोर्ब्रह्मणो वा वदन्ति ।  
न संसारात् प्रमुच्यन्ते कदाचिच्छतैः कम्पैः कोटिभिर्वाऽथदोषैः ॥

यथा राज्ञे कुर्वन्नमात्युबुद्धिं  
देही विन्देद्बाधमस्माद्विनष्टम् ।  
सत्यादिरूपं शिवमेवं विदानो  
विष्ण्वादिबुद्ध्या हीयतेऽज्ञानसङ्गात् ॥

महानग्निः काष्ठमार्द्रं च शुष्कं कृत्वा दहेदीश्वरोत्कृष्टबुद्धिः ।  
दहेत् पापान्याशु विज्ञानदात्री न संसारे मज्जते वा कदाचित् ॥

महादेवे त्रिपुण्ड्रस्य धारणे भस्मकुण्ठने ।  
पुण्यलेशविहीनस्य श्रद्धा नैव प्रजायते ॥

पापपूर्णस्य मर्त्यस्य त्रिपुण्ड्रोद्धूकलने शिवे ।  
रुद्राक्षधारणे द्वेषः स्वत युव प्रजायते ॥

जन्मगयनन्तानि विस्तीर्य भूयः शिवप्रसादाद्धृतपुण्यलेशः ।  
शिवे भक्तिं प्राप्य तद्भक्तसङ्गान्न संसृतौ घोरदुःखात् प्रमज्जेत् ॥

योऽज्ञानाद्वा शिवशब्दं गृणानः पापैर्घोरैर्मुच्यते वा कदाचित् ।  
को वा वेत्ता महिमानं शिवस्य परात् परस्य ज्ञानगुह्यस्य गुह्यम् ।  
सद्योजाताद्ब्राह्मणाः सम्बभूवुर्वामदेवात् क्षत्रिया वै विशश्च ।  
अघोराच्छूद्रास्तत्पुरुषाच्छिवस्य पञ्चात्मकस्य गणा ईशतोऽस्य ॥

आत्माश्रमित्वाद्गणवंशजाता लिङ्गाङ्गसङ्गन्तत्र जन्मान्तदीक्षा ।  
यथा गङ्गा शिवसङ्गात्तथैव न सूतकं वा नाप्यशुचित्वमेषाम् ॥

गच्छास्तिष्ठन्निमिषन्नुन्मिषन् वा स्वपञ्चाग्राल्लिङ्गधारी शुचिः स्यात् ।  
भुञ्जन् मूत्राद्युत्सृजन् वा कदाचिन्न तत्रोच्छिष्टं भजते शुद्धदेही ॥

शीर्षे कण्ठे वक्षसि कक्षदेशे नाभौ हस्ते सर्वदा प्राणलिङ्गम् ।  
धार्यं यथासम्प्रदायं परस्ताद्गुरोर्विदित्वा हृदये मुख्यमुक्तम् ॥

स्नानं कृत्त्वा शिवतीर्थे च देहं सर्वं भस्मोद्धूलनात् पावयित्वा ।  
त्रिपुण्ड्रं धार्यं भर्त्सनात् पातकौघगिरेर्भस्म प्राहुरत्यर्थमेतत् ॥

स्नानं त्रिपुण्ड्रस्य शिरोललाटवक्षःस्कन्धमणिबन्धेषु कूर्पे ।  
नाभिप्रदेशे पार्श्वयोर्गण्डदेशे गुदप्रदेशे गुल्फयोश्च क्रमात् स्यात् ॥

वह्नित्रयं तच्च जगत्त्रयं यद्गुणत्रयं तच्च शक्तित्रयं स्यात् ।  
धृतं त्रिपुण्ड्रं यदि कोपि दैवात् तद्दृष्ट्वान्यः पातकौघाद्विमुक्तः ॥

निमीलिताक्षस्य पुरत्रयाणि  
दग्धाः शम्भोर्नयनेभ्योऽथ ये तु ।  
जाता रुद्राक्षा जलबिन्दवोऽस्य  
सद्योजातादीन् पञ्च वक्त्राणि विन्द्यात् ॥

द्वात्रिंशद्रुद्राक्षाः कण्ठमालाप्रयुक्ताः  
शिखायामेको द्विचत्वारिंशदुक्ताः ।  
शिरोधार्याः कर्णयोर्द्वादशाऽथ  
शतत्रयं तूपवीतं च बाह्वोः ॥

द्वात्रिंशदुक्ता मणिबन्धयोश्च चतुर्विंशाः शतमष्टौ जपार्थम् ।  
पुरा लीनाः सृष्टिकालाच्छिवस्य पञ्चाक्षरे मन्त्रवर्ये समस्ताः ।  
भूतानि पञ्च वेदा आगमाश्च शिवाल्लब्धोऽभून्मन्त्रवर्यो विधात्रा ॥

देहिनो देहमायान्ति न यावन्मन्त्रनायकः ।  
तावत्पापानि गर्जन्ति सत्यं सत्यं पुनः पुनः ॥

योऽयं नकारः सोऽयमकारः स सद्योजातो भूरृग्वेदः सम्पुटमुच्यते ।  
योऽयं मकारः सोऽयमुकारः स वामदेव आपो यजुर्वेदो वक्त्रमुच्यते ।  
योऽयं शिकारः सोऽयं मकारः स घोरः स वायुः सामवेदो गुण उच्यते ।  
योऽयं वकारः सोऽयं नादः स तत्पुरुषः स  
तेजोऽथर्ववेदोऽघोरमुच्यते ।  
योऽयं यकारः तदिदं समस्तमोमिति निर्विशोप्राणवः स सर्वोत्तम  
ईशान आकाश आगमो लिङ्गमुच्यते । इत्येतत्तत्त्वं यो विजानाति स नित्यं  
शुद्धबुद्धपरमानन्दपरमशिवस्वरूपः ॥

पुरा देवाः पशुपाशाद्विमुक्ताः शिवं पूज्यैव हरिपद्मादयोऽपि ।  
ऐन्द्रनीलं पूजितं विष्णुनासील्लिङ्गं वैडूर्यं विधिना पद्मरागम् ॥

शक्रेण हैमं यक्षराजेन विश्वेदेवै रौप्य वसुभिः कांस्यकं च ।  
यद्दारुकूटं वायुना पार्थिवं तदश्विभ्यामासीत् स्फाटिकं पाशिनाथ ॥

आदित्यैस्ताम्रं मौक्तिकं देवतैस्तैरनन्ताद्यैः फणिभिश्च प्रवालम् ।  
दैत्यैर्जालं राक्षसैश्च त्रिलोहं गणैः शैलं सैकतं मातृकाभिः ॥

दारूद्भवं निरृतिना यमेन सुपूज्यमासीन्मारकतं च रुद्रैः ।  
सुभस्मरूपं सूक्ष्मरूपं च लक्ष्म्या शैलान्येव मुनयो भेजिरेऽथ ॥

सरस्वती रत्नरूपं च दुर्गा हैमं लिङ्गं पूजयामास भक्त्या ।  
जलैरुष्णैः शीतलैर्वा कदाचिदज्ञानाद्वा पतितैः पत्रपुष्पैः ।  
तुष्टो यच्छेद्वाञ्छितार्थं महेशः किं दुर्मभं शवभक्तस्य लोके ॥

अत्यल्पमपि नैवेद्यं फलं वा जलमेव वा ।  
तदेव प्राशयित्वाथ ब्रह्मभूयाय कल्पते ॥

किमन्यैर्धार्यैर्भस्मनि शुद्धपुण्ड्रे स्थिते  
किमन्यैर्मन्त्रवर्येऽथ मन्त्रैः ।  
शिवे स्थिते सर्वदेवाधिराजे भारद्वाज निर्जरैः किं तथाऽन्यैः ॥

सिद्धान्तोऽयं निश्चितोऽस्माभिरेष भारद्वाज गुह्यमेतन्न वाच्यम् ।  
सदा प्रशान्ताय न नास्तिकाय परीक्ष्याथ ब्रूहि सर्वार्थवेत्रे ॥

इत्याह भगवान् स्कन्दः । तामेनां सिद्धान्तशिखां प्रातरधीयानो  
रात्रिकृतं पापं नाशयति । सायमधीयानोऽह्निकृतं पापं नाशयति ।  
सार्वकालं प्रयुञ्जानः पापैरपापो भवतीति विज्ञायते ।  
इति वेदवचनं भवति । इति वेदवचनं भवति । ॐ सत्यमित्युपनिषत् ॥

(शैव-उपनिषदः)

इति सिद्धान्तशिखोपनिषत् समाप्ता ।  
  
