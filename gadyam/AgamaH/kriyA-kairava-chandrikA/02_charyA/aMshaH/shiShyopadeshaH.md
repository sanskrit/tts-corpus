---
title: शिष्योपदेशः  
unicode_script: devanagari  
---

## मन्त्रे
मन्त्रः परस्य नाख्येयः  
नाक्षसूत्रं प्रदर्शयेत्।  
न च मुद्रां नापि सिद्धिं  
मन्त्रस्य कथयेत् स्वयम्।  

## आचार्ये
आचार्यनाम न वदेन्  
नियोगं नास्य लङ्घयेत्।  
न गुरून् दूषयेद् वाचा  
नाचरेत् तस्य विप्रियम्।  
शयनादींश् च न गुरोर्  
आक्रमेन् न च लङ्घयेत्।  
गुरुवद् गुरुदारेषु  
वर्तितव्यम् असन्निधौ।  

आचार्यम् अच्युतं शास्त्रं  
त्रयं सम्मानयेत् सदा।  

## नास्तिके
नास्तिकान् भिन्नमर्यादान्  
वेदब्राह्मणनिन्दकान्।  
न स्पृशेन् नैव तैस् सार्धं  
संवसेद् दुर्दशास्व् अपि।  

## देवपूजा
प्रसारयेन् नैव पादौ  
गुरुदेवाग्निसन्निधौ।  

वेदितव्यं जगत्सर्वं  
वासुदेवमयं सदा।  
अनर्चयित्वा  देवेशं  
नात्मपोषणम् आचरेत्।  
जप-स्तोत्र-प्रणामादीन्  
सन्ध्याकाले समाचरेत्।  
भगवद्-ध्यान-तत्-कर्म  
कर्तव्येषु सदा रमेत्।  

## वैष्णवादरम्
वैष्णवान् च यतीन् चैव  
दृष्ट्वा तान् प्रणमेत् क्षितौ।  

पुत्र-दारा-गृह-क्षेत्र-  
पश्वादि-धनम् आत्मनः।  
व्यपदेश्यम् अशेषेण  
नाम्ना भगवतो वदेत्।  

## गुणवृद्धिः
समस् सर्वेषु भूतेषु  
कामक्रोधविवर्जितः।  
शनैश् शनैर् इन्द्रियाणि  
विषयेभ्यो निवारयेत्।  
संसार-विमुखैः सार्धं  
शास्त्राभ्यासं समाचरेत्।  

## आचारः
श्रौत-स्मार्तानि कर्माणि  
सदा सेवेत नेतरत्।  
स्वसूत्रोक्तेन विधिना  
निषेकादिक्रिया भवेत्।  

गुह्यं नाम च गोत्रं च  
प्राकृतं नान्यद् इष्यते।+++(??)+++  

आसीनो वा शयानो वा  
गच्छन् भुञ्जान एव वा।  
कीर्तयेत् संस्मरेत् चैव  
वासुदेवं सनातनम्।  
