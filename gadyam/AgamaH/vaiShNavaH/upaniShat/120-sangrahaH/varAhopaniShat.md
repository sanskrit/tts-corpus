---
Author: Vedic tradition
Category: upanishhat, upanishad, dashAvatAra
Description-comments: 98 / 108; Krishna Yajurveda - Yoga upanishad
File name: varaha.itx
Indexextra: (120 Upanishads, Meaning 1, 2)
title: वराहोपनिषत्

---
  
 वराहोपनिषत्   
  
श्रीमद्वाराहोपनिषद्वेद्याखण्डसुखाकृति ।  
त्रिपान्नारायणाख्यं तद्रामचन्द्रपदं भजे ॥  
  
ॐ सह नाववतु सह नौ भुनक्तु सह वीर्यं करवावहै ।  
तेजस्विनावधी तमस्तु मा विद्विषावहै ।  
ॐ शान्तिः शान्तिः शान्तिः ॥  
  
हरिः ॐ ॥ अथ ऋभुर्वै महामुनिर्देवमानेन द्वादशवत्सरं  
तपश्चचार । तदवसाने वराहरूपी भगवान्प्रादुरभूत् ।  
स होवाचोत्तिष्ठोत्तिष्ठ वरं वृणीश्वेति । सोदतिष्ठत् ।  
तस्मै नमस्कृत्योवाच भगवन्कामिभिर्यद्यत्कामितं  
तत्तत्त्वत्सकाशात्स्वप्नेऽपि न याचे । समस्तवेदशास्त्रेतिहासपुराणानि  
समस्तविद्याजालानि ब्रह्मादयः सुराः सर्वे त्वद्रूपज्ञानान्मुक्तिमाहुः ।  
अतस्त्वद्रूपप्रतिपादिकां ब्रह्मविद्यां ब्रूहीति होवाच । तथेति स होवाच  
वराहरूपी भगवान् । चतुर्विंशतितत्त्वानि केचिदिच्छन्ति वादिनः ।  
केचित्षट्त्रिंशत्तत्त्वानि केचित्षण्णवतीनि च ॥ १॥  
  
तेषां क्रमं प्रवक्ष्यामि सावधानमनाः शृणु ।  
ज्ञानेन्द्रियाणि पञ्चैव श्रोत्रत्वग्लोचनादयः ॥ २॥  
  
कर्मेन्द्रियाणि पञ्चैव वाक्पाण्यङ्घ्र्यादयः क्रमात् ।  
प्राणादतस्तु पञ्चैव पञ्च शब्दादयस्तथा ॥ ३॥  
  
मनोबुद्धिरहङ्कारश्चित्तं चेति चतुष्टयम् ।  
चतुर्विंशतितत्त्वानि तानि ब्रह्मविदो विदुः ॥ ४॥  
  
एतैस्तत्त्वैः समं पञ्चीकृतभूतानि पञ्च च ।  
पृथिव्यापस्तथा तेजो वायुराकाशमेव च ॥ ५॥  
  
देहत्रयं स्थूलसूक्ष्मकारणानि विदुर्बुधाः ।  
अवस्थात्रितयं चैव जाग्रत्स्वप्नसुषुप्तयः ॥ ६॥  
  
आहत्य तत्त्वजातानां षट्त्रिंशन्मुनयो विदुः ।  
पूर्वोक्तैस्तत्त्वजातैस्तु समं तत्त्वानि योजयेत् ॥ ७॥  
  
षड्भावविकृतिश्चास्ति जायते वर्धतेऽपि च ।  
परिणामं क्षयं नाशं षड्भावविकृतिं विदुः ॥ ८॥  
  
अशना च पिपासा च शोकमोहौ जरा मृतिः ।  
एते षडूर्मयः प्रोक्ताः षट्कोशानथ वच्मि ते ॥ ९॥  
  
त्वक्च रक्तं मांसमेदोमज्जास्थीनि निबोधत ।  
कामक्रोधौ लोभमोहौ मदो मात्सर्यमेव च ॥ १०॥  
  
एतेऽरिषड्वा विश्वश्च तैजसः प्राज्ञ एव च ।  
जीवत्रयं सत्त्वरजस्तमांसि च गुणत्रयम् ॥ ११॥  
  
प्रारब्धागाम्यर्जितानि कर्मत्रयमितीरितम् ।  
वचनादानगमनविसर्गानन्दपञ्चकम् ॥ १२॥  
  
सङ्कल्पोऽध्यवसायश्च अभिमानोऽवधारणा ।  
मुदिता करुणा मैत्री उपेक्षा च चतुष्टयम् ॥ १३॥  
  
दिग्वातार्कप्रचेतोऽश्विवह्नीन्द्रोपेन्द्रमृत्युकाः ।  
तथा चन्द्रश्चतुर्वक्त्रो रुद्रः क्षेत्रज्ञ ईश्वरः ॥ १४॥  
  
आहत्य तत्त्वजातानां षण्णवत्यस्तु कीर्तिताः ।  
पूर्वोक्ततत्त्वजातानां वैलक्षण्यमनामयम् ॥ १५॥  
  
वराहरूपिणं मां ये भजन्ति मयि भक्तितः ।  
विमुक्ताज्ञानतत्कार्या जीवन्मुक्ता भवन्ति ते ॥ १६॥  
  
ये षण्णवतितत्त्वज्ञा यत्र कुत्राश्रमे रताः ।  
जटी मुण्डी शिखी वापि मुच्यते नात्र संशयः ॥ १७॥ इति॥  
  
इति प्रथमोऽध्यायः ॥ १॥  
  
ऋभुर्नाम महायोगी क्रोडरूपं रमापतिम् ।  
वरिष्ठां ब्रह्मविद्यां त्वमधीहि भगवन्मम ।  
एवं स स्पृष्टो भगवान्प्राह भक्तार्तिभञ्जनः ॥ १॥  
  
स्ववर्णाश्रमधर्मेण तपसा गुरुतोषणात् ।  
साधनं प्रभवेत्पुंसां वैराग्यादिचतुष्टयम् ॥ २॥  
  
नित्यानित्यविवेकश्च इहामुत्र विरागता ।  
शमादिषट्कसम्पत्तिर्मुमुक्षा तां समभ्यसेत् ॥ ३॥  
  
एवं जितेन्द्रियो भूत्वा सर्वत्र ममतामतिम् ।  
विहाय साक्षिचैतन्ये मयि कुर्यादहम्मतिम् ॥ ४॥  
  
दुर्लभं प्राप्य मानुष्यं तत्रापि नरविग्रहम् ।  
ब्राह्मण्यं च महाविष्णोर्वेदान्तश्रवणादिना ॥ ५॥  
  
अतिवर्णाश्रमं रूपं सच्चिदानन्दलक्षणम् ।  
यो न जानाति सोऽविद्वान्कदा मुक्तो भविष्यति ॥ ६॥  
  
अहमेव सुखं नान्यदन्यच्चेन्नैव तत्सुखम् ।  
अमदर्थं न हि प्रेयो मदर्थं न स्वतःप्रियम् ॥ ७॥  
  
परप्रेमास्पदतया मा न भूवमहं सदा ।  
भूयासमिति यो द्रष्टा सोऽहं विष्णुर्मुनीश्वर ॥ ८॥  
  
न प्रकाशोऽहमित्युक्तिर्यत्प्रकाशैकबन्धना ।  
स्वप्रकाशं तमात्मानमप्रकाशः कथं स्पृशेत् ॥ ९॥  
  
स्वयं भातं निराधारं ये जानन्ति सुनिश्चितम् ।  
ते हि विज्ञानसम्पन्ना इति मे निश्चिता मतिः ॥ १०॥  
  
स्वपूर्णात्मातिरेकेण जगज्जीवेश्वरादयः ।  
न सन्ति नास्ति माया च तेभ्यश्चाहं विलक्षणः ॥ ११॥  
  
अज्ञानान्धतमोरूपं कर्मधर्मादिलक्षणम् ।  
स्वयम्प्रकाशमात्मानं नैव मां स्प्रष्टुमार्हति ॥ १२॥  
  
सर्वसाक्षिणमात्मानं वर्णाश्रमविवर्जितम् ।  
ब्रह्मरूपतया पश्यन्ब्रह्मैव भवति स्वयम् ॥ १३॥  
  
भासमानमिदं सर्वं मानरूपं परं पदम् ।  
पश्यन्वेदान्तमानेन सद्य एव विमुच्यते ॥ १४॥  
  
देहात्मज्ञानवज्ज्ञानं देहात्मज्ञानबाधकम् ।  
आत्मन्येव भवेद्यस्य स नेच्छन्नपि मुच्यते ॥ १५॥  
  
सत्यज्ञानानन्दपूर्णलक्षणं तमसः परम् ।  
ब्रह्मानन्दं सदा पश्यन्कथं बध्येत कर्मणा ॥ १६॥  
  
त्रिधामसाक्षिणं सत्यज्ञानानन्दादिलक्षणम् ।  
त्वमहंशब्दलक्ष्यार्थमसक्तं सर्वदोषतः ॥ १७॥  
  
सर्वगं सच्चिदात्मानं ज्ञानचक्षुर्निरीक्षते ।  
अज्ञानचक्षुर्नेक्षेत भास्वन्तं भानुमन्धवत् ॥ १८॥  
  
प्रज्ञानमेव तद्ब्रह्म सत्यप्रज्ञालक्षणम् ।  
एवं ब्रह्मपरिज्ञानादेव मर्त्योऽमृतो भवेत् ॥ १९॥  
  
तद्ब्रह्मानन्दमद्वन्द्वं निर्गुणं सत्यचिद्घनम् ।  
विदित्वा स्वात्मनो रूपं न बिभेति कुतश्चन ॥ २०॥  
  
चिन्मात्रं सर्वगं नित्यं सम्पूर्णं सुखमद्वयम् ।  
साक्षाद्ब्रह्मैव नान्योऽस्तीत्येवं ब्रह्मविदां स्थितिः ॥ २१॥  
  
अज्ञस्य दुःखौघमयं ज्ञस्यानन्दमयं जगत् ।  
अन्धं भुवनमन्धस्य प्रकाशं तु सुचक्षुषाम् ॥ २२॥  
  
अनन्ते सच्चिदानन्दे मयि वाराहरूपिणी ।  
स्थितेऽद्वितीयभावः स्यात्को बन्धः कश्च मुच्यते ॥ २३॥  
  
स्वस्वरूपं तु चिन्मात्रं सर्वदा सर्वदेहिनाम् ।  
नैव देहादिसङ्घातो घटवद्दृशिगोचरः ॥ २४॥  
  
स्वात्मनोऽन्यदिवाभातं चराचरमिदं जगत् ।  
स्वात्ममात्रतया बुद्ध्वा तदस्मीति विभावय ॥ २५॥  
  
स्वस्वरूपं स्वयं भुङ्क्ते नास्ति भोज्यं पृथक् स्वतः ।  
अस्ति चेदस्तितारूपं ब्रह्मैवास्तित्वलक्षणम् ॥ २६॥  
  
ब्रह्मविज्ञानसम्पन्नः प्रतीतमखिलं जगत् ।  
पश्यन्नपि सदा नैव पश्यति स्वात्मनः पृथक् ॥ २७॥  
  
मत्स्वरूपपरिज्ञानात्कर्मभिर्न स बध्यते ॥ २८॥  
  
यः शरीरेन्द्रियादिभ्यो विहीनं सर्वसाक्षिणम् ।  
परमार्थैकविज्ञानं सुखात्मानं स्वयम्प्रभम् ॥ २९॥  
  
स्वस्वरूपतया सर्वं वेद स्वानुभवेन यः ।  
स धीरः स तु विज्ञेयः सोऽहं तत्त्वं ऋभो भव ॥ ३०॥  
  
अतः प्रपञ्चानुभवः सदा न हि  
     स्वरूपबोधानुभवः सदा खलु ।  
इति प्रपश्यन्परिपूर्णवेदनो  
     न बन्धमुक्तो न च बद्ध एव तु ॥ ३१॥  
  
स्वस्वरूपानुसन्धानान्नृत्यन्तं सर्वसाक्षिणम् ।  
मुहूर्तं चिन्तयेन्मां यः सर्वबन्धैः प्रमुच्यते ॥ ३२॥  
  
सर्वभूतान्तरस्थाय नित्यमुक्तचिदात्मने ।  
प्रत्यक्चैतन्यरूपाय मह्यमेव नमोनमः ॥ ३३॥  
  
त्वं वहमस्मि भगवो देवतेऽहं वै त्वमसि ।  
तुभ्यं मह्यमनन्ताय मह्यं तुभ्यं चिदात्मने ॥ ३४॥  
  
नमो मह्यं परेशाय नमस्तुभ्यं शिवाय च ।  
किं करोमि क्व गच्छामि किं गृह्णामि त्यजामि किम् ॥ ३५॥  
  
यन्मया पूरितं विश्वं महाकल्पाम्बुना यथा ।  
अन्तःसङ्गं बहिःसङ्गमात्मसङ्गं च यस्त्यजेत् ।  
सर्वसङ्गनिवृत्तात्मा स मामेति न संशयः ॥ ३६॥  
  
अहिरिव जनयोगं सर्वदा वर्जयेद्यः  
     कुणपमिव सुनारीं त्यक्तुकामो विरागी ।  
विषमिव विषयादीन्मन्यमानो दुरन्ता-  
     ञ्जगति परमहंसो वासुदेवोऽहमेव ॥ ३७॥  
  
इदं सत्यमिदं सत्यं सत्यमेतदिहोच्यते ।  
अहं सत्यं परं ब्रह्म मत्तः किञ्चिन्न विद्यते ॥ ३८॥  
  
उप समीपे यो वासो जीवात्मपरमात्मनोः ।  
उपवासः स विज्ञेयो न तु कायस्य शोषणम् ॥ ३९॥  
  
कायशोषणमात्रेण का तत्र ह्यविवेकिनाम् ।  
वल्मीकताडनादेव मृतः किं नु महोरगः ॥ ४०॥  
  
अस्ति ब्रह्मेति चेद्वेद परोक्षज्ञानमेव तत् ।  
अहं ब्रह्मेति चेद्वेद साक्षात्कारः स उच्यते ॥ ४१॥  
  
यस्मिन्काले स्वमात्मानं योगी जानाति केवलम् ।  
तस्मात्कालात्समारभ्य जीवन्मुक्तो भयेदसौ ॥ ४२॥  
  
अहं ब्रह्मेति नियतं मोक्षहेतुर्महात्मनाम् ।  
द्वे पदे बन्धमोक्षाय निर्ममेति ममेति च ॥ ४३॥  
  
ममेति बध्यते जन्तुर्निर्ममेति विमुच्यते ।  
बाह्यचिन्ता न कर्तव्या तथैवान्तरचिन्तिका ।  
सर्वचिन्तां समुत्सृज्य स्वस्थो भव सदा ऋभो ॥ ४४॥  
  
सङ्कल्पमात्रकलनेन जगत्समग्रं  
     सङ्कल्पमात्रकलने हि जगद्विलासः ।  
सङ्कल्पमात्रमिदमुत्सृज निर्विकल्प-  
     माश्रित्य मामकपदं हृदि भावयस्व ॥ ४५॥  
  
मच्चिन्तनं मत्कथनमन्योन्यं मत्प्रभाषणम् ।  
मदेकपरमो भूत्वा कालं नय महामते ॥ ४६॥  
  
चिदिहास्तीति चिन्मात्रमिदं चिन्मयमेव च ।  
चित्त्वं चिदहमेते च लोकाश्चिदिति भावय ॥ ४७॥  
  
रागं नीरागतां नीत्वा निर्लेपो भव सर्वदा ।  
अज्ञानजन्यकर्त्रादिकारकोत्पन्नकर्मणा ॥ ४८॥  
  
श्रुत्युत्पन्नात्मविज्ञानप्रदीपो बाध्यते कथम् ।  
अनात्मनां परित्यज्य निर्विकारो जगत्स्थितौ ॥ ४९॥  
  
एकनिष्ठतयान्तस्थसंविन्मात्रपरो भव ।  
घटाकाशमठाकाशौ महाकाशे प्रतिष्ठितौ ॥ ५०॥  
  
एवं मयि चिदाकाशे जीवेशौ परिकल्पितौ ।  
या च प्रागात्मनो माया तथान्ते च तिरस्कृता ॥ ५१॥  
  
ब्रह्मवादिभिरुद्गीता सा मायेति विवेकतः ।  
मायातत्कार्यविलये नेश्वरत्वं न जीवता ॥ ५२॥  
  
ततः शुद्धश्चिदेवाहं व्योमवन्निरुपाधिकः ।  
जीवेश्वरादिरूपेण चेतनाचेतनात्मकम् ॥ ५३॥  
  
ईक्षणादिप्रवेशान्ता सृष्टिरीशेन कल्पिता ।  
जाग्रदादिविमोक्षान्तः संसारो जीवकल्पितः ॥ ५४॥  
  
त्रिणाचिकादियोगान्ता ईश्वरभ्रान्तिमाश्रिताः ।  
लोकायतादिसाङ्ख्यान्ता जीवविश्रान्तिमाश्रिताः ॥ ५५॥  
  
तस्मान्मुमुक्षिभिर्नैव मतिर्जीवेशवादयोः ।  
कार्या किन्तु ब्रह्मतत्त्वं निश्चलेन विचार्यताम् ॥ ५६।  
अद्वितीयब्रह्मतत्त्वं न जानन्ति यथा तथा ।  
भ्रान्ता एवाखिलास्तेषां क्व मुक्तिः क्वेह वा सुखम् ॥ ५७॥  
  
उत्तमाधमभावश्चेत्तेषां स्यादस्ति तेन किम् ।  
स्वप्नस्थराज्यभिक्षाभ्यां प्रबुद्धः स्पृशते खलु ॥ ५८॥  
  
अज्ञाने बुद्धिविलये निद्रा सा भण्यते बुधैः ।  
विलीनाज्ञानतत्कार्ये मयि निद्रा कथं भवेत् ॥ ५९॥  
  
बुद्धेः पूर्णविकासोऽयं जागरः परिकीर्त्यते ।  
विकारादिविहीनत्वाज्जागरो मे न विद्यते ॥ ६०॥  
  
सूक्ष्मनाडिषु सञ्चारो बुद्धेः स्वप्नः प्रजायते ।  
सञ्चारधर्मरहिते मयि स्वप्नो न विद्यते ॥ ६१॥  
  
सुषुप्तिकाले सकले विलीने तमसावृते ।  
स्वरूपं महदानन्दं भुङ्क्ते विश्वविवर्जितः ॥ ६२॥  
  
अविशेषेण सर्वं तु यः पश्यति चिदन्वयात् ।  
स एव साक्षाद्विज्ञानी स शिवः स हरिर्विधिः ॥ ६३॥  
  
दीर्घस्वप्नमिदं यत्तद्दीर्घं वा चित्तविभ्रमम् ।  
दीर्घं वापि मनोराज्यं संसारं दुःखसागरम् ।  
सुप्तेरुत्थाय सुप्त्यन्तं ब्रह्मैकं प्रविचिन्त्यताम् ॥ ६४॥  
  
आरोपितस्य जगतः प्रविलापनेन  
     चित्तं मदात्मकतया परिकल्पितं नः ।  
शत्रून्निहत्य गुरुषट्कगणान्निपाता-  
     द्गन्धद्विपो भवति केवलमद्वितीयः ॥ ६५॥  
  
अद्यास्तमेतु वपुराशशितारमास्तां  
     कस्तावतापि मम चिद्वपुषो विशेषः ।  
कुम्भे विनश्यति चिरं समवस्थिते वा  
     कुम्भाम्बरस्य नहि कोऽपि विशेषलेशः ॥ ६६॥  
  
अहिनिर्ल्वयनी सर्पनिर्मोको जीववर्जितः ।  
वल्मीके पतितस्तिष्ठेत्तं सर्पो नाभिमन्यते ॥ ६७॥  
  
एवं स्थूलं च सूक्ष्मं च शरीरं नाभिमन्यते ।  
प्रत्यग्ज्ञानशिखिध्वस्ते मिथ्याज्ञाने सहेतुके ।  
नेति नेतीति रूपत्वादशरीरो भवत्ययम् ॥ ६८॥  
  
शास्त्रेण न स्यात्परमार्थदृष्टिः  
     कार्यक्षमं पश्यति चापरोक्षम् ।  
प्रारब्धनाशात्प्रतिभाननाश  
    एवं त्रिधा नश्यति चात्ममाया ॥ ६९॥  
  
ब्रह्मत्वे योजिते स्वामिञ्जीवभावो न गच्छति ।  
अद्वैते बोधिते तत्त्वे वासना विनिवर्तते ॥ ७०॥  
  
प्रारब्धान्ते देहहानिर्मायेति क्षीयतेऽखिला ।  
अस्तीत्युक्ते जगत्सर्वं सद्रसं ब्रह्म तद्भवेत् ॥ ७१॥  
  
भातीत्युक्ते जगत्सर्वं भानं ब्रह्मैव केवलम् ।  
मरुभूमौ जलं सर्वं मरुभूमात्रमेव तत् ।  
जगत्त्रयमिदं सर्वं चिन्मात्रं स्वविचारतः ॥ ७२॥  
  
अज्ञानमेव न कुतो जगतः प्रसङ्गो  
     जीवेशदेशिकविकल्पकथातिदूरे ।  
एकान्तकेवलचिदेकरसस्वभावे  
     ब्रह्मैव केवलमहं परिपूर्णमस्मि ॥ ७३॥  
  
बोधचन्द्रमसि पूर्णविग्रहे  
     मोहराहुमुषितात्मतेजसि ।  
स्नानदानयजनादिकाः  
     क्रिया मोचनावधि वृथैव तिष्ठते ॥ ७४॥  
  
सलिले सैन्धवं यद्वत्साम्यं भवति योगतः ।  
तथात्ममनसोरैक्यं समाधिरिति कथ्यते ॥ ७५॥  
  
दुर्लभो विषयत्यागो दुर्लभं तत्त्वदर्शनम् ।  
दुर्लभा सहजावस्था सद्गुरोः करुणां विना ॥ ७६॥  
  
उत्पन्नशक्तिबोधस्य त्यक्तनिःशेषकर्मणः ।  
योगिनः सहजावस्था स्वयमेव प्रकाशते ॥ ७७॥  
  
रसस्य मनसश्चैव चञ्चलत्वं स्वभावतः ।  
रसो बद्धो मनो बद्धं किं न सिद्ध्यति भूतले ॥ ७८॥  
  
मूर्च्छितो हरति व्याधिं मृतो जीवयति स्वयम् ।  
बद्धः खेचरतां धत्ते ब्रह्मत्वं रसचेतसि ॥ ७९॥  
  
इन्द्रियाणां मनो नाथो मनोनाथस्तु मारुतः ।  
मारुतस्य लयो नाथस्तन्नाथं लयमाश्रय ॥ ८०॥  
  
निश्चेष्टो निर्विकारश्च लयो जीवति योगिनाम् ।  
उच्छिन्नसर्वसङ्कल्पो निःशेषाशेषचेष्टितः ।  
स्वावगम्यो लयः कोऽपि मनसां वागगोचरः ॥ ८१॥  
  
पुङ्खानुपुङ्खविषयेक्षणतत्परोऽपि  
     ब्रह्मावलोकनधियं न जहाति योगी ।  
सङ्गीतताललयवाद्यवशं गतापि  
     मौलिस्थकुम्भपरिरक्षणधीर्नटीव ॥ ८२॥  
  
सर्वचिन्तां परित्यज्य सावधानेन चेतसा ।  
नाद एवानुसन्धेयो योगसाम्राज्यमिच्छता ॥ ८३॥  
  
इति द्वितीयोऽध्यायः ॥ २॥  
  
नहि नानास्वरूपं स्यादेकं वस्तु कदाचन ।  
तस्मादखण्ड एवास्मि यन्मदन्यन्न किञ्चन ॥ १॥  
  
दृश्यते श्रूयते यद्यद्ब्रह्मणोऽन्यन्न तद्भवेत् ।  
नित्यशुद्ध विमुक्तैकमखण्डानन्दमद्वयम् ।  
सत्यं ज्ञानमनन्तं यत्परं ब्रह्माहमेव तत् ॥ २॥  
  
आनन्दरूपोऽहमखण्डबोधः  
     परात्परोऽहं घनचित्प्रकाशः ।  
मेघा यथा व्योम न च स्पृशन्ति  
     संसारदुःखानि न मां स्पृशन्ति ॥ ३॥  
  
सर्वं सुखं विद्धि सुदुःखनाशा-  
     त्सर्वं च सद्रूपमसत्यनाशात् ।  
चिद्रूपमेव प्रतिभानयुक्तं  
     तस्मादखण्डं मम रूपमेतत् ॥ ४॥  
  
न हि जनिर्मरणं गमनागमौ  
     न च मलं विमलं न च वेदनम् ।  
चिन्मयं हि सकलं विराजते  
     स्फुटतरं परमस्य तु योगिनः ॥ ५॥  
  
सत्यचिद्घनमखण्डमद्वयं  
     सर्वदृश्यरहितं निरामयम् ।  
यत्पदं विमलमद्वयं शिवं  
     तत्सदाहमिति मौनमाश्रय ॥ ६॥  
  
जन्ममृत्युसुखदुःखवर्जितं  
     जातिनीतिकुलगोत्रदूरगम् ।  
चिद्विवर्तजगतोऽस्य कारणं  
    तत्सदाहमिति मौनमाश्रय ॥ ७॥  
  
पूर्णमद्वयमखण्डचेतनं  
     विश्वभेदकलनादिवर्जितम् ।  
अद्वितीयपरसंविदंशकं  
     तत्सदाहमिति मौनमाश्रय ॥ ८॥  
  
केनाप्यबाधितत्वेन त्रिकालेऽप्येकरूपतः ।  
विद्यमानत्वमस्त्येतत्सद्रूपत्वं सदा मम ॥ ९॥  
  
निरुपाधिकनित्यं यत्सुप्तौ सर्वसुखात्परम् ।  
सुखरूपत्वमस्त्येतदानन्दत्वं सदा मम ॥ १०॥  
  
दिनकरकिरणैर्हि शार्वरं तमो  
     निबिडतरं झटिति प्रणाशमेति ।  
घनतरभवकारणं तमो यद्द्-  
     हरिदिनकृत्प्रभया न चान्तरेण ॥ ११॥  
  
मम चरणस्मरणेन पूजया च  
     स्वकतमसः परिमुच्यते हि जन्तुः ।  
न हि मरणप्रभवप्रणाशहेतु-  
     र्मम चरणस्मरणादृतेऽस्ति किञ्चित् ॥ १२॥  
  
आदरेण यथा स्तौति धनवन्तं धनेच्छया ।  
तथा चेद्विश्वकर्तारं को न मुच्येत बन्धनात् ॥ १३॥  
  
आदित्यसन्निधौ लोकश्चेष्टते स्वयमेव तु ।  
तथा मत्सन्निधावेव समस्तं चेष्टते जगत् ॥ १४॥  
  
शुक्तिकाया यथा तारं कल्पितं मायया तथा ।  
महदादि जगन्मायामयं मय्येव केवलम् ॥ १५॥  
  
चण्डालदेहे पश्वादिस्थावरे ब्रह्मविग्रहे ।  
अन्येषु तारतम्येन स्थितेषु न तथा ह्यहम् ॥ १६॥  
  
विनष्टदिग्भ्रमस्यापि यथापूर्वं विभाति दिक् ।  
तथा विज्ञानविध्वस्तं जगन्मे भाति तन्न हि ॥ १७॥  
  
न देहो नेन्द्रियप्राणो न मनोबुद्ध्यहङ्कृति ।  
न चित्तं नैव माया च न च व्योमादिकं जगत् ॥ १८॥  
  
न कर्ता नैव भोक्ता च न च भोजयिता तथा ।  
केवलं चित्सदानन्दब्रह्मैवाहं जनार्दनः ॥ १९॥  
  
जलस्य चलनादेव चञ्चलत्वं यथा रवेः ।  
तथाहङ्कारसम्बधादेव संसार आत्मनः ॥ २०॥  
  
चित्तमूलं हि संसारस्तत्प्रयत्नेन शोधयेत् ।  
हन्त चित्तमहत्तायां कैषा विश्वासता तव ॥ २१॥  
  
क्व धनानि महीपानां ब्रह्मणः क्व जगन्ति वा ।  
प्राक्तनानि प्रयातानि गताः सर्गपरम्परः ।  
कोटयो ब्रह्मणां याता भूपा नष्टाः परागवत् ॥ २२॥  
  
स चाध्यात्माभिमानोऽपि विदुषोऽयासुरत्वतः ।  
विदुषोऽप्यासुरश्चेत्स्यान्निष्फलं तत्त्वदर्शनम् ॥ २३॥  
  
उत्पाद्यमाना रागाद्या विवेकज्ञानवह्निना ।  
यदा तदैव दह्यन्ते कुतस्तेषां प्ररोहणम् ॥ २४॥  
  
यथा सुनिपुणः सम्यक् परदोषेक्षणे रतः ।  
तथा चेन्निपुणः स्वेषु को न मुच्येत बन्धनात् ॥ २५॥  
  
अनात्मविदमुक्तोऽपि सिद्धिजालानि वाञ्छति ।  
द्रव्यमन्त्रक्रियाकालयुक्त्याप्नोति मुनीश्वर ॥ २६॥  
  
नात्मज्ञस्यैष विषय आत्मज्ञो ह्यात्ममात्रदृक् ।  
आत्मनात्मनि सन्तृप्तो नाविद्यामनुधावति ॥ २७॥  
  
ये केचन जगद्भावास्तानविद्यामयान्विदुः ।  
कथं तेषु किलात्मज्ञस्त्यक्ताविद्यो निमज्जति ॥ २८॥  
  
द्रव्यमन्त्रक्रियाकालयुक्तयः साधुसिद्धिदाः ।  
परमात्मपदप्राप्तौ नोपकुर्वन्ति काश्चन ॥ २९॥  
  
सर्वेच्छाकलनाशान्तावात्मलाभोदयाभिधः ।  
स पुनः सिद्धिवाञ्छायां कथमर्हत्यचित्ततः ॥ ३०॥ इति॥  
  
इति तृतीयोध्यायः ॥ ३॥  
  
अथ ह ऋभुं भगवन्तं निदाघः पप्रच्छ जीवन्मुक्तिलक्षणमनुब्रूहीति ।  
तथेति स होवाच । सप्तभूमिषु जीवन्मुक्ताश्चत्वारः ।  
शुभेच्छा प्रथमा भूमिका भवति । विचारणा द्वितीया । तनुमानसी तृतीया ।  
सत्त्वापत्तिस्तुरीया । असंसक्तिः पञ्चमी । पदार्थभावना षष्ठी । तुरीयगा सप्तमी ।  
प्रणवात्मिका भूमिका अकारोकारमकारार्धमात्रात्मिका । स्थूलसूक्ष्मबीजसाक्षिभेदेनाकारादयश्चतुर्विधाः ।  
तदवस्था जाग्रत्स्वप्नसुषुप्तितुरीयाः ।  
अकारस्थूलांशे जाग्रद्विश्वः ।  
सूक्ष्मांशे तत्तैजसः । बीजांशे तत्प्राज्ञः । साक्ष्यंशे तत्तुरीयः ।  
उकारस्थूलांशे स्वप्नविश्वः ।  
सूक्ष्मांशे तत्तैजसः । बीजांशे तत्प्राज्ञः । साक्ष्यंशे तत्तुरीयः ।  
मकारस्थूलांशे सुषुप्तविश्वः ।  
सूक्ष्मांशे तत्तैजसः । बीजांशे तत्प्राज्ञः । साक्ष्यंशे तत्तुरीयः ।  
अर्धमात्रास्थूलांशे तुरीयविश्वः ।  
सूक्ष्मांशे तत्तैजसः । बीजांशे तत्प्राज्ञः । साक्ष्यंशे तुरीयतुरीयः ।  
अकारतुरीयांशाः प्रथमद्वितीयतृतीयभूमिकाः ।  
उकारतुरीयांशा चतुर्थी भूमिका ।  
मकारतुरीयांशा पञ्चमी ।  
अर्धमात्रातुरीयांशा षष्ठी ।  
तदतीता सप्तमी ।  
भूमित्रयेषु विहरन्मुमुक्षुर्भवति ।  
तुरीयभूम्यां विहरन्ब्रह्मविद्भवति ।  
पञ्चमभूम्यां विहरन्ब्रह्मविद्वरो भवति ।  
षष्ठभूम्यां विहरन्ब्रह्मविद्वरीयान्भवति ।  
सप्तमभूम्यां विहरन्ब्रह्मविद्वरिष्ठो भवति ।  
तत्रैते श्लोका भवन्ति ।  
ज्ञानभूमिः शुभेच्छा स्यात्प्रथमा समुदीरिता ।  
विचारणा द्वितीया तु तृतीया तनुमानसा ॥ १॥  
  
सत्त्वापत्तिश्चतुर्थी स्यात्ततोऽसंसक्तिनामिका ।  
पदार्थभावना षष्ठी सप्तमी तुर्यगा स्मृता ॥ २॥  
  
स्थितः किं मूढ एवास्मि प्रेक्ष्योऽहं शास्त्रसज्जनैः ।  
वैराग्यपूर्णमिच्छेति शुभेच्छेत्युच्यते बुधैः ॥ ३॥  
  
शास्त्रसज्जनसम्पर्कवैराग्याभ्यासपूर्वकम् ।  
सदाचारप्रवृत्तिर्या प्रोच्यते सा विचारणा ॥ ४॥  
  
विचारणाशुभेच्छाभ्यामिन्द्रियार्थेषु रक्तता ।  
यत्र सा तनुतामेति प्रोच्यते तनुमानसी ॥ ५॥  
  
भूमिकात्रितयाभ्यासाचित्तेऽर्थविरतेर्वशात् ।  
सत्वात्मनि स्थिते शुद्धे सत्त्वापत्तिरुदाहृता ॥ ६॥  
  
दशाचतुष्टयाभ्यासादसंसर्गफला तु या ।  
रूढसत्त्वचमत्कारा प्रोक्ता संसक्तिनामिका ॥ ७॥  
  
भूमिकापञ्चकाभ्यासात्स्वात्मारामतया भृशम् ।  
आभ्यन्तराणां बाह्यानां पदार्थानामभावनात् ॥ ८॥  
  
परप्रयुक्तेन चिरं प्रत्ययेनावबोधनम् ।  
पदार्थभावनानाम षष्ठी भवति भूमिका ॥ ९॥  
  
षड्भूमिकाचिराभ्यासद्भेदस्यानुपलम्भनात् ।  
यत्स्वभावैकनिष्ठत्वं सा ज्ञेया तुर्यगा गतिः ॥ १०॥  
  
शुभेच्छादित्रयं भूमिभेदाभेदयुतं स्मृतम् ।  
यथावद्वेद बुद्ध्येदं जगज्जाग्रति दृश्यते ॥ ११॥  
  
अद्वैते स्थैर्यमायाते द्वैते च प्रशमं गते ।  
पश्यन्ति स्वप्नवल्लोकं तुर्यभूमि सुयोगतः ॥ १२॥  
  
विच्छिन्नशरदभ्रांशविलयं प्रविलीयते ।  
सत्वावशेष एवास्ते हि निदाघ दृढीकुरु ॥ १३॥  
  
पञ्चभूमिं समारुह्य सुषुप्तिपदनामिकाम् ।  
शान्ताशेषविशेषांशस्तिष्ठत्यद्वैतमात्रके ॥ १४॥  
  
अन्तर्मुखतया नित्यं बहिर्वृत्तिपरोऽपि सन् ।  
परिश्रान्ततया नित्यं निद्रालुरिव लक्ष्यते ॥ १५॥  
  
कुर्वन्नभ्यासमेतस्यां भूम्यां सम्यग्विवासनः ।  
सप्तमी गाढसुप्ताख्या क्रमप्राप्ता पुरातनी ॥ १६॥  
  
यत्र नासन्न सद्रूपो नाहं नाप्यनहङ्कृतिः ।  
केवलं क्षीणमनन आस्तेऽद्वैतेऽतिनिर्भयः ॥ १७॥  
  
अन्तःशून्यो बहिःशून्यः शून्यकुम्भ इवाम्बरे ।  
अन्तःपूर्णो बहिःपूर्णः पूर्णकुम्भ इवार्णवे ॥ १८॥  
  
मा भव ग्राह्यभावात्मा ग्राहकात्मा च मा भव ।  
भावनामखिलां त्यक्त्वा यच्छिष्टं तन्मयो भव ॥ १९॥  
  
द्र्ष्टृदर्शनदृश्यानि त्यक्त्वा वासनया सह ।  
दर्शनप्रथमाभासमात्मानं केवलं भज ॥ २०॥  
  
यथास्थितमिदं यस्य व्यवहारयतोऽपि च ।  
अस्तङ्गतं स्थितं व्योम स जीवन्मुक्त उच्यते ॥ २१॥  
  
नोदेति नास्तमायाति सुखे दुःखे मनःप्रभा ।  
यथाप्राप्तस्थितिर्यस्य स जीवन्मुक्त उच्यते ॥ २२॥  
  
यो जागर्ति सुषुप्तिस्थो यस्य जाग्रन्न विद्यते ।  
यस्य निर्वासनो बोधः स जीवन्मुक्त उच्यते ॥ २३॥  
  
रागद्वेषभयादीनामनुरूपं चरन्नपि ।  
योऽन्तर्व्योमवदच्छन्नः स जीवन्मुक्त उच्यते ॥ २४॥  
  
यस्य नाहङ्कृतो भावो बुद्धिर्यस्य न लिप्यते ।  
कुर्वतोऽकुर्वतो वापि स जीवन्मुक्त उच्यते ॥ २५॥  
  
यस्मान्नोद्विजते लोको लोकान्नोद्विजते च यः ।  
हर्षामर्षभयोन्मुक्तः स जीवन्मुक्त उच्यते ॥ २६॥  
  
यः समस्तार्थजालेषु व्यवहार्यपि शीतलः ।  
परार्थेष्विव पूर्णात्मा स जीवन्मुक्त उच्यते ॥ २७॥  
  
प्रजहाति यदा कामान्सर्वांश्चित्तगतान्मुने ।  
मयि सर्वात्मके तुष्टः स जीवन्मुक्त उच्यते ॥ २८॥  
  
चैत्यवर्जितचिन्मात्रे पदे परमपावने ।  
अक्षुब्धचित्तो विश्रान्तः स जीवन्मुक्त उच्यते ॥ २९॥  
  
इदं जगदहं सोऽयं दृश्यजातमवास्तवम् ।  
यस्य चित्ते न स्फुरति स जीवन्मुक्त उच्यते ॥ ३०॥  
  
सद्ब्रह्मणि स्थिरे स्फारे पूर्णे विषयवर्जिते ।  
आचार्यशास्त्रमार्गेण प्रविश्याशु स्थिरो भव ॥ ३१॥  
  
शिवो गुरुः शिवो वेदः शिव देवः शिवः प्रभुः ।  
शिवोऽस्म्यहं शिवः सर्वं शिवदन्यन्न किञ्चन ॥ ३२॥  
  
तमेव धीरो विज्ञाय प्रज्ञां कुर्वीत ब्राह्मणः ।  
नानुध्यायाद्बहूञ्छब्दान्वाचो विग्लापनं हि तत् ॥ ३३॥  
  
शुको मुक्तो वामदेवोऽपि मुक्त-  
     स्ताभ्यां विना मुक्तिभाजो न सन्ति ।  
शुकमार्गं येऽनुसरन्ति धीराः  
     सद्यो मुक्तास्ते भवन्तीह लोके ॥ ३४॥  
  
वामदेवं येऽनुसरन्ति नित्यं  
     मृत्वा जनित्वा च पुनःपुनस्तत् ।  
ते वै लोके क्रममुक्ता भवन्ति  
     योगैः साङ्ख्यैः कर्मभिः सत्त्वयुक्तैः ॥ ३५॥  
  
शुकश्च वामदेवश्च द्वे सृती देवनिर्मिते ।  
शुकः विहङ्गमः प्रोक्तो वामदेवः पिपीलिका ॥ ३६॥  
  
अतद्व्यावृत्तिरूपेण साक्षाद्विधिमुखेन वा ।  
महावाक्यविचारेण साङ्ख्ययोगसमाधिना ॥ ३७॥  
  
विदित्वा स्वात्मनो रूपं सम्प्रज्ञातसमाधितः ।  
शुकमार्गेण विरजाः प्रयान्ति परमं पदम् ॥ ३८॥  
  
यमाद्यासनजायासहठाभ्यासात्पुनःपुनः ।  
विघ्नबाहुल्यसञ्जात अणिमादिवशादिह ॥ ३९॥  
  
अलब्ध्वापि फलं सम्यक्पुनर्भूत्वा महाकुले ।  
पुनर्वासनयैवायं योगाभ्यासं पुनश्चरन् ॥ ४०॥  
  
अनेकजन्माभ्यासेन वामदेवेन वै पथा ।  
सोऽपि मुक्तिं समाप्नोति तद्विष्णोः परमं पदम् ॥ ४१॥  
  
द्वाविमावपि पन्थानौ ब्रह्मप्राप्तिकरौ शिवौ ।  
सद्योमुक्तिप्रदश्चैकः क्रममुक्तिप्रदः परः ।  
अत्र को मोहः कः शोक एकत्वमनुपश्यतः ॥ ४२॥  
  
यस्यानुभवपर्यन्ता बुद्धिस्तत्त्वे प्रवर्तते ।  
तद्दृष्टिगोचराः सर्वे मुच्यन्ते सर्वपातकैः ॥ ४३॥  
  
खेचरा भूचराः सर्वे ब्रह्मविद्दृष्टिगोचराः ।  
सद्य एव विमुच्यन्ते कोटिजन्मार्जितैरघैः ॥ ४४॥ इति॥  
  
इति चतुर्थोऽद्यायः ॥ ४॥  
  
अथ हैनं ऋभुं भगवन्तं निदाघः पप्रच्छ  
योगाभ्यासविधिमनुब्रूहीति । तथेति स होवाच ।  
पञ्चभूतात्मको देहः पञ्चमण्डलपूरितः ।  
काठिन्यं पृथिवीमेका पानीयं तद्द्रवाकृति ॥ १॥  
  
दीपनं च भवेत्तेजः प्रचारो वायुलक्षणम् ।  
आकाशः सत्त्वतः सर्वं ज्ञातव्यं योगमिच्छता ॥ २॥  
  
षट्शतान्यधिकान्यत्र सहस्राण्येकविंशतिः ।  
अहोरात्रवहिः श्वासैर्वायुमण्डलघाततः ॥ ३॥  
  
तत्पृथ्वीमण्डले क्षीणे वलिरायाति देहिनाम् ।  
तद्वदापो गणापाये केशाः स्युः पाण्डुराः क्रमात् ॥ ४॥  
  
तेजःक्षये क्षुधा कान्तिर्नश्यते मारुतक्षये ।  
वेपथुः सम्भवेन्नित्यं नाम्भसेनैव जीवति ॥ ५॥  
  
इत्थम्भूतं क्षयान्नित्यं जीवितं भूतधारणम् ।  
उड्ड्याणं कुरुते यस्मादविश्रान्तं महाखगः ॥ ६॥  
  
उड्डियाणं तदेव स्यात्तत्र बन्धोऽभिधीयते ।  
उड्डियाणो ह्यसौ बन्धो मृत्युमातङ्गकेशरी ॥ ७॥  
  
तस्य मुक्तिस्तनोः कायात्तस्य बन्धो हि दुष्करः ।  
अग्नौ तु चालिते कुक्षौ वेदना जायते भृशम् ॥ ८॥  
  
न कार्या क्षुधि तेनापि नापि विण्मूत्रवेगिना ।  
हितं मितं च भोक्तव्यं स्तोकं स्तोकमनेकधा ॥ ९॥  
  
मृदुमध्यममन्त्रेषु क्रमान्मन्त्रं लयं हठम् ।  
लयमन्त्रहठा योगा योगो ह्यष्टाङ्गसंयुतः ॥ १०॥  
  
यमश्च नियमश्चैव तथा चासनमेव च ।  
प्राणायमस्तथा पश्चात्प्रत्याहारस्तथा परम् ॥ ११॥  
  
धारणा च तथा ध्यानं समधिश्चाष्टमो भवेत् ।  
अहिंसा सत्यमस्तेयं ब्रह्मचर्यं दयार्जवम् ॥ १२॥  
  
क्षमा धृतिर्मिताहारः शौचं चेति यमा दश ।  
तपः सन्तोषमास्तिक्यं दानमीश्वरपूजनम् ॥ १३॥  
  
सिद्धान्तश्रवणं चैव ह्रीर्मतिश्च जपो व्रतम् ।  
एते हि नियमाः प्रोक्ता दशधैव महामते ॥ १४॥  
  
एकादशासनानि स्युश्चक्रादि मुनिसत्तम ।  
चक्रं पद्मासनं कूर्मं मयूरं कुक्कुटं तथा ॥ १५॥  
  
वीरासनं स्वस्तिकं च भद्रं सिंहासनं तथा ।  
मुक्तासनं गोमुखं च कीर्तितं योगवित्तमैः ॥ १६॥  
  
सव्योरु दक्षिणे गुल्फे दक्षिणं दक्षिणेतरे ।  
निदध्यादृजुकायस्तु चक्रासनमिदं मतम् ॥ १७॥  
  
पूरकः कुम्भकस्तद्वद्रेचकः पूरकः पुनः ।  
प्राणायामः स्वनाडीभिस्तस्मान्नाडीः प्रचक्षते ॥ १८॥  
  
शरीरं सर्वजन्तूनां षण्णवत्यङ्गुलात्मकम् ।  
तन्मध्ये पायुदेशात्तु द्व्यङ्गुलात्परतः परम् ॥ १९॥  
  
मेढ्रदेशादधस्तात्तु द्व्यङ्गुलान्मध्यमुच्यते ।  
मेढ्रान्नवाङ्गुलादूर्ध्वं नाडीनां कन्दमुच्यते ॥ २०॥  
  
चतुरङ्गुलमुत्सेधं चतुरङ्गुलमायतम् ।  
अण्डाकारं परिवृतं मेदोमज्जास्थिशोणितैः ॥ २१॥  
  
तत्रैव नाडीचक्रं तु द्वादशारं प्रतिष्ठितम् ।  
शरीरं ध्रियते येन वर्तते तत्र कुण्डली ॥ २२॥  
  
ब्रह्मरन्ध्रं सुषुम्णा या वदनेन पिधाय सा ।  
अलम्बुसा सुषुम्णायाः कुहूर्नाडी वसत्यसौ ॥ २३॥  
  
अनन्तरारयुग्मे तु वारुणा च यशस्विनी ।  
दक्षिणारे सुषुम्णायाः पिङ्गला वर्तते क्रमात् ॥ २४॥  
  
तदन्तरारयोः पूषा वर्तते च पयस्विनी ।  
सुषुम्ना पश्चिमे चारे स्थिता नाडी सरस्वती ॥ २५॥  
  
शङ्खिनी चैव गान्धारी तदनन्तरयोः स्थिते ।  
उत्तरे तु सुषुम्नाया इडाख्या निवसत्यसौ ॥ २६॥  
  
अनन्तरं हस्तिजिह्वा ततो विश्वोदरी स्थिता ।  
प्रदक्षिणक्रमेणैव चक्रस्यारेषु नाडयः ॥ २७॥  
  
वर्तन्ते द्वादश ह्येता द्वादशानिलवाहकाः ।  
पटवत्संस्थिता नाड्यो नानावर्णाः समीरिताः ॥ २८॥  
  
पटमध्यं तु यत्स्थानं नाभिचक्रं तदुच्यते ।  
नादाधारा समाख्याता ज्वलन्ती नादरूपिणी ॥ २९॥  
  
पररन्ध्रा सुषुम्ना च चत्वारो रत्नपूरिताः ।  
कुण्डल्या पिहितं शश्वद्ब्रह्मरन्ध्रस्य मध्यमम् ॥ ३०॥  
  
एवमेतासु नाडीषु धरन्ति दशवायवः ।  
एवं नाडीगतिं वायुगतिं ज्ञात्वा विचक्षणः ॥ ३१॥  
  
समग्रीवशिरः कायः संवृतास्यः सुनिश्चलः ।  
नासाग्रे चैव हृन्मध्ये बिन्दुमध्ये तुरीयकम् ॥ ३२॥  
  
स्रवन्तममृतं पश्येन्नेत्राभ्यां सुसमाहितः ।  
अपानं मुकुलीकृत्य पायुमाकृष्य चोन्मुखम् ॥ ३३॥  
  
प्रणवेन समुत्थाप्य श्रीबीजेन निवर्तयेत् ।  
स्वात्मानं च श्रियं ध्यायेदमृतप्लावनं तथा ॥ ३४॥  
  
कालवञ्चनमेतद्धि सर्वमुख्यं प्रचक्षते ।  
मनसा चिन्तिता कार्यं मनसा येन सिध्यति ॥ ३५॥  
  
जलेऽग्निज्वलनाच्छाखापल्लवानि भवन्ति हि ।  
नाधन्यं जागतं वाक्यं विपरीता भवेत्क्रिया ॥ ३६॥  
  
मार्गे बिन्दुं समाबध्य वह्निं प्रज्वाल्य जीवने ।  
शोषयित्वा तु सलिलं तेन कायं दृढं भवेत् ॥ ३७॥  
  
गुदयोनिसमायुक्त आकुञ्चत्येककालतः ।  
अपानमूर्ध्वगं कृत्वा समानोन्ने नियोजयेत् ॥ ३८॥  
  
स्वात्मानं च श्रियं ध्यायेदमृतप्लावनं ततः ।  
बलं समारभेद्योगं मध्यमद्वारभागतः ॥ ३९॥  
  
भावयेदूर्ध्वगत्यर्थं प्राणापानसुयोगतः ।  
एष योगो वरो देहे सिद्धिमार्गप्रकाशकः ॥ ४०॥  
  
यथैवापाङ्गतः सेतुः प्रवाहस्य निरोधकः ।  
तथा शरीरगा च्छाया ज्ञातव्या योगिभिः सदा ॥ ४१॥  
  
सर्वासामेव नाडीनामेष बन्धः प्रकीर्तितः ।  
बन्धस्यास्य प्रसादेन स्फुटीभवति देवता ॥ ४२॥  
  
एवं चतुष्पथो बन्धो मार्गत्रयनिरोधकः ।  
एकं विकासयन्मार्गं येन सिद्धाः सुसङ्गताः ॥ ४३॥  
  
उदानमूर्ध्वगं कृत्वा प्राणेन सह वेगतः ।  
बन्धोऽयं सर्वनाडीनामूर्ध्वं याति निरोधकः ॥ ४४॥  
  
अयं च सम्पुटो योगो मूलबन्धोऽप्ययं मतः ।  
बन्धत्रयमनेनैव सिद्ध्यत्यभ्यासयोगतः ॥ ४५॥  
  
दिवारात्रमविच्छिन्नं यामेयामे यदा यदा ।  
अनेनाभ्यासयोगेन वायुरभ्यसितो भवेत् ॥ ४६॥  
  
वायावभ्यसिते वह्निः प्रत्यहं वर्धते तनौ ।  
वह्नौ विवर्धमाने तु सुखमन्नादि जीर्यते ॥ ४७॥  
  
अन्नस्य परिपाकेन रसवृद्धिः प्रजायते ।  
रसे वृद्धिं गते नित्यं वर्धन्ते धातवस्तथा ॥ ४८॥  
  
धातूनां वर्धनेनैव प्रबोधो वर्तते तनौ ।  
दह्यन्ते सर्वपापानि जन्मकोट्यर्जितानि च ॥ ४९॥  
  
गुदमेढ्रान्तरालस्थं मूलाधारं त्रिकोणकम् ।  
शिवस्य बिन्दुरूपस्य स्थानं तद्धि प्रकाशकम् ॥ ५०॥  
  
यत्र कुण्डलिनी नाम परा शक्तिः प्रतिष्ठिता ।  
यस्मादुत्पद्यते वायुर्यस्माद्वह्निः प्रवर्धते ॥ ५१॥  
  
यस्मादुत्पद्यते बिन्दुर्यस्मान्नादः प्रवर्धते ।  
यस्मादुत्पद्यते हंसो यस्मादुत्पद्यते मनः ॥ ५२॥  
  
मूलाधारादिषट्चक्रं शक्तिस्थानमुदीरितम् ।  
कण्ठादुपरि मूर्धान्तं शाम्भवं स्थानमुच्यते ॥ ५३॥  
  
नाडीनामाश्रयः पिण्डो नाड्यः प्राणस्य चाश्रयः ।  
जीवस्य निलयः प्राणो जीवो हंसस्य चाश्रयः ॥ ५४॥  
  
हंसः शक्तेरधिष्ठानं चराचरमिदं जगत् ।  
निर्विकल्पः प्रसन्नात्मा प्राणायां समभ्यसेत् ॥ ५५॥  
  
सम्यग्बन्धत्रयस्थोऽपि लक्ष्यलक्षणकारणम् ।  
वेद्यं समुद्धरेन्नित्यं सत्यसन्धानमानसः ॥ ५६॥  
  
रेचकं पूरकं चैव कुम्भमध्ये निरोधयेत् ।  
दृश्यमाने परे लक्ष्ये ब्रह्मणि स्वयमाश्रितः ॥ ५७॥  
  
बाह्यस्थविषयं सर्वं रेचकः समुदाहृतः ।  
पूरकं शास्त्रविज्ञानं कुम्भकं स्वगतं स्मृतम् ॥ ५८॥  
  
एवमभ्यासचित्तश्चेत्समुक्तो नात्र संशयः ।  
कुम्भकेन समारोप्य कुम्भकेन पूरयेत् ॥ ५९॥  
  
कुम्भेन कुम्भयेत्कुम्भं तदन्तस्थः परं शिवम् ।  
पुनरास्फालयेदद्य सुस्थिरं कण्ठमुद्रया ॥ ६०॥  
  
वायूनां गतिमावृत्य धृत्वा पूरककुम्भकौ ।  
समहस्तयुगं भूमौ समं पादयुगं तथा ॥ ६१॥  
  
वेधकक्रमयोगेन चतुष्पीठं तु वायुना ।  
आस्फालयेन्महामेरुं वायुवक्त्रे प्रकोटिभिः ॥ ६२॥  
  
पुटद्वयं समाकृष्य वायुः स्फुरति सत्वरम् ।  
सोमसूर्याग्निसम्बधाज्जानीयादमृताय वै ॥ ६३॥  
  
मेरुमध्यगता देवाश्चलन्ते मेरुचालनात् ।  
आदौ सञ्जायते क्षिप्रं वेधोऽस्य ब्रह्मग्रन्थितः ॥ ६४॥  
  
ब्रह्मग्रन्थिं ततो भित्त्वा विष्णुग्रन्थिं भिनत्त्यसौ ।  
विष्णुग्रन्थिं ततो भित्त्वा रुद्रग्रन्थिं भिनत्त्यसौ ॥ ६५॥  
  
रुद्रग्रन्थिं ततो भित्त्वा छित्वा मोहमलं तथा ।  
अनेकजन्मसंस्कारगुरुदेवप्रसादतः ॥ ६६॥  
  
योगाभ्यासात्ततो वेधो जायते तस्य योगिनः ।  
इडापिङ्गलयोर्मध्ये सुषुम्नानाडिमण्डले ॥ ६७॥  
  
मुद्राबन्धविशेषेण वायुमूर्ध्वं च कारयेत् ।  
ऱ्हस्वो दहति पापानि दीर्घो मोक्षप्रदायकः ॥ ६८॥  
  
आप्यायनः प्लुतो वापि त्रिविधोच्चारणेन तु ।  
तैलधारामिवच्छिन्नं दीर्घघण्टानिनादवत् ॥ ६९॥  
  
अवाच्यं प्रणवस्याग्रं यस्तं वेद स वेदवित् ।  
ऱ्हस्वं बिन्दुगतं दैर्घ्यं ब्रह्मरन्ध्रगतं प्लुतम् ।  
द्वादशान्तगतं मन्त्रं प्रसादं मन्त्रसिद्धये ॥ ७०  
सर्वविघ्नहरश्चायं प्रणवः सर्वदोषहा ।  
आरम्भश्च घटश्चैव पुनः परिचयस्तथा ॥ ७१॥  
  
निष्पत्तिश्चेति कथिताश्चतस्रस्तस्य भूमिकाः ।  
कारणत्रयसम्भूतं बाह्यं कर्म परित्यजन् ॥ ७२॥  
  
आन्तरं कर्म कुरुते यत्रारम्भः स उच्यते ।  
वायुः पश्चिमतो वेधं कुर्वन्नापूर्य सुस्थिरम् ॥ ७३॥  
  
यत्र तिष्ठति सा प्रोक्ता घटाख्या भूमिका बुधैः ।  
न सजीवो न निर्जीवः काये तिष्ठति निश्चलम् ।  
यत्र वायुः स्थिरः खे स्यात्सेयं प्रथमभूमिका ॥ ७४॥  
  
यत्रात्मना सृष्टिलयौ जीवन्मुक्तिदशागतः ।  
सहजः कुरुते योगं सेयं निष्पत्तिभूमिका ॥ ७५॥ इति॥  
  
एतदुपनिषदं योऽधीते सोऽग्निपूतो भवति ।  
स वायुपूतो भवति । सुरापानात्पूतो भवति ।  
स्वर्णस्तेयात्पूतो भवति । स जीवन्मुक्तो भवति ।  
तदेतदृचाभ्युक्तम् । तद्विष्णोः परमं पदं सदा पश्यन्ति सूरयः ।  
दिवीव चक्षुराततम् । तद्विप्रासो विपन्यवो जागृवांसः समिन्धते ।  
विष्णोर्यत्परमं पदमित्युपनिषत् ॥  
  
इति पञ्चमोऽध्यायः ॥ ५॥  
  
ॐ सह नाववतु सह नौ भुनक्तु सह वीर्यं करवावहै ।  
तेजस्विनावधी तमस्तु मा विद्विषावहै ।  
ॐ शान्तिः शान्तिः शान्तिः ॥ हरिः ॐ तत्सत् ॥  
  
इति वराहोपनिषत्समाप्ता ॥  
  
  
Encoded by Sunder Hattangadi (sunderh at hotmail.com)  
  
