+++
title = "०४ तुलस्युपनिषत्"

+++
तुलस्युपनिषत्   
अथ तुलस्युपनिषदं व्याख्यास्यामः । नारद ऋषिः ।  
अथर्वाङ्गिराश्छन्दः । अमृता तुलसी देवता ।  
सुधाबीजम् । वसुधा शक्तिः । नारायणः कीलकम् ।  
श्यामां श्यामवपुर्धरां ऋक्स्वरूपां यजुर्मनसं ब्रह्माथर्वप्राणां  
कल्पहस्तां पुराणपठितां अमृतोद्भवां अमृतरसमञ्जरीं अनन्तां  
अनन्तरसभोगदां वैष्णवीं विष्णुवल्लभां मृत्युजन्मनिबर्हिणीं  
दर्शनात्पापनाशिनीं स्पर्शनात्पावनीं अभिवन्दनाद् रोगनाशिनीं सेवनात्  
मृत्युनाशिनीं वैकुण्ठार्चनात् विपद्धन्त्रीं, भक्षणात् वयुनप्रदां ,  
प्रादक्षिण्यात् दारिद्र्यनाशिनीं, मूलमृल्लेपनात् महापापभञ्जिनीं  
घ्राणतर्पणात् अन्तर्मलनाशिनीं य एवं वेद स वैष्णवो भवति ।  
वृथा न छिन्द्यात् । दृष्ट्वा प्रदक्षिणं कुर्यात् ।  
द्वादश्यां न स्पृशेत् । पर्वणि न विचिन्वेत् ।  
यदि विचन्वति स विष्णुहा भवति । श्री तुलस्यै स्वाहा ।  
विष्णुप्रियायै स्वाहा । अमृतायै स्वाहा ।  
श्री तुलस्यै विद्महे विष्णुप्रियायै धीमहि । तन्नो अमृता प्रचोदयात् ।  
अमृतेऽमृतरूपाऽसि अमृतत्वप्रदायिनि ।  
त्वं मामुद्धर संसारात् क्षीरसागर कन्यके ॥ १  
श्रीसखि त्वं सदानन्दे मुकुन्दस्य सदा प्रिये ।  
वरदाभयहस्ताभ्यां मां विलोकय दुर्लभे ॥ २  
अवृक्षवृक्षरूपाऽसि वृक्षत्चं मे विनाशय ।  
तुलस्यतुलरूपाऽसि तुलाकोटिनिभेऽजरे ॥। ३  
अतुले त्वत्तुलायां हि हरिरेकोऽस्ति नान्यथा ।  
त्वमेव जगतां धात्री त्वमेव विष्णुवल्लभा ॥ ४  
त्वमेव सुरसंसेव्या त्वमेव मोक्षदायिनी ।  
त्वच्छायायां वसेल्लक्ष्मीः त्चन्मूले विष्णुरव्ययः ।  
समन्ताद् देवताः सर्वाः सिद्धचारणपन्नगाः ॥ ५  
यन्मूले सर्वतीर्थानि यन्मध्ये ब्रह्म देवताः ।  
यदय्रे वेदशास्राणि तुलसीं तां नमाम्यहम् ॥ ६  
तुलसि श्रीसखि शुभे पापहारिणि पुण्यदे ।  
नमस्ते नारदनुते नारायणमनः प्रिये ॥ ७  
ब्रह्मानन्दाश्रुसञ्जाते वृन्दावननिवासिनि ।  
सर्वावयसम्पूर्णे अमृतोपनिषद्रसे ॥ ८  
त्वं मामुद्धर कल्याणि महापापाब्धिदुस्तरात् ।  
सर्वेषामपि पापानां प्रायश्चित्तं त्वमेव हि ॥

देवानां च ऋषीणां च पितॄणां त्वं सदा प्रिया ॥ ९  
विना श्रीतुलसीं विप्रा येऽपि श्राद्धं प्रकुर्वते ।  
वृथा भवति तच्छ्राद्धं पितॄणां नोपगच्छति ॥। १०  
तुलसीपत्रमुत्सृज्य यदि पूजां करोति वै ।  
आसुरी सा भवेत्पूजा विष्णुप्रीतिकरी न च ॥ ११  
यज्ञं दानं जपं तीर्थं श्राद्धं वै देवतार्चनम् ।  
तर्पणं मार्जनं चान्यन्न कुर्यात् तुलसीं विना ॥ १२  
तुलसीदारुमणिभिर्जपः सर्वार्थसाधकः ।  
एवं न वेद यः कश्चित् स विप्रः श्वपचाधमः ॥ १३  
इत्याह भगवान् ब्रह्माणं नारायणः ,ब्रह्मा नारदसनकादिभ्यः,  
सनकादयो वेदव्यासाय, वेदव्यासः शुकाय, शुको वामदेवाय, वामदेवो  
मुनिभ्यः , मुनयो मनुभ्यः प्रोचुः ।  
य एवं वेद, स स्रीहत्यायाः प्रमुच्यते, स वीरहत्यायाः प्रमुच्यते,  
स ब्रह्महत्यायाः प्रमुच्यते, स महाभयात्  
प्रमुच्यते, स महादुःखात्प्रमुच्यते, देहान्ते वैकुण्ठमवाप्नोति  
वैकुण्ठमवाप्नोति । इत्युपनिषत् ।  
(वैष्णव-उपनिषदः)

इति तुलस्युपनिषत् समाप्ता ।  
