+++
title = "०७ नारायणोत्तरतापिनीयोपनिषत्"

+++

नारायणोत्तरतापिनीयोपनिषत्   
प्रथमः खण्डः ।  
स होवाच भगवान् ब्रह्मा आनन्दं ब्रह्मणो विद्वान्  
सच्चिदानन्दम्बरूपो भवति ।  
द्वा सुपर्णा सयुजा सखाया समानं वृक्षं परिषस्वजाते ।  
तयोरन्यः पिप्पलं स्वाद्वत्त्यनश्नन्नन्यो अभिचाकशीति ॥

यो वेदादौ स्वरः प्रोक्तो वेदान्ते च प्रतिष्ठितः ।  
तस्य प्रकृतिलीनस्य यः परः स महेश्वरः ॥

अणोरणीयान्महतो महीयानात्मा गुहायां निहितोऽस्य जन्तोः ।  
तमक्रतुं पश्यति वीतशोको धातुः प्रसादान्महिमानमीशम् ॥

वासनाद्वासुदेवस्य वासितं हि जगत्त्रयम् ।  
सर्वभूतनिवासोऽसि वासुदेव नमोऽस्तु ते ॥

भूश्च नारायणः । भुवश्च नारायणः । सुवश्च नारायणः ।  
महश्च नारायणः । जनश्च नारायणः । तपश्च नारायणः ।  
सत्यं च नारायणः । नारायणः परं ब्रह्म । नारायण एवेदं सर्वम् ।  
नारायणान्न किञ्चिदस्ति । सत्यं ज्ञानमनन्तं ब्रह्म । यो वेद निहितं  
गुहायां परमे व्योमन् । तस्माद्वा एतस्मादात्मन आकाशः सम्भूतः ।  
आकाशाद्वायुः । वायोरग्निः । अग्नेरापः । अद्भ्यः पृथिवी । पृथिव्या  
ओषधयः । ओषधीभ्योऽन्नम् । अन्नात्पुरुषः । नारायणः सर्वपुरुष  
एवेदं परब्रह्म । नारायणः सर्वभूतान्तर्याम्यात्मा । आत्मेदं सर्वं  
नारायणः । नारायणः स्वयं ज्योतिः । तस्मात्प्रकाशात्मा ॥

नीवारशूकवत्तन्वी पीता भास्वत्यणूपमा ।  
तस्याः शिखाया मध्ये परमात्मा व्यवस्थितः ॥

पाशबद्धः स्मृतो जीवः पाशमुक्तः सनातनः ।  
तुषेण बद्धो व्रीहिः स्यात्तुषाभावेन तण्डुल ॥

परब्रह्म स्वयं चात्मा साक्षान्नारायणः स्मृतः ।  
नारायणमनादिं च योगनिद्रापरायणम् ॥

जाग्रत्स्वप्नसुषुप्तीषु सर्वकालव्यवस्थितम् ।  
नारायणं महात्मानं महाध्यानपरायणम् ।  
सर्ववेदान्तसंलक्ष्यं तद्ब्रह्मेत्यभिधीयते ॥

स होवाच भगवान् नारायण एवेदं सर्वं प्रतिष्ठितं य एवं वेद ।  
इत्युपनिषत् ॥

इत्याथर्वणरहस्ये नारायणोत्तरतापिनीये प्रथमः खण्ड ।

द्वितीयः खण्डः ।  
स होवाच भगवान् ब्रह्मा नारायणः परवस्तु भवतीति विज्ञायते ।  
सच्चिदानन्दरूपाय ज्ञानायामिततेजसे ।  
परब्रह्मस्वरूपाय नारायण नमोऽस्तु ते ॥

नित्यशुद्धाय बुद्धाय नित्यायाद्वैतरूपिणे ।  
आनन्दायात्मरूपाय नारायण नमोऽस्तु ते ॥

ॐ नमो भगवते श्रीमन्नारायणाय महाविष्णवे अमितबलपराक्रमाय  
शङ्खचक्रगदाधराय लक्ष्मीसमेताय गरुडवाहनाय दशावताराय  
सर्वदुष्टदैत्यदानवसंहरणाय शिष्टप्रतिपालकाय परब्रह्मरूपाय  
महात्मने परमपुरुषाय पुण्डरीकाक्षाय पुराणपुरुषाय शुद्धबुद्धाय  
सच्चिदानन्दस्वरूपाय महात्मने घृणिः सूर्य आदित्य ॐ नमो नारायणाय  
सहस्रार हुं फट् स्वाहा ॥

नारायणाय शान्ताय शाश्वताय मुरारये ।  
यज्ञेश्वराय यज्ञाय शरण्याय नमो नमः ॥

स होवाच भगवान् ब्रह्मा सर्वं विश्वमिदं नारायणः य एवं वेद ।  
इत्युपनिषत् ॥

इत्याथर्वणरहस्ये नारायणोत्तरतापिनीये द्वितीयः खण्ड ।

तृतीयः खण्डः ।  
स होवाच भगवान् ब्रह्मा नारायणः परब्रह्मेति य एवं वेद ।  
नारायणात्मा वेदं सर्वं निर्विकारं निरञ्जनवस्तु प्रतिपाद्यते ।  
स नारायणो विराट्पुरुषो भवाति । देवानां वासवो भवति । इन्द्रियाणां मनो  
भवति । सर्वेषां वस्तूनां मुख्यवस्तु भवति । ॐ नमो नारायणादन्यो  
मन्त्रः नारायणादन्योपास्तिर्नास्ति । नान्यन्नारायणादुपासितव्यम् । सर्वं  
नारायण एव भवतीति विज्ञायते । योऽधीते नित्यं सर्वान् कामानवाप्नोति ।  
स ब्रह्महत्यायाः पूतो भवति । सुरापानात् पूतो भवति । स्वर्णस्तेयात्  
पूतो भवति । गुरुतल्पगमनात् पूतो भवति । अगम्यागमनात् पूतो भवति ।  
अभक्ष्यभक्षात् पूतो भवति । स उपपातकमहापातकेभ्यः पूतो भवति ।  
सर्ववेदमधीयानो भवति । सर्वक्रतुफलं प्राप्नोति । सर्वकर्मकर्ता  
भवति । चतुःसमुद्रपर्यन्तभूदानफलं प्राप्नोति । द्विजोत्तमो भवति ।  
चतुर्वर्गफलं प्राप्नोति । ब्रह्मचारी ज्ञानवान् भवति । गृही  
पुत्रपौत्रमहैश्वर्यवान् भवति । सन्न्यासई मोक्षवान् भवति ॥

पठनाच्छ्रवणाद्वाऽपि सर्वान् कामानवाप्नुयात् ।  
नारायणप्रसादेन वैकुण्ठपदमश्नुते ॥

इति स होवाच भगवान् य एवं वेद । इत्युपनिषत् ॥

वेदाक्षराणि यावन्ति पठितानि द्विजोत्तमैः ।  
तावन्ति हरिनामानि कीर्तितानि न संशयः ॥

नारायण हरे कृष्ण वासुदेव जगद्गुरो ।  
मुकुन्दाच्युत देवेश महाविष्णो नमोऽस्तु ते ॥

भूतानि तत्त्वसञ्ज्ञानि कूटस्थोऽक्षरसञ्ज्ञितः ।  
उत्तमश्चापि पुरुषो नारायण इतीर्यते ॥

इत्याथर्वणरहस्ये नारायणोत्तरतापिनीये तृतीयः खण्डः  
(वैष्णव-उपनिषदः)

इति नारायणोत्तरतापिनीयोपनिषत् समाप्त ।  
  
  
