+++
title = "०६ नारायणपूर्वतापिनीयोपनिषत्"

+++
## १
नारायणपूर्वतापिनीयोपनिषत्   
प्रथमः खण्डः ।  
अथ ब्रह्माणं भगवन्तं सनत्कुमारः पप्रच्छ । कीदृशं  
नारायणाष्टाक्षरं भवतीति व्याचष्टे । अथ यो वै नारायणः स  
भगवान् परब्रह्मण आनन्दो भवति । ज्ञात्वा जीवन्मुक्तो भवति ।  
सच्चिदानन्दस्वरूपपरवस्तु भवति । अष्टाक्षरं अष्टमूर्ति  
भवति । प्रथमरूपः पृथिवीरूपो भवति । द्वितीयमापो भवति ।  
ततीयस्तेजो भवति । चतुर्थो वायुर्भवति । पञ्चम आकाशो भवति ।  
षष्ठश्चन्द्रमा भवति । सप्तमः सूर्यो भवति । अष्टमो यजमानः ॥

भृमिरापस्तथा तेजो वायुर्व्योम च चन्द्रमाः ।  
सूर्यः पुमांस्तथाचेति मूर्तयश्चाष्ट कीर्तिताः ॥

अकारोकारमकारनादबिन्दुकलानुसन्धानध्यानाष्टविधा अष्टाक्षरं भवति ।  
अकारः सद्योजातो भवति । उकारो वामदेवः । अघोरो मकारो भवति ।  
तत्पुरुषो नादः । बिन्दुरीशानः । कला व्यापको भवति । अनुसन्धानो  
नित्यः । ध्यानस्वरूपं ब्रह्म । सर्वव्यापकोऽष्टाक्षरः ॥

नारायणः परं ब्रह्म ज्ञानं नारायणः परः ।  
नारायणं महापुरुषं विश्वमात्मानमव्ययम् ॥

अन्तर्बहिश्च तत्सर्वं स्थितो नारायणः परः ।  
सहस्रशीर्षं देवमक्षरं परमं पदम् ॥

नारायणं शिवं शान्तं सर्ववेदान्तगोचरम् ।  
सृष्टिः स्थितिश्च संहारतिरोधानानुसम्मतम् ।  
पञ्चकृत्यस्य कर्तारं नारायणमनामयम् ॥

इत्याथर्वणरहस्ये नारायणपूर्वतापिनीये प्रथमः खण्ड ।

## २
द्वितीयः खण्डः ।  
स होवाच भगवान् ब्रह्मा नारायणाष्टाक्षरमन्त्रं व्याचष्टे ।  
श्रीमन्नारायणस्य दशमन्त्राः कथ्यन्ते ।  
ॐ नमो नारायणाय इत्यष्टाक्षरो मन्त्रः । स एव मन्त्रराजो भवति ।  
एतन्नारायणस्य तारकं भवति । तदेवोपासितव्यं भवति ।  
इत्युवाच भगवान्नारायणशब्दपरब्रह्मश्रीमहामायाप्रकृति-  
सर्वमेकजननीलक्ष्मीर्भवति ।  
देवानां देवलक्ष्मीर्भवति । सिद्धानां सिद्धलक्ष्मीर्भवति ।  
मुमुक्षणां मोक्षलक्ष्मीर्भवति । योगिनां योगलक्ष्मीर्भवति ।  
मुनीनां विवेकबुद्धिर्भवति । राज्ञां राज्यलक्ष्मीर्भवति । सृष्टिरूपा  
सरस्वती भवति । स्थितिरूपा महालक्ष्मीर्भवति । संहाररूपा रुद्राणी  
भवति । तिरोधानकरी पार्वती भवति । अनुग्रहरूपा उमा भवति ।  
पञ्चकृत्यरूपा परमेश्वरी भवति । श्रीमहालक्ष्म्यै नम इति  
सप्ताक्षरो मन्त्रः ॥

सर्वेषामेव भूतानां महासौभाग्यदायिनी ।  
महालक्ष्मीर्महादेवी सर्वलोकैकमोहिनी ॥

साम्राज्यदायिनी नित्यं सर्ववेदस्वरूपिणी ।  
महाविद्या जगन्माता मुनीनां मोक्षदायिनी ।  
ज्ञानिनां ज्ञानदा सत्यं दानवानां विनाशिनी ॥

इति महालक्ष्मीर्मूलप्रकृतिर्भवति । नारायणः  
स भगवान् परब्रह्मस्वरूपी सर्ववेदान्तगोचरः  
नित्यशुद्धबुद्धपरब्रह्मानन्दमयो भवति । तस्माल्लक्ष्मीनारायण  
इति स होवाच भगवान् य एवं वेद । इत्युपनिषत् ॥

इत्याथर्वणरहस्ये नारायणपूर्वतापिनीये द्वितीयः खण्ड ।

## ३
तृतीयः खण्डः ।  
स होवाच भगवान् ब्रह्मा नारायणमन्त्रः कीदृशो भवति । ''ॐ  
नारायणाय विद्महे वासुदेवाय धीमहि । तन्नो विष्णुः प्रचोदयात्''  
इति गायत्री भवति । ''इदं विष्णुर्विचक्रमे त्रेधा निदधे  
पदम् । समूढमस्य पाँसुरे ।'' ''अतो देवा भवन्तु नो यतो  
विष्णुर्विचक्रमे । पृथिव्याः सप्तधामभिः'' इति मन्त्रद्वयेन  
नारायणप्रतिपादितं भवति ।'' स ब्रह्मा स शिवः स हरिः सेन्द्रः  
सोऽक्षरः परमः स्वराट्''। नारायणायेति पञ्चाक्षरं भवति ।  
ॐ नमो विष्णव इति षडक्षरं विज्ञातम् । नमो नारायणायेति सप्ताक्षरं  
भवति । ॐ नमो भगवते वासुदेवायेति द्वादशं परिकीर्तितम् ।  
ॐ श्रीं ह्रीं क्लीं नमो नारायणाय स्वाहा । यस्य कस्यापि न देयम् ॥

पुत्रो देयः शिरो देयं न देया षोडशाक्षरी ।  
न वदेद्यस्य कस्यापि किं तु शिष्याय तां वदेत् ॥

ॐ श्रीं ह्रीं नमो भगवते लक्ष्मीनारायणाय विष्णवे वासुदेवाय स्वाहा ॥

श्रीमहाविष्णवे तुभ्यं नमो नारायणाय च ।  
गोविन्दाय च रुद्राय हरये ब्रह्मरूपिणे ॥

नारायण महाविष्णो श्रीधरानन्त कशव ।  
वासुदेव जगन्नाथ हृषीकेश नमो नमः ॥

इत्यनुष्टुब्द्वयं मन्त्रं व्याख्यातम् । अथ मालामन्त्रं व्याख्यास्यामः ।  
स होवाच भगवान् ब्रह्मा य एवं वेद । इत्युपनिषत् ॥

इत्याथर्वणरहस्ये नारायणपूर्वतापिनीये तृतीयः खण्ड ।

चतुर्थः खण्डः ।  
स होवाच भगवान् पितामहः गायत्रीं व्याचष्टे । गोविन्दाय  
विद्महे वासुदेवाय धीमहि । तन्नो नारायणः प्रचोदयात् ।  
कामदेवाय विद्महे पुष्पबाणाय धीमहि । तन्नोऽनङ्गः  
प्रचोदयात् । महादेव्यै च विद्महे विष्णुपत्नी च धीमहि ।  
तन्नो लक्ष्मीः प्रचोदयात् । ''विष्णोर्नुकं वीर्याणि प्रवोचं  
यः पार्थिवानि विमरे रजा,ँसि यो अस्कभायदुत्तर,ँसधस्थं  
विचक्रमाणस्त्रेधोरुगायः'' ''त्रिर्देवः पृथिवीमेष एताम् ।  
विचक्रमे शतर्चसं महित्वा । प्रविष्णुरस्तु तवसस्तवीयान् ।  
प्वेष,ँह्यस्य स्थविरस्य नाम ।''

सत्कुमिव तितौना पुनन्तो यत्र धीरा मनसा वाचमकृत ।  
अत्रा सखायः सख्यानि जानते भद्रैषां लक्ष्मीर्निहिताधिवाचि ॥

''प्रतद्विष्णुस्तवते वीर्याय । मृगो न भीमः कुचरो गिरिष्ठाः ।  
यस्योरुषु त्रिषु विक्रमणेषु । अधिक्षियन्ति भुवनानि विश्वा । '',  
''य ई,ँशृणोत्यलक,ँ शृणोति । न हि प्रवेद  
सुकृतस्य पन्थाम् ।'' अक्षन्वन्तः कर्णवन्तः सखायो  
मनो जीवेष्वसमा बभूवुः । तस्माल्लक्ष्मीनारायणं सर्वबीजं  
सर्वभूताधिवासं यो वेत्ति स विद्वान् भवति । उपासकानां  
मोक्षप्राप्तिर्भवति । स जीवन्मुक्तो भवति । स होवाच भगवान्  
उपासनविधिं व्याचष्टे । ब्रह्मा ऋषिर्भवति । गायत्री छन्द उच्यते ।  
श्रीमन्नारायणपरमात्मा देवता । प्रणवं बीजम् । नमः शक्तिरुच्यते ।  
कीलकं नारायणेति ॥

धर्मार्थकाममोक्षेषु विनियोगोऽथ भावना ।  
महोल्काय वीरोल्काय वृद्धोल्काय पृथूल्काय विद्युल्काय ज्वलदुल्काय  
च षडङ्गकल्पिताः नमःस्वाहावषड्वौषट्पदान्ता अङ्गन्यासा भवन्ति ।  
नीलजीमूतसङ्काशं पीतकौशेयवाससम् ।  
किरीटकुण्डलधरं कौस्तुभोद्भासितोरसम् ॥

शङ्खचक्रगदाखङ्गधारिणं वनमालिनम् ।  
वामभागे महालक्ष्म्यालिङ्गितार्धशरीरिणम् ॥

सनकादिभिः संसेव्यं स्तूयमानं महर्षिभिः ।  
ब्रह्मादिभिः सदा ध्येयं ध्यात्वा नारायणं विभुम् ॥

कर्मणा मनसा वाचा संस्मरेत् प्रजपेत् सुधीः ।  
अयुतं जपमात्रेण सर्वज्ञानप्रदो भवेत् ॥

लक्षमात्रं तु प्रजपेत् स्वस्वरूपं भवेन्मनुः ।  
अत ऊर्ध्वं सदा ध्यायेत् साक्षान्नारायणो हरिः ॥

स होवाच भगवान् य एवं वेद । इत्युपनिषत् ॥

इत्याथर्वणरहस्ये नारायणपूर्वतापिनीये चतुर्थः खण्ड ।

पञ्चमः खण्डः ।  
स होवाच भगवान् ब्रह्मा दशकळात्मकोऽवतारः कथ्यते ॥

जरा पालिनिका शान्तिरीश्वरी रतिकामिका ।  
वरदा ह्लादिनी प्रीतिर्दीर्घा दशकला हरेः ॥

नारायणादवतारा मन्त्ररूपा जायन्ते । ॐ नमो नारायणाय स्वाहा । त्वं  
दशाक्षरो महामन्त्रो भवति । तत्र प्रथमो मत्स्यावतारः । द्वितीयः  
कूर्मः । तृतीयो वराहः । चतुर्थो नरसिंहः । पञ्चमो वामनः ।  
षष्ठो जमदग्निः । सप्तमो रामचन्द्रः । अष्टमः कृष्णः  
परमात्मा । नवमो बुद्धावतारः । दशमः कल्किर्जनार्दनः ।  
ॐ मत्स्यावताराय नमः । श्रीं कूर्मावताराय नमः । हीं वराहावताराय  
नमः । हूं नृसिंहावताराय नमः । सौः वामनावताराय नमः ।  
ऐं परशुरामावताराय नमः । ग्लौं रामचन्द्राय नमः । क्लीं  
कृष्णाय नमः । ब्लूं बुद्धावताराय नमः । सः कल्क्यवताराय  
नमः इति । प्रजापतिः प्रजायते । तस्मान्नारायणः प्रजायते ।  
ब्रह्मा जायते । ब्रह्मणःसकाशात् पञ्चमहाभूतानि तन्मात्राणि  
जायन्ते । ज्ञानेन्द्रियकर्मेन्द्रियाणि मनोबुद्धिचित्ताहङ्कारा  
जायन्ते । प्रकृतिर्जायते । चतुर्विंशतितत्त्वात्मको नारायणः ।  
पञ्चविंशतितत्त्वात्मकः पुरुषत्वं परब्रह्म भवेत् । शिवश्च  
नारायणः । शक्रश्च नारायणः । दिशश्च नारायणः । ऊर्ध्वञ्ज  
नारायणः । अन्तश्च नारायणः । नारायणः सर्वं खल्विदं ब्रह्म ।  
तस्मान्नारायणादण्डजस्वेदजोद्भिज्जजरायुजमनसिजादयः सर्वे महाभूताः  
प्रजायन्ते ॥

अजामेकां लोहितशुक्लकृष्णां बरह्वीं प्रजां जनयन्ती,ँ सरूपाम् ।  
अजो ह्येको जुषमाणोऽनुशेते जहात्येनां भुक्तभोगामजोऽन्यः ॥

अण्डजाः सर्वखगरूपा जायन्ते । स्वेदजाः क्रिमिकीटादयः ।  
उद्भिज्जास्तरुगुल्मलतादयः । जरायुजा नरपशुमृगादयो  
जायन्ते । मनसिजा नारदादयः सर्वे ऋषयः । नारायणः  
स्थावरजङ्गमात्मको भवति । अष्टवसवो नारायणः । एकादशरुद्रा  
नारायणः । नारायणात् द्वादशादित्याः । सर्वे देवा ऋषयो मुनयः  
सिद्धगन्धर्वयक्षरक्षःपिशाचाः सर्वें नारायणः । नारायण एवेदं  
सर्वम् । लक्ष्यीर्मूलप्रकृतिरिति विज्ञायते । वस्त्वेकं परब्रह्म  
नारायणः सनातनः ॥

साक्षान्नारायणो देवः परब्रह्माभिधीयते ।  
सच्चिदानन्दात्मकाः स्युर्विष्णौ नित्ये प्रकल्पिताः ।  
नानाविधानि रूपाणि हाटके कण्टकादिवत् ॥

''चत्वारि वाक्परिमिता पदानि । तानि विदुर्ब्राह्मणा ये मनीषिणः ।  
गुहा त्रीणि निहिता नेङ्गयन्ति । तुरीयं वाचो मनुष्या वदन्ति ।''  
परापश्यन्तीमध्यमावैखरीरूपा सरस्वतीति चतुर्विधा वाचो वदन्ति ।  
वैखरी सर्वविद्यासु प्रशस्ता ॥

अङ्गानि वेदाश्चत्वारो मीमांसा न्यायविस्तरः ।  
पुराणं धर्मशास्त्रं च विद्या ह्येताश्चतुर्दश ॥

आयुर्वेदो धनुर्वेदो गान्धर्वं मन्त्रशास्त्रकम् ।  
विद्याश्चाष्टादश प्रोक्ता नारायणनिवेशिताः ॥

तस्य निश्वसितमेव ऋग्वेदो यजुर्वेदः सामवेदो ह्यथर्वाङ्गिरश्चेति ।  
सर्ववेदवेदान्तानां नारायणपरब्रह्मण्येव तात्पर्यम् । स होवाच भगवान्  
य एवं वेद । इत्युपनिपत् ॥

इत्याथर्वणरहस्ये नारायणपूर्वतापिनीये पञ्चमः खण्ड ।

षष्ठः खण्डः ।  
स होवाच भगवान् ब्रह्मा नारायणयन्त्रमन्त्रावरणपूजामाचचक्षे ।  
त्रिकोणं प्रथमं भवति । द्वितीयं षट्कोणं भवति ।  
वृत्तमष्टदलं तृतीयम् । चतुर्थं द्वादशदलम् ।  
पञ्चमं षोडशदलम् । चतुर्विंशति (ः) षष्ठम् ।  
द्वात्रिंशति(ः) सप्तमम् । अष्टमं भूपुरम् । एवं यन्त्रं  
समालिखेत् । मध्ये लक्ष्मीनारायणं विक्षेपशक्त्यावरणं  
शक्तिप्रभाशक्तित्रिकोणदेवताः षट्कोणं वृद्धोल्कादयः पूज्याः ।  
सर्वज्ञानित्वतृत्प्यनादिबोधस्वतन्त्रनित्यमलुप्तानन्तं षट्कोणशक्तयः ।  
सनकसनन्दनसनत्सुजातसनत्कुमांरसनातननारदतुम्बुरु-  
समन्तादयोऽष्टदलाः ।  
वसिष्ठवालखिल्यविश्वामित्रकश्यपात्रिभरद्वाजाङ्गीरस-  
जामदग्निगौतमागस्त्यजाबालिकपिला द्वादशदलाः ।  
मत्स्यकूर्मवराहनारसिंहवामनरामरामकृष्णबुद्धकल्किसद्योजातवामदेवा  
अघोरतत्पुरुषेशानपरमेश्वराः षोडशदलाः ॥

शङ्खचक्रगदापद्मखड्गश्रीवत्सकौस्तुभवनमालादिकिरीट-  
कुण्डलकेयूरहाराङ्गदशार्ङ्गिशरनन्दकपद्मवेणु-  
बर्हिपिञ्छशेषानन्तगरुडविप्वक्सेनब्रह्माणश्चतुर्विंशतिदलाः  
केशवादिचतुर्विंशत्यनुक्रमम् ।  
हरिश्रीकृष्णमुकुन्दकुमुदाक्षपुण्डरीकाक्षधामकशङ्खवर्ण-  
सर्वनेत्रसुमुखसुप्रतीका द्वात्रिंशद्दलाः ।  
ऐरावतपुण्डर्राकवामनकुमुदाञ्जनपुण्यदन्तसार्वभौम-  
सुप्रतीकाक्षाश्चतुरश्रदेवताः ।  
ॐ नमो नारायणायाष्टाक्षरसञ्ज्ञावरणदेवतापूजा कर्तव्या ।  
स होवाच भगवान् य एवं वेद । इत्युपनिषत् ॥

इत्याथर्वणरहस्ये नारायणपर्वतापिनीये षष्ठः खण्डः  
(वैष्णव-उपनिषदः)

इति नारायणपूर्वतापिनीयोपनिषत् समाप्त ।  
  
  
