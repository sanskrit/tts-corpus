+++
title = "१६ सुदर्शनोपनिषत्"

+++

सुदर्शनोपनिषत्   
यज्ञोपवीती धृतचक्रधारी यो ब्राह्मणो ब्रह्मविद्ब्रह्मविदां मनीषी  
हिरण्यमादाय सुदर्शनं कृत्वा वह्निसंयुक्तं स्त्रीशूद्रैर्बाहुभ्यां  
धारयेत् । तस्माद्गर्भेण जायते । ब्राह्मणस्य शरीरं जायते ।  
श्रीविष्णुं सर्वेश्वरं भजन्ति ॥

नासादिकेशपर्यन्तमूर्ध्वपुड्रं तु धाग्येत् ।  
उद्धृतासि वराहेण कृष्णेन शतबाहुना ।  
भूमिर्धेनुर्धरणी लोकधारिणी ॥

मृत्तिके देहि मे पुष्टिं त्वयि सर्वं प्रतिष्ठितम् ॥

तस्माद्द्विरेखं भवति । तं देवकीपुत्रं समाश्रये । अग्निना वै होत्रा  
चक्रं पाञ्चजन्यं प्रतप्तं द्वयोर्भुजयोर्धारयेत् । आत्मकृतमाचरेत् ।  
आचार्यस्य सम्मुखं प्रपद्येत । तस्माद्वैकुण्ठं न पुनरागमनं  
सालोक्यसामीप्यसारूप्यसायुज्यं गच्छति । य एवं वेद । इत्युपनिषत् (९)  
``यज्ञोपवीतोपनिषत्'' इत्याख्यया या पूर्वं प्रकाशिता  
सैवेयमेतदवधीति विभाव्यताम् ।  
Footnote  
यजुर्वेदे तृतीयकाण्डे तृतीयप्रश्ने -  
``कक्षमुपौषेद्यदि दहति पुण्यसमं भवति  
यदि न दहति पापसममेतेन''। उष दाहे । उपकक्षं भुजः ।  
``चरणं पवित्रं विततं पुराणम् । येन पूतस्तरति दुष्कृतानि ।  
तेन पवित्रेण शुद्धेन पूताः । अतिपाप्मानमरातिं तरेम । लोकस्य  
द्वारमर्चिमत्पवित्रम् । ज्योतिष्मद्भ्राजमान महस्वत् । अमृतस्य  
धारा बहुधा दोहमानम् । चरणं नो लोके सुधितां दधातु'' ।  
``पवित्रं ते विततं ब्रह्मणस्पते । प्रभुर्गात्राणि पर्येषि विश्वतः ।  
अतप्ततनूर्न तदामो अश्नुते । शृतास इद्वहन्तस्तत्समाशत ।''  
यो ह वै सुश्लोकमौले धर्माननुतिष्ठमानोऽग्निना चक्रं योऽग्निर्वै  
सहस्रारस्सहस्रारो नेमिर्नेमिना तप्ततनूस्सायुज्यं सलोकतामाप्नोतीति ॥

चक्रं बिभर्ति वपुषाभितप्तं बलं देवानाममृतस्य विष्णोः ।  
स एति नाकं दुरिता विधूय विशन्ति यद्यतयो वीतरागाः ॥

चमूषच्छ्येनश्शकुनो बिभृत्वा गोविन्दद्रप्स आयुधानि बिभ्रत् (?) ।  
अपामूर्मिं सचमानस्समुद्रं तुरीयं घाम महिषो विवक्ति (?) ॥

शङ्खचक्रोर्ध्वपुण्ड्रादिधारणं स्मरणं हरेः ।  
तदीयाराधनं चैव भक्तिर्बहुविधा स्मृता ॥

पशुपुत्रादिकं सर्वं गृहोपकरणानि च ।  
अङ्कयेच्छङ्खचक्राभ्यां नाम कुर्याच्च वैष्णवम् ॥

पशुर्मनुप्यः पक्षी वा ये च वैष्णवसंश्रयाः ।  
तेनैव ते प्रयास्यन्ति तद्विष्णोः परमं पदम् ॥

दक्षिणे तु भुजे विप्रो बिभृयाद्वै सुदर्शनम् ।  
सव्ये तु शङ्खं बिभृयादिति ब्रह्मविदो विदुः ॥

ब्राह्मणैः क्षत्रियैर्वैश्यैः शूद्रैश्च कृतलक्षणैः ।  
अर्चनीयश्च सेव्यश्च नित्ययुक्तैः स्वकर्मसु ॥

ये कण्ठलयतुलसीनलिनाक्षमाला  
ये बाहुमूलपरिचिह्नितशङ्खचक्रा ।  
ये वा ललाटफलके लसदूर्ध्वपुण्ड्राः  
श्रीवैष्णवा भुवनमाशु पवित्रयन्ति ॥

पञ्चार्द्रतत्त्वविदुषां पञ्चसंस्कारसंस्कृतम् ।  
पञ्चावस्थास्वरूपं ते विज्ञेयं सततं विभो ॥

पञ्चसंस्कारयुक्तानां वैष्णवानां विशेषतः ।  
गृहार्चनविधाने न शङ्खं घण्टारवं त्यजेत् । इति ।  
एतदथर्वशिरो योऽधीते य ऊर्ध्वपुण्ड्रं विधिवद्विदित्वा धारयति  
स वैदिको भवति । स कर्मार्हो भवति । अनेन तेजस्वी यशस्वी  
ब्रह्मवर्चस्वी भवति । अनेक कायिकवाचिकमानसपातकेभ्यः पूतो भवति ।  
श्रीविष्णुसायुज्यमवाप्नोति । श्रीविष्णुसायुज्यमवाप्नोति । य एवं वेद ।  
इत्युपनिषत् ॥

(वैष्णव-उपनिषदः)

इति सुदर्शनोपनिषत् समाप्त ।  
  
  
