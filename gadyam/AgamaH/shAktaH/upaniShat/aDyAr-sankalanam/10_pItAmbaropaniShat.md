+++
title = "१० पीताम्बरोपनिषत्"

+++

पीताम्बरोपनिषत्   
ॐअथ हैनां ब्रह्मरन्ध्रे सुभगां ब्रह्मास्त्रत्वरूपिणीमाप्नोति ।  
ब्रह्मास्त्रां महाविद्यां शाम्भवीं सर्वस्तम्भकरीं सिद्धां चतुर्भुजां  
दक्षाभ्यां कराभ्यां मुद्गरपाशै वामाभ्यां शत्रुजिह्नावज्रे दधानां  
पतिवाससं पीतालङ्कारसम्पन्ना दृढीभूतपीनोन्नतपयोधरयुग्माढ्यां  
तप्तकार्तस्वरकुण्डलद्वयविराजितमुखाम्भोजां  
ललाटपट्टोल्लसत्पीतचन्द्रार्धमनुबिभ्रतीमुद्यद्दिवाकरोद्योतां  
स्वर्णसिंहासनमध्यकमलसंस्थां धिया सञ्चिन्त्य तदुपरि  
त्रिकोणषट्कोणवसुपत्रवृत्तान्तः षोडशदलकमलोपरि  
भूबिम्बत्रयमनुसन्धाय तत्राद्ययोन्यन्तरे देवीमाहूय ध्यायेत् । योनिं  
जगद्योनिं समायमुच्चार्य शिवाते भूमाग्रबिन्दुमिन्दुखण्डमग्निबीजं ततो  
वरुणाङ्कगुणार्णमत्रियुतं स्थिरामुखि इति सम्बोध्य सर्वदुष्टानामिदं  
चाभाष्य वाचमिति मुखमिति पदमिति स्तम्भयेति वोच्चार्य जिह्वां  
वैशारदी कीलयेति बुद्धिं विनाशयेति प्रोच्चार्य भूमायां वेदाद्यं  
ततो यज्ञभूगुहायां योजयेत् । स महास्तम्भेश्वरः सर्वेश्वरः ।  
स मेनास्तम्भं करोति । किं बहुना विवस्वद्धृतिस्तम्भकर्ता  
सर्ववातस्तम्भकर्तेति । किं दिवाकर्षयति । स सर्वविद्येश्वरः  
सर्वमन्त्रेश्वरो भूत्वा पूजाया आवर्तनं त्रैलोक्यस्तम्भिन्याः कुर्यात् ।  
अङ्गमाद्यं द्वारतो गणेशं वटुकं योगिनीं क्षेत्राधीशं च  
पूर्वादिकमभ्यर्च्य गुरुपङ्क्तिमीशासुरान्तमन्तः प्राच्यादौ क्रमानुगता  
बगला स्तम्भिनी जृम्भिणी मोहिनी वश्या अचला चला दुर्धरा अकल्मषा  
आधारा कल्पना कालकर्षिणी भ्रमरिका मदगमना भोगा योगिका एता  
ह्यष्टदलानुगताः पूज्याः । ब्राह्मी माहेश्वरी कौमारी वैष्णवी वाराही  
नारसिंही चामुण्डा महालक्ष्मीश्च । षड्योनिगर्भान्ता डाकिनी राकिनी  
लाकिनी काकिनी शाकिनी हाकिनी वेद्याद्यन्थिरमायाद्याः समभ्यर्च्य  
शक्राग्नियमनिरृतिवरुणवायव्यधनदेशानप्रजापतिनागेशाः  
परिवाराभिमताः स्थिरादिवेदाद्याः सवाहनाः सदस्त्रका बाह्यतोऽभ्यर्च्य  
तां योनिं रतिप्रीतिमनोभवा एताः सर्वाः समाः पीतांशुका ध्येयाः ।  
तदन्तमूलायां बलादिषोडशानुगताः पूज्याः नीराजनैः । स हैश्वर्ययुक्तो  
भवति । य एनां ध्यायति स वाग्मी भवति । सोऽमृरतमश्नुते ।  
सर्वसिद्धिकर्ता भवति । सृष्टिस्थितिसंहारकर्ता भवति ।  
स सर्वेश्वरो भवति । स तु ऋद्धीश्वरो भवति । स शाक्तः स  
वैष्णवः स गणपः स शैवः । स जीवन्मुक्तो भवति । स सन्न्यासई  
भवति । न्यसनं न्यासः । सम्यङ्न्यासः सन्न्यासः । न तु मुण्डितमुण्डः ।  
षट्त्रिंशदस्त्रेश्वरो भवेत् सौभाग्यार्चनेनेति प्रोतं वेद ।  
ॐ शिवम् ॥

(शाक्त-उपनिषदः)

इति पीताम्बरोपनिषत् समाप्ता ।  
  
