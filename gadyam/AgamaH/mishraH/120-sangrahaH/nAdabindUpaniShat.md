---
Author: Vedic Tradition
Category: upanishhat, upanishad
Description-comments: 38/108; Rig Veda, Yoga Upanishad
File name: nadabindu.itx
Language: Sanskrit
Latest update: July, 3, 1999
Location: doc_upanishhat
Proofread by: Sunder Hattangadi (sunderh at hotmail.com)
Send corrections to: Sanskrit@cheerful.com
Site access: https://sanskritdocuments.org
Subject: philosophy/religion/hinduism
Sublocation: upanishhat
Text title: Nadabindu Upanishad
Transliterated by: Sunder Hattangadi (sunderh at hotmail.com)
engtitle: Nadabindu Upanishad
itxtitle: nAdabindUpaniShat
title: नादबिन्दूपनिषत्

---
  
 नादबिन्दूपनिषत्   
  
॥ नादबिन्दूपनिषत् ॥  
  
(ऋग्वेदीय योगोपनिषत्)  
  
वैराजात्मोपासनया सञ्जातज्ञानवह्निना ।  
दग्ध्वा कर्मत्रयं योगी यत्पदं याति तद्भजे ॥  
  
ॐ वाङ्मे मनसि प्रतिष्ठिता । मनो मे वाचि प्रतिष्टितम् ।  
        आविरावीर्म एधि । वेदस्य मा आणीस्थः ।श्रुतं मे मा  
प्रहासीः ।  
        अनेनाधीतेनाहोरात्रान्सन्दधामि ।  
        ऋतं वदिष्यामि । सत्यं वदिष्यामि ।  
        तन्मामवतु । तद्वक्तारमवतु ।  
        अवतु मामवतु वक्तारम् ॥  
  
ॐ शान्तिः शान्तिः शान्तिः ॥  
  
ॐ अकारो दक्षिणः पक्ष उकारस्तूत्तरः स्मृतः ।  
मकारं पुच्छमित्याहुरर्धमात्रा तु मस्तकम् ॥ १॥  
  
पादादिकं गुणास्तस्य शरीरं तत्त्वमुच्यते ।  
धर्मोऽस्य दक्षिणश्चक्षुरधर्मो योऽपरः स्मृतः ॥ २॥  
  
भूर्लोकः पादयोस्तस्य भुवर्लोकस्तु जानुनि ।  
सुवर्लोकः कटीदेशे नाभिदेशे महर्जगत् ॥ ३॥  
  
जनोलोकस्तु हृद्देशे कण्ठे लोकस्तपस्ततः ।  
भ्रुवोर्ललाटमध्ये तु सत्यलोको व्यवस्थितः ॥ ४॥  
  
सहस्रार्णमतीवात्र मन्त्र एष प्रदर्शितः ।  
एवमेतां समारूढो हंसयोगविचक्षणः ॥ ५॥  
  
न भिद्यते कर्मचारैः पापकोटिशतैरपि ।  
आग्नेयी प्रथमा मात्रा वायव्येषा तथापरा ॥ ६॥  
  
भानुमण्डलसङ्काशा भवेन्मात्रा तथोत्तरा ।  
परमा चार्धमात्रा या वारुणीं तां विदुर्बुधाः ॥ ७॥  
  
कालत्रयेऽपि यत्रेमा मात्रा नूनं प्रतिष्ठिताः ।  
एष ओङ्कार आख्यातो धारणाभिर्निबोधत ॥ ८॥  
  
घोषिणी प्रथमा मात्रा विद्युन्मात्रा तथाऽपरा ।  
पतङ्गिनी तृतीया स्याच्चतुर्थी वायुवेगिनी ॥ ९॥  
  
पञ्चमी नामधेया तु षष्ठी चैन्द्र्यभिधीयते ।  
सप्तमी वैष्णवी नाम अष्टमी शाङ्करीति च ॥ १०॥  
  
नवमी महती नाम धृतिस्तु दशमी मता ।  
एकादशी भवेन्नारी ब्राह्मी तु द्वादशी परा ॥ ११॥  
  
प्रथमायां तु मात्रायां यदि प्राणैर्वियुज्यते ।  
भरते वर्षराजासौ सार्वभौमः प्रजायते ॥ १२॥  
  
द्वितीयायां समुत्क्रान्तो भवेद्यक्षो महात्मवान् ।  
विद्याधरस्तृतीयायां गान्धर्वस्तु चतुर्थिका ॥ १३॥  
  
पञ्चम्यामथ मात्रायां यदि प्राणैर्वियुज्यते ।  
उषितः सह देवत्वं सोमलोके महीयते ॥ १४॥  
  
षष्ठ्यामिन्द्रस्य सायुज्यं सप्तम्यां वैष्णवं पदम् ।  
अष्टम्यां व्रजते रुद्रं पशूनां च पतिं तथा ॥ १५॥  
  
नवम्यां तु महर्लोकं दशम्यां तु जनं व्रजेत् ।  
एकादश्यां तपोलोकं द्वादश्यां ब्रह्म शाश्वतम् ॥ १६॥  
  
ततः परतरं शुद्धं व्यापकं निर्मलं शिवम् ।  
सदोदितं परं ब्रह्म ज्योतिषामुदयो यतः ॥ १७॥  
  
अतीन्द्रियं गुणातीतं मनो लीनं यदा भवेत् ।  
अनूपमं शिवं शान्तं योगयुक्तं सदा विशेत् ॥ १८॥  
  
तद्युक्तस्तन्मयो जन्तुः शनैर्मुञ्चेत्कलेवरम् ।  
संस्थितो योगचारेण सर्वसङ्गविवर्जितः ॥ १९॥  
  
ततो विलीनपाशोऽसौ विमलः कमलाप्रभुः ।  
तेनैव ब्रह्मभावेन परमानन्दमश्नुते ॥ २०॥  
  
आत्मानं सततं ज्ञात्वा कालं नय महामते ।  
प्रारब्धमखिलं भुञ्जन्नोद्वेगं कर्तुमर्हसि ॥ २१॥  
  
उत्पन्ने तत्त्वविज्ञाने प्रारब्धं नैव मुञ्चति ।  
तत्त्वज्ञानोदयादूर्ध्वं प्रारब्धं नैव विद्यते ॥ २२॥  
  
देहादीनामसत्त्वात्तु यथा स्वप्नो विबोधतः ।  
कर्म जन्मान्तरीयं यत्प्रारब्धमिति कीर्तितम् ॥ २३॥  
  
तत्तु जन्मान्तराभावात्पुंसो नैवास्ति कर्हिचित् ।  
स्वप्नदेहो यथाध्यस्तस्तथैवायं हि देहकः ॥ २४॥  
  
अध्यस्तस्य कुतो जन्म जन्माभावे कुतः स्थितिः ।  
उपादानं प्रपञ्चस्य मृद्भाण्डस्येव पश्यति ॥ २५॥  
  
अज्ञानं चेति वेदान्तैस्तस्मिन्नष्टे क्व विश्वता ।  
यथा रज्जुअं परित्यज्य सर्पं गृह्णाति वै भ्रमात् ॥ २६॥  
  
तद्वत्सत्यमविज्ञाय जगत्पश्यति मूढधीः ।  
रज्जुखण्डे परिज्ञाते सर्परूपं न तिष्ठति ॥ २७॥  
  
अधिष्ठाने तथा ज्ञाते प्रपञ्चे शून्यतां गते ।  
देहस्यापि प्रपञ्चत्वात्प्रारब्धावस्थितिः कृतः ॥ २८॥  
  
अज्ञानजनबोधार्थं प्रारब्धमिति चोच्यते ।  
ततः कालवशादेव प्रारब्धे तु क्षयं गते ॥ २९॥  
  
ब्रह्मप्रणवसन्धानं नादो ज्योतिर्मयः शिवः ।  
स्वयमाविर्भवेदात्मा मेघापायेंऽशुमानिव ॥ ३०॥  
  
सिद्धासने स्थितो योगी मुद्रां सन्धाय वैष्णवीम् ।  
शृणुयाद्दक्षिणे कर्णे नादमन्तर्गतं सदा ॥ ३१॥  
  
अभ्यस्यमानो नादोऽयं बाह्यमावृणुते ध्वनिम् ।  
पक्षाद्विपक्षमखिलं जित्वा तुर्यपदं व्रजेत् ॥ ३२॥  
  
श्रूयते प्रथमाभ्यासे नादो नानाविधो महान् ।  
वर्धमानस्तथाभ्यासे श्रूयते सूक्ष्मसूक्ष्मतः ॥ ३३॥  
  
आदौ जलधिमूतभेरीनिर्झरसम्भवः ।  
मध्ये मर्दलशब्दाभो घण्टाकाहलजस्तथा ॥ ३४॥  
  
अन्ते तु किङ्किणीवंशवीणाभ्रमरनिःस्वनः ।  
इति नानाविधा नादाः श्रूयन्ते सूक्ष्मसूक्ष्मतः ॥ ३५॥  
  
महति श्रूयमाणे तु महाभेर्यादिकध्वनौ ।  
तत्र सूक्ष्मं सूक्ष्मतरं नादमेव परामृशेत् ॥ ३६॥  
  
घनमुत्सृज्य वा सूक्ष्मे सूक्ष्ममुत्सृज्य वा घने ।  
रममाणमपि क्षिप्तं मनो नान्यत्र चालयेत् ॥ ३७॥  
  
यत्र कुत्रापि वा नादे लगति प्रथमं मनः ।  
तत्र तत्र स्थिरीभूत्वा तेन सार्धं विलीयते ॥ ३८॥  
  
विस्मृत्य सकलं बाह्यं नादे दुग्धाम्बुवन्मनः ।  
एकीभूयाथ सहसा चिदाकाशे विलीयते ॥ ३९॥  
  
उदासीनस्ततो भूत्वा सदाभ्यासेन संयमी ।  
उन्मनीकारकं सद्यो नादमेवावधारयेत् ॥ ४०॥  
  
सर्वचिन्तां समुत्सृज्य सर्वचेष्टाविवर्जितः ।  
नादमेवानुसन्दध्यान्नादे चित्तं विलीयते ॥ ४१॥  
  
मकरन्दं पिबन्भृङ्गो गन्धान्नापेक्षते तथा ।  
नादासक्तं सदा चित्तं विषयं न हि काङ्क्षति ॥ ४२॥  
  
बद्धः सुनादगन्धेन सद्यः सन्त्यक्तचापलः ।  
नादग्रहणतश्चित्तमन्तरङ्गभुजङ्गमः ॥ ४३॥  
  
विस्मृत्य विश्वमेकाग्रः कुत्रचिन्न हि धावति ।  
मनोमत्तगजेन्द्रस्य विषयोद्यानचारिणः ॥ ४४॥  
  
नियामनसमर्थोऽयं निनादो निशिताङ्कुशः ।  
नादोऽन्तरङ्गसारङ्गबन्धने वागुरायते ॥ ४५॥  
  
अन्तरङ्गसमुद्रस्य रोधे वेलायतेऽपि च ।  
ब्रह्मप्रणवसंलग्ननादो ज्योतिर्मयात्मकः ॥ ४६॥  
  
मनस्तत्र लयं याति तद्विष्णोः परमं पदम् ।  
तावदाकाशसङ्कल्पो यावच्छब्दः प्रवतते ॥ ४७॥  
  
निःशब्दं तत्परं ब्रह्म परमात्मा समीर्यते ।  
नादो यावन्मनस्तावन्नादान्तेऽपि मनोन्मनी ॥ ४८॥  
  
सशब्दश्चाक्षरे क्षीणे निःशब्दं परमं पदम् ।  
सदा नादानुसन्धानात्सङ्क्षीणा वासना भवेत् ॥ ४९॥  
  
निरञ्जने विलीयेते मनोवायू न संशयः ।  
नादकोटिसहस्राणि बिन्दुकोटिशतानि च ॥ ५०॥  
  
सर्वे तत्र लयं यान्ति ब्रह्मप्रणवनादके ।  
सर्वावस्थाविनिर्मुक्तः सर्वचिन्ताविवर्जितः ॥ ५१॥  
  
मृतवत्तिष्ठते योगी स मुक्तो नात्र संशयः ।  
शङ्खदुन्दुभिनादं च न श्रुणोति कदाचन ॥ ५२॥  
  
काष्ठवज्ज्ञायते देह उन्मन्यावस्थया ध्रुवम् ।  
न जानाति स शीतोष्णं न दुःखं न सुखं तथा ॥ ५३॥  
  
न मानं नावमानं च सन्त्यक्त्वा तु समाधिना ।  
अवस्थात्रयमन्वेति न चित्तं योगिनः सदा ॥ ५४॥  
  
जाग्रन्निद्राविनिर्मुक्तः स्वरूपावस्थतामियात् ॥ ५५॥  
  
दृष्टिः स्थिरा यस्य विना सदृश्यम्  
       वायुः स्थिरो यस्य विना प्रयत्नम् ।  
चित्तं स्थिरं यस्य विनावलम्बम्  
       स ब्रह्मतारान्तरनादरूपः ॥ ५६॥  
  
इत्युपनिषत् ॥  
  
ॐ वाङ्मे मनसीति शान्तिः ॥  
  
इति नादबिन्दूपनिषत्समाप्ता ॥  
  
  
  
''
  
