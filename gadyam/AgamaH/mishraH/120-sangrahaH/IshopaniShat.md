---
Author: Vedic Rishis
Category: upanishhat, svara, upanishad
Description-comments: 1/108; Shukla YajurVeda, Mukhya upanishad
File name: iisha.itx
Indexextra: (1 2translations, Hindi (audio))
Language: Sanskrit
Latest update: July 20, 1999
Location: doc_upanishhat
Proofread by: John Manetta, Sunder Hattangadi sunderh at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: Philosophy
Sublocation: upanishhat
Text title: IshopaniShat
Texttype: svara
Transliterated by: NA
engtitle: IshopaniShat
itxtitle: IshopaniShat
title: ईशोपनिषत्

---
  
 ईशोपनिषत्   
  
ॐ पूर्णमदः पूर्णमिदं पूर्णात् पूर्णमुदच्यते ।  
पूर्णस्य पूर्णमादाय पूर्णमेवावशिष्यते ॥  
  
       ॐ शान्तिः शान्तिः शान्तिः ॥  
  
       ॥ अथ ईशोपनिषत् ॥  
  
ॐ ईशा वास्यमिदꣳ सर्वं यत्किञ्च जगत्यां जगत् ।  
तेन त्यक्तेन भुञ्जीथा मा गृधः कस्यस्विद्धनम् ॥ १॥  
  
कुर्वन्नेवेह कर्माणि जिजीविषेच्छतꣳ समाः ।  
एवं त्वयि नान्यथेतोऽस्ति न कर्म लिप्यते नरे ॥ २॥  
  
असुर्या नाम ते लोका अन्धेन तमसाऽऽवृताः ।  
ताꣳस्ते प्रेत्याभिगच्छन्ति ये के चात्महनो जनाः ॥ ३॥  
  
अनेजदेकं मनसो जवीयो नैनद्देवा आप्नुवन्पूर्वमर्षत् ।  
तद्धावतोऽन्यानत्येति तिष्ठत्तस्मिन्नपो मातरिश्वा दधाति ॥ ४॥  
  
तदेजति तन्नैजति तद्दूरे तद्वन्तिके ।  
तदन्तरस्य सर्वस्य तदु सर्वस्यास्य बाह्यतः ॥ ५॥  
  
यस्तु सर्वाणि भूतान्यात्मन्येवानुपश्यति ।  
सर्वभूतेषु चात्मानं ततो न विजुगुप्सते ॥ ६॥  
  
यस्मिन्सर्वाणि भूतान्यात्मैवाभूद्विजानतः ।  
तत्र को मोहः कः शोक एकत्वमनुपश्यतः ॥ ७॥  
  
स पर्यगाच्छुक्रमकायमव्रण-  
     मस्नाविरꣳ शुद्धमपापविद्धम् ।  
कविर्मनीषी परिभूः स्वयम्भू-  
     र्याथातथ्यतोऽर्थान् व्यदधाच्छाश्वतीभ्यः समाभ्यः ॥ ८॥  
  
अन्धं तमः प्रविशन्ति येऽविद्यामुपासते ।  
ततो भूय इव ते तमो य उ विद्यायाꣳ रताः ॥ ९॥  
  
अन्यदेवाहुर्विद्ययाऽन्यदाहुरविद्यया ।  
इति शुश्रुम धीराणां ये नस्तद्विचचक्षिरे ॥ १०॥  
  
विद्यां चाविद्यां च यस्तद्वेदोभयꣳ सह ।  
अविद्यया मृत्युं तीर्त्वा विद्ययाऽमृतमश्नुते ॥ ११॥  
  
अन्धं तमः प्रविशन्ति येऽसम्भूतिमुपासते ।  
ततो भूय इव ते तमो य उ सम्भूत्याꣳ रताः ॥ १२॥  
  
अन्यदेवाहुः सम्भवादन्यदाहुरसम्भवात् ।  
इति शुश्रुम धीराणां ये नस्तद्विचचक्षिरे ॥ १३॥  
  
सम्भूतिं च विनाशं च यस्तद्वेदोभयꣳ सह ।  
विनाशेन मृत्युं तीर्त्वा सम्भूत्याऽमृतमश्नुते ॥ १४॥  
  
हिरण्मयेन पात्रेण सत्यस्यापिहितं मुखम् ।  
तत्त्वं पूषन्नपावृणु सत्यधर्माय दृष्टये ॥ १५॥  
  
पूषन्नेकर्षे यम सूर्य प्राजापत्य  
     व्यूह रश्मीन् समूह तेजः ।  
यत्ते रूपं कल्याणतमं तत्ते पश्यामि  
     योऽसावसौ पुरुषः सोऽहमस्मि ॥ १६॥  
  
वायुरनिलममृतमथेदं भस्मान्तꣳ शरीरम् ।  
ॐ क्रतो स्मर कृतꣳ स्मर क्रतो स्मर कृतꣳ स्मर ॥ १७॥  
  
अग्ने नय सुपथा राये अस्मान्  
     विश्वानि देव वयुनानि विद्वान् ।  
युयोध्यस्मज्जुहुराणमेनो  
     भूयिष्ठां ते नमौक्तिं विधेम ॥ १८॥  
  
      ॥ इति ईशोपनिषत् ॥  
  
ॐ पूर्णमदः पूर्णमिदं पूर्णात्पूर्णमुदच्यते ।  
पूर्णस्य पूर्णमादाय पूर्णमेवावशिष्यते ॥  
  
      ॐ शान्तिः शान्तिः शान्तिः ॥  
  
  
  
  
  
