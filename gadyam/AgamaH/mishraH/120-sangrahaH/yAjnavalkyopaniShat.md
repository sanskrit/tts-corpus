---
Author: Vedic tradition
Category: upanishhat, upanishad
Description-comments: 97 / 108; Shukla Yajurveds - Sanyasa upanishad
File name: yajnavalkya.itx
Language: Sanskrit
Latest update: April,  16, 2000
Location: doc_upanishhat
Proofread by: Sunder Hattangadi (sunderh at hotmail.com)
Send corrections to: Sanskrit@cheerful.com
Site access: https://sanskritdocuments.org
Subject: philosophy/religion
Sublocation: upanishhat
Text title: Yajnavalkya Upanishad
Transliterated by: Sunder Hattangadi (sunderh at hotmail.com)
engtitle: Yajnavalkya Upanishad
itxtitle: yAjnavalkyopaniShat
title: याज्ञवल्क्योपनिषत्

---
  
 याज्ञवल्क्योपनिषत्   
  
सन्न्यासज्ञानसम्पन्ना यान्ति यद्वैष्णवं पदम् ।  
तद्वै पदं ब्रह्मतत्त्वं रामचन्द्रपदं भजे ॥  
  
ॐ पूर्णमदः पूर्णमिदं पूर्णात्पूर्णमुदच्यते ।  
पूर्णस्य पूर्णमादाय पूर्णमेवावशिष्यते ॥  
  
ॐ शान्तिः शान्तिः शान्तिः ॥  
  
हरिः ॐ ॥ अथ जनको ह वैदेहो याज्ञवल्क्यमुपसमेत्योवाच  
भगवन्सन्न्यासमनुब्रूहीति कथं सन्न्यासलक्षणम् । स  
होवाच याज्ञवल्क्यो ब्रह्मचर्यं समाप्य गृही भवेत् ।  
गृहाद्वनी भूत्वा प्रव्रजेत् । यदि वेतरथा ब्रह्मचर्यादेव  
प्रव्रजेद्गृहाद्वा वनाद्वा । अथ पुनर्व्रती वाव्रती वा स्नातको  
वाऽस्नातको वा उत्सन्नाग्निरनग्नोकोऽवा यदहरेव विरजेत्तदहरेव  
प्रव्रजेत् । तदेके प्राजापत्यामेवेष्टिं कुर्वन्ति । अथ वा न  
कुर्यादाग्नेय्यामेव कुर्यात् । अग्निर्हि प्राणः । प्राणमेवैतया करोति ।  
त्रैधातवीयामेव कुर्यात् । एतयैव त्रयो धातवो यदुत सत्त्वं  
रजस्तम इति अयं ते योनिरृत्विजो यतो जातो अरोचथाः । तं जानन्नग्न  
आरोहाथानो वर्धया रयिमित्यनेन मन्त्रेणाग्निमाजिघ्रेत् । एष वा  
अग्नेर्योनिर्यः प्राणं गच्छ स्वां योनिं गच्छ स्वाहेत्येवमेवैत-  
दाग्रामादग्निमाहृत्य पूर्ववदग्निमाजिघ्रेत् यदग्निं न विन्देदप्सु  
जुहुयादापो वै सर्वा देवताः सर्वाभ्यो देवताभ्यो जुहोमि स्वाहेति  
साज्यं हविरनामयम् । मोक्षमन्त्रस्त्रय्येवं वेद तद्ब्रह्म  
तदुपासितव्यम् । शिखां यज्ञोपवीतं छित्त्वा सन्न्यस्तं मयेति  
त्रिवारमुच्चरेत् । एवमेवैतद्भगवन्निति वै याज्ञवल्क्यः ॥ १॥  
  
अथ हैनमत्रिः पप्रच्छ याज्ञवल्क्यं यज्ञोपवीती  
कथं ब्राह्मण इति । स होवाच याज्ञवल्क्य इदं  
प्रणवमेवास्य तद्यज्ञोपवीतं य आत्मा । प्राश्याचम्यायं  
विधिरथ वा परिव्राड्विवर्णवासा मुण्डोऽपरिग्रहः शुचिरद्रोही  
भैक्षमाणो ब्रह्म भूयाय भवति । एष पन्थाः  
परिव्राजकानां वीराध्वनि वाऽनाशके वापां प्रवेशे  
वाग्निप्रवेशे वा महाप्रस्थाने वा । एष पन्था ब्रह्मणा  
हानुवित्तस्तेनेति स सन्न्यासी ब्रह्मविदिति । एवमेवैष भगवन्निति  
वै याज्ञवल्क्य । तत्र परमहंसा नाम संवर्तकारुणि-  
श्वेतकेतुदूर्वासऋभुनिदाघदत्तात्रेयशुकवामदेव-  
हारीतकप्रभृतयोऽव्यक्तलिङ्गाऽव्यक्ताचारा अनुन्मत्ता  
उन्मत्तवदाचरन्तः परस्त्रीपुरपराङ्मुखास्त्रिदण्डं  
कमण्डलुं भुक्तपात्रं जलपवित्रं शिखां यज्ञोपवीतं  
बहिरन्तश्चेत्येतत्सर्वं भूः स्वाहेत्यप्सु परित्यज्यात्मान-  
मन्विच्छेत् । यथा जातरूपधरा निर्द्वन्द्वा निष्परिग्रहा-  
स्तत्त्वब्रह्ममार्गे सम्यक्सम्पन्नाः शुद्धमानसाः  
प्राणसन्धारणार्थं यथोक्तकाले विमुक्तो भैक्षमाचर-  
न्नुदरपात्रेण लाभालाभौ समौ भूत्वा करपात्रेण वा  
कमण्डलूदकपो भैक्षमाचरन्नुदरमात्रसङ्ग्रहः  
पात्रान्तरशून्यो जलस्थलकमण्डलुरबाधकरहःस्थल-  
निकेतनो लाभालाभौ समौ भूत्वा शून्यागारदेवगृह-  
तृणकूटवल्मीकवृक्षमूलकुलालशालाग्निहोत्रशालानदी-  
पुलुनगिरिकुहरकोटरकन्दरनिर्झरस्थण्डिलेष्वनिकेतनिवास्य-  
प्रयत्नःशुभाशुभकर्मनिर्मूलनपरः सन्न्यासेन  
देहत्यागं करोति स परमहंसो नामेति । आशाम्बरो न  
नमस्कारो न दारपुत्राभिलाषी लक्ष्यालक्ष्यनिर्वर्तकः  
परिव्राट् परमेश्वरो भवति । अत्रैते श्लोका भवन्ति ।  
यो भवेत्पूर्वसन्न्यासी तुल्यो वै धर्मतो यदि ।  
तस्मै प्रणामः कर्तव्यो नेतराय कदाचन ॥ १॥  
  
प्रमादिनो बहिश्चित्ताः पिशुनाः कलहोत्सुकाः ।  
सन्न्यासिनोऽपि दृश्यन्ते देवसन्दूषिताशयाः ॥ २॥  
  
नामादिभ्यः परे भूम्नि स्वाराज्ये चेत्स्थितोऽद्वथे ।  
प्रणमेत्कं तदात्मज्ञो न कार्यं कर्मणा तदा ॥ ३॥  
  
ईश्वरो जीवकलया प्रविष्टो भगवानिति ।  
प्रणमेद्दण्डवद्भूमावाश्वचण्डालगोखरम् ॥ ४॥  
  
मांसपाञ्चालिकायास्तु यन्त्रलोकेऽङ्गपञ्जरे ।  
स्नाय्वस्थिग्रन्थिशालिन्यः स्त्रियः किमिव शोभनम् ॥ ५॥  
  
त्वङ्मांसरक्तबाष्पाम्बु पृथक्कृत्वा विलोचने ।  
समालोकय रम्यं चेत्किं मुधा परिमुह्यसि ॥ ६॥  
  
मेरुशृङ्गतटोल्लासि गङ्गाजलस्योपमा ।  
दृष्टा यस्मिन्मुने मुक्ताहारस्योल्लसशालिता ॥ ७॥  
  
श्मनानेषु दिगन्तेषु स एव ललनास्तनः ।  
श्वभिरास्वाद्यते काले लघुपिण्ड इवान्धसः ॥ ८॥  
  
केशकज्जलधारिण्यो दुःस्पर्शा लोचनप्रियाः ।  
दुष्कृताग्निशिखा नार्यो दहन्ति तृणवन्नरम् ॥ ९॥  
  
ज्वलना अतिदूरेऽपि सरसा अपि नीरसाः ।  
स्त्रियो हि नरकाग्नीनामिन्धनं चारु दारुणम् ॥ १०॥  
  
कामनाम्ना किरातेन विकीर्णा मुग्धचेतसः ।  
नार्यो नरविहङ्गानामङ्गबन्धनवागुराः ॥ ११॥  
  
जन्मपल्वलमत्स्यानां चित्तकर्दमचारिणाम् ।  
पुंसां दुर्वासनारज्जुर्नारीबडिशपिण्डिका ॥ १२॥  
  
सर्वेषां दोषरत्नानां सुसमुद्गिकयानया ।  
दुःखशृङ्खलया नित्यमलमस्तु मम स्त्रिया ॥ १३॥  
  
यस्य स्त्री तस्य भोगेच्छा निस्त्रीकस्य क्व भोगभूः ।  
स्त्रियं त्यक्त्वा जगत्त्यक्तं जगत्त्यक्त्वा सुखी भवेत् ॥ १४॥  
  
अलभ्यमानस्तनयः पितरौ क्लेशयेच्चिरम् ।  
लब्धो हि गर्भपातेन प्रसवेन च बाधते ॥ १५॥  
  
जातस्य ग्रहरोगादि कुमारस्य च धूर्तता ।  
उपनीतेऽप्यविद्यत्वमनुद्वाहश्च पण्डिते ॥ १६॥  
  
यूनश्च परदारादि दारिद्र्यं च कुटुम्बिनः ।  
पुत्रदुःखस्य नास्त्यन्तो धनी चेन्म्रियते तदा ॥ १७॥  
  
न पाणिपादचपलो न नेत्रचपलो यतिः ।  
न च वाक्चपलश्चैव ब्रह्मभूतो जितेन्द्रियः ॥ १८॥  
  
रिपौ बद्धे स्वदेहे च समैकात्म्यं प्रपश्यतः ।  
विवेकिनः कुतः कोपः स्वदेहावयवेष्विव ॥ १९॥  
  
अपकारिणि कोपश्चेत्कोपे कोपः कथं न ते ।  
धर्मार्थकाममोक्षाणां प्रसह्य परिपन्थिनि ॥ २०॥  
  
नमोऽस्तु मम कोपाय स्वाश्रयज्वालिने भृशम् ।  
कोपस्य मम वैराग्यदायिने दोषबोधिने ॥ २१॥  
  
यत्र सुप्ता जना नित्यं प्रबुद्धस्तत्र संयमी ।  
प्रबुद्धा यत्र ते विद्वान्सुषुप्तिं याति योगिराट् ॥ २२॥  
  
चिदिहास्तीति चिन्मात्रमिदं चिन्मयमेव च ।  
चित्त्वं चिदहमेते च लोकाश्चिदिति भावय ॥ २३॥  
  
यतीनां तदुपादेयं पारहंस्यं परं पदम् ।  
नातः परतरं किञ्चिद्विद्यते मुनिपुङ्गवः ॥ २४॥  
  
इत्युपनिषत् ॥  
  
ॐ पूर्णमदः पूर्णमिदं पूर्णात्पूर्णमुदच्यते ।  
पूर्णस्य पूर्णमादाय पूर्णमेवावशिष्यते ॥  
  
ॐ शान्तिः शान्तिः शान्तिः ॥ हरिः ॐ तत्सत् ॥  
  
इति याज्ञवल्क्योपनिषत्समाप्ता ॥  
  
  
''
  
