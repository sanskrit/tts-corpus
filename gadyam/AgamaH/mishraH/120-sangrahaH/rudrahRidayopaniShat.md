---
Author: Vedic tradition
Category: hRidaya, upanishhat, upanishad, shiva
Description-comments: 85 / 108; Krishna Yajurveda - Shaiva upanishad
File name: rudrahridaya.itx
Language: Sanskrit
Latest update: Mar. 29, 2000
Location: doc_upanishhat
Proofread by: Sunder Hattangadi (sunderh at hotmail.com)
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism
Sublocation: upanishhat
Text title: Rudrahridaya Upanishad
Transliterated by: Sunder Hattangadi (sunderh at hotmail.com)
engtitle: Rudrahridaya Upanishad
itxtitle: rudrahRidayopaniShat
title: रुद्रहृइदयोपनिषत्

---
  
 रुद्रहृदयोपनिषत्   
  
यद्ब्रह्म रुद्रहृदयमहाविद्याप्रकाशितम् ।  
तद्ब्रह्ममात्रावस्थानपदवीमधुना भजे ॥  
  
ॐ सह नाववतु ॥ सह नौ भुनक्तु ॥ सह वीर्यं करवावहै ॥  
  
तेजस्विनावधीतमस्तु मा विद्विषावहै ॥  
  
ॐ शान्तिः शान्तिः शान्तिः ॥  
  
हरिः ॐ ॥  
  
हृदयं कुण्डली भस्मरुद्राक्षगणदर्शनम् ।  
तारसारं महावाक्यं पञ्चब्रह्माग्निहोत्रकम् ॥ १॥  
  
प्रणम्य शिरसा पादौ शुको व्यासमुवाच ह ।  
को देवः सर्वदेवेषु कस्मिन्देवाश्च सर्वशः ॥ २॥  
  
कस्य शुश्रूषणान्नित्यं प्रीता देवा भवन्ति मे ।  
तस्य तद्वचनं श्रुत्वा प्रत्युवाच पिता शुकम् ॥ ३॥  
  
सर्वदेवात्मको रुद्रः सर्वे देवाः शिवात्मकाः ।  
रुद्रस्य दक्षिणे पार्श्वे रविर्ब्रह्मा त्रयोऽग्नयः ॥ ४॥  
  
वामपार्श्वे उमा देवी विष्णुः सोमोऽपि ते त्रयः ।  
या उमा सा स्वयं विष्णुर्यो विष्णुः स हि चन्द्रमाः ॥ ५॥  
  
ये नमस्यन्ति गोविन्दं ते नमस्यन्ति शङ्करम् ।  
येऽर्चयन्ति हरिं भक्त्या तेऽर्चयन्ति वृषध्वजम् ॥ ६॥  
  
ये द्विषन्ति विरूपाक्षं ते द्विषन्ति जनार्दनम् ।  
ये रुद्रं नाभिजानन्ति ते न जानन्ति केशवम् ॥ ७॥  
  
रुद्रात्प्रवर्तते बीजं बीजयोनिर्जनार्दनः ।  
यो रुद्रः स स्वयं ब्रह्मा यो ब्रह्मा स हुताशनः ॥ ८॥  
  
ब्रह्मविष्णुमयो रुद्र अग्नीषोमात्कं जगत् ।  
पुंलिङ्गं सर्वमीशानं स्त्रीलिङ्गं भगवत्युमा ॥ ९॥  
  
उमारुद्रात्मिकाः सर्वाः ग्रजाः स्थावरजङ्गमाः ।  
व्यक्तं सर्वमुमारूपमव्यक्तं तु महेश्वरम् ॥ १०॥  
  
उमा शङ्करयोगो यः स योगो विष्णुरुच्यते ।  
यस्तु तस्मै नमस्कारं कुर्याद्भक्तिसमन्वितः ॥ ११॥  
  
आत्मानं परमात्मानमन्तरात्मानमेव च ।  
ज्ञात्वा त्रिविधमात्मानं परमात्मानमाश्रयेत् ॥ १२॥  
  
अन्तरात्मा भवेद्ब्रह्मा परमात्मा महेश्वरः ।  
सर्वेषामेव भूतानां विष्णुरात्मा सनातनः ॥ १३॥  
  
अस्य त्रैलोक्यवृक्षस्य भूमौ विटपशाखिनः ।  
अग्रं मध्यं तथा मूलं विष्णुब्रह्ममहेश्वराः ॥ १४॥  
  
कार्यं विष्णुः क्रिया ब्रह्मा कारणं तु महेश्वरः ।  
प्रयोजनार्थं रुद्रेण मूर्तिरेका त्रिधा कृता ॥ १५॥  
  
धर्मो रुद्रो जगद्विष्णुः सर्वज्ञानं पितामहः ।  
श्रीरुद्र रुद्र रुद्रेति यस्तं ब्रूयाद्विचक्षणः ॥ १६॥  
  
कीर्तनात्सर्वदेवस्य सर्वपापैः प्रमुच्यते ।  
रुद्रो नर उमा नारी तस्मै तस्यै नमो नमः ॥ १७॥  
  
रुद्रो ब्रह्मा उमा वाणी तस्मै तस्यै नमो नमः ।  
रुद्रो विष्णुरुमा लक्ष्मीस्तस्मै तस्यै नमो नमः ॥ १८॥  
  
रुद्रः सूर्य उमा छाया तस्मै तस्यै नमो नमः ।  
रुद्रः सोम उमा तारा तस्मै तस्यै नमो नमः ॥ १९॥  
  
रुद्रो दिवा उमा रात्रिस्तस्मै तस्यै नमो नमः ।  
रुद्रो यज्ञ उमा वेदिस्तस्मै तस्यै नमो नमः ॥ २०॥  
  
रुद्रो वह्निरुमा स्वाहा तस्मै तस्यै नमो नमः ।  
रुद्रो वेद उमा शास्तं तस्मै तस्यै नमो नमः ॥ २१॥  
  
रुद्रो वृक्ष उमा वल्ली तस्मै तस्यै नमो नमः ।  
रुद्रो गन्ध उमा पुष्पं तस्मै तस्यै नमो नमः ॥ २२॥  
  
रुद्रोऽर्थ अक्षरः सोमा तस्मै तस्यै नमो नमः ।  
रुद्रो लिङ्गमुमा पीठं तस्मै तस्यै नमो नमः ॥ २३॥  
  
सर्वदेवात्मकं रुद्रं नमस्कुर्यात्पृथक्पृथक् ।  
एभिर्मन्त्रपदैरेव नमस्यामीशपार्वती ॥ २४॥  
  
यत्र यत्र भवेत्सार्धमिमं मन्त्रमुदीरयेत् ।  
ब्रह्महा जलमध्ये तु सर्वपापैः प्रमुच्यते ॥ २५॥  
  
सर्वाधिष्ठानमद्वन्द्वं परं ब्रह्म सनातनम् ।  
सच्चिदानन्दरूपं तदवाङ्मनसगोचरम् ॥ २६॥  
  
तस्मिन्सुविदिते सर्वं विज्ञातं स्यादिदं शुक ।  
तदात्मकत्वात्सर्वस्य तस्माद्भिन्नं नहि क्वचित् ॥ २७॥  
  
द्वे विद्ये वेदितव्ये हि परा चैवापरा च ते ।  
तत्रापरा तु विद्यैषा ऋग्वेदो यजुरेव च ॥ २८॥  
  
सामवेदस्तथाथर्ववेदः शिक्षा मुनीश्वर ।  
कल्पो व्याकरणं चैव निरुक्तं छन्द एव च ॥ २९॥  
  
ज्योतिषं च यथा नात्मविषया अपि बुद्धयः ।  
अथैषा परमा विद्या ययात्मा परमाक्षरम् ॥ ३०॥  
  
यत्तदद्रेश्यमग्राह्यमगोत्रं रूपवर्जितम् ।  
अचक्षुःश्रोत्रमत्यर्थं तदपाणिपदं तथा ॥ ३१॥  
  
नित्यं विभुं सर्वगतं सुसूक्ष्मं च तदव्ययम् ।  
तद्भूतयोनिं पश्यन्ति धीरा आत्मानमात्मनि ॥ ३२॥  
  
यः सर्वज्ञः सर्वविद्यो यस्य ज्ञानमयं तपः ।  
तस्मादत्रान्नरूपेण जायते जगदावलिः ॥ ३३॥  
  
सत्यवद्भाति तत्सर्वं रज्जुसर्पवदास्थितम् ।  
तदेतदक्षरं सत्यं तद्विज्ञाय विमुच्यते ॥ ३४॥  
  
ज्ञानेनैव हि संसारविनाशो नैव कर्मणा ।  
श्रोत्रियं ब्रह्मनिष्ठं स्वगुरुं गच्छेद्यथाविधि ॥ ३५॥  
  
गुरुस्तस्मै परां विद्यां दद्याद्ब्रह्मात्मबोधिनीम् ।  
गुहायां निहितं साक्षादक्षरं वेद चेन्नरः ॥ ३६॥  
  
छित्वाऽविद्यामहाग्रन्थिं शिवं गच्छेत्सनातनम् ।  
तदेतदमृतं सत्यं तद्बोद्धव्यं मुमुक्षिभिः ॥ ३७॥  
  
धनुस्तारं शरो ह्यात्मा ब्रह्म तल्लक्ष्यमुच्यते ।  
अप्रमत्तेन वेद्धव्यं शरवत्तन्मयो भवेत् ॥ ३८॥  
  
लक्ष्यं सर्वगतं चैव शरः सर्वगतो मुखः ।  
वेद्धा सर्वगतश्चैव शिवलक्ष्यं न संशयः ॥ ३९॥  
  
न तत्र चन्द्रार्कवपुः प्रकाशते  
     न वान्ति वाताः सकला देवताश्च ।  
स एष देवः कृतभावभूतः  
     स्वयं विशुद्धो विरजः प्रकाशते ॥ ४०॥  
  
द्वौ सुपर्णौ शरीरेऽस्मिञ्जीवेशाक्ष्यौ सह स्थितौ ।  
तयोर्जीवः फलं भुङ्क्ते कर्मणो न महेश्वरः ॥ ४१॥  
  
केवलं साक्षिरूपेण विना भोगं महेश्वरः ।  
प्रकाशते स्वयं भेदः कल्पितो मायया तयोः ॥ ४२॥  
  
घटाकाशमठाकाशौ यथाकाशप्रभेदतः ।  
कल्पितौ परमौ जीवशिवरूपेण कल्पितौ ॥ ४३॥  
  
तत्त्वतश्च शिवः साक्षाच्चिज्जीवश्च स्वतः सदा ।  
चिच्चिदाकारतो भिन्ना न भिन्ना चित्त्वहानितः ॥ ४४॥  
  
चितश्चिन्न चिदाकारद्भिद्यते जडरूपतः ।  
भिद्यते चेज्जडो भेदश्चिदेका सर्वदा खलु ॥ ४५॥  
  
तर्कतश्च प्रमाणाच्च चिदेकत्वव्यवस्थितेः ।  
चिदेकत्वपरिज्ञाने न शोचति न मुह्यति ॥ ४६॥  
  
अद्वैतं परमानन्दं शिवं याति तु कैवलम् ॥ ४७॥  
  
अधिष्ठानं समस्तस्य जगतः सत्यचिद्घनम् ।  
अहमस्मीति निश्चित्य वीतशोको भवेन्मुनिः ॥ ४८॥  
  
स्वशरीरे स्वयं ज्योतिःस्वरूपं सर्वसाक्षिणम् ।  
क्षीणदोषाः प्रपश्यन्ति नेतरे माययावृताः ॥ ४९॥  
  
एवं रूपपरिज्ञानं यस्यास्ति परयोगिनः ।  
कुत्रचिद्गमनं नास्ति तस्य पूर्णस्वरूपिणः ॥ ५०॥  
  
आकाशमेकं सम्पूर्णं कुत्रचिन्नैव गच्छति ।  
तद्वत्स्वात्मपरिज्ञानी कुत्रचिन्नैव गच्छति ॥ ५१॥  
  
स यो ह वै तत्परमं ब्रह्म यो वेद वै मुनिः ।  
ब्रह्मैव भवति स्वस्थः सच्चिदानन्द मातृकः ॥ ५२॥  
  
इत्युपनिषत् ॥  
  
ॐ सह नाववतु ॥ सह नौ भुनक्तु ॥ सह वीर्यं करवावहै ॥  
  
तेजस्विनावधीतमस्तु मा विद्विषावहै ॥  
  
ॐ शान्तिः शान्तिः शान्तिः ॥  
  
इति रुद्रहृदयोपनिषत्समाप्ता ॥  
  
  
''
  
