---
Author: Vedic Tradition
Category: upanishhat, upanishad
Description-comments: 82/108; Rig-Veda, Shakta Upanishad
File name: tripura-upan.itx
Language: Sanskrit
Latest update: September 28, 1999, July 2, 2011
Location: doc_upanishhat
Proofread by: P.P.Narayanaswami (swami at math.mun.ca)
Send corrections to: Sanskrit@cheerful.com
Site access: https://sanskritdocuments.org
Subject: philosophy/religion/hinduism
Sublocation: upanishhat
Text title: Tripura Upanishad
Transliterated by: Kannan Subramanian
engtitle: Tripura Upanishad
itxtitle: tripuropaniShat
title: त्रिपुरोपनिषत्

---
  
 त्रिपुरोपनिषत्   
  
त्रिपुरोपनिषद्वेद्यपारमैश्वर्यवैभवम् ।  
अखण्डानन्दसाम्राज्यं रामचन्द्रपदं भजे ॥  
  
ॐ वाङ्मे मनसि प्रतिष्ठिता । मनो मे वाचि प्रतिष्ठितम् ।  
आविरावीर्म एधि । वेदस्य म आणीस्थः । श्रुतं मे मा प्रहासीः ।  
अनेनाधीतेनाहोरात्रान् सन्दधामि । ऋतं वदिष्यामि ।  
सत्यं वदिष्यामि । तन्मामवतु । तद्वक्तारमवतु । अवतु माम् ।  
अवतु वक्तारम् । अवतु वक्तारम् ।  
ॐ शान्तिः शान्तिः शान्तिः ॥  
  
ॐ तिस्रः पुरास्त्रिपथा विश्वचर्षणा अत्राकथा अक्षराः  
सन्निविष्टाः ।  
अधिष्ठायैना अजरा पुराणी महत्तरा महिमा देवतानाम् ॥ १॥  
  
नवयोनिर्नवचक्राणि दधिरे नवैव योगा नव योगिन्यश्च ।  
नवानां चक्रा अधिनाथाः स्योना नव मुद्रा नव भद्रा महीनाम् ॥ २॥  
  
एका सा आसीत् प्रथमा सा नवासीदासोनविंशादासोनत्रिंशत् ।  
चत्वारिंशादथ तिस्रः समिधा उशतीरिव मातरो मा विशन्तु ॥ ३॥  
  
ऊर्ध्वज्वलज्वलनं ज्योतिरग्रे तमो वै तिरश्श्चीनमजरं तद्रजोऽभूत् ।  
आनन्दनं मोदनं ज्योतिरिन्दो रेता उ वै मण्डला मण्डयन्ति ॥ ४॥  
  
तिस्रश्च [ यास्तिस्रो ] रेखाः सदनानि  
भूमेस्त्रिविष्टपास्त्रिगुणास्त्रिप्रकाराः ।  
एतत्पुरं [ एतत्त्रयं ] पूरकं पूरकाणामत्र [  
पूरकाणां मन्त्री ] प्रथते मदनो मदन्या ॥ ५॥  
  
मदन्तिका मानिनी मङ्गला च सुभगा च सा सुन्दरी सिद्धिमत्ता ।  
लज्जा मतिस्तुष्टिरिष्टा च पुष्टा लक्ष्मीरुमा ललिता लालपन्ती ॥ ६॥  
  
इमां विज्ञाय सुधया मदन्ती परिसृता तर्पयन्तः स्वपीठम् ।  
नाकस्य पृष्ठे वसन्ति परं धाम त्रैपुरं चाविशन्ति ॥ ७॥  
  
कामो योनिः  कामकला व्रजपाणिर्गुहा हसा मातरिश्वाभ्रमिन्द्रः ।  
पुनर्गुहा सकला मायया च पूरूच्येषा विश्वमातादिविद्या ॥ ८॥  
  
षष्ठं सप्तममथ वह्निसारथिमस्या मूलत्रिक्रमा देशयन्तः ।  
कथ्यं कविं कल्पकं काममीशं तुष्टुवांसो अमृतत्वं  
भजन्ते ॥ ९॥  
  
त्रिविष्टपं त्रिमुखं विश्वमातुर्नवरेखाः स्वरमध्यं तदीले  ।  
[ पुरं हन्त्रीमुखं विश्वमातू रवे रेखा स्वरमध्यं तदेषा । ]  
बृहत्तिथिर्दशा पञ्चादि नित्या सा षोडशी पुरमध्यं बिभर्ति ॥ १०॥  
  
यद्वा मण्डलाद्वा स्तनबिम्बमेकं मुखं चाधस्त्रीणि गुहा सदनानि ।  
कामी कलां काम्यरूपां विदित्वा [ चिकित्वा ] नरो जायते  
कामरूपश्च काम्यः [ कामः ] ॥ ११॥  
  
परिसृतम् झषमाद्यं [ झषमाजं ] फलं च  
भक्तानि योनीः सुपरिष्कृताश्च ।  
निवेदयन्देवतायै महत्यै स्वात्मीकृते सुकृते सिद्धिमेति ॥ १२॥  
  
सृण्येव सितया विश्वचर्षणिः पाशेनैव प्रतिबध्नात्यभीकाम् ।  
इषुभिः पञ्चभिर्धनुषा च विध्यत्यादिशक्तिररुणा विश्वजन्या ॥ १३॥  
  
भगः शक्तिर्भगवान्काम ईश उभा दाताराविह सौभगानाम् ।  
समप्रधानौ समसत्वौ समोजौ तयोः शक्तिरजरा विश्वयोनिः ॥ १४॥  
  
परिस्रुता हविषा भावितेन प्रसङ्कोचे गलिते वैमनस्कः ।  
शर्वः सर्वस्य जगतो विधाता धर्ता हर्ता विश्वरूपत्वमेति ॥ १५॥  
  
इयं महोपनिषत्त्रैपुर्या यामक्षरं परमो गीर्भिरीट्टे ।  
एषर्ग्यजुः परमेतच्च सामायमथर्वेयमन्या च विद्या ॥ १६॥  
  
ॐ ह्रीम् ॐ ह्रीमित्युपनिषत् ॥  
  
ॐ वाङ्मे मनसि प्रतिष्ठिता । मनो मे वाचि प्रतिष्ठितम् ।  
आविरावीर्म एधि । वेदस्य म आणीस्थः । श्रुतं मे मा प्रहासीः ।  
अनेनाधीतेनाहोरात्रान् सन्दधामि । ऋतं वदिष्यामि ।  
सत्यं वदिष्यामि । तन्मामवतु । तद्वक्तारमवतु । अवतु माम् ।  
अवतु वक्तारम् । अवतु वक्तारम् ।  
ॐ शान्तिः शान्तिः शान्तिः ॥  
  
॥ इति  त्रिपुरोपनिषत्  ॥  
  
  
  
