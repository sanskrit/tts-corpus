---
title: अव्यक्तोपनिषत्

---
  
 अव्यक्तोपनिषत्   
  
(अव्यक्तनृसिंहोपनिषत्)  
(सामवेदीया)  
  
स्वाज्ञानासुरराड्ग्रासस्वज्ञाननरकेसरी ।  
प्रतियोगिविनिर्मुक्तं ब्रह्ममात्रं करोतु माम् ॥  
  
ॐ आप्यायन्तु ममाङ्गानि वाक्प्राणश्चक्षुः श्रोत्रमथो  
बलमिन्द्रियाणि च ॥ सर्वाणि सर्वं ब्रह्मोपनिषदं माहं  
ब्रह्म निराकुर्यां मा मा ब्रह्म निराकरोदनिराकरण-  
मस्त्वनिराकरणं मेस्तु तदात्मनि निरते य उपनिषत्सु धर्मास्ते  
मयि सन्तु ते मयि सन्तु ॥  
  
ॐ शान्तिः शान्तिः शान्तिः ॥  

## १
(सृष्टेः पुरा निर्विशेषब्रह्मस्थितिः)  
  
हरिः ॐ । पुरा किलेदं न किञ्चन्नासीन्न द्यौर्नान्तरिक्षं  
न पृथिवी केवलं ज्योतीरूपमनाद्यनन्तमनण्वस्थूलरूपमरूपं  
रूपवदविज्ञेयं ज्ञानरूपमानन्दमयमासीत् ।  
  
(परमेष्ठिप्रादुभविः)  
  
तदनन्यत्तद्द्वेधाभूद्धरितमेकं रक्तमपरम् ।  
तत्र यद्रक्तं तत्पुंसो रूपमभूत् । यद्धरितं तन्मायायाः ।  
तौ समगच्छतः । तयोर्वीर्यमेवमनन्दत् । तदवर्धत ।  
तदण्डमभूधैमम् । तत्परिणममानमभूत् । ततः  
परमेष्ठी व्यजायत ।  
  
(परमेष्ठिनः स्वकृत्यजिज्ञासा)  
  
सोऽभिजिज्ञासत किं मे कुलं किं मे  
कृत्यमिति । तं ह वागदृश्यमानाभ्युवाच भोभो प्रजापते  
त्वमव्यक्तादुत्पन्नोऽसि व्यक्तं ते कृत्यमिति । किमव्यक्तं  
यस्मादहमासिषम् । किं तद्व्यक्तं यन्मे कृत्यमिति ।  
साब्रवीदविज्ञेयं हि तत्सौम्य तेजः । यदविज्ञेयं तदव्यक्तम् ।  
तच्चेज्जिज्ञाससि मावगच्छेति । स होवाच कैषा त्वं  
ब्रह्मवाग्यदसि शंसात्मानमिति । सा त्वब्रवीत्तपसा मां  
विजिज्ञासस्वेति । स ह सहस्रं समा ब्रह्मचर्यमध्युवासाध्युवास ॥ १॥  
  
## २
द्वितीयः खण्डः  
  
(परमेष्ठिनः आनुष्ठुभीविद्यादर्शनम्)  
  
अथापश्यदृचमानुष्टुभीं परमां विद्यां  
यस्याङ्गान्यन्ये मन्त्राः । यत्र ब्रह्म प्रतिष्ठितम् ।  
विश्वेदेवाः प्रतिष्ठिताः । यस्तां न वेद किमन्यैर्वेदैः  
करिष्यति ।  
  
(आनुष्टुभीविद्यया नृसिंहदर्शनम्)  
  
तां विदित्वा स च रक्तं जिज्ञासयामास ।  
तामेवमनूचानां गायन्नासिष्ट । सहस्रं समा  
आद्यन्तनिहितोङ्कारेण पदान्यगायत् । सहस्रं  
समास्तथैवाक्षरशः । ततोऽपश्यज्ज्योतिर्मयं  
श्रियालिङ्गितं सुपर्णरथं शेषफणाच्छदितमौलिं  
मृगमुखं नरवपुषं शशिसूर्यहव्यवाहनात्मकनयनत्रयम् ।  
  
(नृसिंहस्तुतिः)  
  
ततः प्रजापतिः प्रणिपपात नमोनम इति । तथैवर्चाथ तमस्तौत् ।  
उग्रमित्याह उग्रः खलु वा एष मृगरूपत्वात् । वीरमित्याह  
वीरो वा एष वीर्यवत्त्वात् । महाविष्णुमित्याह महतां वा अयं  
महान्रोदसी व्याप्य स्थितः । ज्वलन्तमित्याह ज्वलन्निव खल्वसाववस्थितः ।  
सर्वतोमुखमित्याह सर्वतः खल्वयं मुखवान्विश्वरूपत्वात् ।  
नृसिंहमित्याह यथा यजुरेवैतत् । भीषणमित्याह भीषा वा  
अस्मादादित्य उदेति भीतश्चन्द्रमा भीतो वायुर्वाति भीतोऽग्निर्दहति  
भीतः पर्जन्यो वर्षति । भद्रमित्याह भद्रः खल्वयं श्रिया जुष्टः ।  
मृत्योर्मृत्युमित्याह मृत्योर्वा अयं मृत्युरमृतत्वं प्रजानामन्नादानाम् ।  
नमामीत्याह यथा यजुरेवैतत् । अहमित्याह यथा यजुरेवैतत् ॥ २॥  
  
(उग्रं वीरं महाविष्णुं ज्वलन्तं सर्वतेजसम् ।  
नृसिंहं भीषणं भद्रं मृत्युमृत्युं नमाम्यहम् ॥)  

## ३  
तृतीय खण्डः  
  
(व्यक्तस्वरूपम्)  
  
अथ भगवांस्तमब्रवीत्प्रजापते प्रीतोऽहं किं तवेप्सितं  
तदाशंसेति । स होवाच भगवन्नव्यक्तादुत्पन्नोऽस्मि  
व्यक्तं मम कृत्यमिति पुराश्रावि । तत्राव्यक्तं भवानित्यज्ञायि  
व्यक्तं मे कथयेति । व्यक्तं वै विश्वं चराचरात्मकम् ।  
यद्व्यज्यते तद्व्यक्तस्य व्यक्तत्वमिति ।  
  
(जगत्सृष्ट्युपायो ध्यानयज्ञः)  
स होवाच न शक्नोमि जगत्स्रष्टुमुपायं मे कथयेति ।  
तमुवाच पुरुषः प्रजापते शृणु  
सृष्टेरुपायं परमं यं विदित्वा सर्वं ज्ञास्यसि ।  
सर्वत्र शक्ष्यसि सर्वं करिष्यसि । मय्यग्नौ स्वात्मानं  
हविर्ध्यायेत्तयैवानुष्टुभर्चा । ध्यानयज्ञोऽयमेव ।  
  
(ध्यानयज्ञमहिमा)  
  
एतद्वै महोपनिषद्देवानां गुह्यम् । न ह वा एतस्य साम्ना  
नर्चा न यजुषार्थो नु विद्यते । य इमा वेद स सर्वान्कामानवाप्य  
सर्वांल्लोकाञ्जित्वा मामेवाभ्युपैति न स पुनरावर्तते य एवं वेदेति ॥ ३॥  
  
## ४
चतुर्थः खण्डः  
  
(ध्यानयज्ञेन परमेष्ठिनः सर्वज्ञत्वादिलाभः)  
  
प्रजापतिस्तं यज्ञायं वसीयांसमात्मानं मन्यमानो  
मनोयज्ञेनेजे । सप्रणवया तयैवर्चा हविर्ध्यात्वात्मान-  
मात्मन्यग्नौ जुहुयात् । सर्वमजानात्सर्वत्राशकत्सर्वमकरोत् ।  
  
(अन्यस्यापि ध्यानयज्ञेन सर्वज्ञत्वादिलाभः)  
  
य एवं विद्वानिमं ध्यानयज्ञमनुतिष्ठेत्स सर्वज्ञोऽनन्तशक्तिः  
सर्वकर्ता भवति । स सर्वांॅल्लोकाञ्जित्वा ब्रह्म परं प्राप्नोति ॥ ४॥  

## ५  
पञ्चमः खण्डः  
  
(लोकत्रयादिसृष्टिः)  
  
अथ प्रजापतिर्लोकान्सिसृक्षमाणस्तस्या एव विद्याया यानि  
त्रिंशदक्षराणि तेभ्यस्त्रींॅल्लोकान् । अथ द्वे द्वे अक्षरे  
ताभ्यामुभयतो दधार । तस्या एवर्चो द्वात्रिंशद्भिरक्षरै-  
स्तान्देवान्निर्ममे । सर्वैरेव स इन्द्रोऽभवत् । तस्मादिन्द्रो  
देवानामधिकोऽभवत् । य एवं वेद समानानामधिको भवेत् ।  
  
(वसुरुद्रादित्यस्रुष्टिः)  
  
तस्या एकादशभिः पादैरेकादश रुद्रान्निर्ममे । तस्या  
एकादशभिरेकादशादित्यान्निर्ममे । सर्वैरेव स विष्णुरभवत् ।  
तस्माद्विष्णुरादित्यानामधिकोऽभवत् । य एवं वेद समानानामधिको  
भवेत् । स चतुर्भिश्चतुर्भिरक्षरैरष्टौ वसूनजनयत् ।  
स तस्या आद्यैर्द्वादशभिरक्षरैर्ब्राह्मणमजनयत् ।  
दशभिर्दशभिर्विट्क्षत्रे । तस्माद्ब्राह्मणो मुख्यो भवति ।  
एवं तन्मुख्यो भवति य एवं वेद ।  
तूष्णीं शूद्रमजनयत्तस्माच्छूद्रो निर्विद्योऽभवत् ।  
  
(अहोरात्रसृष्टिः)  
  
न वेदं इवा न नक्तमासीदव्यावृतम् ।  
स प्रजापतिरानुष्टुभाभ्यामर्धर्चाभ्यामहोरात्रावकल्पयत् ।  
  
(वेदछन्दस्सृष्टिः)  
  
ततो व्यैच्छत् व्येवास्मा उच्छति । अथो तम एवापहते ।  
ऋग्वेदमस्या आद्यात्पादादकल्पयत् । यजुर्द्वितीयात् ।  
साम तृतीयात् । अथर्वाङ्गिरसश्चतुर्थात् यदष्टाक्षरपदा  
तेन गायत्री । यदेकादशपदा तेन त्रिष्टुप् ।  
यच्चतुष्पदा तेन जगती यद्द्वात्रिंशदक्षरा तेनानुष्टुप् ।  
सा वा एषा सर्वाणि छन्दांसि । य इमां सर्वाणि छन्दांसि वेद ।  
सर्वं जगदानुष्टुभ एवोत्पन्नमनुष्टुप्प्रतिष्ठितं  
प्रतितिष्ठति यश्चैवं वेद ॥ ५॥  
  
## ६
षष्ठः खण्डः  
  
(स्त्रीपुरुषमिथुनसृष्टिः)  
  
अथ यदा प्रजाः सृष्टा न जायन्ते प्रजापतिः कथं  
न्विमाः प्रजाः सृजेयमिति चिन्तयन्नुग्रमितीमामृचं  
गातुमुपाक्रामत् । ततः प्रथमपादादुग्ररूपो देवः  
प्रादुरभूत् एकः श्यामः पुरतो रक्तः पिनाकी स्त्रीपुंसरूपस्तं  
विभज्य स्त्रीषु तस्य स्त्रीरूपं पुंसि च पुंरूपं व्यधात् ।  
उभाभ्यानंशाभ्यां सर्वमादिष्टः । ततः प्रजाः प्रजायन्ते ।  
य एवं वेद प्रजापतेः सोऽपि त्र्यम्बक इमामृचमुद्गाय-  
न्नुद्ग्रथितजटाकलापः प्रत्यो अग्ज्योतिष्यात्मन्येव रन्तारमिति ।  
  
(इन्द्राख्यायिका)  
  
इन्द्रो वै किल देवानाम् अनुजावर आसीत् ।  
तं प्रजापतिर् अब्रवीद् गच्छ देवानाम् अधिपतिर् भवेति ।  
सोऽगच्छत् ।  
तं देवा ऊचुर् - अनुजावरोऽसि त्वम् अस्माकं कुतस् त्वाधिपत्यम् इति ।  
स प्रजापतिम् अभ्येत्योवाचैवं देवा ऊचुर् - "अनुजावरस्य कुतस् तवाधिपत्यम्" इति ।  

तं प्रजापतिर् इन्द्रं त्रिकलशैर् अमृतपूर्णैर् आनुष्टुभा ऽभिमन्त्रितैर् अभिषिच्य  
तं सुदर्शनेन दक्षिणतो ररक्ष  
पाञ्चजन्येन वामतो -  
द्वयेनैव सुरक्षितो ऽभवत् ।  
रौक्मे फलके सूर्य-वर्चसि मन्त्रम् आनुष्टुभं विन्यस्य  
तद् अस्य कण्ठे प्रत्यमुञ्चत् ।  

ततः सुदुर्निरीक्षोऽभवत् ।  
तस्मै विद्याम् आनुष्टुभीं प्रादात् ।  
ततो देवास् तमाधिपत्यायानुमेनिरे ।  
स स्वराडभूत् । 

य एवं वेद स्वराड् भवेत् ।  

सोऽमन्यत पृथिवीम् अपि कथम् अपां जयेयम् इति ।  
स प्रजापतिम् उपाधावत् ।  
तस्मात् प्रजापतिः कमठाकारम् इन्द्रनागभुजगेन्द्राधारं भद्रासनं प्रादात् ।  
स पृथिवीम् अभ्यजयत् ।  
ततः स उभयोर् लोकयोर् अधिपतिर् अभूत् ।  
य एवं वेदोभयोर्लोकयोरधिपतिर्भवति ।  
स पृथिवीं जयति ।  
  
(परमात्मप्रतिष्ठासाधनम्)  
  
यो वा अप्रतिष्ठितं शिथिलं भ्रातृवेभ्यो  
वसीयान्भवति यश्चैवं वेद यश्चैवं वेद ॥ ६॥  
  
## ७
सप्तमः खण्डः  
  
(एतद्विद्याऽध्ययनफलम्)  
  
य इमां विद्यामधीते स सर्वान्वेदानधीते । स सर्वैः क्रतुभिर्यजते ।  
स सर्वतीर्थेषु स्नाति । स महापातकोपपातकैः प्रमुच्यते । स  
ब्रह्मवर्चसं महदाप्नुयात् । आब्रह्मणः पूर्वानाकल्पाऽश्चोत्तरांश्च  
वंशान्पुनीते । नैनमपस्मारादयो रोगा आदिधेयुः । सयक्षाः  
सप्रेतपिशाचा अप्येनं स्पृष्ट्वा दृष्ट्वा श्रुत्वा वा  
पापिनः पुण्यांॅल्लोकानवाप्नुयुः । चिन्तितमात्रादस्य सर्वेऽर्थाः  
सिद्ध्येयुः । पितरमिवैनं सर्वे मन्यन्ते । राजानश्चास्यादेशकारिणो  
भवन्ति । न चाचार्यव्यतिरिक्तं श्रेयांसं दृष्ट्वा नमस्कुर्यात् ।  
न चास्मादुपावरोहेत् । जीवन्मुक्तश्च भवति । देहान्ते तमसः परं  
धाम प्राप्नुयात् । यत्र विराण् नृसिंहोऽवभासते तत्र खलूपासते ।  
तत्स्वरूपध्यानपरा मुनय आकल्पान्ते तस्मिन्नेवात्मनि लीयन्ते । न च  
पुनरावर्तन्ते ।  
  
(एतद्विद्यासम्प्रदानविधिः)  
  
न चेमां विद्यामश्रद्दधानाय ब्रूयान्नासूयावते  
नानूचानाय नाविष्णुभक्ताय नानृतिने नातपसे नादान्ताय  
नाशान्ताय नादीक्षिताय नाधर्मशीलाय न हिंसकाय नाब्रह्मचारिण  
इत्येषोपनिषत् ॥  
  
ॐ आप्यायन्तु ममाङ्गानि वाक्प्राणश्चक्षुः श्रोत्रमथो  
बलमिन्द्रियाणि च ॥ सर्वाणि सर्वं ब्रह्मोपनिषदं माहं  
ब्रह्म निराकुर्यां मा मा ब्रह्म निराकरोदनिराकरण-  
मस्त्वनिराकरणं मेस्तु तदात्मनि निरते य उपनिषत्सु धर्मास्ते  
मयि सन्तु ते मयि सन्तु ॥  
  
ॐ शान्तिः शान्तिः शान्तिः ॥  
  
हरिः ॐ तत्सत् ॥  
  
इत्यव्यक्तोपनिषत्समाप्ता ॥  
