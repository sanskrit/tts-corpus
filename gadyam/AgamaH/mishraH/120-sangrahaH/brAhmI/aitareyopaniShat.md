---
title: ऐतरेयोपनिषत्

---
  
 ऐतरेयोपनिषत्   
  
वाङ् मे मनसि प्रतिष्ठिता मनो मे वाचि प्रतिष्ठितमाविरावीर्म एधि ॥  
  
वेदस्य म आणीस्थः श्रुतं मे मा प्रहासीरनेनाधीतेनाहोरात्रान्  
सन्दधाम्यृतं वदिष्यामि सत्यं वदिष्यामि ॥ तन्मामवतु  
तद्वक्तारमवत्ववतु मामवतु वक्तारमवतु वक्तारम् ॥  
  
॥ ॐ शान्तिः शान्तिः शान्तिः॥  
  
  
  
॥ अथ ऐतरेयोपनिषदि प्रथमाध्याये प्रथमः खण्डः ॥  
  
ॐ आत्मा वा इदमेक एवाग्र आसीन्नान्यत्किञ्चन मिषत् । स ईक्षत  
लोकान्नु सृजा इति ॥ १॥  
  
स इमाँ ल्लोकानसृजत । अम्भो मरीचीर्मापोऽदोऽम्भः परेण दिवं  
द्यौः प्रतिष्ठाऽन्तरिक्षं मरीचयः ॥  
  
पृथिवी मरो या अधस्तात्त आपः ॥ २॥  
  
स ईक्षतेमे नु लोका लोकपालान्नु सृजा इति ॥ सोऽद्भ्य एव पुरुषं  
समुद्धृत्यामूर्छयत् ॥ ३॥  
  
तमभ्यतपत्तस्याभितप्तस्य मुखं निरभिद्यत यथाऽण्डं  
मुखाद्वाग्वाचोऽग्निर्नासिके निरभिद्येतं नासिकाभ्यां प्राणः ॥  
  
प्राणाद्वायुरक्षिणी निरभिद्येतमक्षीभ्यां चक्षुश्चक्षुष  
आदित्यः कर्णौ निरभिद्येतां कर्णाभ्यां श्रोत्रं  
श्रोत्रद्दिशस्त्वङ्निरभिद्यत त्वचो लोमानि लोमभ्य ओषधिवनस्पतयो  
हृदयं निरभिद्यत हृदयान्मनो मनसश्चन्द्रमा नाभिर्निरभिद्यत  
नाभ्या अपानोऽपानान्मृत्युः  
शिश्नं निरभिद्यत शिश्नाद्रेतो रेतस आपः ॥ ४॥  
  
॥ इत्यैतरेयोपनिषदि प्रथमाध्याये प्रथमः खण्डः ॥  
  
  
  
॥ अथ ऐतरेयोपनिषदि प्रथमाध्याये द्वितीयः खण्डः ॥  
  
ता एता देवताः सृष्टा अस्मिन्महत्यर्णवे प्रापतन्  
। तमशनापिपासाभ्यामन्ववार्जत् । ता  
एनमब्रुवन्नायतनं नः प्रजानीहि यस्मिन्प्रतिष्ठिता अन्नमदामेति ॥ १॥  
  
ताभ्यो गामानयत्ता अब्रुवन्न वै नोऽयमलमिति ।  
ताभ्योऽश्वमानयत्ता अब्रुवन्न वै नोऽयमलमिति ॥ २॥  
  
ताभ्यः पुरुषमानयत्ता अब्रुवन् सुकृतं बतेति पुरुषो वाव सुकृतम् ।  
ता अब्रवीद्यथायतनं प्रविशतेति ॥ ३॥  
  
अग्निर्वाग्भूत्वा मुखं प्राविशद्वायुः प्राणो भूत्वा नासिके  
प्राविशदादित्यश्चक्षुर्भूत्वाऽक्षिणी प्राविशाद्दिशः  
श्रोत्रं भूत्वा कर्णौ प्राविशन्नोषधिवनस्पतयो लोमानि भूत्वा  
त्वचम्प्राविशंश्चन्द्रमा मनो भूत्वा हृदयं प्राविशन्मृत्युरपानो  
भूत्वा नाभिं प्राविशदापो रेतो भूत्वा शिश्नं प्राविशन् ॥ ४॥  
  
तमशनायापिपासे अब्रूतामावाभ्यामभिप्रजानीहीति ते अब्रवीदेतास्वेव  
वां देवतास्वाभजाम्येतासु भागिन्न्यौ करोमीति । तस्माद्यस्यै कस्यै  
च देवतायै हविर्गृह्यते भागिन्यावेवास्यामशनायापिपासे  
भवतः ॥ ५॥  
  
॥ इत्यैतरेयोपनिषदि प्रथमाध्याये द्वितीयः खण्डः ॥  
  
  
  
॥ अथ ऐतरेयोपनिषदि प्रथमाध्याये तृतीयः खण्डः ॥  
  
स ईक्षतेमे नु लोकाश्च लोकपालाश्चान्नमेभ्यः सृजा इति ॥ १॥  
  
सोऽपोऽभ्यतपत्ताभ्योऽभितप्ताभ्यो मूर्तिरजायत ।  
या वै सा मूर्तिरजायतान्नं वै तत् ॥ २॥  
  
तदेनत्सृष्टं पराङ्त्यजिघांसत्तद्वाचाऽजिघृक्षत्  
तन्नाशक्नोद्वाचा ग्रहीतुम् ।  
स यद्धैनद्वाचाऽग्रहैष्यदभिव्याहृत्य हैवान्नमत्रप्स्यत् ॥ ३॥  
  
तत्प्राणेनाजिघृक्षत् तन्नाशक्नोत्प्राणेन ग्रहीतुं स  
यद्धैनत्प्राणेनाग्रहैष्यदभिप्राण्य  
हैवान्नमत्रप्स्यत् ॥ ४॥  
  
तच्चक्षुषाऽजिघृक्षत् तन्नाशक्नोच्चक्षुषा ग्रहीतु/न् स  
यद्धैनच्चक्षुषाऽग्रहैष्यद्दृष्ट्वा हैवानमत्रप्स्यत् ॥ ५॥  
  
तच्छ्रोत्रेणाजिघृक्षत् तन्नाशक्नोच्छ्रोत्रेण ग्रहीतुं स  
यद्धैनच्छ्रोतेणाग्रहैष्यच्छ्रुत्वा हैवान्नमत्रप्स्यत् ॥ ६॥  
  
तत्त्वचाऽजिघृक्षत् तन्नाशक्नोत्त्वचा ग्रहीतुं स  
यद्धैनत्त्वचाऽग्रहैष्यत् स्पृष्ट्वा हैवान्नमत्रप्स्यत् ॥ ७॥  
  
तन्मनसाऽजिघृक्षत् तन्नाशक्नोन्मनसा ग्रहीतुं स  
यद्धैनन्मनसाऽग्रहैष्यद्ध्यात्वा हैवान्नमत्रप्स्यत् ॥ ८॥  
  
तच्छिश्नेनाजिघृक्षत् तन्नाशक्नोच्छिश्नेन ग्रहीतुं स  
यद्धैनच्छिश्नेनाग्रहैष्यद्वित्सृज्य हैवानमत्रप्स्यत् ॥ ९॥  
  
तदपानेनाजिघृक्षत् तदावयत् सैषोऽन्नस्य ग्रहो  
यद्वायुरनायुर्वा एष यद्वायुः ॥ १०॥  
  
स ईक्षत कथं न्विदं मदृते स्यादिति स ईक्षत कतरेण प्रपद्या इति ।  
स ईक्षत यदि वाचाऽभिव्याहृतं यदि प्राणेनाभिप्राणितं यदि  
चक्षुषा दृष्टं यदि श्रोत्रेण श्रुतं  
यदि त्वचा स्पृष्टं यदि मनसा ध्यातं यद्यपानेनाभ्यपानितं  
यदि शिश्नेन विसृष्टमथ कोऽहमिति ॥ ११॥  
  
स एतमेव सीमानं विदर्यैतया द्वारा प्रापद्यत । सैषा विदृतिर्नाम  
द्वास्तदेतन्नाऽन्दनम् ।  
तस्य त्रय आवसथास्त्रयः स्वप्ना अयमावसथोऽयमावसथोऽयमावसथ  
इति ॥ १२॥  
  
स जातो भूतान्यभिव्यैख्यत् किमिहान्यं वावदिषदिति ।स एतमेव  
पुरुषं ब्रह्म ततममपश्यत् ।  इदमदर्शनमिती ३ ॥ १३॥  
  
तस्मादिदन्द्रो नामेदन्द्रो ह वै नाम । तमिदन्द्रं सन्तमिन्द्र  
इत्याचक्षते परोक्षेण ।  
परोक्षप्रिया इव हि देवाः परोक्षप्रिया इव हि देवाः ॥ १४॥  
  
॥ इत्यैतरेयोपनिषदि प्रथमाध्याये तृतीयः खण्डः ॥  
  
  
  
॥ अथ ऐतरोपनिषदि द्वितीयोध्यायः ॥  
  
ॐ पुरुषे ह वा अयमादितो गर्भो भवति यदेतद्रेतः  
।तदेतत्सर्वेभ्योऽङ्गेभ्यस्तेजः सम्भूतमात्मन्येवऽऽत्मानं बिभर्ति  
तद्यदा स्त्रियां सिञ्चत्यथैनज्जनयति तदस्य प्रथमं जन्म ॥ १॥  
  
तत्स्त्रिया आत्मभूयं गच्छति यथा स्वमङ्गं तथा । तस्मादेनां न हिनस्ति ।  
साऽस्यैतमात्मानमत्र गतं भावयति ॥ २॥  
  
सा भावयित्री भावयितव्या भवति । तं स्त्री गर्भ बिभर्ति । सोऽग्र  
एव कुमारं जन्मनोऽग्रेऽधिभावयति ।  
स यत्कुमारं जन्मनोऽग्रेऽधिभावयत्यात्मानमेव तद्भावयत्येषं  
लोकानां सन्तत्या ।  
एवं सन्तता हीमे लोकास्तदस्य द्वितीयं जन्म ॥ ३॥  
  
सोऽस्यायमात्मा पुण्येभ्यः कर्मभ्यः प्रतिधीयते । अथास्यायामितर आत्मा  
कृतकृत्यो वयोगतः प्रैति ।  
स इतः प्रयन्नेव पुनर्जायते तदस्य तृतीयं जन्म ॥ ४॥  
  
तदुक्तमृषिणा गर्भे नु सन्नन्वेषामवेदमहं देवानां जनिमानि  
विश्वा शतं मा पुर आयसीररक्षन्नधः श्येनो जवसा निरदीयमिति  
। गर्भ एवैतच्छयानो वामदेव एवमुवाच ॥ ५॥  
  
स एवं विद्वानस्माच्छरीरभेदादूर्ध्व उत्क्रम्यामुष्मिन् स्वर्गे लोके  
सर्वान् कामानाप्त्वाऽमृतः समभवत् समभवत् ॥ ६॥  
  
॥ इत्यैतरोपनिषदि द्वितीयोध्यायः ॥  
  
  
  
॥ अथ ऐतरोपनिषदि तृतीयोध्यायः ॥  
  
ॐ कोऽयमात्मेति वयमुपास्महे कतरः स आत्मा । येन वा पश्यति येन  
वा शृणोति येन वा गन्धानाजिघ्रति येन वा वाचं व्याकरोति येन  
वा स्वादु चास्वादु च विजानाति ॥ १॥  
  
यदेतद्धृदयं मनश्चैतत् । सञ्ज्ञानमाज्ञानं विज्ञानं  
प्रज्ञानं मेधा  
दृष्टिर्धृतिमतिर्मनीषा जूतिः स्मृतिः सङ्कल्पः क्रतुरसुः कामो  
वश इति ।  
सर्वाण्येवैतानि प्रज्ञानस्य नामधेयानि भवन्ति ॥ २॥  
  
एष ब्रह्मैष इन्द्र एष प्रजापतिरेते सर्वे देवा इमानि च  
पञ्चमहाभूतानि पृथिवी वायुराकाश आपो  
ज्योतींषीत्येतानीमानि च क्षुद्रमिश्राणीव ।  
बीजानीतराणि चेतराणि चाण्डजानि च जारुजानि च स्वेदजानि चोद्भिज्जानि  
चाश्वा गावः पुरुषा हस्तिनो यत्किञ्चेदं प्राणि जङ्गमं च पतत्रि  
च यच्च स्थावरं सर्वं तत्प्रज्ञानेत्रं प्रज्ञाने प्रतिष्ठितं  
प्रज्ञानेत्रो लोकः प्रज्ञा प्रतिष्ठा प्रज्ञानं ब्रह्म ॥ ३॥  
  
स एतेन प्राज्ञेनाऽऽत्मनाऽस्माल्लोकादुत्क्रम्यामुष्मिन्स्वर्गे लोके सर्वान्  
कामानाप्त्वाऽमृतः समभवत् समभवत् ॥ ४॥  
  
॥ इत्यैतरोपनिषदि तृतीयोध्यायः ॥  
  
  
  
ॐ वाङ् मे मनसि प्रतिष्ठिता मनो मे वाचि प्रतिष्ठितमाविरावीर्म  
एधि वेदस्य म आणीस्थः श्रुतं मे मा प्रहासीरनेनाधीतेनाहोरात्रान्  
सन्दधाम्यृतं वदिष्यामि सत्यं वदिष्यामि तन्मामवतु  
तद्वक्तारमवत्ववतु मामवतु वक्तारमवतु वक्तारम् ॥  
  
॥ ॐ शान्तिः शान्तिः शान्तिः॥  
  
  
  
