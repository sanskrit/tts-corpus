---
title: अक्ष्युपनिषत्

---
  
 अक्ष्युपनिषत्   
  
यत्सप्तभूमिकाविद्यावेद्यानन्दकलेवरम् ।  
विकलेवरकैवल्यं रामचन्द्रपदं भजे ॥  
  
ॐ सह नाववतु सह नौ भुनक्तु  
सह वीर्यं करवावहै ।  
तेजस्विनावधीतमस्तु मा विद्विषावहै ॥  
  
ॐ शान्तिः शान्तिः शान्तिः ॥  
  
हरिः ॐ ॥  
  
अथ ह साङ्कृतिर्भगवानादित्यलोकं जगाम ।  
तमादित्यं नत्वा चाक्षुष्मतीविद्यया तमस्तुवत् । ॐ नमो भगवते श्रीसूर्या-  
याक्षितेजसे नमः । ॐ खेचराय नमः ।  
ॐ महासेनाय नमः । ॐ तमसे नमः ।  
ॐ रजसे नमः । ॐ सत्त्वाय नमः ।  
ॐ असतो मा सद्गमय । तमसो मा ज्योतिर्गमय ।  
मृत्योर्माऽमृतं गमय । हंसो भगवा-  
ञ्छुचिरूपः प्रतिरूपः । विश्वरूपं घृणिनं  
जातवेदसं हिरण्मयं ज्योतीरूपं तपन्तम् ।  
सहस्ररश्मिः शतधा वर्तमानः पुरुषः  
प्रजानामुदयत्येष सूर्यः । ॐ नमो  
भगवते श्रीसूर्यायादित्यायाक्षितेजसेऽहोवाहिनि  
वाहिनि स्वाहेति । एवं चाक्षुष्मतीविद्यया स्तुतः  
श्रीसूर्यनारायणः सुप्रीतोऽब्रवीच्चाक्षुष्मती-  
विद्यां ब्राह्मणो यो नित्यमधीते न तस्याक्षिरोगो  
भवति । न तस्य कुलेऽन्धो भवति । अष्टौ  
ब्राह्मणान्ग्राहयित्वाथ विद्यासिद्धिर्भवति ।  
य एवं वेद स महान्भवति ॥ १॥  
  
अथ ह साङ्कृतिरादित्यं पप्रच्छ भगवन्-  
ब्रह्मविद्यां मे ब्रूहीति । तमादित्यो होवाच ।  
साङ्कृते शृणु वक्ष्यामि तत्त्वज्ञानं सुदुर्लभम् ।  
येन विज्ञातमात्रेण जीवन्मुक्तो भविष्यसि ॥१॥  
  
सर्वमेकमजं शान्तमनन्तं ध्रुवमव्ययम् ।  
पश्यन्भूतार्थचिद्रूपं शान्त आस्व यथासुखम् ॥ २॥  
  
अवेदनं विदुर्योगं चित्तक्षयमकृत्रिमम् ।  
योगस्थः कुरु कर्माणि नीरसो वाथ मा कुरु ॥ ३॥  
  
विरागमुपयात्यन्तर्वासनास्वनुवासरम् ।  
क्रियासूदाररूपासु क्रमते मोदतेऽन्वहम् ॥ ४॥  
  
ग्राम्यासु जडचेष्टासु सततं विचिकित्सते ।  
नोदाहरति मर्माणि पुण्यकर्माणि सेवते ॥ ५॥  
  
अनन्योद्वेगकारीणि मृदुकर्माणि सेवते ।  
पापाद्बिभेति सततं न च भोगमपेक्षते ॥ ६॥  
  
स्नेहप्रणयगर्भाणि पेशलान्युचितानि च ।  
देशकालोपपन्नानि वचनान्यभिभाषते ॥ ७॥  
  
मनसा कर्मणा वाचा सज्जनानुपसेवते ।  
यतः कुतश्चिदानीय नित्यं शास्त्राण्यवेक्षते ॥ ८॥  
  
तदासौ प्रथमामेकां प्राप्तो भवति भूमिकाम् ।  
एवं विचारवान्यः स्यात्संसारोत्तरणं प्रति ॥ ९॥  
  
स भूमिकावानित्युक्तः शेषस्त्वार्य इति स्मृतः ।  
विचारनाम्नीमितरामागतो योगभूमिकाम् ॥ १०॥  
  
श्रुतिस्मृतिसदाचारधारणाध्यानकर्मणः ।  
मुख्यया व्याख्ययाख्याताञ्छ्रयति श्रेष्ठपण्डितान् ॥ ११॥  
  
पदार्थप्रविभागज्ञः कार्याकार्यविनिर्णयम् ।  
जानात्यधिगतश्चान्यो गृहं गृहपतिर्यथा ॥ १२॥  
  
मदाभिमानमात्सर्यलोभमोहातिशायिताम् ।  
बहिरप्यास्थितामीषत्यजत्यहिरिव त्वचम् ॥ १३॥  
  
इत्थम्भूतमतिः शास्त्रगुरुसज्जनसेवया ।  
सरहस्यमशेषेण यथावदधिगच्छति ॥ १४॥  
  
असंसर्गाभिधामन्यां तृतीयां योगभूमिकाम् ।  
ततः पतत्यसौ कान्तः पुष्पशय्यामिवामलाम् ॥ १५॥  
  
यथावच्छास्त्रवाक्यार्थे मतिमाधाय निश्चलाम् ।  
तापसाश्रमविश्रान्तैरध्यात्मकथनक्रमैः ।  
शिलाशय्यासनासीनो जरयत्यायुराततम् ॥ १६॥  
  
वनावनिविहारेण चित्तोपशमशोभिना ।  
असङ्गसुखसौख्येन कालं नयति नीतिमान् ॥ १७॥  
  
अभ्यासात्साधुशास्त्राणां करणात्पुण्यकर्मणाम् ।  
जन्तोर्यथावदेवेयं वस्तुदृष्टिः प्रसीदति ॥ १८॥  
  
तृतीयां भूमिकां प्राप्य बुद्धोऽनुभवति स्वयम् ॥ १९॥  
  
द्विप्रकारसंसर्गं तस्य भेदमिमं श्रुणु ।  
द्विविधोऽयमसंसर्गः सामान्यः श्रेष्ठ एव च ॥ २०॥  
  
नाहं कर्ता न भोक्ता च न बाध्यो न च बाधकः ।  
इत्यसञ्जनमर्थेषु सामान्यासङ्गनामकम् ॥ २१॥  
  
प्राक्कर्मनिर्मितं सर्वमीश्वराधीनमेव वा ।  
सुखं वा यदि वा दुःखं कैवात्र तव कर्तृता ॥ २२॥  
  
भोगाभोगा महारोगाः सम्पदः परमापदः ।  
वियोगायैव संयोगा आधयो व्याधयो धियाम् ॥ २३॥  
  
कालश्च कलनोद्युक्तः सर्वभावाननारतम् ।  
अनास्थयेति भावानां यदभावनमान्तरम् ।  
वाक्यार्थलब्धमनसः समान्योऽसावसङ्गमः ॥ २४॥  
  
अनेन क्रमयोगेन संयोगेन महात्मनाम् ।  
नाहं कर्तेश्वरः कर्ता कर्म वा प्राक्तनं मम ॥ २५॥  
  
कृत्वा दूरतरे नूनमिति शब्दार्थभावनम् ।  
यन्मौनमासनं शान्तं तच्छ्रेष्ठासङ्ग उच्यते ॥ २६॥  
  
सन्तोषामोदमधुरा प्रथमोदेति भूमिका ।  
भूमिप्रोदितमात्रोऽन्तरमृताङ्कुरिकेव सा ॥ २७॥  
  
एषा हि परिमृष्टान्तः सन्न्यासा प्रसवैकभूः ।  
द्वितीयां च तृतीयां च भूमिकां प्राप्नुयात्ततः ॥ २८॥  
  
श्रेष्ठा सर्वगता ह्येषा तृतीया भूमिकात्र हि ।  
भवति प्रोज्झिताशेषसङ्कल्पकलनः पुमान् ॥ २९॥  
  
भूमिकात्रितयाभ्यासादज्ञाने क्षयमागते ।  
समं सर्वत्र पश्यन्ति चतुर्थीं भूमिकां गताः ॥ ३०॥  
  
अद्वैते स्थैर्यमायाते द्वैते च प्रशमं गते ।  
पश्यन्ति स्वप्नवल्लोकं चतुर्थीं भूमिकां गताः ॥ ३१॥  
  
भूमिकात्रितयं जाग्रच्चतुर्थी स्वप्न उच्यते ॥ ३२॥  
  
चित्तं तु शरदभ्रांशविलयं प्रविलीयते ।  
सत्त्वावशेष एवास्ते पञ्चमीं भूमिकां गतः ॥ ३३॥  
  
जगद्विकल्पो नोदेति चित्तस्यात्र विलापनात् ।  
पञ्चमीं भूमिकामेत्य सुषुप्तपदनामिकाम् ।  
शान्ताशेषविशेषांशस्तिष्ठत्यद्वैतमात्रकः ॥ ३४॥  
  
गलितद्वैतनिर्भासो मुदितोऽतःप्रबोधवान् ।  
सुषुप्तमन एवास्ते पञ्चमीं भूमिकां गतः ॥ ३५॥  
  
अन्तर्मुखतयातिष्ठन्बहिर्वृत्तिपरोऽपि सन् ।  
परिश्रान्ततया नित्यं निद्रालुरिव लक्ष्यते ॥ ३६॥  
  
कुर्वन्नभ्यासमेतस्यां भूमिकायां विवासनः ।  
षष्ठीं तुर्याभिधामन्यां क्रमात्पतति भूमिकाम् ॥ ३७॥  
  
यत्र नासन्नसद्रूपो नाहं नाप्यहङ्कृतिः ।  
केवलं क्षीणमननमास्तेऽद्वैतेऽतिनिर्भयः ॥ ३८॥  
  
निर्ग्रन्थिः शान्तसन्देहो जीवन्मुक्तो विभावनः ।  
अनिर्वाणोऽपि निर्वाणश्चित्रदीप इव स्थितः ॥ ३९॥  
  
षष्ठ्यां भूमावसौ स्थित्वा सप्तमीं भूमिमाप्नुयात् ॥ ४०॥  
  
विदेहमुक्ततात्रोक्ता सप्तमी योगभूमिका ।  
अगम्या वचसां शान्ता सा सीमा सर्वभूमिषु ॥ ४१॥  
  
लोकानुवर्तनं त्यक्त्वा त्यक्त्वा देहानुवर्तनम् ।  
शास्त्रानुवर्तनं त्यक्त्वा स्वाध्यासापनयं कुरु ॥ ४२॥  
  
ओङ्कारमात्रमखिलं विश्वप्राज्ञादिलक्षणम् ।  
वाच्यवाच्यकताभेदाभेदेनानुपलब्धितः ॥ ४३॥  
  
अकारमात्रं विश्वः स्यादुकारतैजसः स्मृतः ।  
प्राज्ञो मकार इत्येवं परिपश्येत्क्रमेण तु ॥ ४४॥  
  
समाधिकालात्प्रागेव विचिन्त्यातिप्रयत्नतः ।  
स्थुलसूक्ष्मक्रमात्सर्वं चिदात्मनि विलापयेत् ॥ ४५॥  
  
चिदात्मानं नित्यशुद्धबुद्धमुक्तसदद्वयः ।  
परमानन्दसन्देहो वासुदेवोऽहओमिति ॥ ४६॥  
  
आदिमध्यावसानेषु दुःखं सर्वमिदं यतः ।  
तस्मात्सर्वं परित्यज्य तत्त्वनिष्ठो भवानघ ॥ ४७॥  
  
अविद्यातिमिरातीतं सर्वाभासविवर्जितम् ।  
आनन्दममलं शुद्धं मनोवाचामगोचरम् ॥ ४८॥  
  
प्रज्ञानघनमानन्दं ब्रह्मास्मीति विभावयेत् ॥ ४९॥  
  
इत्युपनिषत् ॥  
  
ॐ सह नाववतु । सह नौ भुनक्तु । सह वीर्यं करवावहै ।  
तेजस्विनावधीतमस्तु मा विद्विषावहै ॥  
  
ॐ शान्तिः शान्तिः शान्तिः ॥  
  
हरिः ॐ तत्सत् ॥  
  
इत्यलक्ष्युपनिषत् ॥  
  
  
