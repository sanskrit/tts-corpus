---
title: आत्मोपनिषत्

---
  
 आत्मोपनिषत्   
  
यत्र नात्मप्रपञ्चोऽयमपह्नवपदं गतः ।  
प्रतियोगिविनिर्मुक्तः परमात्मावशिष्यते ॥  
  
ॐ भद्रं कर्णेभिः श्रुणुयाम देवाः । भद्रं पश्येमाक्षभिर्यजत्राः ।  
स्थिरैरङ्गैस्तुष्टुवाꣳसस्तनूभिः । व्यशेम देवहितं यदायुः ॥  
  
ॐ शान्तिः शान्तिः शान्तिः ॥  
  
ॐ अथाङ्गिरास्त्रिविधः पुरुषोऽजायतात्मान्तरात्मा परमात्मा चेति ।  
त्वक्चर्ममांसरोमाङ्गुष्ठाङ्गुल्यः पृष्ठवंशनखगुल्फोदर-  
नाभिमेढ्रकटूरुकपोलश्रोत्रभ्रूललाटबाहुपार्श्वशिरोऽक्षीणि भवन्ति  
जायते म्रियत इत्येष आत्मा ।  
अथान्तरात्मानाम पृथिव्यापस्तेजोवायुराकाशमिच्छाद्वेषसुखदुःख-  
काममोहविकल्पानादिस्मृतिलिङ्गोदात्तानुदात्तह्र्स्वदीर्घप्लुतः  
खलितगर्जितस्फुटितमुदितनृत्तगीतवादित्रप्रलयविजृम्भितादिभिः  
श्रोता घ्राता रसयिता नेता कर्ता विज्ञानात्मा पुरुषः  
पुराणन्यायमीमांसाधर्मशास्त्राणीति श्रवणघ्राणाकर्षणकर्मविशेषणं  
करोत्येषोऽन्तरात्मा ।  
अथ परमात्मा नाम यथाक्षर उपासनीयः ।  
स च प्राणायामप्रत्याहारधार्णाध्यानसमाधियोगानुमानात्मचिन्तकवटकणिका  
वा श्यामाकतण्डुलो वा वालाग्रशतसहस्रविकल्पनाभिः स लभ्यते  
नोपलभ्यते न जायते न म्रियते न शुष्यति न क्लिद्यते न दह्यते न कम्पते  
न भिद्यते न च्छिद्यते निर्गुणः साक्षिभूतः शुद्धो निरवयवात्मा केवलः  
सूक्ष्मो निर्ममो निरञ्जनो निर्विकारः शब्दस्पर्शरूपरसगन्धवर्जितो निर्विकल्पो  
निराकाङ्क्षः सर्वव्यापी सोऽचिन्त्यो निर्वर्ण्यश्च पुनात्यशुद्धान्यपूतानि ।  
निष्क्रियस्तस्य संसारो नास्ति ।  
आत्मसञ्ज्ञः शिवः शुद्ध एक एवाद्वयः सदा ।  
ब्रह्मरूपतया ब्रह्म केवलं प्रतिभासते ॥ १॥  
  
जगद्रूपतयाप्येतद्ब्रह्मैव प्रतिभासते ।  
विद्याविद्यादिभेदेन भावाभावादिभेदतः ॥ २॥  
  
गुरुशिष्यादिभेदेन ब्रह्मैव प्रतिभासते ।  
ब्रह्मैव केवलं शुद्धं विद्यते तत्त्वदर्शने ॥ ३॥  
  
न च विद्या न चाविद्या न जगच्च न चापरम् ।  
सत्यत्वेन जगद्भानं संसारस्य प्रवर्तकम् ॥ ४॥  
  
असत्यत्वेन भानं तु संसारस्य निवर्तकम् ।  
घटोऽयमिति विज्ञातुं नियमः कोन्वपेक्षते ॥ ५॥  
  
विना प्रमाणसुष्ठुत्वं यस्मिन्सति पदार्थधीः ।  
अयमात्मा नित्यसिद्धः प्रमाणे सति भासते ॥ ६॥  
  
न देशं नापि कालं वा न शुद्धिं वाप्यपेक्षते ।  
देवदत्तोऽहमित्येतद्विज्ञानं निरपेक्षकम् ॥ ७॥  
  
तद्वद्ब्रह्मविदोऽप्यस्यब्रह्माहमिति वेदनम् ।  
भानुनेव जगत्सर्वं भास्यते यस्य तेजसा ॥ ८॥  
  
अनात्मकमसत्तुच्छं किं नु तस्यावभासकम् ।  
वेदशास्त्रपुराणानि भूतानि सकलान्यपि ॥ ९॥  
  
येनार्थवन्ति तं किं नु विज्ञातारं प्रकाशयेत् ।  
क्षुधां देहव्यथां त्यक्त्वा बालः क्रीडति वस्तुनि ॥ १०॥  
  
तथैव विद्वान्रमते निर्ममो निरहं सुखी ।  
कामान्निष्कामरूपी सञ्चरत्येकचरो मुनिः ॥ ११॥  
  
स्वात्मनैव सदा तुष्टः स्वयं सर्वात्मना स्थितः ।  
निर्धनोऽपि सदा तुष्टोऽप्यसहायो महाबलः ॥ १२॥  
  
नित्यतृप्तोऽप्यभुञ्जानोऽप्यसमः समदर्शनः ।  
कुर्वन्नपि न कुर्वाणश्चाभोक्ता फलभोग्यपि ॥ १३॥  
  
शरीर्यप्यशरीर्येष परिच्छिन्नोऽपि सर्वगः ।  
अशरीरं सदा सन्तमिदं ब्रह्मविदं क्वचित् ॥ १४॥  
  
प्रियाप्रिये न स्पृशतस्तथैव च शुभा शुभे ।  
तमसा ग्रस्तवद्भानादग्रस्तोऽपि रविर्जनैः ॥ १५॥  
  
ग्रस्त इत्युच्यते भ्रान्त्या ह्यज्ञात्वा वस्तुलक्षणम् ।  
तद्वद्देहादिबन्धेभ्यो विमुक्तं ब्रह्मवित्तमम् ॥ १६॥  
  
पश्यन्ति देहिवन्मूढाः शरीराभासदर्शनात् ।  
अहिनिर्ल्वयनीवायं मुक्तदेहस्तु तिष्ठति ॥ १७॥  
  
इतस्ततश्चाल्यमानो यत्किञ्चित्प्राणवायुना ।  
स्रोतसा नीयते दारु यथा निम्नोन्नतस्थलम् ॥ १८॥  
  
दैवेन नीयते देहो यथा कालोपभुक्तिषु ।  
लक्ष्यालक्ष्यगतिं त्यक्त्वा यस्तिष्ठेत्केवलात्मना ॥ १९॥  
  
शिव एव स्वयं साक्षादयं ब्रह्मविदुत्तमः ।  
जीवन्नेव सदा मुक्तः कृतार्थो ब्रह्मवित्तमः ॥ २०॥  
  
उपाधिनाशाद्ब्रह्मैव सद्ब्रह्माप्येति निर्द्वयम् ।  
शैलूषो वेषसद्भावाभावयोश्च यथा पुमान् ॥ २१॥  
  
तथैव ब्रह्मविच्छ्रेष्ठः सदा ब्रह्मैव नापरः ।  
घटे नष्टे यथा व्योम व्योमैव भवति स्वयम् ॥ २२॥  
  
तथैवोपाधिविलये ब्रह्मैव ब्रह्मवित्स्वयम् ।  
क्षीरं क्षीरे यथा क्षिप्तं तैलं तैले जलं जले ॥ २३॥  
  
संयुक्तमेकतां याति तथात्मन्यात्मविन्मुनिः ।  
एवं विदेहकैवल्यं सन्मात्रत्वमखण्डितम् ॥ २४॥  
  
ब्रह्मभावं प्रपद्यैष यतिर्नावर्तते पुनः ।  
सदात्मकत्वविज्ञानदग्धा विद्यादिवर्ष्मणः ॥ २५॥  
  
अमुष्य ब्रह्मभूतत्त्वाद्ब्रह्मणः कुत उद्भवः ।  
मायाक्लृप्तौ बन्धमोक्षौ न स्तः स्वात्मनि वस्तुतः ॥ २६॥  
  
यथा रज्जौ निष्क्रियायां सर्पाभासविनिर्गमौ ।  
अवृतेः सदसत्त्वाभ्यां वक्तव्ये बन्धमोक्षणे ॥ २७॥  
  
नावृत्तिर्ब्रह्मणः क्वाचिदन्याभावादनावृतम् ।  
अस्तीति प्रत्ययो यश्च यश्च नास्तीति वस्तुनि ॥ २८॥  
  
बुद्धेरेव गुणावेतौ न तु नित्यस्य वस्तुनः ।  
अतस्तौ मायया क्लृप्तौ बन्धमोक्षौ न चात्मनि ॥ २९॥  
  
निष्कले निष्क्रिये शान्ते निरवद्ये निरञ्जने ।  
अद्वितीये परे तत्त्वे व्योमवत्कल्पना कुतः ॥ ३०॥  
  
न निरोधो न चोत्पत्तिर्न बद्धो न च साधकः ।  
न मुमुक्षुर्न वै मुक्त इत्येषा परमार्थता ॥ ३१॥  
  
इत्युपनिषत् ॥  
  
ॐ भद्रं कर्णेभिः श्रुणुयाम देवाः । भद्रं पश्येमाक्षभिर्यजत्राः ।  
स्थिरैरङ्गैस्तुष्टुवाꣳसस्तनूभिः । व्यशेम देवहितं यदायुः ॥  
  
ॐ शान्तिः शान्तिः शान्तिः ॥  
  
॥ हरिः ॐ तत्सत् ॥  
  
  
  
