---

title: ब्रह्मविद्योपनिषत्

---
  
 ब्रह्मविद्योपनिषत्   
  
स्वाविद्यातत्कार्यजातं यद्विद्यापह्नवं गतम् ।  
तद्धंसविद्यानिष्पन्नं रामचन्द्रपदं भजे ॥  
  
ॐ सह नाववतु ॥ सह नौ भुनक्तु ॥  
  
सह वीर्यं करवावहै ॥  
  
तेजस्विनावधीतमस्तु  मा विद्विषावहै ॥  
  
ॐ शान्तिः शान्तिः शान्तिः ॥  
  
अथ ब्रह्मविद्योपनिषदुच्यते ॥  
  
प्रसादाद्ब्रह्मणस्तस्य विष्णोरद्भुतकर्मणः ।  
रहस्यं ब्रह्मविद्याया ध्रुवाग्निं सम्प्रचक्षते ॥ १॥  
  
ॐइत्येकाक्षरं ब्रह्म यदुक्तं ब्रह्मवादिभिः ।  
शरीरं तस्य वक्ष्यामि स्थानं कालत्रयं तथा ॥ २॥  
  
तत्र देवास्त्रयः प्रोक्ता लोका वेदास्त्रयोऽग्नयः ।  
तिस्रो मात्रार्धमात्रा च त्र्यक्षरस्य शिवस्य तु ॥ ३॥  
  
ऋग्वेदो गार्हपत्यं च पृथिवी ब्रह्म एव च ।  
आकारस्य शरीरं तु व्याख्यातं ब्रह्मवादिभिः ॥ ४॥  
  
यजुर्वेदोऽन्तरिक्षं च दक्षिणाग्निस्तथैव च ।  
विष्णुश्च भगवान्देव उकारः परिकीर्तितः ॥ ५॥  
  
सामवेदस्तथा द्यौश्चाहवनीयस्तथैव च ।  
ईश्वरः परमो देवो मकारः परिकीर्तितः ॥ ६॥  
  
सूर्यमण्डलमध्येऽथ ह्यकारः शङ्खमध्यगः ।  
उकारश्चन्द्रसङ्काशस्तस्य मध्ये व्यवस्थितः ॥ ७॥  
  
मकारस्त्वग्निसङ्काशो विधूमो विद्युतोपमः ।  
तिस्रो मात्रास्तथा ज्ञेया सोमसूर्याग्निरूपिणः  ॥ ८॥  
  
शिखा तु दीपसङ्काशा तस्मिन्नुपरि वर्तते ।  
अर्धमात्र तथा ज्ञेया प्रणवस्योपरि स्थिता ॥ ९॥  
  
पद्मसूत्रनिभा सूक्ष्मा शिखा सा दृश्यते परा ।  
सा नाडी सूर्यसङ्काशा सूर्यं भित्त्वा तथापरा ॥ १०॥  
  
द्विसप्ततिसहस्राणि नाडीं भित्त्वा च मूर्धनि ।  
वरदः सर्वभूतानां सर्वं व्याप्यावतिष्ठति ॥ ११॥  
  
कांस्यघण्टानिनादस्तु यथा लीयति शान्तये ।  
ओङ्कारस्तु तथा योज्यः शान्तये सर्वमिच्छता ॥ १२॥  
  
यस्मिन्विलीयते शब्दस्तत्परं ब्रह्म गीयते ।  
धियं हि लीयते ब्रह्म सोऽमृतत्वाय कल्पते ॥ १३॥  
  
वायुः प्राणस्तथाकाशस्त्रिविधो जीवसञ्ज्ञकः ।  
स जीवः प्राण इत्युक्तो वालाग्रशतकल्पितः ॥ १४॥  
  
नाभिस्थाने स्थितं विश्वं शुद्धतत्त्वं सुनिर्मलम् ।  
आदित्यमिव दीप्यन्तं रश्मिभिश्चाखिलं शिवम् ॥ १५॥  
  
सकारं च हकारं च जीवो जपति सर्वदा ।  
नाभिरन्ध्राद्विनिष्क्रान्तं विषयव्याप्तिवर्जितम् ॥ १६॥  
  
तेनेदं निष्कलं विद्यात्क्षीरात्सर्पिर्यथा तथा ।  
कारणेनात्मना युक्तः प्राणायामैश्च पञ्चभिः ॥ १७॥  
  
चतुष्कला समायुक्तो भ्राम्यते च हृदिस्थितः ।  
गोलकस्तु यदा देहे क्षीरदण्डेन वा हतः ॥ १८॥  
  
एतस्मिन्वसते शीघ्रमविश्रान्तं महाखगः ।  
यावन्निश्वसितो जीवस्तावन्निष्कलतां गतः ॥ १९॥  
  
नभस्थं निष्कलं ध्यात्वा मुच्यते भवबन्धनात्  
अनाहतध्वनियुतं हंसं यो वेद हृद्गतम् ॥ २०॥  
  
स्वप्रकाशचिदानन्दं स हंस इति गीयते ।  
रेचकं पूरकं मुक्त्वा कुम्भकेन स्थितः सुधीः ॥ २१॥  
  
नाभिकन्दे समौ कृत्वा प्राणापानौ समाहितः ।  
मस्तकस्थामृतास्वादं पीत्वा ध्यानेन सादरम् ॥ २२॥  
  
दीपाकारं महादेवं ज्वलन्तं नाभिमध्यमे ।  
अभिषिच्यामृतेनैव हंस हंसेति यो जपेत् ॥ २३॥  
  
जरामरणरोगादि न तस्य भुवि विद्यते ।  
एवं दिने दिने कुर्यादणिमादिविभूतये ॥ २४॥  
  
ईश्वरत्वमवाप्नोति सदाभ्यासरतः पुमान् ।  
बहवो नैकमार्गेण प्राप्ता नित्यत्वमागताः ॥ २५॥  
  
हंसविद्यामृते लोके नास्ति नित्यत्वसाधनम् ।  
यो ददाति महाविद्यां हंसाख्यां पारमेश्वरीम् ॥ २६॥  
  
तस्य दास्यं सदा कुर्यात्प्रज्ञया परया सह ।  
शुभं वाऽशुभमन्यद्वा यदुक्तं गुरुणा भुवि ॥ २७॥  
  
तत्कुर्यादविचारेण शिष्यः सन्तोषसंयुतः ।  
हंसविद्यामिमां लब्ध्वा गुरुशुश्रूषया नरः ॥ २८॥  
  
आत्मानमात्मना साक्षाद्ब्रह्म बुद्ध्वा सुनिश्चलम् ।  
देहजात्यादिसम्बन्धान्वर्णाश्रमसमन्वितान् ॥ २९॥  
  
वेदशास्त्राणि चान्यानि पदपांसुमिव त्यजेत् ।  
गुरुभक्तिं सदा कुर्याच्छ्रेयसे भूयसे नरः ॥ ३०॥  
  
गुरुरेव हरिः साक्षान्नान्य इत्यब्रवीच्छृतिः ॥ ३१॥  
  
श्रुत्या यदुक्तं परमार्थमेव  
          तत्संशयो नात्र ततः समस्तम् ।  
श्रुत्या विरोधे न भवेत्प्रमाणं  
          भवेदनर्थाय विना प्रमाणम् ॥ ३२॥  
  
देहस्थः सकलो ज्ञेयो निष्कलो देहवर्जितः ।  
आप्तोपदेशगम्योऽसौ सर्वतः समवस्थितः ॥ ३३॥  
  
हंसहंसेति यो ब्रूयाद्धंसो ब्रह्मा हरिः शिवः ।  
गुरुवक्त्रात्तु लभ्येत प्रत्यक्षं सर्वतोमुखम् ॥ ३४॥  
  
तिलेषु च यथा तैलं पुष्पे गन्ध इवाश्रितः ।  
पुरुषस्य शरीरेऽस्मिन्स बाह्याभ्यन्तरे तथा ॥ ३५॥  
  
उल्काहस्तो यथालोके द्रव्यमालोक्य तां त्यजेत् ।  
ज्ञानेन ज्ञेयमालोक्य पश्चाज्ज्ञानं परित्यजेत् ॥ ३६॥  
  
पुष्पवत्सकलं विद्याद्गन्धस्तस्य तु निष्कलः ।  
वृक्षस्तु सकलं विद्याच्छाया तस्य तु निष्कला ॥ ३७॥  
  
निष्कलः सकलो भावः सर्वत्रैव व्यवस्थितः ।  
उपायः सकलस्तद्वदुपेयश्चैव निष्कलः ॥ ३८॥  
  
सकले सकलो भावो निष्कले निष्कलस्तथा ।  
एकमात्रो द्विमात्रश्च त्रिमात्रश्चैव भेदतः ॥ ३९॥  
  
अर्धमात्र परा ज्ञेया तत ऊर्ध्वं परात्परम् ।  
पञ्चधा पञ्चदैवत्यं सकलं परिपठ्यते ॥ ४०॥  
  
ब्रह्मणो हृदयस्थानं कण्ठे विष्णुः समाश्रितः ।  
तालुमध्ये स्थितो रुद्रो ललाटस्थो महेश्वरः ॥ ४१॥  
  
नासाग्रे अच्युतं विद्यात्तस्यान्ते तु परं पदम् ।  
परत्वात्तु परं नास्तीत्येवं शास्त्रस्य निर्णयः ॥ ४२॥  
  
देहातीतं तु तं विद्यान्नासाग्रे द्वादशाङ्गुलम् ।  
तदन्तं तं विजानीयात्तत्रस्थो व्यापयेत्प्रभुः ॥ ४३॥  
  
मनोऽप्यन्यत्र निक्षिप्तं चक्षुरन्यत्र पातितम् ।  
तथापि योगिनां योगो ह्यविच्छिन्नः प्रवर्तते ॥ ४४॥  
  
एतत्तु परमं गुह्यमेतत्तु परमं शुभम् ।  
नातः परतरं किञ्चिन्नातः परतरं शुभम् ॥ ४५॥  
  
शुद्धज्ञानामृतं प्राप्य परमाक्षरनिर्णयम् ।  
गुह्याद्गुह्यतमं गोप्यं ग्रहणीयं प्रयत्नतः ॥ ४६॥  
  
नापुत्राय प्रदातव्यं नाशिष्याय कदाचन ।  
गुरुदेवाय भक्ताय नित्यं भक्तिपराय च ॥ ४७॥  
  
प्रदातव्यमिदं शास्त्रं नेतरेभ्यः प्रदापयेत् ।  
दातास्य नरकं याति सिद्ध्यते न कदाचन ॥ ४८॥  
  
गृहस्थो ब्रह्मचारी च वानप्रस्थश्च भिक्षुकः ।  
यत्र तत्र स्थितो ज्ञानी परमाक्षरवित्सदा ॥ ४९॥  
  
विषयी विषयासक्तो याति देहान्तरे शुभम् ।  
ज्ञानादेवास्य शास्त्रस्य सर्वावस्थोऽपि मानवः ॥ ५०॥  
  
ब्रह्महत्याश्वमेधाद्यैः पुण्यपापैर्न लिप्यते ।  
चोदको बोधकश्चैव मोक्षदश्च परः स्मृतः ॥ ५१॥  
  
इत्येषं त्रिविधो ज्ञेय आचार्यस्तु महीतले ।  
चोदको दर्शयेन्मार्गं बोधकः स्थानमाचरेत् ॥ ५२॥  
  
मोक्षदस्तु परं तत्त्वं यज्ज्ञात्वा परमश्नुते ।  
प्रत्यक्षयजनं देहे सङ्क्षेपाच्छृणु गौतम ॥ ५३॥  
  
तेनेष्ट्वा स नरो याति शाश्वतं पदमव्ययम् ।  
स्वयमेव तु सम्पश्येद्देहे बिन्दुं च निष्कलम् ॥ ५४॥  
  
अयने द्वे च विषुवे सदा पश्यति मार्गवित् ।  
कृत्वायामं पुरा वत्स रेचपूरककुम्भकान् ॥ ५५॥  
  
पूर्वं चोभयमुच्चार्य अर्चयेत्तु यथाक्रमम् ।  
नमस्कारेण योगेन मुद्रयारभ्य चार्चयेत् ॥ ५६॥  
  
सूर्यस्य ग्रहणं वत्स प्रत्यक्षयजनं स्मृतम् ।  
ज्ञानात्सायुज्यमेवोक्तं तोये तोयं यथा तथा ॥ ५७॥  
  
एते गुणाः प्रवर्तन्ते योगाभ्यासकृतश्रमैः ।  
तस्माद्योगं समादाय सर्वदुःखबहिष्कृतः ॥ ५८॥  
  
योगध्यानं सदा कृत्वा ज्ञानं तन्मयतां व्रजेत् ।  
ज्ञानात्स्वरूपं परमं हंसमन्त्रं समुच्चरेत् ॥ ५९॥  
  
प्राणिनां देहमध्ये तु स्थितो हंसः सदाच्युतः ।  
हंस एव परं सत्यं हंस एव तु शक्तिकम् ॥ ६०॥  
  
हंस एव परं वाक्यं हंस एव तु वादिकम् ।  
हंस एव परो रुद्रो हंस एव परात्परम् ॥ ६१॥  
  
सर्वदेवस्य मध्यस्थो हंस एव महेश्वरः ।  
पृथिव्यादिशिवान्तं तु अकाराद्याश्च वर्णकाः ॥ ६२॥  
  
कूटान्ता हंस एव स्यान्मातृकेति व्यवस्थिताः ।  
मातृकारहितं मन्त्रमादिशन्ते न कुत्रचित् ॥ ६३॥  
  
हंसज्योतिरनूपम्यं मध्ये देवं व्यवस्थितम् ।  
दक्षिणामुखमाश्रित्य ज्ञानमुद्रां प्रकल्पयेत् ॥ ६४॥  
  
सदा समाधिं कुर्वीत हंसमन्त्रमनुस्मरन् ।  
निर्मलस्फटिकाकारं दिव्यरूपमनुत्तमम् ॥ ६५॥  
  
मध्यदेशे परं हंसं ज्ञानमुद्रात्मरूपकम् ।  
प्राणोऽपानः समानश्चोदानव्यानौ च वायवः ॥ ६६॥  
  
पञ्चकर्मेन्द्रियैरुक्ताः क्रियाशक्तिबलोद्यताः ।  
नागः कूर्मश्च कृकरो देवदत्तो धनञ्जयः ॥ ६७॥  
  
पञ्चज्ञानेन्द्रियैर्युक्ता ज्ञानशक्तिबलोद्यताः ।  
पावकः शक्तिमध्ये तु नाभिचक्रे रविः स्थितः ॥ ६८॥  
  
बन्धमुद्रा कृता येन नासाग्रे तु स्वलोचने ।  
अकारेवह्निरित्याहुरुकारे हृदि संस्थितः ॥ ६९॥  
  
मकारे च भ्रुवोर्मध्ये प्राणशक्त्या प्रबोधयेत् ।  
ब्रह्मग्रन्थिरकारे च विष्णुग्रन्थिर्हृदि स्थितः ॥ ७०॥  
  
रुद्रग्रन्थिर्भ्रुवोर्मध्ये भिद्यतेऽक्षरवायुना ।  
अकारे संस्थितो ब्रह्मा उकारे विष्णुरास्थितः ॥ ७१॥  
  
मकारे संस्थितो रुद्रस्ततोऽस्यान्तः परात्परः ।  
कण्ठं सङ्कुच्य नाड्यादौ स्तम्भिते येन शक्तितः ॥ ७२॥  
  
रसना पीड्यमानेयं षोडशी वोर्ध्वगामिनि ।  
त्रिकूटं त्रिविधा चैव गोलाखं निखरं तथा ॥ ७३॥  
  
त्रिशङ्खवज्रमोङ्कारमूर्ध्वनालं भ्रुवोर्मुखम् ।  
कुण्डलीं चालयन्प्राणान्भेदयन्शशिमण्डलम् ॥ ७४॥  
  
साधयन्वज्रकुम्भानि नवद्वाराणि बन्धयेत् ।  
सुमनःपवनारूढः सरागो निर्गुणस्तथा ॥ ७५॥  
  
ब्रह्मस्थाने तु नादः स्याच्छाकिन्यामृतवर्षिणी ।  
षट्चक्रमण्डलोद्धारं ज्ञानदीपं प्रकाशयेत् ॥ ७६॥  
  
सर्वभूतस्थितं देवं सर्वेशं नित्यमर्चयेत् ।  
आत्मरूपं तमालोक्य ज्ञानरूपं निरामयम् ॥ ७७॥  
  
दृश्यन्तं दिव्यरूपेण सर्वव्यापी निरञ्जनः ।  
हंस हंस वदेद्वाक्यं प्राणिनां देहमाश्रितः ।  
सप्राणापानयोर्ग्रन्थिरजपेत्यभिधीयते ॥ ७८॥  
  
सहस्रमेकं द्वयुतं षट्शतं चैव सर्वदा ।  
उच्चरन्पठितो हंसः सोऽहमित्यभिधीयते ॥ ७९॥  
  
पूर्वभागे ह्यधोलिङ्गं शिखिन्यां चैव पश्चिमम् ।  
ज्योतिर्लिङ्गं भ्रुवोर्मध्ये नित्यं ध्यायेत्सदा यतिः ॥ ८०॥  
  
अच्युतोऽहमचिन्त्योऽहमतर्क्योऽहमजोऽस्म्यहम् ।  
अप्राणोऽहमकायोऽहमनङ्गोऽस्म्यभयोऽस्म्यहम् ॥ ८१॥  
  
अशब्दोऽहमरूपोऽहमस्पर्शोऽस्म्यहमद्वयः ।  
अरसोऽहमगन्धोऽहमनादिरमृतोऽस्म्यहम् ॥ ८२॥  
  
अक्षयोऽहमलिङ्गोऽहमजरोऽस्म्यकलोऽस्म्यहम् ।  
अप्राणोऽहममूकोऽहमचिन्त्योऽस्म्यकृतोऽस्म्यहम् ॥ ८३॥  
  
अन्तर्याम्यहमग्राह्योऽनिर्देश्योऽहमलक्षणः ।  
अगोत्रोऽहमगात्रोऽहमचक्षुष्कोऽस्म्यवागहम् ॥ ८४॥  
  
अदृश्योऽहमवर्णोऽहमखण्डोऽस्म्यहमद्भुतः ।  
अश्रुतोऽहमदृष्टोऽहमन्वेष्टव्योऽमरोऽस्म्यहम् ॥ ८५॥  
  
अवायुरप्यनाकाशोऽतेजस्कोऽव्यभिचार्यहम् ।  
अमतोऽहमजातोऽहमतिसूक्ष्मोऽविकार्यहम् ॥ ८६॥  
  
अरजस्कोऽतमस्कोऽहमसत्त्वोस्म्यगुणोऽस्म्यहम् ।  
अमायोऽनुभवात्माहमनन्योऽविषयोऽस्म्यहम् ॥ ८७॥  
  
अद्वैतोऽहमपूर्णोऽहमबाह्योऽहमनन्तरः ।  
अश्रोतोऽहमदीर्घोऽहमव्यक्तोऽहमनामयः ॥ ८८॥  
  
अद्वयानन्दविज्ञानघनोऽस्म्यहमविक्रियः ।  
अनिच्छोऽहमलेपोऽहमकर्तास्म्यहमद्वयः ॥ ८९॥  
  
अविद्याकार्यहीनोऽहमवाग्रसनगोचरः ।  
अनल्पोऽहमशोकोऽहमविकल्पोऽस्म्यविज्वलन् ॥ ९०॥  
  
आदिमध्यान्तहीनोऽहमाकाशसदृशोऽस्म्यहम् ।  
आत्मचैतन्यरूपोऽहमहमानन्दचिद्घनः ॥ ९१॥  
  
आनन्दामृतरूपोऽहमात्मसंस्थोहमन्तरः ।  
आत्मकामोहमाकाशात्परमात्मेश्वरोस्म्यहम् ॥ ९२॥  
  
ईशानोस्म्यहमीड्योऽहमहमुत्तमपूरुषः ।  
उत्कृष्टोऽहमुपद्रष्टा अहमुत्तरतोऽस्म्यहम् ॥ ९३॥  
  
केवलोऽहं कविः कर्माध्यक्षोऽहं करणाधिपः ।  
गुहाशयोऽहं गोप्ताहं चक्षुषश्चक्षुरस्म्यहम् ॥ ९४॥  
  
चिदानन्दोऽस्म्यहं चेता चिद्घनश्चिन्मयोऽस्म्यहम् ।  
ज्योतिर्मयोऽस्म्यहं ज्यायाञ्ज्योतिषां ज्योतिरस्म्यहम् ॥ ९५॥  
  
तमसः साक्ष्यहं तुर्यतुर्योऽहं तमसः परः ।  
दिव्यो देवोऽस्मि दुर्दर्शो दृष्टाध्यायो ध्रुवोऽस्म्यहम् ॥ ९६॥  
  
नित्योऽहं निरवद्योऽहं निष्क्रियोऽस्मि निरञ्जनः ।  
निर्मलो निर्विकल्पोऽहं निराख्यातोऽस्मि निश्चलः ॥ ९७॥  
  
निर्विकारो नित्यपूतो निर्गुणो निःस्पृहोऽस्म्यहम् ।  
निरिन्द्रियो नियन्ताहं निरपेक्षोऽस्मि निष्कलः ॥ ९८॥  
  
पुरुषः परमात्माहं पुराणः परमोऽस्म्यहम् ।  
परावरोऽस्म्यहं प्राज्ञः प्रपञ्चोपशमोऽस्म्यहम् ॥ ९९॥  
  
परामृतोऽस्म्यहं पूर्णः प्रभुरस्मि पुरातनः ।  
पूर्णानन्दैकबोधोऽहं प्रत्यगेकरसोऽस्म्यहम् ॥ १००॥  
  
प्रज्ञातोऽहं प्रशान्तोऽहं प्रकाशः परमेश्वरः ।  
एकदा चिन्त्यमानोऽहं द्वैताद्वैतविलक्षणः ॥ १०१॥  
  
बुद्धोऽहं भूतपालोऽहं भारूपो भगवानहम् ।  
महाज्ञेयो महानस्मि महाज्ञेयो महेश्वरः ॥ १०२॥  
  
विमुक्तोऽहं विभुरहं वरेण्यो व्यापकोऽस्म्यहम् ।  
वैश्वानरो वासुदेवो विश्वतश्चक्षुरस्म्यहम् ॥ १०३॥  
  
विश्वाधिकोऽहं विशदो विष्णुर्विश्वकृदस्म्यहम् ।  
शुद्धोऽस्मि शुक्रः शान्तोऽस्मि शाश्वतोऽस्मि शिवोऽस्म्यहम् ॥ १०४॥  
  
सर्वभूतान्तरात्महमहमस्मि सनातनः ।  
अहं सकृद्विभातोऽस्मि स्वे महिम्नि सदा स्थितः ॥ १०५॥  
  
सर्वान्तरः स्वयञ्ज्योतिः सर्वाधिपतिरस्म्यहम् ।  
सर्वभूताधिवासोऽहं सर्वव्यापी स्वराडहम् ॥ १०६॥  
  
समस्तसाक्षी सर्वात्मा सर्वभूतगुहाशयः ।  
सर्वेन्द्रियगुणाभासः सर्वेन्द्रियविवर्जितः ॥ १०७॥  
  
स्थानत्रयव्यतीतोऽहं सर्वानुग्राहकोऽस्म्यहम् ।  
सच्चिदानन्द पूर्णात्मा सर्वप्रेमास्पदोऽस्म्यहम् ॥ १०८॥  
  
सच्चिदानन्दमात्रोऽहं स्वप्रकाशोऽस्मि चिद्घनः ।  
सत्त्वस्वरूपसन्मात्रसिद्धसर्वात्मकोऽस्म्यहम् ॥ १०९॥  
  
सर्वाधिष्ठानसन्मात्रः स्वात्मबन्धहरोऽस्म्यहम् ।  
सर्वग्रासोऽस्म्यहं सर्वद्रष्टा सर्वानुभूरहम् ॥ ११०॥  
  
एवं यो वेद तत्त्वेन स वै पुरुष उच्यत इत्युपनिषत् ॥  
  
ॐ सह नाववतु ॥ सह नौ भुनक्तु ॥ सह वीर्यं करवावहै ॥  
  
तेजस्विनावधीतमस्तु मा विद्विषावहै ॥  
  
ॐ शान्तिः शान्तिः शान्तिः ॥  
  
इति ब्रह्मविद्योपनिषत्समाप्ता ॥  
  
  
''
  
