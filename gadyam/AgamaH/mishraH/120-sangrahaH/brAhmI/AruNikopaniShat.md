---
title: आरुणिकोपनिषत्

---
  
 आरुणिकोपनिषत्   
  
॥ आरुणिकोपनिषत् ॥  16  
आरुणिकाख्योपनिषत्ख्यातसन्न्यासिनोऽमलाः ।  
यत्प्रबोधाद्यान्ति मुक्तिं तद्रामब्रह्म मे गतिः ॥  
  
ॐ आप्यायन्त्विति शान्तिः ॥  
  
ॐ आरुणिः प्राजापत्यः प्रजापतेर्लोकं जगाम । तं  
गत्वोवाच । केन भगवन्कर्माण्यशेषतो विसृजामीति ।  
तं होवाच प्रजापतिस्तव  
पुत्रान्भ्रातॄन्बन्ध्वादीञ्छिखां यज्ञोपवीतं यागं  
स्वाध्यायं  
भूर्लोकभुवर्लोकस्वर्लोकमहर्लोकजनोलोकतपोलोकसत्यलोकं  
चातलतलातलवितलसुतलरसातलमहातलपातालं ब्रह्माण्डं  
च विसृजेत् । दण्डमाच्छादनं चैव कौपीनं च  
परिग्रहेत् । शेषं विसृजेदिति ॥ १॥  
  
गृहस्थो ब्रह्मचारी वा वानप्रस्थो वा उपवीतं भूमावप्सु  
वा विसृजेत् । लौकिकाग्नीनुदराग्नौ समारोपयेत् ।  
गायत्रीं च स्ववाचाग्नौ समारोपयेत् । कुटीचरो  
ब्रह्मचारी कुटुम्बं विसृजेत् । पात्रं विसृजेत् ।  
पवित्रं विसृजेत् । दण्डाॅंलोकांश्च विसृजेदिति होवाच  
। अत उर्ध्वममन्त्रवदाचरेत् । ऊर्ध्वगमनं विसृजेत् ।  
औषधवदशनमाचरेत् । त्रिसन्ध्यादौ स्नानमाचरेत् ।  
सन्धिं समाधावात्मन्याचरेत् । सर्वेषु  
वेदेष्वारण्यकमावर्तयेदुपनिषदमावर्तयेदुपनिषदमावर्तय्  
एदिति ॥ २॥  
  
खल्वहं ब्रह्मसूचनात्सूत्रं ब्रह्मसूत्रमहमेव  
विद्वान्त्रिवृत्सूत्रं त्यजेद्विद्वान्य एवं वेद सन्न्यस्तं मया  
सन्न्यस्तं मया सन्न्यस्तं मयेति त्रिरुक्त्वाभयं  
सर्वभूतेभ्यो मत्तः सर्वं प्रवर्तते । सखामागोपायोजः  
सखायोऽसीन्द्रस्य वज्रोऽसि वार्त्रघ्नः शर्म मे भव  
यत्पापं तन्निवारयेति । अनेन मन्त्रेण कृतं वाइणवं  
दण्डं कौपीनं  
परिग्रहेदौषधवदशनमाचरेदौषधवदशनं  
प्राश्नीयाद्यथालाभमश्नीयात् । ब्रह्मचर्यमहिंसा  
चापरिग्रहं च सत्यं च यत्नेन हे रक्षत हे रक्षत हे  
रक्षत इति ॥ ३॥  
  
अथातः परमहंसपरिव्राजकानाम् आसनशयनादिकं भूमौ  
ब्रह्मचर्यं मृत्पात्रमलाम्बुपात्रं दारुपात्रं वा  
यतीनां कामक्रोधहर्षरोषलोभमोहदम्भदर्पेच्छासूयाममत्वाहङ्कारादीनपि परित्यजेत् । वर्षासु ध्रुवशीलोऽष्टौ  
मासानेकाकी यतिश्चरेत् द्वावेव वा विचरेद्द्वावेव वा  
विचरेदिति ॥ ३॥  
  
स खल्वेवं यो विद्वान्सोपनयनादूर्ध्वमेतानि प्राग्वा त्यजेत्  
। पित्रं पुत्रमग्न्युपवीतं कर्म कलत्रं चान्यदपीह यतयो  
भिक्षार्थं ग्रामं प्रविशन्ति पाणिपात्रमुदरपात्रं वा ।  
ॐ हि ॐ हि ॐ हीत्येतदुपनिषदं विन्यसेत् ॥  
  
खल्वेतदुपनिषदं विद्वान्य एवं वेद पालाशं  
बैल्वमाश्वत्थमौदुम्बरं दण्डं मौञ्जीं मेखलां  
यज्ञोपवीतं च त्यक्त्वा शूरो य एवं वेद । 

तद्विष्णोः परमं पदं सदा पश्यन्ति सूरयः । दिवीव चक्षुराततम् ।  
तद्विप्रासो विपन्यवो जागृवांसः समिन्धते । विष्णोर्यत्परमं पदमिति ।  

एवं निर्वाणानुशासनं वेदानुशासनं  
वेदानुशासनमिति ॥ ५॥  
  
ॐ आप्यायन्त्विति शान्तिः ॥  
  
इति सामवेदीयारुणिकोपनिषत्समाप्ता ॥  
  
  
  
