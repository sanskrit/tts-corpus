---
title: अवधूतोपनिषत्

---
  
 अवधूतोपनिषत्   
  
गौणमुख्यावधूतालिहृदयाम्बुजवर्ति यत् ।  
तत्त्रैपदं ब्रह्मतत्त्वं स्वमात्रमवशिष्यते ॥  
  
ॐ सह नाववतु ॥ सह नौ भुनक्तु ॥ सह वीर्यं करवावहै ॥  
  
तेजस्विनावधीतमस्तु मा विद्विषावहै ॥  
  
ॐ शान्तिः शान्तिः शान्तिः ॥  
  
हरिः ॐ अथ ह साङ्कृतिर्भगवन्तमवधूतं दत्तात्रेयं  
परिसमेत्य पप्रच्छ भगवन्कोऽवधूतस्य का स्थितिः किं  
लक्ष्म किं संसरणमिति । तं होवाच भगवो दत्तात्रेयः  
परमकारुणिकः ॥  
  
अक्षरत्वाद्वरेण्यत्वाद्धृतसंसारबन्धनात् ।  
तत्त्वमस्यादिलक्ष्यत्वादवधूत इतीर्यते ॥ १॥  
  
यो विलङ्घ्याश्रमान्वर्णानात्मन्येव स्थितः सदा ।  
अतिवर्णाश्रमी योगी अवधूतः स कथ्यते ॥ २॥  
  
तस्य प्रियं शिरः कृत्वा मोदो दक्षिणपक्षकः ।  
प्रमोद उत्तरः पक्ष आनन्दो गोष्पदायते ॥ ३॥  
  
गोपालसदृशां शीर्षे नापि मध्ये न चाप्यधः ।  
ब्रह्मपुच्छं प्रतिष्ठेति पुच्छाकारेण कारयेत् ॥ ४॥  
  
एवं चतुष्पथं कृत्वा ते यान्ति परमां गतिम् ।  
न कर्मणा न प्रजया धनेन त्यागेनैके अमृतत्वमानशुः ॥ ५॥  
  
स्वैरं स्वैरविहरणं तत्संसरणम् । साम्बरा वा दिगम्बरा वा ।  
न तेषां धर्माधर्मौ न मेध्यामेधौ । सदा  
साङ्ग्रहण्येष्ट्याश्वमेधमन्तयागं यजते ।  
स महामखो महायोगः । कृत्स्नमेतच्चित्रं कर्म।  
स्वैरं न विगायेत्तन्महाव्रतम् । न स मूढवल्लिप्यते ।  
यथा रविः सर्वरसान्प्रभुङ्क्ते  
हुताशनश्चापि हि सर्वभक्षः ।  
तथैव योगी विषयान्प्रभुङ्क्ते  
न लिप्यते पुण्यपापैश्च शुद्धः ॥ ६॥  

आपूर्यमाणमचलप्रतिष्ठं  
समुद्रमापः प्रविशन्ति यद्वत् ।  
तद्वत्कामा यं प्रविशन्ति सर्वे  
स शान्तिमाप्नोति न कामकामी ॥ ७॥  

न निरोधो न चोत्पत्तिर्न बद्धो न च साधकः ।  
न मुमुक्षुर्न वै मुक्त इत्येषा परमार्थता ॥ ८॥  

ऐहिकामुष्मिकव्रातसिद्धै मुक्तेश्च सिद्धये ।  
बहुकृत्यं पुरा स्यान्मे तत्सर्वमधुना कृतम् ॥ ९॥  

तदेव कृतकृत्यत्वं प्रतियोगिपुरःसरम् ।  
अनुसन्दधदेवायमेवं तृप्यति नित्यशः ॥ १०॥  

दुःखिनोऽज्ञाः संसरन्तु कामं पुत्राद्यपेक्षया ।  
परमानन्दपूर्णोऽहं संसरामि किमिच्छया ॥ ११॥  

अनुतिष्ठन्तु कर्माणि परलोकयियासवः ।  
सर्वलोकात्मकः कस्मादनुतिष्ठामि किं कथम् ॥ १२॥  

व्याचक्षतां ते शास्त्राणि वेदानध्यापयन्तु वा ।  
येऽत्राधिकारिणो मे तु नाधिकारोऽक्रियत्वतः ॥ १३॥  

निद्राभिक्षे स्नानशौचे नेच्छामि न करोमि च ।  
द्रष्टारश्चेत्कल्पयन्तु किं मे स्यादन्यकल्पनात् ॥ १४॥  

गुञ्जापुञ्जादि दह्येत नान्यारोपितवह्निना ।  
नान्यारोपितसंसारधर्मा नैवमहं भजे ॥ १५॥  

शृण्वन्त्वज्ञाततत्त्वास्ते जानन्कस्माञ्छृणोम्यहम् ।  
मन्यन्तां संशयापन्ना न मन्येऽहमसंशयः ॥ १६॥  

विपर्यस्तो निदिध्यासे किं ध्यानमविपर्यये ।  
देहात्मत्वविपर्यासं न कदाचिद्भजाम्यहम् ॥ १७॥  

अहं मनुष्य इत्यादिव्यवहारो विनाप्यमुम् ।  
विपर्यासं चिराभ्यस्तवासनातोऽवकल्पते ॥ १८॥  

आरब्धकर्मणि क्षीणे व्यवहारो निवर्तते ।  
कर्मक्षये त्वसौ नैव शामेद्ध्यानसहस्रतः ॥ १९॥  

विरलत्वं व्यवहृतेरिष्टं चेद्ध्यानमस्तु ते ।  
बाधिकर्मव्यवहृतिं पश्यन्ध्यायाम्यहं कुतः ॥ २०॥  

विक्षेपो नास्ति यस्मान्मे न समाधिस्ततो मम ।  
विक्षेपो वा समाधिर्वा मनसः स्याद्विकारिणः ।  
नित्यानुभवरूपस्य को मेऽत्रानुभवः पृथक् ॥ २१॥  

कृतं कृत्यं प्रापणीयं प्राप्तमित्येव नित्यशः ।  
व्यवहारो लौकिको वा शास्त्रीयो वान्यथापि वा ।  
ममाकर्तुरलेपस्य यथारब्धं प्रवर्तताम् ॥ २२॥  

अथवा कृतकृत्येऽपि लोकानुग्रहकाम्यया ।  
शास्त्रीयेणैव मार्गेन वर्तेऽहं मम का क्षतिः ॥ २३॥  

देवार्चनस्नानशौचभिक्षादौ वर्ततां वपुः ।  
तारं जपतु वाक्तद्वत्पठत्वाम्नायमस्तकम् ॥ २४॥  

विष्णुं ध्यायतु धीर्यद्वा ब्रह्मानन्दे विलीयताम् ।  
साक्ष्यहं किञ्चिदप्यत्र न कुर्वे नापि कारये ॥ २५॥  

कृतकृत्यतया तृप्तः प्राप्तप्राप्यतया पुनः ।  
तृप्यन्नेवं स्वमनसा मन्यतेसौ निरन्तरम् ॥ २६॥  

धन्योऽहं धन्योऽहं नित्यं स्वात्मानमञ्जसा वेद्मि ।  
धन्योऽहं धन्योऽहं ब्रह्मानन्दो विभाति मे स्पष्टम् ॥ २७॥  

धन्योऽहं धन्योऽहं दुःखं सांसारिकं न वीक्षेऽद्य ।  
धन्योऽहं धन्योऽहं स्वस्याज्ञानं पलायितं क्वापि ॥ २८॥  

धन्योऽहं धन्योऽहं कर्तव्यं मे न विद्यते किञ्चित् ।  
धन्योऽहं धन्योऽहं प्राप्तव्यं सर्वमत्र सम्पन्नम् ॥ २९॥  

धन्योऽहं धन्योऽहं तृप्तेर्मे कोपमा भवेल्लोके ।  
धन्योऽहं धन्योऽहं धन्यो धन्यः पुनः पुनर्धन्यः ॥ ३०॥  

अहो पुण्यमहो पुण्यं फलितं फलितं दृढम् ।  
अस्य पुण्यस्य सम्पत्तेरहो वयमहो वयम् ॥ ३१॥  

अहो ज्ञानमहो ज्ञानमहो सुखमहो सुखम् ।  
अहो शास्त्रमहो शास्त्रमहो गुरुरहो गुरुः ॥ ३२॥  

इति य इदमधीते सोऽपि कृतकृत्यो भवति । सुरापानात्पूतो भवति ।  
स्वर्णस्तेयात्पूतो भवति । ब्रह्महत्यात्पूतो भवति ।  
कृत्याकृत्यात्पूतो भवति । एवं विदित्वा स्वेच्छाचारपरो  
भूयादोंसत्यमित्युपनिषत् ॥  

ॐ सह नाववतु ॥ सह नौ भुनक्तु ॥ सह वीर्यं करवावहै ॥  

तेजस्विनावधीतमस्तु मा विद्विषावहै ॥  

ॐ शान्तिः शान्तिः शान्तिः ॥  

इत्यवधूतोपनिषत्समाप्ता ॥  

