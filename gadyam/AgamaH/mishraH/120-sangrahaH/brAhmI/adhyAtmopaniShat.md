---
title: अध्यात्मोपनिषत्

---
  
 अध्यात्मोपनिषत्   
  
यत्रान्तर्याम्यादिभेदस्तत्त्वतो न हि युज्यते ।  
निर्भेदं परमाद्वैतं स्वमात्रमवशिष्यते ॥  
  
ॐ पूर्णमदः पूर्णमिदं पूर्णात्पूर्णमुदच्यते ।  
पूर्णस्य पूर्णमादाय पूर्णमेवावशिष्यते ॥  
  
ॐ शान्तिः शान्तिः शान्तिः ॥  
  
हरिः ॐ ॥ अन्तःशरीरे निहितो गुहायामज एको नित्यमस्य  
पृथिवी शरीरं यः पृथिवीमन्तरे सञ्चरन्यं पृथिवी न वेद ।  
यस्यापःशरीरं यो अपोऽन्तरे सञ्चरन्यमापो न विदुः ।  
यस्य तेजः शरीरं यस्तेजोऽन्तरे सञ्चरन्यं तेजो न वेद ।  
यस्य वायुः शरीरं यो वायुमन्तरे सञ्चरन्यं वायुर्न वेद ।  
यस्याकाशः शरीरं य आकाशमन्तरे सञ्चरन्यमाकाशो न वेद ।  
यस्य मनः शरीरं यो मनोऽन्तरे सञ्चरन्यं मनो न वेद ।  
यस्य बुद्धिः शरीरं यो बुद्धिमन्तरे सञ्चरन्यं बुद्धिर्न वेद ।  
यस्याहङ्कारः शरीरं योऽहङ्कारमन्तरे सञ्चरन्यमहङ्कारो न वेद ।  
यस्य चित्तं शरीरं यश्चित्तमन्तरे सञ्चरन्यं चित्तं न वेद ।  
यस्याव्यक्तं शरीरं योऽव्यक्तमन्तरे सञ्चरन्यमव्यक्तं न वेद ।  
यस्याक्षरं शरीरं योऽक्षरमन्तरे सञ्चरन्यङ्क्षरं न वेद ।  
यस्य मृयुः शरीरं यो मृत्युमन्तरे सञ्चरन्यं मृत्युर्न वेद ।  
स एष सर्वभूतान्तरात्मापहतपाप्मा दिव्यो देव एको नारायणः ।  
अहं ममेति यो भावो देहाक्षादावनात्मनि । अध्यासोऽयं निरस्तव्यो  
विदुषा ब्रह्मनिष्ठया ॥ १॥  
  
ज्ञात्वा स्वं प्रत्यगात्मानं बुद्धितद्वृत्तिसाक्षिणम् ।  
सोऽहमित्येव तद्वृत्त्या स्वान्यत्रात्म्यमात्मनः ॥ २॥  
  
लोकानुवर्तनं त्यक्त्वा त्यक्त्वा देहानुवर्तनम् ।  
शास्त्रानुवर्तनं त्यक्त्वा स्वाध्यासापनयं कुरु ॥ ३॥  
  
स्वात्मन्येव सदा स्थित्या मनो नश्यति योगिनः ।  
युक्त्या श्रुत्या स्वानुभूत्या ज्ञात्वा सार्वात्म्यमात्मनः ॥ ४॥  
  
निद्राया लोकवार्तायाः शब्दादेरात्मविस्मृतेः ।  
क्वचिन्नवसरं दत्त्वा चिन्तयात्मानमात्मनि ॥ ५॥  
  
मातापित्रोर्मलोद्भूतं मलमांसमयं वपुः ।  
त्यक्त्वा चण्डालवद्दूरं ब्रह्मभूय कृती भव ॥ ६॥  
  
घटाकाशं महाकाश इवात्मानं परात्मनि ।  
विलाप्याखण्डभावेन तूष्णीं भव सदा मुने ॥ ७॥  
  
स्वप्रकाशमधिष्ठानं स्वयम्भूय सदात्मना ।  
ब्रह्माण्डमपि पिण्डाण्डं त्यज्यतां मलभाण्डवत् ॥ ८॥  
  
चिदात्मनि सदानन्दे देहरूढामहन्धियम् ।  
निवेश्य लिङ्गमुत्सृज्य केवलो भव सर्वदा ॥ ९॥  
  
यत्रैष जगदाभासो दर्पणान्तःपुरं यथा ।  
तद्ब्रह्माहमिति ज्ञात्वा कृतकृत्यो भवानघ ॥ १०॥  
  
अहङ्कारग्रहान्मुक्तः स्वरूपमुपपद्यते ।  
चन्द्रवद्विमलः पूर्णः सदानन्दः स्वयम्प्रभः ॥ ११॥  
  
क्रियानाशाद्भवेच्चिन्तानाशोऽस्माद्वासनाक्षयः ।  
वासनाप्रक्षयो मोक्षः सा जीवन्मुक्तिरिष्यते ॥ १२॥  
  
सर्वत्र सर्वतः सर्वब्रह्ममात्रावलोकनम् ।  
सद्भावभावानादाढ्याद्वासनालयमश्नुते ॥ १३॥  
  
प्रमादो ब्रह्मनिष्ठायां न कर्तव्यज़् कदाचन ।  
प्रमादो मृत्युरित्याहुर्विद्यायां ब्रह्मवादिनः ॥ १४॥  
  
यथापकृष्टं शैवालं क्षणमात्रं न तिष्ठति ।  
आवृणोति तथा माया प्राज्ञं वापि पराङ्मुखम् ॥ १५॥  
  
जीवतो यस्य कैवल्यं विदेहोऽपि स केवलः ।  
समाधिनिष्ठतामेत्य निर्विकल्पो भवानघ ॥ १६॥  
  
अज्ञानहृदयग्रन्थेर्निःशेषविलयस्तदा ।  
समाधिना विकल्पेन यदाद्वैतात्मदर्शनम् ॥ १७॥  
  
अत्रात्मत्वं दृढीकुर्वन्नहमादिषु सन्त्यजन् ।  
उदासीनतया तेषु तिष्ठेद्घटपटादिवत् ॥ १८॥  
  
ब्रह्मादिस्तम्बपर्यन्तं मृषामात्रा उपाधयः ।  
ततः पूर्णं स्वमात्मानं पश्येदेकात्मना स्थितम् ॥ १९॥  
  
स्वयं ब्रह्मा स्वयं विष्णुः स्वयमिन्द्रः स्वयं शिवः ।  
स्वयं विश्वमिदं सर्वं स्वस्मादन्यन्न किञ्चन ॥ २०॥  
  
स्वात्मन्यारोपिता शेषाभासवस्तुनिरासतः ।  
स्वयमेव परम्ब्रह्म पूर्णमद्वयमक्रियम् ॥ २१॥  
  
असत्कल्पो विकल्पोऽयं विश्वमित्येकवस्तुनि ।  
निर्विकारे निराकारे निर्विशेषे भिदा कुतः ॥ २२॥  
  
द्रष्टृदर्शनदृश्यादिभावशून्ये निरामये ।  
कल्पार्णव इवात्यन्तं परिपूर्णे चिदात्मनि ॥ २३॥  
  
तेजसीव तमो यत्र विलीनं भ्रान्तिकारणम् ।  
अद्वितीये परे तत्त्वे निर्विशेषे भिदा कुतः ॥ २४॥  
  
एकात्मके परे तत्त्वे भेदकर्ता कथं वसेत् ।  
सुषुप्तौ सुखमात्रायां भेदः केनावलोकितः ॥ २५॥  
  
चित्तमूलो विकल्पोऽयं चित्ताभावे न कश्चन ।  
अतश्चित्तं समाधेयि प्रत्यग्रूपे परात्मनि ॥ २६॥  
  
अखण्डानन्दमात्मानं विज्ञाय स्वस्वरूपतः ।  
बहिरन्तः सदानन्दरसास्वादनमात्मनि ॥ २७॥  
  
वैराग्यस्य फलं बोधो बोधस्योपरतिः फलम् ।  
स्वानन्दानुभवच्छान्तिरेषैवोपरतेः फलम् ॥ २८॥  
  
यद्युत्तरोत्तराभावे पूर्वरूपं तु निष्फलम् ।  
निवृत्तिः परमा तृप्तिरानन्दोऽनुपमः स्वतः ॥ २९॥  
  
मायोपाधिर्जगद्योनिः सर्वज्ञत्वादिलक्षणः ।  
पारोक्ष्यशबलः सत्याद्यात्मकस्तत्पदाभिधः ॥ ३०॥  
  
आलम्बनतया भाति योऽस्मत्प्रत्ययशब्दयोः ।  
अन्तःकरणसम्भिन्नबोधः स त्वम्पदाभिधः ॥ ३१॥  
  
मायाविद्ये विहायैव उपाधी परजीवयोः ।  
अखण्डं सच्चिदानन्दं परं ब्रह्म विलक्ष्यते ॥ ३२॥  
  
इत्थं वाक्यैस्तथार्थानुसन्धानं श्रवणं भवेत् ।  
युक्त्या सम्भावितत्वानुसन्धानं मननं तु तत् ॥ ३३॥  
  
ताभ्यं निर्विचिकित्सेऽर्थे चेतसः स्थापितस्य यत् ।  
एकतानत्वमेतद्धि निदिध्यासनमुच्यते ॥ ३४॥  
  
ध्यातृध्याने परित्यज्य क्रमाद्ध्येयैकगोचरम् ।  
निवातदीपवच्चित्तं समाधिरभिधीयते ॥ ३५॥  
  
वृत्तयस्तु तदानीमप्यज्ञाता आत्मगोचराः ।  
स्मरणादनुमीयन्ते व्युत्थितस्य समुत्थिताः ॥ ३६॥  
  
अनादाविह संसारे सञ्चिताः कर्मकोटयः ।  
अनेन विलयं यान्ति  शुद्धो धर्मो विवर्धते ॥ ३७॥  
  
धर्ममेघमिमं प्राहुः समाधिं योगवित्तमाः ।  
वर्षत्येष यथा धर्मामृतधाराः सहस्रशः ॥ ३८॥  
  
अमुना वासनाजाले निःशेषं प्रविलापिते  ।  
समूलोन्मूलिते पुण्यपापाख्ये कर्मसञ्चये ॥ ३९॥  
  
वाक्यमप्रतिबद्धं सत्प्राक्परोक्षावभासिते ।  
करामलकमवद्बोधपरोक्षं प्रसूयते ॥ ४०॥  
  
वासनानुदयो भोग्ये वैराग्यस्य तदावधिः ।  
अहम्भावोदयाभावो बोधस्य परमावधिः ॥ ४१॥  
  
लीनवृत्तेरनुत्पत्तिर्मर्यादोपरतेस्तु सा ।  
स्थितप्रज्ञो यतिरयं यः सदानन्दमश्नुते ॥ ४२॥  
  
ब्रह्मण्येव विलीनात्मा निर्विकारो विनिष्क्रियः ।  
ब्रह्मात्मनोः शोधितयोरेकभावावगाहिनि ॥ ४३॥  
  
निर्विकल्पा च चिन्मात्रा वृत्तिः प्रज्ञेति कथ्यते ।  
सा सर्वदा भवेद्यस्य स जीवन्मुक्त इष्यते ॥ ४४॥  
  
देहेन्द्रियेष्वहम्भाव इदम्भावस्तदन्यके ।  
यस्य नो भवतः क्वापि स जीवन्मुक्त इष्यते ॥ ४५॥  
  
न प्रत्यग्ब्रह्मणोर्भेदं कदापि ब्रह्मसर्गयोः ।  
प्रज्ञया यो विजानाति स जीवन्मुक्त इष्यते ॥ ४६॥  
  
साधुभिः पूज्यमानेऽस्मिन्पीड्यमानेऽपि दुर्जनैः ।  
समभावो भवेद्यस्य स जीवन्मुक्त इष्यते ॥ ४७॥  
  
विज्ञातब्रह्मतत्त्वस्य यथापूर्वं न संसृतिः ।  
अस्ति चेन्न स विज्ञातब्रह्मभावो बहिर्मुखः ॥ ४८॥  
  
सुखाद्यनुभवो यावत्तावत्प्रारब्धमिष्यते ।  
फलोदयः क्रियापूर्वो निष्क्रियो नहि कुत्रचित् ॥ ४९॥  
  
अहं ब्रह्मेति विज्ञानात्कल्पकोटिशतार्जितम् ।  
सञ्चितं विलयं याति प्रबोधात्स्वप्नकर्मवत् ॥ ५०॥  
  
स्वमसङ्गमुदासीनं परिज्ञाय नभो यथा ।  
न श्लिष्यते यतिः किञ्चित्कदाचिद्भाविकर्मभिः ॥ ५१॥  
  
न नभो घटयोगेन सुरागन्धेन लिप्यते ।  
तथात्मोपाधियोगेन तद्धर्मे नैव लिप्यते ॥ ५२॥  
  
ज्ञानोदयात्पुरारब्धं कर्म ज्ञानान्न नश्यति ।  
अदत्त्वा स्वफलं लक्ष्यमुद्दिश्योत्सृष्टबाणवत् ॥ ५३॥  
  
व्याघ्रबुद्ध्या विनिर्मुक्तो बाणः पश्चात्तु गोमतौ ।  
न तिष्ठति भिनत्त्येव लक्ष्यं वेगेन निर्भरम् ॥ ५४॥  
  
अजरोऽस्म्यमरोऽस्मीति य आत्मानं प्रपद्यते ।  
तदात्मना तिष्ठतोऽस्य कुतः प्रारब्धकल्पना ॥ ५५॥  
  
प्रारब्धं सिद्ध्यति तदा यदा देहात्मना स्थितिः ।  
देहात्मभावो नैवेष्टः प्रारब्धं त्यज्यतामतः ॥ ५६॥  
  
प्रारब्धकल्पनाप्यस्य देहस्य भ्रान्तिरेव हि ॥ ५७॥  
  
अध्यस्तस्य कुतस्तत्त्वमसत्यस्य कुतो जनिः ।  
अजातस्य कुतो नाशः प्रारब्धमसतः कुतः ॥ ५८॥  
  
ज्ञानेनाज्ञानकार्यस्य समूलस्य लयो यदि ।  
तिष्ठत्ययं कथं देह इति शङ्कावतो जडान् ।  
समाधातुं बाह्यदृष्ट्या प्रारब्धं वदति श्रुतिः ॥ ५९॥  
  
न तु देहादिसत्यत्वबोधनाय विपश्चिताम् ।  
परिपूर्णमनाद्यन्तमप्रमेयमविक्रियम् ॥ ६०॥  
  
सद्घनं चिद्घनं नित्यमानन्दघनमव्ययम् ।  
प्रत्यगेकरसं पूर्णमनन्तं सर्वतोमुखम् ॥ ६१॥  
  
अहेयमनुपादेयमनाधेयमनाश्रयम् ।  
निर्गुणं निष्क्रियं सूक्ष्मं निर्विकल्पं निरञ्जनम् ॥ ६२॥  
  
अनिरूप्यस्वरूपं यन्मनोवाचामगोचरम् ।  
सत्समृद्धं स्वतःसिद्धं शुद्धं बुद्धमनोदृशम् ॥ ६३॥  
  
स्वानुभूत्या स्वयं ज्ञात्वा स्वमात्मानमखण्डितम् ।  
स सिद्धः सुसुखं तिष्ठ निर्विकल्पात्मनात्मनि ॥ ६४॥  
  
क्व गतं केन वा नीतं कुत्र लीनमिदं जगत् ।  
अधुनैव मया दृष्टं नास्ति किं महदद्भुतम् ॥ ६५॥  
  
किं हेयं किमुपादेयं किमन्यत्किं विलक्षणम् ।  
अखण्डानन्दपीयूषपूर्णब्रह्ममहार्णवे ॥ ६६॥  
  
न किञ्चिदत्र पश्यामि न शृणोमि न वेद्म्यहम् ।  
स्वात्मनैव सदानन्दरूपेणास्मि स्वलक्षणः ॥ ६७॥  
  
असङ्गोऽहमनङ्गोऽहमलिङ्गोऽहं हरिः ।  
प्रशान्तोऽहमनन्तोऽहं परिपूर्णश्चिरन्तनः ॥ ६८॥  
  
अकर्ताहमभोक्ताहमविकारोऽहमव्ययः ।  
शुद्ध बोधस्वरूपोऽहं केवलोऽहं सदाशिवः ॥ ६९॥  
  
एतां विद्यामपान्तरतमाय ददौ । अपान्तरतमो ब्रह्मणे ददौ ।  
ब्रह्मा घोराङ्गिरसे ददौ । घोराङ्गिरा रैक्वाय ददौ । रैक्वो रामाय ददौ ।  
रामः सर्वेभ्यो भूतेभ्यो ददावित्येतन्निर्वाणानुशासनं  
वेदानुशासनं वेदानुशासनमित्युपनिषत् ॥  
  
ॐ पूर्णमदः पूर्णमिदं पूर्णात्पूर्णमुदच्यते ।  
पूर्णस्य पूर्णमादाय पूर्णमेवावशिष्यते ॥  
  
ॐ शान्तिः शान्तिः शान्तिः ॥ हरिः ॐ तत्सत् ॥  
  
इति अध्यात्मोपनिषत्समाप्ता ॥  
  
  
''
  