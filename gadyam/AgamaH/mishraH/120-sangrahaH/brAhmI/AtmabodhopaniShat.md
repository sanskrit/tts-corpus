---
title: आत्मबोधोपनिषत्

---
  
 आत्मबोधोपनिषत्   
  
॥ आत्मबोधोपनिषत् ॥    42  
श्रीमन्नारायणाकारमष्टाक्षरमहाशयम् ।  
स्वमात्रानुभवात्सिद्धमात्मबोधं हरिं भजे ॥  
  
ॐ वाङ्मे मनसीति शान्तिः ॥  
  
ॐ प्रत्यगानन्दं ब्रह्मपुरुषं प्रणवस्वरूपं अकार उकार  
मकार इति त्र्यक्षरं प्रणवं तदेतदोमिति । यमुक्त्वा मुच्यते  
योगी जन्मसंसारबन्धनात् । ॐ नमो नारायणाय  
शङ्खचक्रगदाधराय तस्मात् ॐ नमो नारायणायेति  
मन्त्रोपासको वैकुण्ठभवनं गमिष्यति । अथ यदिदं  
ब्रह्मपुरं पुण्डरीकं तस्मात्तडिताभमात्रं  
दीपवत्प्रकाशम् ॥  
  
ब्रह्मण्यो देवकीपुत्रो ब्रह्मण्यो मधुसूदनः ।  
ब्रह्मण्यः पुण्डरीकाक्षो ब्रह्मण्यो विष्णुरच्युतः ॥  
  
सर्वभूतस्थमेकं नारायणं कारणपुरुषमकारणं परं  
ब्रह्मोम् । शोकमोहविनिर्मुक्तो विष्णुं ध्यायन्न सीदति ।  
द्वैताद्वैतमभयं भवति । मृत्योः स मृत्युमाप्नोति य इह  
नानेव पश्यति । हृत्पद्ममध्ये सर्वं यत्तत्प्रज्ञाने  
प्रतिष्ठितम् । प्रज्ञानेत्रो लोकः प्रज्ञा प्रतिष्ठा  
प्रज्ञानं ब्रह्म । स एतेन  
प्रज्ञेनात्मनास्माल्लोकादुत्क्रम्यामुष्मिन्स्वर्गे लोके  
सर्वान्कामानाप्त्वाऽमृतः समभवदमृतः समभवत् ।  
यत्र ज्योतिरजस्रं यस्मिंल्लोकेऽभ्यर्हितम् । तस्मिन्मां देहि  
स्वमानमृते लोके अक्षते अच्युते लोके अक्षते अमृतत्वं च  
गच्छत्यों नमः ॥ १॥  
  
प्रगलितनिजमायोऽहं निस्तुलदृशिरूपवस्तुमात्रोऽहम् ।  
अस्तमिताहन्तोऽहं प्रगलितजगदीशजीवभेदोऽहम् ॥ १॥  
  
प्रत्यगभिन्नपरोऽहं विध्वस्ताशेषविधिनिषेधोऽहम् ।  
समुदस्ताश्रमितोऽहं प्रविततसुखपूर्णसंविदेवाहम् ॥ २॥  
  
साक्ष्यहमनपेक्षोऽहं निजमहिम्नि संस्थितोऽहमचलोऽहम् ।  
अजरोऽहमव्ययोऽहं पक्षविपक्षादिभेदविधुरोऽहम् ॥ ३॥  
  
अवबोधैकरसोऽहं मोक्षानन्दैकसिन्धुरेवाहम् ।  
सूक्ष्मोऽहमक्षरोऽहं विगलितगुणजालकेवलात्माऽहम् ॥ ४॥  
  
निस्त्रैगुण्यपदोऽहं कुक्षिस्थानेकलोककलनोऽहम् ।  
कूटस्थचेतनोऽहं निष्क्रियधामाहमप्रतर्क्योऽहम् ॥ ५॥  
  
एकोऽहमविकलोऽहं निर्मलनिर्वाणमूर्तिरेवाहम् ।  
निरवयोऽहमजोऽहं केवलसन्मात्रसारभूतोऽहम् ॥ ६॥  
  
निरवधिनिजबोधोऽहं शुभतरभावोऽहमप्रभेद्योऽहम् ।  
विभुरहमनवद्योऽहं निरवधिनिःसीमतत्त्वमात्रोऽहम् ॥ ७॥  
  
वेद्योऽहमगमास्तैराराध्योऽहं सकलभुवनहृद्योऽहम् ।  
परमानन्दघनोऽहम् परमानन्दैकभूमरूपोऽहम् ॥ ८॥  
  
शुद्धोऽहमद्वयोऽहं सन्ततभावोऽहमादिशून्योऽहम् ।  
शमितान्तत्रितयोऽहं बद्धो मुक्तोऽहमद्भुतात्माहम् ॥ ९॥  
  
शुद्धोऽहमान्तरोऽहं शाश्वतविज्ञानसमरसात्माहम् ।  
शोधितपरतत्त्वोऽहं बोधानन्दैकमूर्तिरेवाहम् ॥ १०॥  
  
विवेकयुक्तिबुद्ध्याहं जानाम्यात्मानमद्वयम् ।  
तथापि बन्धमोक्षादिव्यवहारः प्रतीयते ॥ ११॥  
  
निवृत्तोऽपि प्रपञ्चो मे सत्यवद्भाति सर्वदा ।  
सर्पादौ रज्जुसत्तेव ब्रह्मसत्तैव केवलम् ।  
प्रपञ्चाधाररूपेण वर्ततेऽतो जगन्न हि ॥ १२॥  
  
यथेक्षुरससंव्याप्ता शर्करा वर्तते तथा ।  
अद्वयब्रह्मरूपेण व्याप्तोऽहं वै जगत्त्रयम् ॥ १३॥  
  
ब्रह्मादिकीटपर्यन्ताः प्राणिनो मयि कल्पिताः ।  
बुद्बुदादिविकारान्तस्तरङ्गः सागरे यथा ॥ १४॥  
  
तरङ्गस्थं द्रवं सिन्धुर्न वाञ्छति यथा तथा ।  
विषयानन्दवाञ्छा मे मा भूदानन्दरूपतः ॥ १५॥  
  
दारिद्र्याशा यथा नास्ति सम्पन्नस्य तथा मम ।  
ब्रह्मानन्दे निमग्नस्य विषयाशा न तद्भवेत् ॥ १६॥  
  
विषं दृष्ट्वाऽमृतं दृष्ट्वा विषं त्यजति बुद्धिमान् ।  
आत्मानमपि दृष्ट्वाहमनात्मानं त्यजाम्यहम् ॥ १७॥  
  
घटावभासको भानुर्घटनाशे न नश्यति ।  
देहावभासकः साक्षी देहनाशे न नश्यति ॥ १८॥  
  
न मे बन्धो न मे मुक्तिर्न मे शास्त्रं न मे गुरुः ।  
मायामात्रविकासत्वान्मायातीतोऽहमद्वयः ॥ १९॥  
  
प्राणाश्चलन्तु तद्धर्मैः कामैर्वा हन्यतां मनः ।  
आनन्दबुद्धिपूर्णस्य मम दुःखं कथं भवेत् ॥ २०॥  
  
आत्मानमञ्जसा वेद्मि क्वाप्यज्ञानं पलायितम् ।  
कर्तृत्वमद्य मे नष्टं कर्तव्यं वापि न क्वचित् ॥ २१॥  
  
ब्राह्मण्यं कुलगोत्रे च नामसौन्दर्यजातयः ।  
स्थूलदेहगता एते स्थूलाद्भिन्नस्य मे नहि ॥ २२॥  
  
क्षुत्पिपासान्ध्यबाधिर्यकामक्रोधादयोऽखिलाः ।  
लिङ्गदेहगता एते ह्यलिङ्गस्य न सन्ति हि ॥ २३॥  
  
जडत्वप्रियमोदत्वधर्माः कारणदेहगाः ।  
न सन्ति मम नित्यस्य निर्विकारस्वरूपिणः ॥ २४॥  
  
उलूकस्य यथा भानुरन्धकारः प्रतीयते ।  
स्वप्रकाशे परानन्दे तमो मूढस्य जायते ॥ २५॥  
  
चक्षुर्दृष्टिनिरोधेऽभ्रैः सूर्यो नास्तीति मन्यते ।  
तथाऽज्ञानावृतो देही ब्रह्म नास्तीति मन्यते ॥ २६॥  
  
यथामृतं विषाद्भिन्नं विषदोषैर्न लिप्यते ।  
न स्पृशामि जडाद्भिन्नो जडदोषान्प्रकाशतः ॥ २७॥  
  
स्वल्पापि दीपकणिका बहुलं नाशयेत्तमः ।  
स्वल्पोऽपि बोधो निबिडे बहुलं नाशयेत्तमः ॥ २८॥  
  
कालत्रये यथा सर्पो रज्जौ नास्ति तथा मयि ।  
अहङ्कारादिदेहान्तं जगन्नास्त्यहमद्वयः ॥ २९॥  
  
चिद्रूपत्वान्न मे जाड्यं सत्यत्वान्नानृतं मम ।  
आनन्दत्वान्न मे दुःखमज्ञानाद्भाति सत्यवत् ॥ ३०॥  
  
आत्मप्रबोधोपनिषदं मुहूर्तमुपासित्वा न स पुनरावर्तते न  
स पुनरावर्तत इत्युपनिषत् ॥  
  
ॐ वाङ्मे मनसीति शान्तिः ॥  
  
इति आत्मबोधोपनिषत्समाप्ता ॥  
  
  
''
  
