---
title: कठोपनिषत्

---
  
कठोपनिषत्   

ॐ  
॥ अथ कठोपनिषद् ॥  

ॐ सह नाववतु । सह नौ भुनक्तु । सहवीर्यं करवावहै ।  
तेजस्वि नावधीतमस्तु । मा विद्विषावहै ॥  

ॐ शान्तिः शान्तिः शान्तिः ॥  

Part I  
Canto I  
ॐ उशन् ह वै वाजश्रवसः सर्ववेदसं ददौ ।  
तस्य ह नचिकेता नाम पुत्र आस ॥ १॥  

तँ ह कुमारँ सन्तं दक्षिणासु  
नीयमानासु श्रद्धाविवेश सोऽमन्यत ॥ २॥  

पीतोदका जग्धतृणा दुग्धदोहा निरिन्द्रियाः ।  
अनन्दा नाम ते लोकास्तान् स गच्छति ता ददत् ॥ ३॥  

स होवाच पितरं तत कस्मै मां दास्यसीति ।  
द्वितीयं तृतीयं तँ होवाच मृत्यवे त्वा ददामीति ॥ ४॥  

बहूनामेमि प्रथमो  बहूनामेमि मध्यमः ।  
किँ स्विद्यमस्य कर्तव्यं यन्मयाऽद्य करिष्यति ॥ ५॥  

अनुपश्य यथा पूर्वे प्रतिपश्य तथाऽपरे ।  
सस्यमिव मर्त्यः पच्यते सस्यमिवाजायते पुनः ॥ ६॥  

वैश्वानरः प्रविशत्यतिथिर्ब्राह्मणो गृहान् ।  
तस्यैताँ शान्तिं कुर्वन्ति हर वैवस्वतोदकम् ॥ ७॥  

आशाप्रतीक्षे सङ्गतँ सूनृतां  
चेष्टापूर्ते पुत्रपशूँश्च सर्वान् ।  
एतद्वृङ्क्ते पुरुषस्याल्पमेधसो  
यस्यानश्नन्वसति ब्राह्मणो गृहे ॥ ८॥  

तिस्रो रात्रीर्यदवात्सीर्गृहे मे-  
ऽनश्नन् ब्रह्मन्नतिथिर्नमस्यः ।  
नमस्तेऽस्तु ब्रह्मन् स्वस्ति मेऽस्तु  
तस्मात्प्रति त्रीन्वरान्वृणीष्व ॥ ९॥  

शान्तसङ्कल्पः सुमना यथा स्याद्  
वीतमन्युर्गौतमो माऽभि मृत्यो ।  
त्वत्प्रसृष्टं माऽभिवदेत्प्रतीत  
एतत् त्रयाणां प्रथमं वरं वृणे ॥ १०॥  

यथा पुरस्ताद् भविता प्रतीत  
औद्दालकिरारुणिर्मत्प्रसृष्टः ।  
सुखँ रात्रीः शयिता वीतमन्युः  
त्वां ददृशिवान्मृत्युमुखात् प्रमुक्तम् ॥ ११॥  

स्वर्गे लोके न भयं किञ्चनास्ति  
न तत्र त्वं न जरया बिभेति ।  
उभे तीर्त्वाऽशनायापिपासे  
शोकातिगो मोदते स्वर्गलोके ॥ १२॥  

स त्वमग्निँ स्वर्ग्यमध्येषि मृत्यो  
प्रब्रूहि त्वँ श्रद्दधानाय मह्यम् ।  
स्वर्गलोका अमृतत्वं भजन्त  
एतद् द्वितीयेन वृणे वरेण ॥ १३॥  

प्र ते ब्रवीमि तदु मे निबोध  
स्वर्ग्यमग्निं नचिकेतः प्रजानन् ।  
अनन्तलोकाप्तिमथो प्रतिष्ठां  
विद्धि त्वमेतं निहितं गुहायाम् ॥ १४॥  

लोकादिमग्निं तमुवाच तस्मै  
या इष्टका यावतीर्वा यथा वा ।  
स चापि तत्प्रत्यवदद्यथोक्तं  
अथास्य मृत्युः पुनरेवाह तुष्टः ॥ १५॥  

तमब्रवीत् प्रीयमाणो महात्मा  
वरं तवेहाद्य ददामि भूयः ।  
तवैव नाम्ना भविताऽयमग्निः  
सृङ्कां चेमामनेकरूपां गृहाण ॥ १६॥  

त्रिणाचिकेतस्त्रिभिरेत्य सन्धिं  
त्रिकर्मकृत्तरति जन्ममृत्यू ।  
ब्रह्मजज्ञं देवमीड्यं विदित्वा  
निचाय्येमाँ शान्तिमत्यन्तमेति ॥ १७॥  

त्रिणाचिकेतस्त्रयमेतद्विदित्वा  
य एवं विद्वाँश्चिनुते नाचिकेतम् ।  
स मृत्युपाशान् पुरतः प्रणोद्य  
शोकातिगो मोदते स्वर्गलोके ॥ १८॥  

एष तेऽग्निर्नचिकेतः स्वर्ग्यो  
यमवृणीथा द्वितीयेन वरेण ।  
एतमग्निं तवैव प्रवक्ष्यन्ति जनासः  
तृतीयं वरं नचिकेतो वृणीष्व ॥ १९॥  

येयं प्रेते विचिकित्सा मनुष्ये-  
ऽस्तीत्येके नायमस्तीति चैके ।  
एतद्विद्यामनुशिष्टस्त्वयाऽहं  
वराणामेष वरस्तृतीयः ॥ २०॥  

देवैरत्रापि विचिकित्सितं पुरा  
न हि सुविज्ञेयमणुरेष धर्मः ।  
अन्यं वरं नचिकेतो वृणीष्व  
मा मोपरोत्सीरति मा सृजैनम् ॥ २१॥  

देवैरत्रापि विचिकित्सितं किल  
त्वं च मृत्यो यन्न सुज्ञेयमात्थ ।  
वक्ता चास्य त्वादृगन्यो न लभ्यो  
नान्यो वरस्तुल्य एतस्य कश्चित् ॥ २२॥  

शतायुषः पुत्रपौत्रान्वृणीष्वा  
बहून्पशून् हस्तिहिरण्यमश्वान् ।  
भूमेर्महदायतनं वृणीष्व  
स्वयं च जीव शरदो यावदिच्छसि ॥ २३॥  

एतत्तुल्यं यदि मन्यसे वरं  
वृणीष्व वित्तं चिरजीविकां च ।  
महाभूमौ नचिकेतस्त्वमेधि  
कामानां त्वा कामभाजं करोमि ॥ २४॥  

ये ये कामा दुर्लभा मर्त्यलोके  
सर्वान् कामाँश्छन्दतः प्रार्थयस्व ।  
इमा रामाः सरथाः सतूर्या  
न हीदृशा लम्भनीया मनुष्यैः ।  
आभिर्मत्प्रत्ताभिः परिचारयस्व  
नचिकेतो मरणं माऽनुप्राक्षीः ॥ २५॥  

श्वोभावा मर्त्यस्य यदन्तकैतत्  
सर्वेन्द्रियाणां जरयन्ति तेजः ।  
अपि सर्वं जीवितमल्पमेव  
तवैव वाहास्तव नृत्यगीते ॥ २६॥  

न वित्तेन तर्पणीयो मनुष्यो  
लप्स्यामहे वित्तमद्राक्ष्म चेत्त्वा ।  
जीविष्यामो यावदीशिष्यसि त्वं  
वरस्तु मे वरणीयः स एव ॥ २७॥  

अजीर्यताममृतानामुपेत्य  
जीर्यन्मर्त्यः क्वधःस्थः प्रजानन् ।  
अभिध्यायन् वर्णरतिप्रमोदान्  
अतिदीर्घे जीविते को रमेत ॥ २८॥  

यस्मिन्निदं विचिकित्सन्ति मृत्यो  
यत्साम्पराये महति ब्रूहि नस्तत् ।  
योऽयं वरो गूढमनुप्रविष्टो  
नान्यं तस्मान्नचिकेता वृणीते ॥ २९॥  

॥ इति काठकोपनिषदि प्रथमाध्याये प्रथमा वल्ली ॥  



Part I  
Canto II  
अन्यच्छ्रेयोऽन्यदुतैव प्रेय-  
स्ते उभे नानार्थे पुरुषँ सिनीतः ।  
तयोः श्रेय आददानस्य साधु  
भवति हीयतेऽर्थाद्य उ प्रेयो वृणीते ॥ १॥  

श्रेयश्च प्रेयश्च मनुष्यमेतः  
तौ सम्परीत्य विविनक्ति धीरः ।  
श्रेयो हि धीरोऽभि प्रेयसो वृणीते  
प्रेयो मन्दो योगक्षेमाद्वृणीते ॥ २॥  

स त्वं प्रियान्प्रियरूपांश्च कामान्  
अभिध्यायन्नचिकेतोऽत्यस्राक्षीः ।  
नैतां सृङ्कां वित्तमयीमवाप्तो  
यस्यां मज्जन्ति बहवो मनुष्याः ॥ ३॥  

दूरमेते विपरीते विषूची  
अविद्या या च विद्येति ज्ञाता ।  
विद्याभीप्सिनं नचिकेतसं मन्ये  
न त्वा कामा बहवोऽलोलुपन्त ॥ ४॥  

अविद्यायामन्तरे वर्तमानाः  
स्वयं धीराः पण्डितम्मन्यमानाः ।  
दन्द्रम्यमाणाः परियन्ति मूढा  
अन्धेनैव नीयमाना यथान्धाः ॥ ५॥  

न साम्परायः प्रतिभाति बालं  
प्रमाद्यन्तं वित्तमोहेन मूढम् ।  
अयं लोको नास्ति पर इति मानी  
पुनः पुनर्वशमापद्यते मे ॥ ६॥  

श्रवणायापि बहुभिर्यो न लभ्यः  
शृण्वन्तोऽपि बहवो यं न विद्युः ।  
आश्चर्यो वक्ता कुशलोऽस्य लब्धा  
आश्चर्यो ज्ञाता कुशलानुशिष्टः ॥ ७॥  

न नरेणावरेण प्रोक्त एष  
सुविज्ञेयो बहुधा चिन्त्यमानः ।  
अनन्यप्रोक्ते गतिरत्र नास्ति  
अणीयान् ह्यतर्क्यमणुप्रमाणात् ॥ ८॥  

नैषा तर्केण मतिरापनेया  
प्रोक्तान्येनैव सुज्ञानाय प्रेष्ठ ।  
यां त्वमापः सत्यधृतिर्बतासि  
त्वादृङ्नो भूयान्नचिकेतः प्रष्टा ॥ ९॥  

जानाम्यहं शेवधिरित्यनित्यं  
न ह्यध्रुवैः प्राप्यते हि ध्रुवं तत् ।  
ततो मया नाचिकेतश्चितोऽग्निः  
अनित्यैर्द्रव्यैः प्राप्तवानस्मि नित्यम् ॥ १०॥  

कामस्याप्तिं जगतः प्रतिष्ठां  
क्रतोरानन्त्यमभयस्य पारम् ।  
स्तोममहदुरुगायं प्रतिष्ठां दृष्ट्वा  
धृत्या धीरो नचिकेतोऽत्यस्राक्षीः ॥ ११॥  

तं दुर्दर्शं गूढमनुप्रविष्टं  
गुहाहितं गह्वरेष्ठं पुराणम् ।  
अध्यात्मयोगाधिगमेन देवं  
मत्वा धीरो हर्षशोकौ जहाति ॥ १२॥  

एतच्छ्रुत्वा सम्परिगृह्य मर्त्यः  
प्रवृह्य धर्म्यमणुमेतमाप्य ।  
स मोदते मोदनीयँ हि लब्ध्वा  
विवृतँ सद्म नचिकेतसं मन्ये ॥ १३॥  

अन्यत्र धर्मादन्यत्राधर्मा-  
दन्यत्रास्मात्कृताकृतात् ।  
अन्यत्र भूताच्च भव्याच्च  
यत्तत्पश्यसि तद्वद ॥ १४॥  

सर्वे वेदा यत्पदमामनन्ति  
तपाꣳसि सर्वाणि च यद्वदन्ति ।  
यदिच्छन्तो ब्रह्मचर्यं चरन्ति  
तत्ते पदꣳ सङ्ग्रहेण ब्रवीम्योमित्येतत् ॥ १५॥  

एतद्ध्येवाक्षरं ब्रह्म एतद्ध्येवाक्षरं परम् ।  
एतद्ध्येवाक्षरं ज्ञात्वा यो यदिच्छति तस्य तत् ॥ १६॥  

एतदालम्बनँ श्रेष्ठमेतदालम्बनं परम् ।  
एतदालम्बनं ज्ञात्वा ब्रह्मलोके महीयते ॥ १७॥  

न जायते म्रियते वा विपश्चिन्  
नायं कुतश्चिन्न बभूव कश्चित् ।  
अजो नित्यः शाश्वतोऽयं पुराणो  
न हन्यते हन्यमाने शरीरे ॥ १८॥  

हन्ता चेन्मन्यते हन्तुँ हतश्चेन्मन्यते हतम् ।  
उभौ तौ न विजानीतो नायँ हन्ति न हन्यते ॥ १९॥  

अणोरणीयान्महतो महीया-  
नात्माऽस्य जन्तोर्निहितो गुहायाम् ।  
तमक्रतुः पश्यति वीतशोको  
धातुप्रसादान्महिमानमात्मनः ॥ २०॥  

आसीनो दूरं व्रजति शयानो याति सर्वतः ।  
कस्तं मदामदं देवं मदन्यो ज्ञातुमर्हति ॥ २१॥  

अशरीरँ शरीरेष्वनवस्थेष्ववस्थितम् ।  
महान्तं विभुमात्मानं मत्वा धीरो न शोचति ॥ २२॥  

नायमात्मा प्रवचनेन लभ्यो  
न मेधया न बहुना श्रुतेन ।  
यमेवैष वृणुते तेन लभ्यः  
तस्यैष आत्मा विवृणुते तनूꣳ स्वाम् ॥ २३॥  

नाविरतो दुश्चरितान्नाशान्तो नासमाहितः ।  
नाशान्तमानसो वाऽपि प्रज्ञानेनैनमाप्नुयात् ॥ २४॥  

यस्य ब्रह्म च क्षत्रं च उभे भवत ओदनः ।  
मृत्युर्यस्योपसेचनं क इत्था वेद यत्र सः ॥ २५॥  

इति काठकोपनिषदि प्रथमाध्याये द्वितीया वल्ली ॥  



Part I  
Canto III  
ऋतं पिबन्तौ सुकृतस्य लोके  
गुहां प्रविष्टौ परमे परार्धे ।  
छायातपौ ब्रह्मविदो वदन्ति  
पञ्चाग्नयो ये च त्रिणाचिकेताः ॥ १॥  

यः सेतुरीजानानामक्षरं ब्रह्म यत् परम् ।  
अभयं तितीर्षतां पारं नाचिकेतँ शकेमहि ॥ २॥  

आत्मानँ रथितं विद्धि शरीरँ रथमेव तु ।  
बुद्धिं तु सारथिं विद्धि मनः प्रग्रहमेव च ॥ ३॥  

इन्द्रियाणि हयानाहुर्विषयाँ स्तेषु गोचरान् ।  
आत्मेन्द्रियमनोयुक्तं भोक्तेत्याहुर्मनीषिणः ॥ ४॥  

यस्त्वविज्ञानवान्भवत्ययुक्तेन मनसा सदा ।  
तस्येन्द्रियाण्यवश्यानि दुष्टाश्वा इव सारथेः ॥ ५॥  

यस्तु विज्ञानवान्भवति युक्तेन मनसा सदा ।  
तस्येन्द्रियाणि वश्यानि सदश्वा इव सारथेः ॥ ६॥  

यस्त्वविज्ञानवान्भवत्यमनस्कः सदाऽशुचिः ।  
न स तत्पदमाप्नोति संसारं चाधिगच्छति ॥ ७॥  

यस्तु विज्ञानवान्भवति समनस्कः सदा शुचिः ।  
स तु तत्पदमाप्नोति यस्माद्भूयो न जायते ॥ ८॥  

विज्ञानसारथिर्यस्तु मनः प्रग्रहवान्नरः ।  
सोऽध्वनः पारमाप्नोति तद्विष्णोः परमं पदम् ॥ ९॥  

इन्द्रियेभ्यः परा ह्यर्था अर्थेभ्यश्च परं मनः ।  
मनसस्तु परा बुद्धिर्बुद्धेरात्मा महान्परः ॥ १०॥  

महतः परमव्यक्तमव्यक्तात्पुरुषः परः ।  
पुरुषान्न परं किञ्चित्सा काष्ठा सा परा गतिः ॥ ११॥  

एष सर्वेषु भूतेषु गूढोऽऽत्मा न प्रकाशते ।  
दृश्यते त्वग्र्यया बुद्ध्या सूक्ष्मया सूक्ष्मदर्शिभिः ॥ १२॥  

यच्छेद्वाङ्मनसी प्राज्ञस्तद्यच्छेज्ज्ञान आत्मनि ।  
ज्ञानमात्मनि महति नियच्छेत्तद्यच्छेच्छान्त आत्मनि ॥ १३॥  

उत्तिष्ठत जाग्रत  
प्राप्य वरान्निबोधत ।  
क्षुरस्य धारा निशिता दुरत्यया  
दुर्गं पथस्तत्कवयो वदन्ति ॥ १४॥  

अशब्दमस्पर्शमरूपमव्ययं  
तथाऽरसं नित्यमगन्धवच्च यत् ।  
अनाद्यनन्तं महतः परं ध्रुवं  
निचाय्य तन्मृत्युमुखात् प्रमुच्यते ॥ १५॥  

नाचिकेतमुपाख्यानं मृत्युप्रोक्तँ सनातनम् ।  
उक्त्वा श्रुत्वा च मेधावी ब्रह्मलोके महीयते ॥ १६॥  

य इमं परमं गुह्यं श्रावयेद् ब्रह्मसंसदि ।  
प्रयतः श्राद्धकाले वा तदानन्त्याय कल्पते ।  
तदानन्त्याय कल्पत इति ॥ १७॥  

इति काठकोपनिषदि प्रथमाध्याये तृतीया वल्ली ॥  



Part II  
Canto I  
पराञ्चि खानि व्यतृणत् स्वयम्भू-  
स्तस्मात्पराङ्पश्यति नान्तरात्मन् ।  
कश्चिद्धीरः प्रत्यगात्मानमैक्ष-  
दावृत्तचक्षुरमृतत्वमिच्छन् ॥ १॥  

पराचः कामाननुयन्ति बाला-  
स्ते मृत्योर्यन्ति विततस्य पाशम् ।  
अथ धीरा अमृतत्वं विदित्वा  
ध्रुवमध्रुवेष्विह न प्रार्थयन्ते ॥ २॥  

येन रूपं रसं गन्धं शब्दान् स्पर्शाꣳश्च मैथुनान् ।  
एतेनैव विजानाति किमत्र परिशिष्यते । एतद्वै तत् ॥ ३॥  

स्वप्नान्तं जागरितान्तं चोभौ येनानुपश्यति ।  
महान्तं विभुमात्मानं मत्वा धीरो न शोचति ॥ ४॥  

य इमं मध्वदं वेद आत्मानं जीवमन्तिकात् ।  
ईशानं भूतभव्यस्य न ततो विजुगुप्सते । एतद्वै तत् ॥ ५॥  

यः पूर्वं तपसो जातमद्भ्यः पूर्वमजायत ।  
गुहां प्रविश्य तिष्ठन्तं यो भूतेभिर्व्यपश्यत । एतद्वै तत् ॥ ६॥  

या प्राणेन सम्भवत्यदितिर्देवतामयी ।  
गुहां प्रविश्य तिष्ठन्तीं या भूतेभिर्व्यजायत । एतद्वै तत् ॥ ७॥  

अरण्योर्निहितो जातवेदा गर्भ इव सुभृतो गर्भिणीभिः ।  
दिवे दिवे ईड्यो जागृवद्भिर्हविष्मद्भिर्मनुष्येभिरग्निः । एतद्वै तत् ॥ ८॥  

यतश्चोदेति सूर्योऽस्तं यत्र च गच्छति ।  
तं देवाः सर्वेऽर्पितास्तदु नात्येति कश्चन । एतद्वै तत् ॥ ९॥  

यदेवेह तदमुत्र यदमुत्र तदन्विह ।  
मृत्योः स मृत्युमाप्नोति य इह नानेव पश्यति ॥ १०॥  

मनसैवेदमाप्तव्यं नेह नानाऽस्ति किञ्चन ।  
मृत्योः स मृत्युं गच्छति य इह नानेव पश्यति ॥ ११॥  

अङ्गुष्ठमात्रः पुरुषो मध्य आत्मनि तिष्ठति ।  
ईशानं भूतभव्यस्य न ततो विजुगुप्सते । एतद्वै तत् ॥ १२॥  

अङ्गुष्ठमात्रः पुरुषो ज्योतिरिवाधूमकः ।  
ईशानो भूतभव्यस्य स एवाद्य स उ श्वः । एतद्वै तत् ॥ १३॥  

यथोदकं दुर्गे वृष्टं पर्वतेषु विधावति ।  
एवं धर्मान् पृथक् पश्यंस्तानेवानुविधावति ॥ १४॥  

यथोदकं शुद्धे शुद्धमासिक्तं तादृगेव भवति ।  
एवं मुनेर्विजानत आत्मा भवति गौतम ॥ १५॥  

इति काठकोपनिषदि द्वितीयाध्याये प्रथमा वल्ली ॥  



Part II  
Canto II  
पुरमेकादशद्वारमजस्यावक्रचेतसः ।  
अनुष्ठाय न शोचति विमुक्तश्च विमुच्यते । एतद्वै तत् ॥ १॥  

हँसः शुचिषद्वसुरान्तरिक्षसद्-  
होता वेदिषदतिथिर्दुरोणसत् ।  
नृषद्वरसदृतसद्व्योमसद्  
अब्जा गोजा ऋतजा अद्रिजा ऋतं बृहत् ॥ २॥  

ऊर्ध्वं प्राणमुन्नयत्यपानं प्रत्यगस्यति ।  
मध्ये वामनमासीनं विश्वे देवा उपासते ॥ ३॥  

अस्य विस्रंसमानस्य शरीरस्थस्य देहिनः ।  
देहाद्विमुच्यमानस्य किमत्र परिशिष्यते । एतद्वै तत् ॥ ४॥  

न प्राणेन नापानेन मर्त्यो जीवति कश्चन ।  
इतरेण तु जीवन्ति यस्मिन्नेतावुपाश्रितौ ॥ ५॥  

हन्त त इदं प्रवक्ष्यामि गुह्यं ब्रह्म सनातनम् ।  
यथा च मरणं प्राप्य आत्मा भवति गौतम ॥ ६॥  

योनिमन्ये प्रपद्यन्ते शरीरत्वाय देहिनः ।  
स्थाणुमन्येऽनुसंयन्ति यथाकर्म यथाश्रुतम् ॥ ७॥  

य एष सुप्तेषु जागर्ति कामं कामं पुरुषो निर्मिमाणः ।  
तदेव शुक्रं तद्ब्रह्म तदेवामृतमुच्यते ।  
तस्मिँल्लोकाः श्रिताः सर्वे तदु नात्येति कश्चन । एतद्वै तत् ॥ ८॥  

अग्निर्यथैको भुवनं प्रविष्टो  
रूपं रूपं प्रतिरूपो बभूव ।  
एकस्तथा सर्वभूतान्तरात्मा  
रूपं रूपं प्रतिरूपो बहिश्च ॥ ९॥  

वायुर्यथैको भुवनं प्रविष्टो  
रूपं रूपं प्रतिरूपो बभूव ।  
एकस्तथा सर्वभूतान्तरात्मा  
रूपं रूपं प्रतिरूपो बहिश्च ॥ १०॥  

सूर्यो यथा सर्वलोकस्य चक्षुः  
न लिप्यते चाक्षुषैर्बाह्यदोषैः ।  
एकस्तथा सर्वभूतान्तरात्मा  
न लिप्यते लोकदुःखेन बाह्यः ॥ ११॥  

एको वशी सर्वभूतान्तरात्मा  
एकं रूपं बहुधा यः करोति ।  
तमात्मस्थं येऽनुपश्यन्ति धीराः  
तेषां सुखं शाश्वतं नेतरेषाम् ॥ १२॥  

नित्योऽनित्यानां चेतनश्चेतनानाम्  
एको बहूनां यो विदधाति कामान् ।  
तमात्मस्थं येऽनुपश्यन्ति धीराः  
तेषां शान्तिः  शाश्वती नेतरेषाम् ॥ १३॥  

तदेतदिति मन्यन्तेऽनिर्देश्यं परमं सुखम् ।  
कथं नु तद्विजानीयां किमु भाति विभाति वा ॥ १४॥  

न तत्र सूर्यो भाति न चन्द्रतारकं  
नेमा विद्युतो भान्ति कुतोऽयमग्निः ।  
तमेव भान्तमनुभाति सर्वं  
तस्य भासा सर्वमिदं विभाति ॥ १५॥  

इति काठकोपनिषदि द्वितीयाध्याये द्वितीया वल्ली ॥  



Part II  
Canto III  
ऊर्ध्वमूलोऽवाक्शाख एषोऽश्वत्थः सनातनः ।  
तदेव शुक्रं तद्ब्रह्म तदेवामृतमुच्यते ।  
तस्मिँल्लोकाः श्रिताः सर्वे तदु नात्येति कश्चन । एतद्वै तत् ॥ १॥  

यदिदं किं च जगत् सर्वं प्राण एजति निःसृतम् ।  
महद्भयं वज्रमुद्यतं य एतद्विदुरमृतास्ते भवन्ति ॥ २॥  

भयादस्याग्निस्तपति भयात्तपति सूर्यः ।  
भयादिन्द्रश्च वायुश्च मृत्युर्धावति पञ्चमः ॥ ३॥  

इह चेदशकद्बोद्धुं प्राक्षरीरस्य विस्रसः ।  
ततः सर्गेषु लोकेषु शरीरत्वाय कल्पते ॥ ४॥  

यथाऽऽदर्शे तथाऽऽत्मनि यथा स्वप्ने तथा पितृलोके ।  
यथाऽप्सु परीव ददृशे तथा गन्धर्वलोके  
छायातपयोरिव ब्रह्मलोके ॥ ५॥  

इन्द्रियाणां पृथग्भावमुदयास्तमयौ च यत् ।  
पृथगुत्पद्यमानानां मत्वा धीरो न शोचति ॥ ६॥  

इन्द्रियेभ्यः परं मनो मनसः सत्त्वमुत्तमम् ।  
सत्त्वादधि महानात्मा महतोऽव्यक्तमुत्तमम् ॥ ७॥  

अव्यक्तात्तु परः पुरुषो व्यापकोऽलिङ्ग एव च ।  
यं ज्ञात्वा मुच्यते जन्तुरमृतत्वं च गच्छति ॥ ८॥  

न सन्दृशे तिष्ठति रूपमस्य  
न चक्षुषा पश्यति कश्चनैनम् ।  
हृदा मनीषा मनसाऽभिक्लृप्तो  
य एतद्विदुरमृतास्ते भवन्ति ॥ ९॥  

यदा पञ्चावतिष्ठन्ते ज्ञानानि मनसा सह ।  
बुद्धिश्च न विचेष्टते तामाहुः परमां गतिम् ॥ १०॥  

तां योगमिति मन्यन्ते स्थिरामिन्द्रियधारणाम् ।  
अप्रमत्तस्तदा भवति योगो हि प्रभवाप्ययौ ॥ ११॥  

नैव वाचा न मनसा प्राप्तुं शक्यो न चक्षुषा ।  
अस्तीति ब्रुवतोऽन्यत्र कथं तदुपलभ्यते ॥ १२॥  

अस्तीत्येवोपलब्धव्यस्तत्त्वभावेन चोभयोः ।  
अस्तीत्येवोपलब्धस्य तत्त्वभावः प्रसीदति ॥ १३॥  

यदा सर्वे प्रमुच्यन्ते कामा येऽस्य हृदि श्रिताः ।  
अथ मर्त्योऽमृतो भवत्यत्र ब्रह्म समश्नुते ॥ १४॥  

यदा सर्वे प्रभिद्यन्ते हृदयस्येह ग्रन्थयः ।  
अथ मर्त्योऽमृतो भवत्येतावद्ध्यनुशासनम् ॥ १५॥  

शतं चैका च हृदयस्य नाड्य-  
स्तासां मूर्धानमभिनिःसृतैका ।  
तयोर्ध्वमायन्नमृतत्वमेति  
विष्वङ्ङन्या उत्क्रमणे भवन्ति ॥ १६॥  

अङ्गुष्ठमात्रः पुरुषोऽन्तरात्मा  
सदा जनानां हृदये सन्निविष्टः ।  
तं स्वाच्छरीरात्प्रवृहेन्मुञ्जादिवेषीकां धैर्येण ।  
तं विद्याच्छुक्रममृतं तं विद्याच्छुक्रममृतमिति ॥ १७॥  

मृत्युप्रोक्तां नचिकेतोऽथ लब्ध्वा  
विद्यामेतां योगविधिं च कृत्स्नम् ।  
ब्रह्मप्राप्तो विरजोऽभूद्विमृत्यु-  
रन्योऽप्येवं यो विदध्यात्ममेव ॥ १८॥  

सह नाववतु । सह नौ भुनक्तु । सह वीर्यं करवावहै ।  
तेजस्विनावधीतमस्तु मा विद्विषावहै ॥ १९॥  

ॐ शान्तिः शान्तिः शान्तिः ॥  

इति काठकोपनिषदि द्वितीयाध्याये तृतीया वल्ली ॥  

ॐ सह नाववतु । सह नौ भुनक्तु । सहवीर्यं करवावहै ।  
तेजस्वि नावधीतमस्तु । मा विद्विषावहै ॥  

ॐ शान्तिः शान्तिः शान्तिः ॥  

ॐ तत् सत् ॥  



