---
title: अद्वयतारक

---
  
 अद्वयतारक   
  
॥ श्रीः ॥  

उपनिषद्ब्रह्मयोगिविरचितं विवरणम्  
श्रीमदप्पयशिवाचार्यविरचितभाष्योपेता  
Invocation  
ॐ पूर्णमदः पूर्णमिदं पूर्णात् पूर्णमुदच्यते ।  
पूर्णस्य पूर्णमादाय पूर्णमेवावशिष्यते ॥  

ॐ शान्तिः शान्तिः शान्तिः ।  
Text  
व्याख्येयो विषयः तदधिकारी च  

Ed . II .  tArakayogAdhikAraH .  

अथातोऽद्वयतारकोपनिषदं व्याख्यास्यामः ।  
यतये जितेन्द्रियाय शमादिषड्गुणपूर्णाय ॥ १॥  

Commentary I.  
श्रीमद्विश्वाधिष्ठानपरमहंससद्गुरुरामचन्द्राय नमः  
द्वैतासम्भवविज्ञानसंसिद्धाद्वयतारकं ।  
तारकब्रह्मेति गितं वन्दे श्रीरामवैभवं ॥  

इह खलु शुक्लयजुर्वेदप्रविभक्तेयं अद्वयतारकोपनिषत्  
राजयोगसर्वस्वं प्रकटयन्ती ब्रह्मात्रपर्यवसन्ना दृश्यते ।  
अस्याः स्वल्पग्रन्थतो विवरणमारभ्यते । अत्र  
यथोक्ताधिकार्युद्देशेन  
श्रुतयः तारकयोगमुपदिशन्तीत्याह -- अथेति ॥ अथ  
कर्मोपासनाकाण्डद्वयनिरूपणानन्तरं यतः तेन  
पुरुषार्थासिद्धिः  
अतः तदर्थं यत्र स्वातिरेकेण द्वयं न विद्यते तत् अद्वयं  
ब्रह्म  
तन्मात्रबोधिनी विद्या तारकोपनिषत् तां श्रुतयो वयं  
व्याख्यास्यामः ।  
कस्मा अधिकारिण इत्यत आह -- यतय इति ।  
स्वाश्रमानुष्ठनपूर्वकं  
देशिकंउखतो वेदन्तश्रवणं ततो युक्तिभिः  
श्रुत्यविरुद्धाभिः  
मननं च कृत्वा निदिध्यसानाय यतत इति यतिः ।  
अजितेन्द्रियस्य  
यतित्वं कुत इत्यत आह -- जितेन्द्रियायेति । जितेन्द्रियस्य  
यतित्वोपपत्तेः ।  
अरिषड्वर्गाक्रान्तस्य जितेन्द्रियता कुत इत्यत आह --  
शमादिषड्गुणपूर्णायेति । शमादिषड्गुणसम्पत्तेः  
अरिषड्वर्गोपरतिपूर्वकत्वात् । एवं साधनवते श्रुतयः  
तारकयोगमुपदिशन्तीत्यर्थः ॥ १॥  

Text  
योगोपाय तत्फलम्  
Ed . II .  yogAnuShThAnaM tatphalaM cha .  
चित्स्वरूपोऽहमिति सदा भवयन् सम्यङ्निमीलिताक्षः  
किञ्चिदुन्मीलिताक्षो वाऽन्तर्दृष्ट्या भ्रूदहरादुपरि  
सच्चिदानन्दतेजःकूटरूपं परं ब्रह्मावलोकयन् तद्रूपो  
भवति ॥ २॥  

Commentary I.  
एवं निदिध्यसानोपायतत्फलमाह -- चिदिति ॥ योगी स्वान्तः  
चिद्रूपोऽस्मीति भवयनर्धोन्मीलितलोचनः भ्रूमध्यादौ  
सच्चिदानन्दमात्रं ब्रह्माहमस्मीत्यालोकयन्तद्रूपस्तारकरूपो  
भवति ॥ २॥  

Text  
अद्वयतारकपदार्थौ  
गर्भजन्मजरामरणभयात्सन्तारयति तस्मात्तारकमिति ।  
जीवेश्वरौ मायिकाविति विज्ञाय सर्वविशेषं नेति नेतीति  
विहाय  
यदवशिष्यते ततद्वयं ब्रह्म ॥ ३॥  

Commentary I.  
किं तारकमित्यताह -- गर्भेति ॥ ज्योतिर्लिङ्गं भ्रुवोर्मध्ये  
नित्यं ध्यायेत्सदा यतिः । इति श्रुतिसिद्धज्योतिर्लिङ्गस्य  
प्रत्यग्रूपत्वेन  
स्वाज्ञविकल्पितगर्भासादिसंसारतारकत्वात्तारकं  
प्रत्यगात्मेत्यर्थः । जीवेशभेदे सति  
प्रत्यगभिन्नब्रह्मभावः कुत  
इत्याशङ्क्य तयोर्भेदस्य मायिकत्वेन मिथ्यात्वात्ततो यच्छिष्यते  
तदेव  
ब्रह्मेत्याह -- जीवेति ॥ ३॥  

Text  
लक्ष्यत्रयानुसन्धानविधिः  
Ed . II .  tadadhigamopAyaH  
तत्सिद्ध्यै लक्ष्यत्रयानुसन्धानं कर्तव्यं ॥ ४॥  

Commentary I.  
तदधिगमोपायः कथमित्यत आह तत्सिद्ध्या इति ॥ ४॥  

Commentary II.  
परिच्छिन्नज्योतीरूपलक्ष्यानुसन्धानस्यापि  
चित्तशुद्धिफलकत्वम्  
मूर्तामूर्तात्मकं यत्र तारकद्वयमुच्यते ।  
ज्योतिर्दर्शनमार्गोक्तिं व्यख्यास्येऽद्वयतारकं ॥  

ननु -- जीवेश्वरौ मायिकाविति विज्ञाय सर्वविशेषं नेति  
नेतीति  
विहाय यदवशिष्यते ततद्वयं ब्रह्म इति यदुक्तं तद् युक्तमेव ।  
अपि तु -- तत्सिद्ध्यै लक्ष्यत्रयानुसन्धानं कर्तव्यं  
इत्येतदयुक्तं ।  
कुतः लक्ष्यत्रयस्य च देहान्तर्गतत्वेन  
परिच्छिन्नज्योतिःस्वरूपतया  
स्वयमपरिच्छिन्नत्वाभावात् । अद्वयब्रह्म हि अपरिच्छिन्नं  
महाकाशवत्  
प्रसिद्धं । तत्सिद्ध्यै परिच्छिन्नलक्ष्यत्रयानुसन्धानं कथं  
साधनं स्यात् । अपरिच्छिन्नब्रह्मसिद्ध्यै हि  
अपरिच्छिन्नब्रह्मध्यानं  
कर्तव्यं । अतः इह विरुद्धमुक्तिमिति चेत् -- सत्यमेवैतत् ।  
तथापि  
उक्तलक्ष्यत्रयानुसन्धानद्वारा संशुद्धचित्त्स्यैव  
वाक्यार्थश्रवणमननसंस्कृतान्तःकरणवशीकरणपूर्वकाप्  
अरिच्छिन्न-  
ब्रह्मात्मैक्यानुसन्धानकरणसामर्थ्यसम्भवात् ।  
अन्यथा देहमध्यगतज्योतिर्दर्शनहीनत्य  
वाक्यादिश्रवणादिप्रवृत्त्यसम्भवाच्च परिच्छिन्नानुसन्धानं  
युक्तिमित्यनुसन्धानं ॥ १-४॥  

Text  
अन्तर्लक्ष्यलक्षणम्  
देहमध्ये ब्रह्मनाडी सुषुम्ना सूर्यरूपिणी पूर्णचन्द्राभा  
वर्तते । सा तु मूलाधारादारभ्य ब्रह्मरन्ध्रगामिनी भवति ।  
तन्मध्ये तटित्कोटिसमानकान्त्या मृणालसूत्रवत् सुक्ष्माङ्गी  
कुण्ण्दलिनीति प्रसिद्धाऽस्ति । तां दृष्ट्वा मनसैव नरः  
सर्वपापविनाशद्वारा मुक्तो भवति ।  
फालोर्ध्वगललाटविशेषमण्डले निरन्तरं  
तेजस्तारकयोगविस्फुरणेन पश्यति चेत् सिद्धो भवति ।  
तर्जन्यग्रोन्मीलितकर्णरन्ध्रद्वये तत्र फूत्कारशब्दो जायते ।  
तत्र  
स्थिते मनसि चक्षुर्मध्यगतनीलज्योतिस्स्थलं विलोक्य  
अन्तर्दृष्ट्या  
निरतिशयसुखं प्राप्नोति । एवं हृदये पश्यति ।  
एवमन्तर्लक्ष्यलक्षणं मुमुक्षुभिरुपास्यं ॥ ५॥  

Commentary I.  
अन्तर्बाह्यमध्यभेदेन लक्ष्यं त्रिविधं । तत्र  
अन्तर्लक्ष्यलक्षणं  
तदभ्यासफलं चाह -- देहेति ॥ यदा कुण्डलिनी  
प्राणदृष्टिमनोग्निभिः  
मूलाधारत्रिकोणाग्रालङ्कारसुषुम्नाऽधोवक्त्रं विभिद्य  
तन्मध्ये  
प्रविशति तदा बाह्यान्तःप्रपञ्चविस्मरणपूर्वकं  
मुन्यन्तःकरणं  
निर्विकल्पब्रह्मपदं भजति । मुनिः निर्विकल्पज्ञानात् विकल्पात्  
मुक्तो  
भवतीत्यर्थः । तत्सिद्ध्युपायः कः इत्यत आह -- फालेति ।  
तद्गतसुखानुभवोपायं वदन् अन्तर्लक्ष्यं उपसंहरति --  
तर्जनीति ।  
सुखं प्राप्नोति न केवलं कर्णरन्ध्रद्वये एवं हृदये ॥ ५॥  

Text  
बहिर्लक्ष्यलक्षणम्  
अथ बहिर्लक्ष्यलक्षणं । नासिकाग्रे चतुर्भिः  
षड्भिरष्टभिः  
दशभिः द्वादशभिः क्रमात् अङ्गुलालन्ते  
नीलद्युतिश्यामत्वसदृग्रक्तभङ्गीस्फुरत्पीतवर्णद्वयोपेतं  
व्योम  
यदि पश्यति स तु योगी भवति । चलदृष्ट्या  
व्योमभागवीक्षितुः  
पुरुषस्य दृष्ट्यग्रे ज्योतिर्मयूखा वर्तते । तद्दर्शनेन योगी  
भवति ।  
तप्तकाञ्चनसङ्काशज्योतिर्मयूखा अपाङ्गान्ते भूमौ वा  
पश्यति  
तद्दृष्टिः स्थिरा भवति । शिर्षोपरि  
द्वादशाङ्गुलसमीक्षितुः  
अमृतत्वं भवति । यत्र कुत्र स्थितस्य शिरसि  
व्योमज्योतिर्दृष्टं  
चेत् स तु योगी भवति ॥ ६॥  

Commentary I.  
बहिर्लक्ष्यलक्षणमाह -- अथेति । योगी भवति  
इत्यादिकृत्स्नोपनिषत्  
प्रायशो मण्डलब्राह्मणोपनिषद्व्याख्यानेन व्याख्यातं  
स्यादिति  
मन्तव्यं ॥ ६॥  

Text  
मध्यलक्ष्यलक्षणम्  
अथ मध्यलक्ष्यलक्षणं  
प्रातश्चित्रादिवर्णाखण्डसूर्यचक्रवत् वह्निज्वालावलीवत्  
तद्विहीनान्तरिक्षवत् पश्यति । तदाकाराकारितया अवतिष्ठति ।  
तद्भूयोदर्शनेन गुणरहिताकाशं भवति ।  
विस्फुरत्तारकाकारदीप्यमानगाढतमोपमं  परमाकाशं  
भवति ।  
कालानलसमद्योतमानं महाकाशं भवति ।  
सर्वोत्कृष्टपरमद्युतिप्रद्योतमानं तत्त्वाकाशं भवति ।  
कोटिसूर्यप्रकाशवैभवसङ्काशं सूर्याकशं भवति ।  
एवं बाह्याभ्यन्तरस्थव्योमपञ्चकं तारकलक्ष्यं । तद्दर्शी  
विमुक्तफलस्तादृग्व्योमसमानो भवति । तस्मात्तारक एव  
लक्ष्यममनस्कफलप्रदं भवति ॥ ७॥  

Commentary I.  
अन्तर्बाह्यलक्ष्यस्वरूपमुक्त्वा मध्यलक्ष्यस्वरूपमाह -- अथेति ।  
तद्दर्शी विमुक्तस्वाज्ञानतत्कार्यफलः । यस्मादेवं तस्मात् ॥ ७॥  

Commentary II.  
उक्तानां लक्ष्यत्रयव्योम्नां भौतिकत्वशङ्का  
नन्विह अन्तर्लक्ष्यबाह्यलक्ष्यमध्यलक्ष्यलक्षणेषु  
उच्यमानेषु  
नीलरक्तपीत्रचित्रादिवर्णयुक्तव्योमदर्शनानि अवगम्यन्ते ।  
नैतैः  
दर्शनैः किञ्चिदपि मुमुक्षोः प्रयोजनं भवितुमर्हति । कुतः  
नानाविधज्योतिर्विषयकत्वेन भौतिकत्वात् । यदि  
ब्रह्मज्योतिर्दर्शनं  
स्यात्तदा क्रममुक्त्यै वा तत् उपयुक्तं स्यात् । न तु तदेतत् ।  
ब्रह्मणः  
एवं नानाविधत्वाभावात् । भौतिकानि तु ज्योतींषि  
उपाधिभेदात्  
बहुविधानि भवितुमर्हन्ति । तस्मात्  
प्रपञ्चितलक्षणबहुविधज्योतिर्दर्शनानि सिद्ध्यर्थकानि स्युः ।  
उपनिषदां वैयर्थ्यकल्पनानर्हत्वात् । इति चेत् --  
तन्निरसनेन एषां मुमुक्षूपयोगित्वनिर्णयः  
अत्रोच्यते । निर्विशेषस्य परस्य ब्रह्मण एव एतानि ज्योतींषि  
इति ।  
कुतः भौतिकज्योतिषं देहाद्बहिः दर्शनीयत्वेन  
देहान्तदर्शनायोग्यत्वात् । प्रत्यगात्मज्योतिषः एकरूपत्वेऽपि  
विविधनाडीवन्नाडीसम्बन्धवशात् नानावर्णोपपत्तेः ।  
यथा  
एकवृत्तिमानप्यात्मा नानानाडीसम्बन्धवशात्  
जाग्रत्स्वप्नसुषुप्त्यवस्थाविशेषैः नानाविधः अनुभूयते  
तद्वत् ।  
यद्यपि एतेषां ज्योतिषाङ्खण्डत्वेन दर्शनविषयत्वाभात्  
क्रममुक्त्यै  
परम्परया सद्योमुक्त्यै वा साधनत्वण् स्यात् । न तु साक्षात्  
सद्योमुक्त्यै । न तु तावता सिद्ध्यार्थकानि मुमुक्षोः  
अनुपयुक्तानीति  
वक्तुं युक्तं ॥ ५-७॥  

Text  
द्विविधं तारकम्  
तत्तारकं द्विविधं पूर्वार्धं तारकमुत्तरार्धममनस्कं  
चेति । तदेष श्लोको भवेति --  
तद्योगं च द्विधा विद्धि पूर्वोत्तरविधानतः ।  
पूर्वं तु तारकं विद्यात् अमनस्कं तदुत्तरमिति ॥ ८॥  

Text  
तारकयोगसिद्धिः  
Ed . II. तारकयोगस्य सोमसृर्यैक्यदर्शनैकफलकत्वं ।  
अक्ष्यन्तस्तारयोः चन्द्रसूर्यप्रतिफलनं भवति ।  
तारकाभ्यां  
सूर्यचन्द्रमण्डलदर्शनं ब्रह्माण्डमिव  
पिण्डाण्डशिरोमध्यस्थाकाशे रवीन्दुमण्डलद्वितयमस्तीति  
निश्चित्य  
तारकाभ्यां तद्दर्शनं । अत्राप्युभयैक्यदृष्ट्या मनोयुक्तं  
ध्यायेत् तद्योगाभावे इन्द्रयप्रवृत्तेरनवकाशात् ।  
तस्मातन्तर्दृष्ट्या तारक एवानुसन्धेयः ॥ ९॥  

Commentary I.  
ब्रह्माण्डवत् पिण्डाण्डेऽपि रवीन्दू विद्येते इति निश्चित्य  
तारकाभ्यां  
तदैक्यदर्शनतः तारकयोगसिद्धिः भवेदित्याह -- अक्षीति ॥  

अयोगी  
यथा ब्रह्माण्डस्थचन्द्रसूर्यौ मनस्सहकृततारकाभ्यां  
पश्यति  
तथा योगी स्वमस्तकाकाशविभातरवीन्दुद्वयं  
मनस्सहकृतताराभ्यां  
अवलोकयेदित्यर्थः । रूपदर्शनस्य चक्षुरधीनत्वात् किं  
मनसेत्यत  
आह -- तदिति । मनसि अन्यत्र व्यापृते रूपादिग्रहणशक्तिः  
चक्षुरादेः  
नास्तीत्यत्र अन्यत्रमना अभूवं नादर्शमन्यत्रमना अभूवं  
नाश्रौषमित्यादिश्रुतेः । यस्मादेवं तस्मात् ॥ ९॥  

Commentary II.  
ननु निर्गुणाकाशं परमाकाशं महाकाशं तत्त्वाकाशं  
सूर्याकाशं चेति तारकलक्ष्यं आकाशपञ्चकमभिधीयते ।  
अत्र  
कथं पूर्वोत्तरार्धविभागः इति । अत्रोच्यते ।  
उभयैक्यदृष्ट्या  
मनोयुक्तं ध्यायेतिति तार एवानुसन्ध्येयः । इति च  
ध्यानयोगाभ्यासस्य  
विहितत्वात् । तदभ्यासकालः पूर्वार्धः तारकयोगसञ्ज्ञकः  
तत्फलीभूतज्योतिर्दृशनकालः उत्तरार्धः  
अमनस्कयोगसञ्ज्ञकः ।  
एवमेव च आकाशपञ्चकदर्शने पूर्वोत्तरविभागो मन्तव्यः ॥ ९॥  

Text  
मूर्तामूर्तभेदेन द्विविधमनुसन्धेयम्  
तारकं द्विविधं मूर्तितारकं अमूर्तितारकं चेति ।  
यतिन्द्रियान्तं तत् मूर्तिमत् । यत् भ्रूयुगातीतं तत् अमूर्तिमत् ।  
सर्वत्र अन्तःपदार्थविवेचने मनोयुक्ताभ्यास इष्यते ।  
तारकाभ्यं  
तदूर्ध्वस्थसत्त्वदर्शनात् मनोयुक्तेन अन्तरीक्षणेन  
सच्चिदानन्दस्वरूपं ब्रह्मैव । तस्मात् शुक्लतेजोमयं ब्रह्मेति  
सिद्धं ।  
तद्ब्रह्म मनःसहकारिचक्षुषा अन्तर्दृष्ट्या वेद्यं भवति ।  
एवममूर्तितारकमपि । मनोयुक्तेन चक्षुषैव दहरादिकं  
वेद्यं  
भवति रूपग्रहणप्रयोचनस्य मनश्चक्षुरधीनत्वात्  
बाह्यवदान्तरेऽपि आत्ममनश्चक्षुःसंयोगेनैव  
रूपग्रहणकार्योदयात् ।  
तस्मान्मनोयुक्ता अन्तर्दृष्टिः तारकप्रकाशाय भवति ॥ १०॥  

Commentary I.  
यदनुसन्धेयं तत् कतिविधमित्यत्र तत्तारकं ॥  

बाह्यपदार्थविवेचनवत् अन्तःपदार्थविवेचनमपि  
मनश्चक्षुरधीनमित्याह -- सर्वत्रेति ।  
तदूर्ध्वस्थसत्त्वदर्शनात्  
भ्रूमध्योर्ध्वविलसितोत्तरतारकलक्ष्यदर्शनात् ।  
केनैतद्दर्शनीयमित्यत्र मनोयुक्तेनेति । ब्रह्मैव  
उत्तरतारकलक्ष्यमित्यनुसन्धेयं । यस्मादेवं तस्मात् ।  
भ्रूमध्यादिस्थलविलसित्शुक्लतेजसो मनःकल्पितत्वेऽपि  
ब्रह्मणः  
सर्वव्यापकत्वेन तत्रापि विद्यमानत्वात् तदेव ब्रह्मेति  
अभिमतिद्रढिम्ना  
लीने तत्र मनसि कल्पकसापेक्षकल्पनावैरळये निर्विकल्पकं  
ब्रह्मैव  
अवशिष्यते इत्यर्थः । यत्तेजो मनःकल्पितं तद्ब्रह्म ।  
यस्मादेवं तस्मात् ॥ १०॥  

Commentary II.  
मूर्तितारकामूर्तितारकयोश्च  
इन्द्र्यान्तभ्रूयुगातीतत्वकथनेन  
सगुणमूर्तिध्यानपरत्वं चावगन्तव्यं । सगुणमूर्तिध्यानस्य  
च  
निष्कामकृतस्य च क्रममुक्तिचित्तशुद्धिप्रयोजनतया  
सुप्रसिद्धत्वात् ॥ १०॥  

Text  
तारकयोगस्वरूपं  
भ्रूयुगमध्यबिले दृष्टिं तद्द्वारा ऊर्ध्वस्थिततेज  
आविर्भूतं  
तारकयोगो भवति । तेन सह मनोयुक्तं तारकं सुसंयोज्य  
प्रयत्नेन  
भ्रूयुग्मं सावधानतया किञ्चिदूर्ध्वन्त्क्षेपयेत् । इति  
पूर्वतारकयोगः । उत्तरं तु अमूर्तिमतमनस्कमित्युच्यते ।  
तालुमूलोर्ध्वभागे महान् ज्योतिर्मयूखो वर्तते । तत्  
योगिभिर्ध्येयं ।  
तस्मातणिमादिसिद्धिर्भवति ॥ ११॥  

Commentary I.  
कोऽयं तारकयोग इत्यत्र भ्रूयुगमध्यबिले तत्रत्याज्ञाचक्रे  
दृष्टियुग्मं सन्निवेश्य । सावधानतया विलोकयन् । ध्येयं  
तज्ज्योतिः ब्रह्मेति योगिभिश्चिन्त्यमित्यर्थः । ततः किं  
भवतीत्यत्र  
तस्मादिति ॥ ११॥  

Commentary II.  
प्रकृतयोगे पूर्णमनोविलयाभावेन दृश्यमानज्योतिषः  
प्रत्यगात्मस्वरूपत्वनिर्णयः  
इदं ज्योतिः त्वम्पदार्थः आहोस्वित् तत्पदार्थः इति  
संशीयते ।  
कुतः संशयः त्वम्पदार्थविवेचन इति सच्चिदानन्दस्वरूपं  
ब्रह्मैवेति च उक्तत्वात् । अत्रोच्यते । त्वम्पदार्थः  
प्रत्यगात्मैव ।  
ब्रह्मांशत्वात्तु ब्रह्मत्वमुपचर्यते साक्षाद्ब्रह्मयोगो हि  
मनोवियुक्ताभ्यासरूपः । तत्रैव मनोनाशसम्भवात् ।  
मनोयुक्ताभ्यासस्तु प्रकृतः कण्ठरवोक्तः ।  
मनस्सहकारिचक्षुषा  
वेद्यं भवतीति च । यदि मनसैव वेद्यमित्युक्तं तदा  
अन्तर्दृष्टेः  
मनोऽनन्यत्वात् मनसः ब्रह्मणि विलयसम्भवाच्च  
अखण्डब्रह्मयोग  
एव विवक्षितः इति वक्तुं शक्यं । न तु तदस्ति ।  
प्रत्यगात्मयोगे च  
आन्तरे बाह्यवत् आत्ममनश्चक्षुस्संयोगेनैव  
रूपग्रहणकार्योदयः  
स्यात् । न तु ब्रह्मयोगे तदीयाखण्डसम्यग्दर्शनं  
चक्षुरधीनं  
मनोऽदीनं वा भवति । चक्षुर्मनसी पृष्ठतः कृत्वा  
स्वयम्प्रकशमानत्वात् । ननु मनोयुक्तान्तर्दृष्टिरित्युक्तत्वात्  
मनसः  
अन्तर्दृष्टिद्वारा ब्रह्मणि विलय एव अर्थादवगम्यते इति चेत्र ।  
बह्यवदित्युक्तत्वेन प्रकृतयोगे मनोविलयासम्भवात् ।  
तात्कालिकस्तु  
मनोलयः सुषुप्तस्येव नात्यन्त श्लाध्यतमो भवितुमर्हति ।  
यद्वा  
क्रममुक्तिसाधनीभूतोऽपि स मनोलयः  
पुनर्जन्मबीजभर्जनाभावात्  
न नाशापरपर्यायः इत्यवगन्तव्यं ॥ ११॥  

Text  
शाम्भवीमुद्रा  
अन्तर्बाह्यलक्ष्ये दृष्टौ निमेषोन्मेषवर्जितायां सत्यं  
साम्भवी मुद्रा भवति । तन्मुद्रारूढज्ञानिनिवासात् भूमिः  
पवित्रा भवति । तद्दृष्ट्या सर्वे लोकाः पवित्रा भवन्ति ।  
तादृशपरमयोगिपूजा यस्य लभ्यते सोऽपि मुक्तो भवति ॥ १२॥  

Commentary I.  
यत्योगिभिः ध्येयमुक्तं पर्यवसाने तदेव साम्भवी मुद्रा  
भवतीत्याह अन्तरिति ॥ मुद्रा भवति इत्यत्र  
अन्तर्लक्ष्यं बहिर्दृष्टिः निमेषोन्मेषवर्जिता ।  
एषा सा शाम्भवी मुद्रा सर्वतन्त्रेषु गोपिता ॥  

इति श्रुतेः । तन्मुद्रारूढयोगिनं स्तौति -- तदिति । पवित्रा  
भवति  
इत्यत्र स्वपादन्यासमात्रेण पावयन् वसुधातलं इति  
स्वरूपदर्शनोक्तेः । पवित्रा भवन्ति --  
स्वेचरा भूचराः सर्वे ब्रह्मविद्दृष्टिगोचराः ।  
सद्य एव विमुच्यन्ते कोटिजन्मार्जितैरघैः ॥  

इति श्रुतेः ॥ १२॥  

Text  
अन्तर्लक्ष्यविकल्पाः  
अन्तर्लक्ष्यज्वलज्ज्योतिःस्वरूपं भवति । परमगुरूपदेशेन  
सहस्रारज्वलज्ज्योतिर्वा बुद्धिगुहानिहितचिज्ज्योतिर्वा  
षोडशान्तस्थतुरीयचैतन्यं वा अन्तर्लक्ष्यं भवति ।  
तद्दर्शनं  
सदाचार्यमूलं ॥ १३॥  

Commentary I.  
अन्तर्लक्ष्यं विकल्प्य निर्धारयति -- परमेति ॥ उक्तविकल्पानां  
एकार्थपर्यवसायित्वात् तद्दर्शनमूलं किमित्यत्र --  
तद्दर्शनमिति ॥ १३॥  

Text  
आचार्यलक्षणम्  
आचार्यो वेदसम्पन्नो विष्णुभक्तो विमत्सरः ।  
योगज्ञो योगनिष्ठश्च सदा योगात्मकः शुचिः ॥ १४॥  

गुरुभक्तिसमायुक्तः पुरुष्ज्ञो विशेषतः ।  
एवं लक्षणसम्पन्नो गुरुरित्यभिधीयते ॥ १५॥  

गुशब्दस्त्वन्धकारः स्यात् रुशब्दस्तन्निरोधकः ।  
अन्धकारनिरोधित्वात् गुरुरित्यभिधीयते ॥ १६॥  

गुरुरेव परं ब्रह्म गुरुरेव परा गतिः ।  
गुरुरेव परा विद्या गुरुरेव परायणं ॥ १७॥  

गुरुरेव परा काष्ठा गुरुरेव परं धनं ।  
यस्मात्तदुपदेष्टाऽसौ तस्माद्गुरुतरो गुरुरिति ॥ १८॥  

Commentary I.  
आचार्यलक्षणमुक्त्वा गुरुशब्दार्थमाह -- गुशब्दस्त्विति ॥ १४-१८॥  

Commentary II.  
परमात्मदर्शनाङ्गभूतप्रत्यगात्मदर्शनस्य सर्वथा  
अनुपेक्षणीयत्वोद्धोषः  
नन्विह तादृशपरमयोगिपूजा यस्य लभ्यते सोऽपि मुक्तो  
भवतीति  
एतादृशानि वाक्यानि अर्थवादाः एवस्युः । कुतः  
सहस्रारज्वलज्ज्योतिर्वा --  
इत्यादिवाक्योक्तदेहपरिच्छिन्नज्योतिर्मात्रे  
पर्यवसन्नायाः अस्याः उपनिषद आद्यन्तपर्यालोचनेऽपि  
अपरिच्छिन्नब्रह्मात्मैक्ययोगस्य क्वचिदपि अनुक्तत्वात् । इति चेत् --  
अत्रोच्यते ।  
सत्यमेवैतत् । त्वम्पदलक्ष्यार्थसिद्ध्या  
अहम्पदलक्ष्यार्थस्यापि  
सिद्धित्वेन कैमुतिकन्यायात् ब्रह्मपदार्थसिद्धेः कथं  
त्वमहम्पदार्थयोः भेदः नायं दोषः । त्वं पदस्य  
खण्डप्रत्यगात्मार्थकत्वात् । अहम्पदस्य  
तत्त्वमसिवाक्यार्थज्ञानोदयानन्तरं  
अखण्डब्रह्मयोगाभ्यासार्थं  
ग्राह्यत्वेन अखण्डप्रत्यगात्मार्थकत्वाच्च त्वमहम्पदयोः  
भेदस्य  
विस्पष्टत्वात् । तस्मादत्र उक्तयोगिनः सद्योमुक्त्यभावेन  
औपचरिकपरमत्त्वेन च प्रकृतवाक्यानि अर्थवादा एव । तथापि  
स्वदेहान्तर्वर्तिज्योतिदर्शनं विना तत्त्वमसि इति  
उपदिशतामहं  
ब्रह्मास्मीति वाङ्मात्रेण प्रलपतां च भ्रान्ततमानां  
कल्पकोटिष्वपि संसारबन्धान्मोक्षासम्भवात्  
मोक्षप्रथमसाधनत्वाच्चास्य दर्शनस्य उपेक्षा न कदापि  
कार्या इति  
स्थितं ॥ १२-१८॥  

Text  
ग्रन्थाभ्यासफलम्  
यः सकृदुच्चारयति तस्य संसारमोचनं भवति ।  
सर्वजन्मकृतं पापं तत्क्षणादेव नश्यति । सर्वान्  
कामानवाप्नोति ।  
सर्वपुरुषार्थसिद्धिर्भवति । य एवं वेदेत्युपनिषत् ॥ १९॥  

Commentary I.  
ग्रन्थतदर्थपठनानुसन्धानफलमहा -- य इति ॥  

कामाकामधियां  
पठनफलं सर्वकामाप्तिः परमपुरुषार्थाप्तिश्च ।  
इत्युपनिषच्छब्दः अद्वयतारकोपनिषत्समाप्त्यर्थः ॥ १९॥  

श्रीवासुदेवेन्द्रशिष्योपनिषद्ब्रह्मयोगिना ।  
अद्वयोपनिषद्व्याख्या लिखितेश्वरगोचरा ।  
अद्वयोपनिषद्व्याख्याग्रन्थोऽशीतिरितीरितः ॥  

ॐ पूर्णमदः पूर्णमिदं पूर्णात् पूर्णमुदच्यते ।  
पूर्णस्य पूर्णमादाय पूर्णमेवावशिष्यते ॥  

ॐ शान्तिः शान्तिः शान्तिः ।  
इति श्रीमदीशाद्यष्टोत्तरशतोपनिषच्छास्त्रविवरणे  
त्रिपञ्चाशत्सङ्ख्यापूरकं अद्वयतारकोपनिषद्विवरणण्  
सम्पूर्णं ।  
इति श्रीमत्सुन्दरेश्वरताताचार्यशिष्याप्पयशिवाचार्यकृतिषु  
अद्वयतारकोपनिषद्भाष्यं समाप्तं ॥ ॐ ॥  

ॐ श्रीमद्विश्वाधिष्ठनपरमहंससद्गुरुरामचन्द्रार्पणमस्तु ॥  


''
