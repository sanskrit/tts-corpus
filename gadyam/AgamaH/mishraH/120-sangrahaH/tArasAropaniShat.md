---
Author: Vedic tradition
Category: upanishhat, upanishad
Description-comments: 91 / 108; Shukla Yajurveda - vaishnava upanishad
File name: tarasara.itx
Language: Sanskrit
Latest update: Apri  12, 2000  [Rama Navami], October 29, 2011
Location: doc_upanishhat
Proofread by: Sunder Hattangadi (sunderh at hotmail.com)
Send corrections to: Sanskrit@cheerful.com
Site access: https://sanskritdocuments.org
Subject: philosophy/hiduism
Sublocation: upanishhat
Text title: Tarasara Upanishad
Transliterated by: Sunder Hattangadi (sunderh at hotmail.com)
engtitle: Tarasara Upanishad
itxtitle: tArasAropaniShat
title: तारसारोपनिषत्

---
  
 तारसारोपनिषत्   
  
(शुक्लयजुर्वेदीया)  
  
यन्नारायणतारार्थसत्यज्ञानसुखाकृति ।  
त्रिपान्नारायणाकरं तद्ब्रह्मैवास्मि केवलम् ॥  
  
ॐ पूर्णमदः पूर्णमिदं पूर्णात्पूर्णमुदच्यते ।  
पूर्णस्य पूर्णमादाय पूर्णमेवावशिष्यते ॥  
  
ॐ शान्तिः शान्तिः शान्तिः ॥  
  
हरिः ॐ ॥  
  
(अविमुक्तोपासनोपदेशः)  
  
बृहस्पतिरुवाच याज्ञवल्क्यं यदनु कुरुक्षेत्रं देवानां  
देवयजनं सर्वेषां भूतानां ब्रह्मसदनं तस्माद्यत्र  
क्वचन गच्घ्छेत्तदेव मन्येतेति । इदं वै कुरुक्षेत्रं देवानां  
देवयजनं सर्वेषां भूतानां ब्रह्मसदनम् । अत्र हि जन्तोः  
प्राणेषूत्क्रममाणेषु रुद्रस्तारकं ब्रह्म व्याचष्टे  
येनासावमृतीभूत्वा मोक्षी भवति । तस्मादविमुक्तमेव  निषेवेत ।  
अविमुक्तं न विमुञ्चेत् । एवमेवैष भगवन्निति वै याज्ञवल्क्यः ॥ १॥  
  
(नारायणस्थूलाष्टाक्षरतारकम्)  
  
अथ हैनं भारद्वाजः पप्रच्छ याज्ञवल्क्यं किं तारकम् ।  
किं तारयतीति । स होवाच याज्ञवल्क्यः । ॐ नमो नारायणायेति  
तारकं चिदात्मकमित्युपासितव्यम् । ओमित्येकाक्षरमात्मस्वरूपम् ।  
नम इति द्व्यक्षरं प्रकृतिस्वरूपम् । नारायणायेति पञ्चाक्षरं  
परम्ब्रह्मस्वरूपम् । इति य एवं वेद । सोऽमृतो भवति । ओमिति ब्रह्मा  
भवति । नकारो विष्णुर्भवति । मकारो रुद्रो भवति । नकार ईश्वरो भवति ।  
रकारोऽण्डं विराड् भवति । यकारः पुरुषो भवति । णकारो भगवान्भवति ।  
यकारः परमात्मा भवति । एतद्वै नारायणस्याष्टाक्षरं वेद  
परमपुरुषो भवति ।  
अयमृग्वेदः प्रथमः पादः ॥ १॥  
  
(नारायणसूक्ष्माष्टाक्षरतारकम्)  
  
ॐइत्येतदक्षरं परं ब्रह्म । तदेवोपासितव्यम् । एतदेव  
सूक्ष्माष्टाक्षरं भवति । तदेतदष्टात्मकोऽष्टधा  
भवति । अकारः प्रथमाक्षरो भवति । उकारो द्वितीयाक्षरो भवति ।  
मकारस्तृतीयाक्षरो भवति । बिन्दुस्तुरीयाक्षरो भवति । नादः  
पञ्चमाक्षरो भवति । कला षष्ठाक्षरो भवति । कलातीता  
सप्तमाक्षरो भवति । तत्परश्चाष्टमाक्षरो भवति ।  
तारकत्त्वात्तारको भवति । तदेव तारकं ब्रह्म त्वं विद्धि ।  
तदेवोपासितव्यम् ॥ १॥  
  
(प्रणवावयवदेवताः)  
  
अत्रैते श्लोका भवन्ति ॥  
  
अकारादभवद्ब्रह्मा जाम्बवानितिसञ्ज्ञकः ।  
उकाराक्षरसम्भूत उपेन्द्रो हरिनायकः ॥ १॥  
  
मकाराक्षरसम्भूतः शिवस्तु हनुमान्स्मृतः ।  
बिन्दुरीश्वरसञ्ज्ञस्तु शत्रुघ्नश्चक्रराट् स्वयम् ॥ २॥  
  
नादो महाप्रभुर्ज्ञेयो भरतः शङ्खनामकः ।  
कलायाः पुरुषः साक्षाल्लक्ष्मणो धरणीधरः ॥ ३॥  
  
कलातीता भगवती स्वयं सीतेति सञ्ज्ञिता ।  
तत्परः परमात्मा च श्रीरामः पुरुषोत्तमः ॥ ४॥  
  
(श्रीरामस्य सर्वात्मकत्वम्)  
  
ओमित्येतदक्षरमिदं सर्वम् । तस्योपव्याख्यानं भूतं  
भव्यं भविष्यद्यच्चान्यत्तत्त्वमन्त्रवर्णदेवताछन्दो  
ऋक्कलाशक्तिसृष्ट्यात्मकमिति । य एवं वेद ।  
यजुर्वेदो द्वितीयः पादः ॥ २॥  
  
(जाम्बवदाद्यष्टतनुमन्त्राः)  
  
अथ हैनं भारद्वाजो याज्ञवल्क्यमुवाचाथ कैर्मन्त्रैः  
परमात्मा प्रीतो भवति स्वात्मानं दर्शयति तन्नो ब्रूहि  
भगव इति ।  
  
स होवाच याज्ञवल्क्यः ।  
  
ॐ यो ह वै श्रीपरमात्मा नारायणः स भगवानकारवाच्यो  
जाम्बवान्भूर्भुवः सुवस्तस्मै वै नमोनमः ॥ १॥  
  
ॐ यो ह वै श्रीपरमात्मा नारायणः स भगवानुकारवाच्य  
उपेन्द्रस्वरूपो हरिनायको भूर्भुवः सुवस्तस्मै वै नमोनमः ॥ २॥  
  
ॐ यो ह वै श्रीपरमात्मा नारायणः स भगवान्मकारवाच्यः  
शिवस्वरूपो हनूमान्भूर्भुवः सुवस्तस्मै वै नमोनमः ॥ ३॥  
  
ॐ यो ह वै श्रीपरमात्मा नारायणः स भगवान्बिन्दुस्वरूपः  
शत्रुघ्नो भूर्भुवः सुवस्तस्मै वै नमोनमः ॥ ४॥  
  
ॐ यो ह वै श्रीपरमात्मा नारायणः स भगवान्नादस्वरूपो  
भरतो भूर्भुवः सुवस्तस्मै वै नमोनमः ॥ ५॥  
  
ॐ यो ह वै श्रीपरमात्मा नारायणः स भगवान्कलास्वरूपो  
लक्ष्मणो भूर्भुवः सुवस्तस्मै वै नमोनमः ॥ ६॥  
  
ॐ यो ह वै श्रीपरमात्मा नारायणः स भगवान्कलातीता  
भगवती सीता चित्स्वरूपा भूर्भुवः सुवस्तस्मै वै नमोनमः ॥ ७॥  
  
यथा प्रथममन्त्रोक्तावाद्यन्तौ तथा सर्वमन्त्रेषु द्रष्टव्यम् ।  
उकारवाच्य उपेन्द्रस्वरूपो हरिनायकः २ मकारवाच्यः  
शिवस्वरूपो हनुमान् ३ बिन्दुस्वरूपः शत्रुघ्नः ४ नादस्वरूपो  
भरतः ५ कलास्वरूपो लक्ष्मणः ६ कलातीता भगवती सीता  
चित्स्वरूपा ७ ॐ यो ह वै श्रीपरमात्मा नारायणः स भगवांस्तत्परः  
परमपुरुषः पुराणपुरुषोत्तमो नित्यशुद्धबुद्धमुक्तसत्य-  
परमानन्ताद्वयपरिपूर्णः परमात्मा ब्रह्मैवाहं रामोऽस्मि  
भूर्भुवः सुवस्तस्मै नमोनमः ॥ ८॥  
  
(विद्यापठनमन्त्रार्थज्ञानयोः फलम्)  
  
एतदष्टविधमन्त्रं योऽधीते सोऽग्निपूतो भवति । स वायुपूतो  
भवति । स आदित्यपूतो भवति । स स्थाणुपूतो भवति । स सर्वैर्देवैर्ज्ञातो  
भवति । तेनेतिहासपुराणानं रुद्राणां शतसहस्राणि जप्तानि फलानि  
भवन्ति । श्रीमन्नारायणाष्टाक्षरानुस्मरणेन गायत्र्याः  
शतसहस्रं जप्तं भवति । प्रणवानामयुतं जप्तं भवति ।  
दशपूर्वान्दशोत्तरान्पुनाति । नारायणपदमवाप्नोति य एवं वेद ।  
तद्विष्णोः परमं पदं सदा पश्यन्ति सूरयः । दिवीव चक्षुराततम् ।  
तद्विप्रासो विपन्यवो जागृवांसः समिन्धते । विष्णोर्यत्परमं पदम् ॥  
  
इत्युपनिषत् ॥  
  
सामवेदस्तृतीयः पादः ॥ ३॥  
  
ॐ पूर्णमदः पूर्णमिदं पूर्णात्पूर्णमुदच्यते ।  
पूर्णस्य पूर्णमादाय पूर्णमेवावशिष्यते ॥  
  
ॐ शान्तिः शान्तिः शान्तिः ॥  
  
इति तारसारोपनिषत्समाप्ता ॥  
  
  
''
  
