---
Author: Vedic tradition
Category: upanishhat, svara, upanishad, shiva, ganesha
Description-comments: 89 / 108; Atharva Veda - Shaiva upanishad
File name: ganapati.itx
Language: Sanskrit
Latest update: January 15, 2004
Location: doc_upanishhat
Proofread by: Sunder Hattangadi (sunderh at hotmail.com) and Kirk Wortman kirkwort
  at hotmail.com
Send corrections to: Sanskrit@cheerful.com
Site access: https://sanskritdocuments.org
Source: (with Vedic accents, Meanings 1, 2, 3, Marathi, sabhAShya, Hindi)
Subject: philosophy/hinduism
Sublocation: upanishhat
Text title: Ganapati Atharvashirsha Upanishad or Ganapati Upanishad
Texttype: svara
Transliterated by: Sunder Hattangadi (sunderh at hotmail.com)
engtitle: Ganapati Atharvashirsha Upanishad or Ganapati Upanishad
itxtitle: gaNapatyatharvashIrShopaniShat athavA gaNapatyupaniShat
title: गणपत्यथर्वशीर्षोपनिषत् अथवा गणपत्युपनिषत्

---
  
 श्रीगणपत्यथर्वशीर्षोपनिषत् गणपत्युपनिषत्   
यं नत्वा मुनयः सर्वे निर्विघ्नं यान्ति तत्पदम् ।  
गणेशोपनिषद्वेद्यं तद्ब्रह्मैवास्मि सर्वगम् ॥  
  
ॐ भद्रं कर्णेभिः शृणुयाम देवाः । भद्रं पश्येमाक्षभिर्यजत्राः ।  
स्थिरैरङ्गैस्तुष्टुवाꣳ सस्तनूभिः । व्यशेम देवहितं यदायुः ।  
स्वस्ति न इन्द्रो वृद्धश्रवाः । स्वस्ति नः पूषा विश्ववेदाः ।   
स्वस्ति नस्तार्क्ष्यो अरिष्टनेमिः । स्वस्ति नो बृहस्पतिर्दधातु ॥  
  
ॐ शान्तिः शान्तिः शान्तिः ॥  
  
हरिः ॐ नमस्ते गणपतये । त्वमेव प्रत्यक्षं तत्त्वमसि ।त्वमेव केवलं  
कर्तासि । त्वमेव केवलं धर्तासि । त्वमेव केवलं हर्तासि ।त्वमेव  
सर्वं खल्विदं ब्रह्मासि । त्वं साक्षादात्मासि नित्यम् ॥ १॥  
  
ऋतं वच्मि । सत्यं वच्मि । अव त्वं माम् । अव वक्तारम् । अव  
श्रोतारम् ॥ २॥  
  
अव दातारम् । अव धातारम् । अवानूचानमव शिष्यम् । अव  
पश्चात्तात् । अव पुरस्तात् । अवोत्तरात्तात् । अव दक्षिणात्तात् । अव  
चोर्ध्वात्तात् । अवाधरात्तात् । सर्वतो मां पाहि पाहि समन्तात् ॥ ३॥  
  
त्वं वाङ्मयस्त्वं चिन्मयः । त्वमानन्दमयस्त्वं ब्रह्ममयः । त्वं  
सच्चिदानन्दाद्वितीयोऽसि । त्वं प्रत्यक्षं ब्रह्मासि । त्वं ज्ञानमयो  
विज्ञानमयोऽसि ॥ ४॥  
  
सर्वं जगदिदं त्वत्तो जायते ।सर्वं जगदिदं त्वत्तस्तिष्ठति ।  
सर्वं जगदिदं त्वयि लयमेष्यति । सर्वं जगदिदं त्वयि प्रत्येति ।  
त्वं भूमिरापोऽनलोऽनिलो नभः ।त्वं चत्वारि वाक्पदानि ॥ ५॥  
  
त्वं गुणत्रयातीतः । त्वं अवस्थात्रयातीतः । त्वं देहत्रयातीतः ।  
त्वं कालत्रयातीतः । त्वं मूलाधारस्थितोऽसि नित्यम् । त्वं  
शक्तित्रयात्मकः ।त्वां योगिनो ध्यायन्ति नित्यम् । त्वं ब्रह्मा त्वं  
विष्णुस्त्वं रुद्रस्त्वमिन्द्रस्त्वमग्निस्त्वं वायुस्त्वं सूर्यस्त्वं  
चन्द्रमास्त्वं ब्रह्म भूर्भुवः स्वरोम् ॥ ६॥  
  
गणादिं पूर्वमुच्चार्य वर्णादिंस्तदनन्तरम् । अनुस्वारः परतरः ।  
अर्धेन्दुलसितम् । तारेण ऋद्धम् । एतत्तव मनुस्वरूपम् । गकारः  
पूर्वरूपम् । अकारो मध्यमरूपम् । अनुस्वारश्चान्त्यरूपम् ।  
बिन्दुरुत्तररूपम् ंआदः सन्धानम् । संहिता सन्धिः । सैषा  
गणेशविद्या । गणक ऋषिः । निचृद्गायत्री छन्दः ।  
श्रीमहागणपतिर्देवता । ॐ गं गणपतये नमः ॥ ७॥  
  
एकदन्ताय विद्महे वक्रतुण्डाय धीमहि ।  
तन्नो दन्तिः प्रचोदयात् ॥ ८॥  
  
एकदन्तं चतुर्हस्तं पाशमङ्कुशधारिणम् । रदं च वरदं  
हस्तैर्बिभ्राणं मूषकध्वजम् । रक्तं लम्बोदरं शूर्पकर्णकं  
रक्तवाससम् । रक्तगन्धानुलिप्ताङ्गं रक्तपुष्पैः सुपूजितम् ।  
भक्तानुकम्पिनं देवं जगत्कारणमच्युतम् । आविर्भूतं च  
सृष्ट्यादौ प्रकृतेः पुरुषात्परम् । एवं ध्यायति यो नित्यं स  
योगी योगिनां वरः ॥ ९॥  
  
नमो व्रातपतये नमो गणपतये नमः प्रमथपतये नमस्तेऽस्तु  
लम्बोदराय एकदन्ताय विघ्नविनाशिने शिवसुताय श्रीवरदमूर्तये  
नमः ॥ १०॥  
  
एतदथर्वशीर्षं योऽधीते । स ब्रह्मभूयाय कल्पते । स  
सर्वविघ्नैर्न बाध्यते । स सर्वतः सुखमेधते । स पञ्चमहापापात्  
प्रमुच्यते । सायमधीयानो दिवसकृतं पापं नाशयति ।  
प्रातरधीयानो रात्रिकृतं पापं नाशयति । सायं प्रातः  
प्रयुञ्जानः पापोऽपापो भवति । धर्मार्थकाममोक्षं च विन्दति ।  
इदमथर्वशीर्षमशिष्याय न देयम् । यो यदि मोहाद् दास्यति । स  
पापीयान् भवति । सहस्रावर्तनाद्यं यं काममधीते । तं तमनेन  
साधयेत् ॥ ११॥  
  
अनेन गणपतिमभिषिञ्चति । स वाग्मी भवति । चतुर्थ्यामनश्नन्  
जपति । स विद्यावान् भवति । इत्यथर्वणवाक्यम् । ब्रह्माद्याचरणं  
विद्यान्न बिभेति कदाचनेति ॥ १२॥  
  
यो दूर्वाङ्कुरैर्यजति । स वैश्रवणोपमो भवति । यो लाजैर्यजति । स  
यशोवान् भवति । स मेधावान् भवति । यो मोदकसहस्रेण यजति स  
वाञ्छितफलमवाप्नोति । यः साज्य समिद्भिर्यजति । स सर्वं लभते  
स सर्वं लभते ॥ १३॥  
  
अष्टौ ब्राह्मणान् सम्यग् ग्राहयित्वा । सूर्यवर्चस्वी भवति ।  
सूर्यग्रहे महानद्यां प्रतिमासन्निधौ वा जप्त्वा । सिद्धमन्त्रो भवति ।   
महाविघ्नात् प्रमुच्यते । महादोषात् प्रमुच्यते । महापापात्  
प्रमुच्यते । महाप्रत्यवायात् प्रमुच्यते । स सर्वविद्भवति स  
सर्वविद्भवति । य एवं वेद । इत्युपनिषत् ॥ १४॥  
  
ॐ भद्रं कर्णेभिः शृणुयाम देवाः । भद्रं पश्येमाक्षभिर्यजत्राः ।  
स्थिरैरङ्गैस्तुष्टुवाꣳ सस्तनूभिः । व्यशेम देवहितं यदायुः ।  
स्वस्ति न इन्द्रो वृद्धश्रवाः । स्वस्ति नः पूषा विश्ववेदाः । स्वस्ति  
नस्तार्क्ष्यो अरिष्टनेमिः । स्वस्ति नो बृहस्पतिर्दधातु ॥  
  
ॐ शान्तिः शान्तिः शान्तिः ॥  
  
इति गणपत्युपनिषत्समाप्ता ॥  
  
  
''
Checked by Kirk Wortman (kirkwort@hotmail.com)  
  
