---
Author: Vedic tradition
Category: upanishhat, upanishad
Description-comments: 37/108; Krishna Yajurveda- Yoga upanishad
File name: tejobindu.itx
Indexextra: (120 Upanishads, Meaning 1, 2))
Language: Sanskrit
Latest update: Feb. 3, 2000, October 7, 2016
Location: doc_upanishhat
Proofread by: Sunder Hattangadi (sunderh at hotmail.com)
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism
Sublocation: upanishhat
Text title: Tejobindu Upanishad
Transliterated by: Sunder Hattangadi (sunderh at hotmail.com)
engtitle: Tejobindu Upanishad
itxtitle: tejobindUpaniShat
title: तेजोबिन्दूपनिषत्

---
  
 तेजोबिन्दूपनिषत्   
  
यत्र चिन्मात्रकलना यात्यपह्नवमञ्जसा ।  
तच्चिन्मात्रमखण्डैकरसं ब्रह्म भवाम्यहम् ॥  
  
ॐ सह नाववतु ॥ सह नौ भुनक्तु ॥ सह वीर्यं करवावहै ॥  
  
तेजस्विनावधीतमस्तु मा विद्विषावहै ॥  
  
ॐ शान्तिः शान्तिः शान्तिः ॥  
  
ॐ तेजोबिन्दुः परं ध्यानं विश्वात्महृदिसंस्थितम् ।  
आणवं शाम्भवं शान्तं स्थूलं सूक्ष्मं परं च यत् ॥ १॥  
  
दुःखाढ्यं च दुराराध्यं दुष्प्रेक्ष्यं मुक्तमव्ययम् ।  
दुर्लभं तत्स्वयं ध्यानं मुनीनां च मनीषिणाम् ॥ २॥  
  
यताहारो जितक्रोधो जितसङ्गो जितेन्द्रियः ।  
निर्द्वन्द्वो निरहङ्कारो निराशीरपरिग्रहः ॥ ३॥  
  
अगम्यागमकर्ता यो गम्याऽगमयमानसः ।  
मुखे त्रीणि च विन्दन्ति त्रिधामा हंस उच्यते ॥ ४॥  
  
परं गुह्यतमं विद्धि ह्यस्ततन्द्रो निराश्रयः ।  
सोमरूपकला सूक्ष्मा विष्णोस्तत्परमं पदम् ॥ ५॥  
  
त्रिवक्त्रं त्रिगुणं स्थानं त्रिधातुं रूपवर्जितम् ।  
निश्चलं निर्विकल्पं च निराकारं निराश्रयम् ॥ ६॥  
  
उपाधिरहितं स्थानं वाङ्मनोऽतीतगोचरम् ।  
स्वभावं भावसङ्ग्राह्यमसङ्घातं पदाच्च्युतम् ॥ ७॥  
  
अनानानन्दनातीतं दुष्प्रेक्ष्यं मुक्तिमव्ययम् ।  
चिन्त्यमेवं विनिर्मुक्तं शाश्वतं ध्रुवमच्युतम् ॥ ८॥  
  
तद्ब्रह्मणस्तदध्यात्मं तद्विष्णोस्तत्परायणम् ।  
अचिन्त्यं चिन्मयात्मानं यद्व्योम परमं स्थितम् ॥ ९॥  
  
अशून्यं शून्यभावं तु शून्यातीतं हृदि स्थितम् ।  
न ध्यानं च न च ध्याता न ध्येयो ध्येय एव च ॥ १०॥  
  
सर्वं च न परं शून्यं न परं नापरात्परम् ।  
अचिन्त्यमप्रबुद्धं च न सत्यं न परं विदुः ॥ ११॥  
  
मुनीनां सम्प्रयुक्तं च न देवा न परं विदुः ।  
लोभं मोहं भयं दर्पं कामं क्रोधं च किल्बिषम् ॥ १२॥  
  
शीतोष्णे क्षुत्पिपासे च सङ्कल्पकविकल्पकम् ।  
न ब्रह्मकुलदर्पं च न मुक्तिग्रन्थिसञ्चयम् ॥ १३॥  
  
न भयं न सुखं दुःखं तथा मानावमानयोः ।  
एतद्भावविनिर्मुक्तं तद्ग्राह्यं ब्रह्म तत्परम् ॥ १४॥  
  
यमो हि नियमस्त्यागो मौनं देशश्च कालतः ।  
आसनं मूलबन्धश्च देहसाम्यं च दृक्स्थितिः ॥ १५॥  
  
प्राणसंयमनं चैव प्रत्याहारश्च धारणा ।  
आत्मध्यानं समाधिश्च प्रोक्तान्यङ्गानि वै क्रमात् ॥ १६॥  
  
सर्वं ब्रह्मेति वै ज्ञानादिन्द्रियग्रामसंयमः ।  
यमोऽऽयमिति सम्प्रोक्तोऽभ्यसनीयो मुहुर्मुहुः ॥ १७॥  
  
सजातीयप्रवाहश्च विजातीयतिरस्कृतिः ।  
नियमो हि परानन्दो नियमात्क्रियते बुधैः ॥ १८॥  
  
त्यागः प्रपञ्चरूपस्य सच्चिदात्मावलोकनात् ।  
त्यागो हि महता पूज्यः सद्यो मोक्षप्रदायकः ॥ १९॥  
  
यस्माद्वाचो निवर्तन्ते अप्राप्य मनसा सह ।  
यन्मौनं योगिभिर्गम्यं तद्भजेत्सर्वदा बुधः ॥ २०॥  
  
वाचो यस्मान्निवर्तन्ते तद्वक्तुं केन शक्यते ।  
प्रपञ्चो यदि वक्तव्यः सोऽपि शब्दविवर्जितः ॥ २१॥  
  
इति वा तद्भवेन्मौनं सर्वं सहजसञ्ज्ञितम् ।  
गिरां मौनं तु बालानामयुक्तं ब्रह्मवादिनाम् ॥ २२॥  
  
आदावन्ते च मध्ये च जनो यस्मिन्न विद्यते ।  
येनेदं सततं व्याप्तं स देशो विजनः स्मृतः ॥ २३॥  
  
कल्पना सर्वभूतानां ब्रह्मादीनां निमेषतः ।  
कालशब्देन निर्दिष्टं ह्यखण्डानन्दमद्वयम् ॥ २४॥  
  
सुखेनैव भवेद्यस्मिन्नजस्रं ब्रह्मचिन्तनम् ।  
आसनं तद्विजानीयादन्यत्सुखविनाशनम् ॥ २५॥  
  
सिद्धये सर्वभूतादि विश्वाधिष्ठानमद्वयम् ।  
यस्मिन्सिद्धिं गताः सिद्धास्तत्सिद्धासनमुच्यते ॥ २६॥  
  
यन्मूलं सर्वलोकानां यन्मूलं चित्तबन्धनम् ।  
मूलबन्धः सदा सेव्यो योग्योऽसौ ब्रह्मवादिनाम् ॥ २७॥  
  
अङ्गानां समतां विद्यात्समे ब्रह्मणि लीयते ।  
नो चेन्नैव समानत्वमृजुत्वं शुष्कवृक्षवत् ॥ २८॥  
  
दृष्टीं ज्ञानमयीं कृत्वा पश्येद्ब्रह्ममयं जगत् ।  
सा दृष्टिः परमोदारा न नासाग्रावलोकिनी ॥ २९॥  
  
द्रष्टृदर्शनदृश्यानां विरामो यत्र वा भवेत् ।  
दृष्टिस्तत्रैव कर्तव्या न नासाग्रावलोकिनी ॥ ३०॥  
  
चित्तादिसर्वभावेषु ब्रह्मत्वेनैव भावनात् ।  
निरोधः सर्ववृत्तीनां प्राणायामः स उच्यते ॥ ३१॥  
  
निषेधनं प्रपञ्चस्य रेचकाख्यः समीरितः ।  
ब्रह्मैवास्मीति या वृत्तिः पूरको वायुरुच्यते ॥ ३२॥  
  
ततस्तद्वृत्तिनैश्चल्यं कुम्भकः प्राणसंयमः ।  
अयं चापि प्रबुद्धानामज्ञानां घ्राणपीडनम् ॥ ३३॥  
  
विषयेष्वात्मतां दृष्ट्वा मनसश्चित्तरञ्जकम् ।  
प्रत्याहारः स विज्ञेयोऽभ्यसनीयो मुहुर्मुहुः ॥ ३४॥  
  
यत्र यत्र मनो याति ब्रह्मणस्तत्र दर्शनात् ।  
मनसा धारणं चैव धारणा सा परा मता ॥ ३५॥  
  
ब्रह्मैवास्मीति सद्वृत्त्या निरालम्बतया स्थितिः ।  
ध्यानशब्देन विख्यातः परमानन्ददायकः ॥ ३६॥  
  
निर्विकारतया वृत्त्या ब्रह्माकारतया पुनः ।  
वृत्तिविस्मरणं सम्यक्समाधिरभिधीयते ॥ ३७॥  
  
इमं चाकृत्रिमानन्दं तावत्साधु समभ्यसेत् ।  
लक्ष्यो यावत्क्षणात्पुंसः प्रत्यक्त्वं सम्भवेत्स्वयम् ॥ ३८॥  
  
ततः साधननिर्मुक्तः सिद्धो भवति योगिराट् ।  
तत्स्वं रूपं भवेत्तस्य विषयो मनसो गिराम् ॥ ३९॥  
  
समाधौ क्रियमाणे तु विघ्नान्यायान्ति वै बलात् ।  
अनुसन्धानराहित्यमालस्यं भोगलालसम् ॥ ४०॥  
  
लयस्तमश्च विक्षेपस्तेजः स्वेदश्च शून्यता ।  
एवं हि विघ्नबाहुल्यं त्याज्यं ब्रह्मविशारदैः ॥ ४१॥  
  
भाववृत्त्या हि भावत्वं शून्यवृत्त्या हि शून्यता ।  
ब्रह्मवृत्त्या हि पूर्णत्वं तया पूर्णत्वमभ्यसेत् ॥ ४२॥  
  
ये हि वृत्तिं विहायैनां ब्रह्माख्यां पावनीं पराम् ।  
वृथैव ते तु जीवन्ति पशुभिश्च समा नराः ॥ ४३॥  
  
ये तु वृत्तिं विजानन्ति ज्ञात्वा वै वर्धयन्ति ये ।  
ते वै सत्पुरुषा धन्या वन्द्यास्ते भुवनत्रये ॥ ४४॥  
  
येषां वृत्तिः समा वृद्धा परिपक्वा च सा पुनः ।  
ते वै सद्ब्रह्मतां प्राप्ता नेतरे शब्दवादिनः ॥ ४५॥  
  
कुशला ब्रह्मवार्तायां वृत्तिहीनाः सुरागिणः ।  
तेऽप्यज्ञानतया नूनं पुनरायान्ति यान्ति च ॥ ४६॥  
  
निमिषार्धं न तिष्ठन्ति वृत्तिं ब्रह्ममयीं विना ।  
यथा तिष्ठन्ति ब्रह्माद्याः सनकाद्याः शुकादयः ॥ ४७॥  
  
कारणं यस्य वै कार्यं कारणं तस्य जायते ।  
कारणं तत्त्वतो नश्येत्कार्याभावे विचारतः ॥ ४८॥  
  
अथ शुद्धं भवेद्वस्तु यद्वै वाचामगोचरम् ।  
उदेति शुद्धचित्तानां वृत्तिज्ञानं ततः परम् ॥ ४९॥  
  
भावितं तीव्रवेगेन यद्वस्तु निश्चयात्मकम् ।  
दृश्यं ह्यदृश्यतां नीत्वा ब्रह्माकारेण चिन्तयेत् ॥ ५०॥  
  
विद्वान्नित्यं सुखे तिष्ठेद्धिया चिद्रसपूर्णया ॥  
  
इति प्रथमोऽध्यायः ॥ १॥  
  
  
  
अथ ह कुमारः शिवं पप्रच्छाऽखण्डैकरस-  
चिन्मात्रस्वरूपमनुब्रूहीति । स होवाच परमः शिवः ।  
अखण्डैकरसं दृश्यमखण्डैकरसं जगत् ।  
अखण्डैकरसं भावमखण्डैकरसं स्वयम् ॥ १॥  
  
अखण्डैकरसो मन्त्र अखण्डैकरसा क्रिया ।  
अखण्डैकरसं ज्ञानमखण्डैकरसं जलम् ॥ २॥  
  
अखण्डैकरसा भूमिरखण्डैकरसं वियत् ।  
अखण्डैकरसं शास्त्रमखण्डैकरसा त्रयी ॥ ३॥  
  
अखण्डैकरसं ब्रह्म चाखण्डैकरसं व्रतम् ।  
अखण्डैकरसो जीव अखण्डैकरसो ह्यजः ॥ ४॥  
  
अखण्डैकरसो ब्रह्मा अखण्डैकरसो हरिः ।  
अखण्डैकरसो रुद्र अखण्डैकरसोऽस्म्यहम् ॥ ५॥  
  
अखण्डैकरसो ह्यात्मा ह्यखण्डैकरसो गुरुः ।  
अखण्डैकरसं लक्ष्यमखण्डैकरसं महः ॥ ६॥  
  
अखण्डैकरसो देह अखण्डैकरसं मनः ।  
अखण्डैकरसं चित्तमखण्डैकरसं सुखम् ॥ ७॥  
  
अखण्डैकरसा विद्या अखण्डैकरसोऽव्ययः ।  
अखण्डैकरसं नित्यमखण्डैकरसं परम् ॥ ८॥  
  
अखण्डैकरसं किञ्चिदखण्डैकरसं परम् ।  
अखण्डैकरसादन्यन्नास्ति नास्ति षडानन ॥ ९॥  
  
अखण्डैकरसान्नास्ति अखण्डैकरसान्न हि ।  
अखण्डैकरसात्किञ्चिदखण्डैकरसादहम् ॥ १०॥  
  
अखण्डैकरसं स्थूलं सूक्ष्मं चाखण्डरूपकम् ।  
अखण्डैकरसं वेद्यमखण्डैकरसो भवान् ॥ ११॥  
  
अखण्डैकरसं गुह्यमखण्डैकरसादिकम् ।  
अखण्डैकरसो ज्ञाता ह्यखण्डैकरसा स्थितिः ॥ १२॥  
  
अखण्डैकरसा माता अखण्डैकररसः पिता ।  
अखण्डैकरसो भ्राता अखण्डैकरसः पतिः ॥ १३॥  
  
अखण्डैकरसं सूत्रमखण्डैकरसो विराट् ।  
अखण्डैकरसं गात्रमखण्डैकरसं शिरः ॥ १४॥  
  
अखण्डैकरसं चान्तरखण्डैकरसं बहिः ।  
अखण्डैकरसं पूर्णमखण्डैकरसामृतम् ॥ १५॥  
  
अखैण्डैकरसं गोत्रमखण्डैकरसं गृहम् ।  
अखण्डैकरसं गोप्यमखण्डैकरसशशी ॥ १६॥  
  
अखण्डैकरसास्तारा अखण्डैकरसो रविः ।  
अखण्डैकरसं क्षेत्रमखण्डैकरसा क्षमा ॥ १७॥  
  
अखण्डैकरस शान्त अखण्डैकरसोऽगुणः ।  
अखण्डैकरसः साक्षी अखण्डैकरसः सुहृत् ॥ १८॥  
  
अखण्डैकरसो बन्धुरखण्डैकरसः सखा ।  
अखण्डैकरसो राजा अखण्डैकरसं पुरम् ॥ १९॥  
  
अखण्डैकरसं राज्यमखण्डैकरसाः प्रजाः ।  
अखण्डैकरसं तारमखण्डैकरसो जपः ॥ २०॥  
  
अखण्डैकरसं ध्यानमखण्डैकरसं पदम् ।  
अखण्डैकरसं ग्राह्यमखण्डैकरसं महत् ॥ २१॥  
  
अखण्डैकरसं ज्योतिरखण्डैकरसं धनम् ।  
अखण्डैकरसं भोज्यमखण्डैकरसं हविः ॥ २२॥  
  
अखण्डैकरसो होम अखण्डैकरसो जपः ।  
अखण्डैकरसं स्वर्गमखण्डैकरसः स्वयम् ॥ २३॥  
  
अखण्डैकरसं सर्वं चिन्मात्रमिति भावयेत् ।  
चिन्मात्रमेव चिन्मात्रमखण्डैकरसं परम् ॥ २४॥  
  
भववर्जितचिन्मात्रं सर्वं चिन्मात्रमेव हि ।  
इदं च सर्वं चिन्मात्रमयं चिन्मयमेव हि ॥ २५॥  
  
आत्मभावं च चिन्मात्रमखण्डैकरसं विदुः ।  
सर्वलोकं च चिन्मात्रं वत्ता मत्ता च चिन्मयम् ॥ २६॥  
  
आकाशो भूर्जलं वायुरग्निर्ब्रह्मा हरिः शिवः ।  
यत्किञ्चिद्यन्न किञ्चिच्च सर्वं चिन्मात्रमेव हि ॥ २७॥  
  
अखण्डैकरसं सर्वं यद्यच्चिन्मात्रमेव हि ।  
भूतं भव्यं भविष्यच्च सर्वं चिन्मात्रमेव हि ॥ २८॥  
  
द्रव्यं कालं च चिन्मात्रं ज्ञानं ज्ञेयं चिदेव हि ।  
ज्ञाता चिन्मात्ररूपश्च सर्वं चिन्मयमेव हि ॥ २९॥  
  
सम्भाषणं च चिन्मात्रं यद्यच्चिन्मात्रमेव हि ।  
असच्च सच्च चिन्मात्रमाद्यन्तं चिन्मयं सदा ॥ ३०॥  
  
आदिरन्तश्च चिन्मात्रं गुरुशिष्यादि चिन्मयम् ।  
दृग्दृश्यं यदि चिन्मात्रमस्ति चेच्चिन्मयं सदा ॥ ३१॥  
  
सर्वाश्चर्यं हि चिन्मात्रं देहं चिन्मात्रमेव हि ।  
लिङ्गं च कारणं चैव चिन्मात्रान्न हि विद्यते ॥ ३२॥  
  
अहं त्वं चैव चिन्मात्रं मूर्तामूर्तादिचिन्मयम् ।  
पुण्यं पापं च चिन्मात्रं जीवश्चिन्मात्रविग्रहः ॥ ३३॥  
  
चिन्मात्रान्नास्ति सङ्कल्पश्चिन्मात्रान्नास्ति वेदनम् ।  
चिन्मात्रान्नास्ति मन्त्रादि चिन्मात्रान्नास्ति देवता ॥ ३४॥  
  
चिन्मात्रान्नास्ति दिक्पालाश्चिन्मात्राद्व्यावहारिकम् ।  
चिन्मात्रात्परमं ब्रह्म चिन्मात्रान्नास्ति कोऽपि हि ॥ ३५॥  
  
चिन्मात्रान्नास्ति माया च चिन्मात्रान्नास्ति पूजनम् ।  
चिन्मात्रान्नास्ति मन्तव्यं चिन्मात्रान्नास्ति सत्यकम् ॥ ३६॥  
  
चिन्मात्रान्नास्ति कोशादि चिन्मात्रान्नास्ति वै वसु ।  
चिन्मात्रान्नास्ति मौनं च चिन्मात्रान्नस्त्यमौनकम् ॥ ३७॥  
  
चिन्मात्रान्नास्ति वैराग्यं सर्वं चिन्मात्रमेव हि ।  
यच्च यावच्च चिन्मात्रं यच्च यावच्च दृश्यते ॥ ३८॥  
  
यच्च यावच्च दूरस्थं सर्वं चिन्मात्रमेव हि ।  
यच्च यावच्च भूतादि यच्च यावच्च लक्ष्यते ॥ ३९॥  
  
यच्च यावच्च वेदान्ताः सर्वं चिन्मात्रमेव हि ।  
चिन्मात्रान्नास्ति गमनं चिन्मात्रान्नास्ति मोक्षकम् ॥ ४०॥  
  
चिन्मात्रान्नास्ति लक्ष्यं च सर्वं चिन्मात्रमेव हि ।  
अखण्डैकरसं ब्रह्म चिन्मात्रान्न हि विद्यते ॥ ४१॥  
  
शास्त्रे मयि त्वयीशे च ह्यखण्डैकरसो भवान् ।  
इत्येकरूपतया यो वा जानात्यहं त्विति ॥ ४२॥  
  
सकृज्ज्ञानेन मुक्तिः स्यात्सम्यग्ज्ञाने स्वयं गुरुः ॥ ४३॥  
  
इति द्वितीयोऽध्यायः ॥ २॥  
  
  
  
कुमारः पितरमात्मानुभवमनुब्रूहीति पप्रच्छ ।  
स होवाच परः शिवः ।  
परब्रह्मस्वरूपोऽहं परमानन्दमस्म्यहम् ।  
केवलं ज्ञानरूपोऽहं केवलं परमोऽस्म्यहम् ॥ १॥  
  
केवलं शान्तरूपोऽहं केवलं चिन्मयोऽस्म्यहम् ।  
केवलं नित्यरूपोऽहं केवलं शाश्वतोऽस्म्यहम् ॥ २॥  
  
केवलं सत्त्वरूपोऽहमहं त्यक्त्वाहमस्म्यहम् ।  
सर्वहीनस्वरूपोऽहं चिदाकाशमयोऽस्म्यहम् ॥ ३॥  
  
केवलं तुर्यरूपोऽस्मि तुर्यातीतोऽस्मि केवलः ।  
सदा चैतन्यरूपोऽस्मि चिदानन्दमयोऽस्म्यहम् ॥ ४॥  
  
केवलाकाररूपोऽस्मि शुद्धरूपोऽस्म्यहं सदा ।  
केवलं ज्ञानरूपोऽस्मि केवलं प्रियमस्म्यहम् ॥ ५॥  
  
निर्विकल्पस्वरूपोऽस्मि निरीहोऽस्मि निरामयः ।  
सदाऽसङ्गस्वरूपोऽस्मि निर्विकारोऽहमव्ययः ॥ ६॥  
  
सदैकरसरूपोऽस्मि सदा चिन्मात्रविग्रहः ।  
अपरिच्छिन्नरूपोऽस्मि ह्यखण्डानन्दरूपवान् ॥ ७॥  
  
सत्परानन्दरूपोऽस्मि चित्परानन्दमस्म्यहम् ।  
अन्तरान्तररूपोऽहमवाङ्मनसगोचरः ॥ ८॥  
  
आत्मानन्दस्वरूपोऽहं सत्यानन्दोऽस्म्यहं सदा ।  
आत्मारामस्वरूपोऽस्मि ह्ययमात्मा सदाशिवः ॥ ९॥  
  
आत्मप्रकाशरूपोऽस्मि ह्यात्मज्योतिरसोऽस्म्यहम् ।  
आदिमध्यान्तहीनोऽस्मि ह्याकाशसदृशोऽस्म्यहम् ॥ १०॥  
  
नित्यशुद्धचिदानन्दसत्तामात्रोऽहमव्ययः ।  
नित्यबुद्धविशुद्धैकसच्चिदानन्दमस्म्यहम् ॥ १॥  
  
नित्यशेषस्वरूपोऽस्मि सर्वातीतोऽस्म्यहं सदा ।  
रूपातीतस्वरूपोऽस्मि परमाकाशविग्रहः ॥ १२॥  
  
भूमानन्दस्वरूपोऽस्मि भाषाहीनोऽस्म्यहं सदा ।  
सर्वाधिष्ठानरूपोऽस्मि सर्वदा चिद्घनोऽस्म्यहम् ॥ १३॥  
  
देहभावविहीनोऽस्मि चिन्ताहीनोऽस्मि सर्वदा ।  
चित्तवृत्तिविहीनोऽहं चिदात्मैकरसोऽस्म्यहम् ॥ १४॥  
  
सर्वदृश्यविहीनोऽहं दृग्रूपोऽस्म्यहमेव हि ।  
सर्वदा पूर्णरूपोऽस्मि नित्यतृप्तोऽस्म्यहं सदा ॥ १५॥  
  
अहं ब्रह्मैव सर्वं स्यादहं चैतन्यमेव हि ।  
अहमेवाहमेवास्मि भूमाकाशस्वरूपवान् ॥ १६॥  
  
अहमेव महानात्मा ह्यहमेव परात्परः ।  
अहमन्यवदाभामि ह्यहमेव शरीरवत् ॥ १७॥  
  
अहं शिष्यवदाभामि ह्ययं लोकत्रयाश्रयः ।  
अहं कालत्रयातीत अहं वेदैरुपासितः ॥ १८॥  
  
अहं शास्त्रेण निर्णीत अहं चित्ते व्यवस्थितः ।  
मत्त्यक्तं नास्ति किञ्चिद्वा मत्त्यक्तं पृथिवी च वा ॥ १९॥  
  
मयातिरिक्तं यद्यद्वा तत्तन्नास्तीति निश्चिनु ।  
अहं ब्रह्मास्मि सिद्धोऽस्मि नित्यशुद्धोऽस्म्यहं सदा ॥ २०॥  
  
निर्गुणः केवलात्मास्मि निराकारोऽस्म्यहं सदा ।  
केवलं ब्रह्ममात्रोऽस्मि ह्यजरोऽस्म्यमरोऽस्म्यहम् ॥ २१॥  
  
स्वयमेव स्वयं भामि स्वयमेव सदात्मकः ।  
स्वयमेवात्मनि स्वस्थः स्वयमेव परा गतिः ॥ २२॥  
  
स्वयमेव स्वयं भञ्जे स्वयमेव स्वयं रमे ।  
स्वयमेव स्वयं ज्योतिः स्वयमेव स्वयं महः ॥ २३॥  
  
स्वस्यात्मनि स्वयं रंस्ये स्वात्मन्येव विलोकये ।  
स्वात्मन्येव सुखासीनः स्वात्ममात्रावशेषकः ॥ २४॥  
  
स्वचैतन्ये स्वयं स्थास्ये स्वात्मराज्ये सुखे रमे ।  
स्वात्मसिंहासने स्थित्वा स्वात्मनोऽन्यन्न चिन्तये ॥ २५॥  
  
चिद्रूपमात्रं ब्रह्मैव सच्चिदानन्दमद्वयम् ।  
आनन्दघन एवाहमहं ब्रह्मास्मि केवलम् ॥ २६॥  
  
सर्वदा सर्वशून्योऽहं सर्वात्मानन्दवानहम् ।  
नित्यानन्दस्वरूपोऽहमात्माकाशोऽस्मि नित्यदा ॥ २७॥  
  
अहमेव हृदाकाशश्चिदादित्यस्वरूपवान् ।  
आत्मनात्मनि तृप्तोऽस्मि ह्यरूपोऽस्म्यहमव्ययः ॥ २८॥  
  
एकसङ्ख्याविहीनोऽस्मि नित्यमुक्तस्वरूपवान् ।  
आकाशादपि सूक्ष्मोऽहमाद्यन्ताभाववानहम् ॥ २९॥  
  
सर्वप्रकाशरूपोऽहं परावरसुखोऽस्म्यहम् ।  
सत्तामात्रस्वरूपोऽहं शुद्धमोक्षस्वरूपवान् ॥ ३०॥  
  
सत्यानन्दस्वरूपोऽहं ज्ञानानन्दघनोऽस्म्यहम् ।  
विज्ञानमात्ररूपोऽहं सच्चिदानन्दलक्षणः ॥ ३१॥  
  
ब्रह्ममात्रमिदं सर्वं ब्रह्मणोऽन्यन्न किञ्चन ।  
तदेवाहं सदानन्दं ब्रह्मैवाहं सनातनम् ॥ ३२॥  
  
त्वमित्येतत्तदित्येतन्मत्तोऽन्यन्नास्ति किञ्चन ।  
चिच्चैतन्यस्वरूपोऽहमहमेव शिवः परः ॥ ३३॥  
  
अतिभावस्वरूपोऽहमहमेव सुखात्मकः ।  
साक्षिवस्तुविहीनत्वात्साक्षित्वं नास्ति मे सदा ॥ ३४॥  
  
केवलं ब्रह्ममात्रत्वादहमात्मा सनातनः ।  
अहमेवादिशेषोऽहमहं शेषोऽहमेव हि ॥ ३५॥  
  
नामरूपविमुक्तोऽहमहमानन्दविग्रहः ।  
इन्द्रियाभावरूपोऽहं सर्वभावस्वरूपकः ॥ ३६॥  
  
बन्धमुक्तिविहीनोऽहं शाश्वतानन्दविग्रहः ।  
आदिचैतन्यमात्रोऽहमखण्डैकरसोऽस्म्यहम् ॥ ३७॥  
  
वाङ्मनोऽगोचरश्चाहं सर्वत्र सुखवानहम् ।  
सर्वत्र पूर्णरूपोऽहं भूमानन्दमयोऽस्म्यहम् ॥ ३८॥  
  
सर्वत्र तृप्तिरूपोऽहं परामृतरसोऽस्म्यहम् ।  
एकमेवाद्वितीयं सद्ब्रह्मैवाहं न संशयः ॥ ३९॥  
  
सर्वशून्यस्वरूपोऽहं सकलागमगोचरः ।  
मुक्तोऽहं मोक्षरूपोऽहं निर्वाणसुखरूपवान् ॥ ४०॥  
  
सत्यविज्ञानमात्रोऽहं सन्मात्रानन्दवानहम् ।  
तुरीयातीतरूपोऽहं निर्विकल्पस्वरूपवान् ॥ ४१॥  
  
सर्वदा ह्यजरूपोऽहं नीरागोऽस्मि निरञ्जनः ।  
अहं शुद्धोऽस्मि बुद्धोऽस्मि नित्योऽस्मि प्रभुरस्म्यहम् ॥ ४२॥  
  
ओङ्कारार्थस्वरूपोऽस्मि निष्कलङ्कमयोऽस्म्यहम् ।  
चिदाकारस्वरूपोऽस्मि नाहमस्मि न सोऽस्म्यहम् ॥ ४३॥  
  
न हि किञ्चित्स्वरूपोऽस्मि निर्व्यापारस्वरूपवान् ।  
निरंशोऽस्मि निराभासो न मनो नेन्द्रियोऽस्म्यहम् ॥ ४४॥  
  
न बुद्धिर्न विकल्पोऽहं न देहादित्रयोऽस्म्यहम् ।  
न जाग्रत्स्वप्नरूपोऽहं न सुषुप्तिस्वरूपवान् ॥ ४५॥  
  
न तापत्रयरूपोऽहं नेषणात्रयवानहम् ।  
श्रवणं नास्ति मे सिद्धेर्मननं च चिदात्मनि ॥ ४६॥  
  
सजातीयं न मे किञ्चिद्विजातीयं न मे क्वचित् ।  
स्वगतं च न मे किञ्चिन्न मे भेदत्रयं क्वचित् ॥ ४७॥  
  
असत्यं हि मनोरूपमसत्यं बुद्धिरूपकम् ।  
अहङ्कारमसिद्धीति नित्योऽहं शाश्वतो ह्यजः ॥ ४८॥  
  
देहत्रयमसद्विद्धि कालत्रयमसत्सदा ।  
गुणत्रयमसत्विद्धि ह्ययं सत्यात्मकः शुचिः ॥ ४९॥  
  
श्रुतं सर्वमसत्द्विद्धि वेदं सर्वमसत्सदा ।  
शास्त्रं सर्वमसत्द्विद्धि ह्यहं सत्यचिदात्मकः ॥ ५०॥  
  
मूर्तित्रयमसद्विद्धि सर्वभूतमसत्सदा ।  
सर्वतत्त्वमसद्विद्धि ह्ययं भूमा सदाशिवः ॥ ५१॥  
  
गुरुशिष्यमसद्विद्धि गुरोर्मन्त्रमसत्ततः ।  
यद्दृश्यं तदसद्विद्धि न मां विद्धि तथाविधम् ॥ ५२॥  
  
यच्चिन्त्यं तदसद्विद्धि यन्न्यायं तदसत्सदा ।  
यद्धितं तदसद्विद्धि न मां विद्धि तथाविधम् ॥ ५३॥  
  
सर्वान्प्राणानसद्विद्धि सर्वान्भोगानसत्त्विति ।  
दृष्टं श्रुतमसद्विद्धि ओतं प्रोतमसन्मयम् ॥ ५४॥  
  
कार्याकार्यमसद्विद्धि नष्टं प्राप्तमसन्मयम् ।  
दुःखादुःखमसद्विद्धि सर्वासर्वमन्मयम् ॥ ५५॥  
  
पूर्णापूर्णमसद्विद्धि धर्माधर्ममसन्मयम् ।  
लाभालाभावसद्विद्धि जयाजयमसन्मयम् ॥ ५६॥  
  
शब्दं सर्वमसद्विद्धि स्पर्शं सर्वमसत्सदा ।  
रूपं सर्वमसद्विद्धि रसं सर्वमसन्मयम् ॥ ५७॥  
  
गन्धं सर्वमसद्विद्धि सर्वाज्ञानमसन्मयम् ।  
असदेव सदा सर्वमसदेव भवोद्भवम् ॥ ५८॥  
  
असदेव गुणं सर्वं सन्मात्रमहमेव हि ।  
स्वात्ममन्त्रं सदा पश्येत्स्वात्ममन्त्रं सदाभ्यसेत् ॥ ५९॥  
  
अहं ब्रह्मास्मि मन्त्रोऽयं दृश्यपापं विनाशयेत् ।  
अहं ब्रह्मास्मि मन्त्रोऽयमन्यमन्त्रं विनाशयेत् ॥ ६०॥  
  
अहं ब्रह्मास्मि मन्त्रोऽयं देहदोषं विनाशयेत् ।  
अहं ब्रह्मास्मि मन्त्रोऽयं जन्मपापं विनाशयेत् ॥ ६१॥  
  
अहं ब्रह्मास्मि मन्त्रोऽयं मृत्युपाशं विनाशयेत् ।  
अहं ब्रह्मास्मि मन्त्रोऽयं द्वैतदुःखं विनाशयेत् ॥ ६२॥  
  
अहं ब्रह्मास्मि मन्त्रोऽयं भेदबुद्धिं विनाशयेत् ।  
अहं ब्रह्मास्मि मन्त्रोऽयं चिन्तादुःखं विनाशयेत् ॥ ६३॥  
  
अहं ब्रह्मास्मि मन्त्रोऽयं बुद्धिव्याधिं विनाशयेत् ।  
अहं ब्रह्मास्मि मन्त्रोऽयं चित्तबन्धं विनाशयेत् ॥ ६४॥  
  
अहं ब्रह्मास्मि मन्त्रोऽयं सर्वव्याधीन्विनाशयेत् ।  
अहं ब्रह्मास्मि मन्त्रोऽयं सर्वशोकं विनाशयेत् ॥ ६५॥  
  
अहं ब्रह्मास्मि मन्त्रोऽयं कामादीन्नाशयेत्क्षणात् ।  
अहं ब्रह्मास्मि मन्त्रोऽयं क्रोधशक्तिं विनाशयेत् ॥ ६६॥  
  
अहं ब्रह्मास्मि मन्त्रोऽयं चित्तवृत्तिं विनाशयेत् ।  
अहं ब्रह्मास्मि मन्त्रोऽयं सङ्कल्पादीन्विनाशयेत् ॥ ६७॥  
  
अहं ब्रह्मास्मि मन्त्रोऽयं कोटिदोषं विनाशयेत् ।  
अहं ब्रह्मास्मि मन्त्रोऽयं सर्वतन्त्रं विनाशयेत् ॥ ६८॥  
  
अहं ब्रह्मास्मि मन्त्रोऽयमात्माज्ञानं विनाशयेत् ।  
अहं ब्रह्मास्मि मन्त्रोऽयमात्मलोकजयप्रदः ॥ ६९॥  
  
अहं ब्रह्मास्मि मन्त्रोऽयमप्रतर्क्यसुखप्रदः ।  
अहं ब्रह्मास्मि मन्त्रोऽयमजडत्वं प्रयच्छति ॥ ७०॥  
  
अहं ब्रह्मास्मि मन्त्रोऽयमनात्मासुरमर्दनः ।  
अहं ब्रह्मास्मि वज्रोऽयमनात्माख्यगिरीन्हरेत् ॥ ७१॥  
  
अहं ब्रह्मास्मि मन्त्रोऽयमनात्माख्यासुरान्हरेत् ।  
अहं ब्रह्मास्मि मन्त्रोऽयं सर्वांस्तान्मोक्षयिष्यति ॥ ७२॥  
  
अहं ब्रह्मास्मि मन्त्रोऽयं ज्ञानानन्दं प्रयच्छति ।  
सप्तकोटिमहामन्त्रं जन्मकोटिशतप्रदम् ॥ ७३॥  
  
सर्वमन्त्रान्समुत्सृज्य एतं मन्त्रं समभ्यसेत् ।  
सद्यो मोक्षमवाप्नोति नात्र सन्देहमण्वपि ॥ ७४॥  
  
इति तृतीयोध्यायः ॥ ३॥  
  
  
  
कुमारः परमेश्वरं पप्रच्छ जीवन्मुक्तविदेहमुक्तयोः  
स्थितिमनुब्रूहीति । स होवाच परः शिवः ।  
चिदात्माहं परात्माहं निर्गुणोऽहं परात्परः ।  
आत्ममात्रेण यस्तिष्ठेत्स जीवन्मुक्त उच्यते ॥ १॥  
  
देहत्रयातिरिक्तोऽहं शुद्धचैतन्यमस्म्यहम् ।  
ब्रह्माहमिति यस्यान्तः स जीवनमुक्त उच्यते ॥ २॥  
  
आनन्दघनरूपोऽस्मि परानन्दघनोऽस्म्यहम् ।  
यस्य देहादिकं नास्ति यस्य ब्रह्मेति निश्चयः ।  
परमानन्दपूर्णो यः स जीवन्मुक्त उच्यते ॥ ३॥  
  
यस्य किञ्चिदहं नास्ति चिन्मात्रेणावतिष्ठते ।  
चैतन्यमात्रो यस्यान्तश्चिन्मात्रैकस्वरूपवान् ॥ ४॥  
  
सर्वत्र पूर्णरूपात्मा सर्वत्रात्मावशेषकः ।  
आनन्दरतिरव्यक्तः परिपूर्णश्चिदात्मकः ॥ ५॥  
  
शुद्धचैतन्यरूपात्मा सर्वसङ्गविवर्जितः ।  
नित्यानन्दः प्रसन्नात्मा ह्यन्यचिन्ताविवर्जितः ॥ ६  
किञ्चिदस्तित्वहीनो यः स जीवन्मुक्त उच्यते ।  
न मे चित्तं न मे बुद्धिर्नाहङ्कारो न चेन्द्रियम् ॥ ७॥  
  
न मे देहः कदाचिद्वा न मे प्राणादयः क्वचित् ।  
न मे माया न मे कामो न मे क्रोधः परोऽस्म्यहम् ॥ ८॥  
  
न मे किञ्चिदिदं वापि न मे किञ्चित्क्वचिज्जगत् ।  
न मे दोषो न मे लिङ्गं न मे चक्षुर्न मे मनः ॥ ९॥  
  
न मे श्रोत्रं न मे नासा न मे जिह्वा न मे करः ।  
न मे जाग्रन्न मे स्वप्नं न मे कारणमण्वपि ॥ १०॥  
  
न मे तुरीयमिति यः स जीवन्मुक्त उच्यते ।  
इदं सर्वं न मे किञ्चिदयं सर्वं न मे क्वचित् ॥ ११॥  
  
न मे कालो न मे देशो न मे वस्तु न मे मतिः ।  
न मे स्नानं न मे सन्ध्या न मे दैवं न मे स्थलम् ॥ १२॥  
  
न मे तीर्थं न मे सेवा न मे ज्ञानं न मे पदम् ।  
न मे बन्धो न मे जन्म न मे वाक्यं न मे रविः ॥ १३॥  
  
न मे पुण्यं न मे पापं न मे कार्यं न मे शुभम् ।  
ने मे जीव इति स्वात्मा न मे किञ्चिज्जगत्रयम् ॥ १४॥  
  
न मे मोक्षो न मे द्वैतं न मे वेदो न मे विधिः ।  
न मेऽन्तिकं न मे दूरं न मे बोधो न मे रहः ॥ १५॥  
  
न मे गुरुर्न मे शिष्यो न मे हीनो न चाधिकः ।  
न मे ब्रह्म न मे विष्णुर्न मे रुद्रो न चन्द्रमाः ॥ १६॥  
  
न मे पृथ्वी न मे तोयं न मे वायुर्न मे वियत् ।  
न मे वह्निर्न मे गोत्रं न मे लक्ष्यं न मे भवः ॥ १७॥  
  
न मे ध्याता न मे ध्येयं न मे ध्यानं न मे मनुः ।  
न मे शीतं न मे चोष्णं न मे तृष्णा न मे क्षुधा ॥ १८॥  
  
न मे मित्रं न मे शत्रुर्न मे मोहो न मे जयः ।  
न मे पूर्वं न मे पश्चान्न मे चोर्ध्वं न मे दिशः ॥ १९॥  
  
न मे वक्तव्यमल्पं वा न मे श्रोतव्यमण्वपि ।  
न मे गन्तव्यमीषद्वा न मे ध्यातव्यमण्वपि ॥ २०॥  
  
न मे भोक्तव्यमीषद्वा न मे स्मर्तव्यमण्वपि ।  
न मे भोगो न मे रागो न मे यागो न मे लयः ॥ २१॥  
  
न मे मौर्ख्यं न मे शान्तं न मे बन्धो न मे प्रियम् ।  
न मे मोदः प्रमोदो वा न मे स्थूलं न मे कृशम् ॥ २२॥  
  
न मे दीर्घं न मे ह्रस्वं न मे वृद्धिर्न मे क्षयः ।  
अध्यारोपोऽपवादो वा न मे चैकं न मे बहु ॥ २३॥  
  
न मे आन्ध्यं न मे मान्द्यं न मे पट्विदमण्वपि ।  
न मे मांसं न मे रक्तं न मे मेदो न मे ह्यसृक् ॥ २४॥  
  
न मे मज्जा न मेऽस्थिर्वा न मे त्वग्धातु सप्तकम् ।  
न मे शुक्लं न मे रक्तं न मे नीलं नमे पृथक् ॥ २५॥  
  
न मे तापो न मे लाभो मुख्यं गौणं न मे क्वचित् ।  
न मे भ्रान्तिर्न मे स्थैर्यं न मे गुह्यं न मे कुलम् ॥ २६॥  
  
न मे त्याज्यं न मे ग्राह्यं न मे हास्यं न मे नयः ।  
न मे वृत्तं न मे ग्लानिर्न मे शोष्यं न मे सुखम् ॥ २७॥  
  
न मे ज्ञाता न मे ज्ञानं न मे ज्ञेयं न मे स्वयम् ।  
न मे तुभ्यं नमे मह्यं न मे त्वं च न मे त्वहम् ॥ २८॥  
  
न मे जरा न मे बाल्यं न मे यौवनमण्वपि ।  
अहं ब्रह्मास्म्यहं ब्रह्मास्म्यहं ब्रह्मेति निश्चयः ॥ २९॥  
  
चिदहं चिदहं चेति स जीवन्मुक्त उच्यते ।  
ब्रह्मैवाहं चिदेवाहं परो वाहं न संशयः ॥ ३०॥  
  
स्वयमेव स्वयं हंसः स्वयमेव स्वयं स्थितः ।  
स्वयमेव स्वयं पश्येत्स्वात्मराज्ये सुखं वसेत् ॥ ३१॥  
  
स्वात्मानन्दं स्वयं भोक्ष्येत्स जीवन्मुक्त उच्यते ।  
स्वयमेवैकवीरोऽग्रे स्वयमेव प्रभुः स्मृतः ॥ ३२॥  
  
ब्रह्मभूतः प्रशान्तात्मा ब्रह्मानन्दमयः सुखी ।  
स्वच्छरूपो महामौनी वैदेही मुक्त एव सः ॥ ३३॥  
  
सर्वात्मा समरूपात्मा शुद्धात्मा त्वहमुत्थितः ।  
एकवर्जित एकात्मा सर्वात्मा स्वात्ममात्रकः ॥ ३४॥  
  
अजात्मा चामृतात्माहं स्वयमात्माहमव्ययः ।  
लक्ष्यात्मा ललितात्माहं तूष्णीमात्मस्वभाववान् ॥ ३५॥  
  
आनन्दात्मा प्रियो ह्यात्मा मोक्षात्मा बन्धवर्जितः ।  
ब्रह्मैवाहं चिदेवाहमेवं वापि न चिन्त्यते ॥ ३६॥  
  
चिन्मात्रेणैव यस्तिष्ठेद्वैदेही मुक्त एव सः ॥ ३७॥  
  
निश्चयं च परित्यज्य अहं ब्रह्मेति निश्चयम् ।  
आनन्दभरितस्वान्तो वैदेही मुक्त एव सः ॥ ३८॥  
  
सर्वमस्तीति नास्तीति निश्चयं त्यज्य तिष्ठति ।  
अहं ब्रह्मास्मि नास्मीति सच्चिदानन्दमात्रकः ॥ ३९॥  
  
किञ्चित्क्वचित्कदाचिच्च आत्मानं न स्पृशत्यसौ ।  
तूष्णीमेव स्थितस्तूष्णीं तूष्णीं सत्यं न किञ्चन ॥ ४०॥  
  
परमात्मा गुणातीतः सर्वात्मा भूतभावनः ।  
कालभेदं वस्तुभेदं देशभेदं स्वभेदकम् ॥ ४१॥  
  
किञ्चिद्भेदं न तस्यास्ति किञ्चिद्वापि न विद्यते ।  
अहं त्वं तदिदं सोऽयं कालात्मा कालहीनकः ॥ ४२॥  
  
शून्यात्मा सूक्ष्मरूपात्मा विश्वात्मा विश्वहीनकः ।  
देवात्मादेवहीनात्मा मेयात्मा मेयवर्जितः ॥ ४३॥  
  
सर्वत्र जडहीनात्मा सर्वेषामन्तरात्मकः ।  
सर्वसङ्कल्पहीनात्मा चिन्मात्रोऽस्मीति सर्वदा ॥ ४४॥  
  
केवलः परमात्माहं केवलो ज्ञानविग्रहः ।  
सत्तामात्रस्वरूपात्मा नान्यत्किञ्चिज्जगद्भयम् ॥ ४५॥  
  
जीवेश्वरेति वाक्क्वेति वेदशास्त्राद्यहं त्विति ।  
इदं चैतन्यमेवेति अहं चैतन्यमित्यपि ॥ ४६॥  
  
इति निश्चयशून्यो यो वैदेही मुक्त एव सः ।  
चैतन्यमात्रसंसिद्धः स्वात्मारामः सुखासनः ॥ ४७॥  
  
अपरिच्छिन्नरूपात्मा अणुस्थूलादिवर्जितः ।  
तुर्यतुर्या परानन्दो वैदेही मुक्त एव सः ॥ ४८॥  
  
नामरूपविहीनात्मा परसंवित्सुखात्मकः ।  
तुरीयातीतरूपात्मा शुभाशुभविवर्जितः ॥ ४९॥  
  
योगात्मा योगयुक्तात्मा बन्धमोक्षविवर्जितः ।  
गुणागुणविहीनात्मा देशकालादिवर्जितः ॥ ५०॥  
  
साक्ष्यसाक्षित्वहीनात्मा किञ्चित्किञ्चिन्न किञ्चन ।  
यस्य प्रपञ्चमानं न ब्रह्माकारमपीह न ॥ ५१॥  
  
स्वस्वरूपे स्वयञ्ज्योतिः स्वस्वरूपे स्वयंरतिः ।  
वाचामगोचरानन्दो वाङ्मनोगोचरः स्वयम् ॥ ५२॥  
  
अतीतातीतभावो यो वैदेही मुक्त एव सः ।  
चित्तवृत्तेरतीतो यश्चित्तवृत्त्यवभासकः ॥ ५३॥  
  
सर्ववृत्तिविहीनात्मा वैदेही मुक्त एव सः ।  
तस्मिन्काले विदेहीति देहस्मरणवर्जितः ॥ ५४॥  
  
ईषन्मात्रं स्मृतं चेद्यस्तदा सर्वसमन्वितः ।  
परैरदृष्टबाह्यात्मा परमानन्दचिद्धनः ॥ ५५॥  
  
परैरदृष्टबाह्यात्मा सर्ववेदान्तगोचरः ।  
ब्रह्मामृतरसास्वादो ब्रह्मामृतरसायनः ॥ ५६॥  
  
ब्रह्मामृतरसासक्तो ब्रह्मामृतरसः स्वयम् ।  
ब्रह्मामृतरसे मग्नो ब्रह्मानन्दशिवार्चनः ॥ ५७॥  
  
ब्रह्मामृतरसे तृप्तो ब्रह्मानन्दानुभावकः ।  
ब्रह्मानन्दशिवानन्दो ब्रह्मानन्दरसप्रभः ॥ ५८॥  
  
ब्रह्मानन्दपरं ज्योतिर्ब्रह्मानन्दनिरन्तरः ।  
ब्रह्मानन्दरसान्नादो ब्रह्मानन्दकुटुम्बकः ॥ ५९॥  
  
ब्रह्मानन्दरसारूढो ब्रह्मानन्दैकचिद्धनः ।  
ब्रह्मानन्दरसोद्बाहो ब्रह्मानन्दरसम्भरः ॥ ६०॥  
  
ब्रह्मानन्दजनैर्युक्तो ब्रह्मानन्दात्मनि स्थितः ।  
आत्मरूपमिदं सर्वमात्मनोऽन्यन्न कञ्चन ॥ ६१॥  
  
सर्वमात्माहमात्मास्मि परमात्मा परात्मकः ।  
नित्यानन्द स्वरूपात्मा वैदेही मुक्त एव सः ॥ ६२॥  
  
पूर्णरूपो महानात्मा प्रीतात्मा शाश्वतात्मकः ।  
सर्वान्तर्यामिरूपात्मा निर्मलात्मा निरात्मकः ॥ ६३॥  
  
निर्विकारस्वरूपात्मा शुद्धात्मा शान्तरूपकः ।  
शान्ताशान्तस्वरूपात्मा नैकात्मत्वविवर्जितः ॥ ६४॥  
  
जीवात्मपरमात्मेति चिन्तासर्वस्ववर्जितः ।  
मुक्तामुक्तस्वरूपात्मा मुक्तामुक्तविवर्जितः ॥ ६५॥  
  
बन्धमोक्षस्वरूपात्मा बन्धमोक्षविवर्जितः ।  
द्वैताद्वैतस्वरूपात्मा द्वैताद्वैतविवर्जितः ॥ ६६॥  
  
सर्वासर्वस्वरूपात्मा सर्वासर्वविवर्जितः ।  
मोदप्रमोदरूपात्मा मोदादिविनिवर्जितः ॥ ६७॥  
  
सर्वसङ्कल्पहीनात्मा वैदेही मुक्त एव सः ।  
निष्कलात्मा निर्मलात्मा बुद्धात्मापुरुषात्मकः ॥ ६८॥  
  
आनन्दादिविहीनात्मा अमृतात्मामृतात्मकः ।  
कालत्रयस्वरूपात्मा कालत्रयविवर्जितः ॥ ६९॥  
  
अखिलात्मा ह्यमेयात्मा मानात्मा मानवर्जितः ।  
नित्यप्रत्यक्षरूपात्मा नित्यप्रत्यक्षनिर्णयः ॥ ७०॥  
  
अन्यहीनस्वभावात्मा अन्यहीनस्वयम्प्रभः ।  
विद्याविद्यादिमेयात्मा विद्याविद्यादिवर्जितः ॥ ७१॥  
  
नित्यानित्यविहीनात्मा इहामुत्रविवर्जितः ।  
शमादिषट्कशून्यात्मा मुमुक्षुत्वादिवर्जितः ॥ ७२॥  
  
स्थूलदेहविहीनात्मा सूक्ष्मदेहविवर्जितः ।  
कारणादिविहीनात्मा तुरीयादिविवर्जितः ॥ ७३॥  
  
अन्नकोशविहीनात्मा प्राणकोशविवर्जितः ।  
मनःकोशविहीनात्मा विज्ञानादिविवर्जितः ॥ ७४॥  
  
आनन्दकोशहीनात्मा पञ्चकोशविवर्जितः ।  
निर्विकल्पस्वरूपात्मा सविकल्पविवर्जितः ॥ ७५॥  
  
दृश्यानुविद्धहीनात्मा शब्दविद्धविवर्जितः ।  
सदा समाधिशून्यात्मा आदिमध्यान्तवर्जितः ॥ ७६॥  
  
प्रज्ञानवाक्यहीनात्मा अहम्ब्रह्मास्मिवर्जितः ।  
तत्त्वमस्यादिहीनात्मा अयमात्मेत्यभावकः ॥ ७७॥  
  
ओङ्कारवाच्यहीनात्मा सर्ववाच्यविवर्जितः ।  
अवस्थात्रयहीनात्मा अक्षरात्मा चिदात्मकः ॥ ७८॥  
  
आत्मज्ञेयादिहीनात्मा यत्किञ्चिदिदमात्मकः ।  
भानाभानविहीनात्मा वैदेही मुक्त एव सः ॥ ७९॥  
  
आत्मानमेव वीक्षस्व आत्मानं बोधय स्वकम् ।  
स्वमात्मानं स्वयं भुङ्क्ष्व स्वस्थो भव षडानन ॥ ८०॥  
  
स्वमात्मनि स्वयं तृप्तः स्वमात्मानं स्वयं चर ।  
आत्मानमेव मोदस्व वैदेही मुक्तिको भवेत्युपनिषत् ॥  
  
इति चतुर्थोऽध्यायः ॥ ४॥  
  
  
  
निदाघो नाम वै मुनिः पप्रच्छ ऋभुं  
भगवन्तमात्मानात्मविवेकमनुब्रूहीति ।  
स होवाच ऋभुः ।  
सर्ववाचोऽवधिर्ब्रह्म सर्वचिन्तावधिर्गुरुः ।  
सर्वकारणकार्यात्मा कार्यकारणवर्जितः ॥ १॥  
  
सर्वसङ्कल्परहितः सर्वनादमयः शिवः ।  
सर्ववर्जितचिन्मात्रः सर्वानन्दमयः परः ॥ २॥  
  
सर्वतेजःप्रकाशात्मा नादानन्दमयात्मकः ।  
सर्वानुभवनिर्मुक्तः सर्वध्यानविवर्जितः ॥ ३॥  
  
सर्वनादकलातीत एष आत्माहमव्ययः ।  
आत्मानात्मविवेकादिभेदाभेदविवर्जितः ॥ ४॥  
  
शान्ताशान्तादिहीनात्मा नादान्तर्ज्योतिरूपकः ।  
महावाक्यार्थतो दूरो ब्रह्मास्मीत्यतिदूरतः ॥ ५॥  
  
तच्छब्दवर्ज्यस्त्वंशब्दहीनो वाक्यार्थवर्जितः ।  
क्षराक्षरविहीनो यो नादान्तर्ज्योतिरेव सः ॥ ६॥  
  
अखण्डैकरसो वाहमानन्दोऽस्मीति वर्जितः ।  
सर्वातीतस्वभावात्मा नादान्तर्ज्योतिरेव सः ॥ ७॥  
  
आत्मेति शब्दहीनो य आत्मशब्दार्थवर्जितः ।  
सच्चिदानन्दहीनो य एषैवात्मा सनातनः ॥ ८॥  
  
स निर्देष्टुमशक्यो यो वेदवाक्यैरगम्यतः ।  
यस्य किञ्चिद्बहिर्नास्ति किञ्चिदन्तः कियन्न च ॥ ९॥  
  
यस्य लिङ्गं प्रपञ्चं वा ब्रह्मैवात्मा न संशयः ।  
नास्ति यस्य शरीरं वा जीवो वा भूतभौतिकः ॥ १०॥  
  
नामरूपादिकं नास्ति भोज्यं वा भोगभुक्च वा ।  
सद्वाऽसद्वा स्थितिर्वापि यस्य नास्ति क्षराक्षरम् ॥ ११॥  
  
गुणं वा विगुणं वापि सम आत्मा न संशयः ।  
यस्य वाच्यं वाचकं वा श्रवणं मननं च वा ॥ १२॥  
  
गुरुशिष्यादिभेदं वा देवलोकाः सुरासुराः ।  
यत्र धर्ममधर्मं वा शुद्धं वाशुद्धमण्वपि ॥ १३॥  
  
यत्र कालमकालं वा निश्चयः संशयो न हि ।  
यत्र मन्त्रममन्त्रं वा विद्याविद्ये न विद्यते ॥ १४॥  
  
द्रष्टृदर्शनदृश्यं वा ईषन्मात्रं कलात्मकम् ।  
अनात्मेति प्रसङ्गो वा ह्यनात्मेति मनोऽपि वा ॥ १५॥  
  
अनात्मेति जगद्वापि नास्ति नास्ति निश्चिनु ।  
सर्वसङ्कल्पशून्यत्वात्सर्वकार्यविवर्जनात् ॥ १६॥  
  
केवलं ब्रह्ममात्रत्वान्नास्त्यनात्मेति निश्चिनु ।  
देहत्रयविहीनत्वात्कालत्रयविवर्जनात् ॥ १७॥  
  
जीवत्रयगुणाभावात्तापत्रयविवर्जनात् ।  
लोकत्रयविहीनत्वात्सर्वमात्मेति शासनात् ॥ १८॥  
  
चित्ताभाच्चिन्तनीयं देहाभावाज्जरा न च ।  
पादाभावाद्गतिर्नास्ति हस्ताभावात्क्रिया न च ॥ १९॥  
  
मृत्युर्नास्ति जनाभावाद्बुद्ध्यभावात्सुखादिकम् ।  
धर्मो नास्ति शुचिर्नास्ति सत्यं नास्ति भयं न च ॥ २०॥  
  
अक्षरोच्चारणं नास्ति गुरुशिष्यादि नास्त्यपि ।  
एकाभावे द्वितीयं न न द्वितीये न चैकता ॥ २१॥  
  
सत्यत्वमस्ति चेत्किञ्चिदसत्यं न च सम्भवेत् ।  
असत्यत्वं यदि भवेत्सत्यत्वं न घटिष्यति ॥ २२॥  
  
शुभं यद्यशुभं विद्धि अशुभाच्छुभमिष्यते ।  
भयं यद्यभवं विद्धि अभयाद्भयमापतेत् ॥ २३॥  
  
बन्धत्वमपि चेन्मोक्षो बन्धाभावे क्व मोक्षता ।  
मरणं यदि चेज्जन्म जन्माभावे मृतिर्न च ॥ २४॥  
  
त्वमित्यपि भवेच्चाहं त्वं नो चेदहमेव न ।  
इदं यदि तदेवास्ति तदभादिदं न च ॥ २५॥  
  
अस्तीति चेन्नास्ति तदा नास्ति चेदस्ति किञ्चन ।  
कार्यं चेत्कारणं किञ्चित्कार्याभावे न कारणम् ॥ २६॥  
  
द्वैतं यदि तदाऽद्वैतं द्वैताभावे द्वयं न च ।  
दृश्यं यदि दृगप्यस्ति दृश्याभावे दृगेन न ॥ २७॥  
  
अन्तर्यदि बहिः सत्यमन्ता भावे बहिर्न च ।  
पूर्णत्वमस्ति चेत्किञ्चिदपूर्णत्वं प्रसज्यते ॥ २८॥  
  
तस्मादेतत्क्वचिन्नास्ति त्वं चाहं वा इमे इदम् ।  
नास्ति दृष्टान्तिकं सत्ये नास्ति दार्ष्टान्तिकं ह्यजे ॥ २९॥  
  
परम्ब्रह्माहमस्मीति स्मरणस्य मनो न हि ।  
ब्रह्ममात्रं जगदिदं ब्रह्ममात्रं त्वमप्यहम् ॥ ३०॥  
  
चिन्मात्रं केवलं चाहं नास्त्यनात्म्येति निश्चिनु ।  
इदं प्रपञ्चं नास्त्येव नोत्पन्नं नो स्थितं क्वचित् ॥ ३१॥  
  
चित्तं प्रपञ्चमित्याहुर्नास्ति नास्त्येव सर्वदा ।  
न प्रपञ्चं न चित्तादि नाहङ्कारो न जीवकः ॥ ३२॥  
  
मायाकार्यादिकं नास्ति माया नास्ति भयं नहि ।  
कर्ता नास्ति क्रिया नास्ति श्रवणं मननं नहि ॥ ३३॥  
  
समाधिद्वितयं नास्ति मातृमानादि नास्ति हि ।  
अज्ञानं चापि नास्त्येव ह्यविवेकं कदाचन ॥ ३४॥  
  
अनुबन्धचतुष्कं न सम्बन्धत्रयमेव न ।  
न गङ्गा न गया सेतुर्न भूतं नान्यदस्ति हि ॥ ३५॥  
  
न भूमिर्न जलं नाग्निर्न न वायुर्न च खं क्वचित् ।  
न देवा न च दिक्पाला न वेदा न गुरुः क्वचित् ॥ ३६॥  
  
न दूरं नास्तिकं नालं न मध्यं न क्वचित्स्थितम् ।  
नाद्वैतं द्वैतसत्यं वा ह्यसत्यं वा इदं न च ॥ ३७॥  
  
बन्धमोक्षादिकं नास्ति सद्वाऽसद्वा सुखादि वा ।  
जातिर्नास्ति गतिर्नास्ति वर्णो नास्ति न लौकिकम् ॥ ३८॥  
  
सर्वं ब्रह्मेति नास्त्येव ब्रह्म इत्यपि नास्ति हि ।  
चिदित्येवेति नास्त्येव चिदहम्भाषणं न हि ॥ ३९॥  
  
अहं ब्रह्मास्मि नास्त्येव नित्यशुद्धोऽस्मि न क्वचित् ।  
वाचा यदुच्यते किञ्चिन्मनसा मनुते क्वचित् ॥ ४०॥  
  
बुद्ध्या निश्चिनुते नास्ति चित्तेन ज्ञायते नहि ।  
योगी योगादिकं नास्ति सदा सर्वं सदा न च ॥ ४१॥  
  
अहोरात्रादिकं नास्ति स्नानध्यानादिकं नहि ।  
भ्रान्तिरभ्रान्तिर्नास्त्येव नास्त्यनात्मेति निश्चिनु ॥ ४२॥  
  
वेदशास्त्रं पुराणं च कार्यं कारणमीश्वरः ।  
लोको भूतं जनस्त्वैक्यं सर्वं मिथ्या न संशयः ॥ ४३॥  
  
बन्धो मोक्षः सुखं दुःखं ध्यानं चित्तं सुरासुराः ।  
गौणं मुख्यं परं चान्यत्सर्वं मिथ्या न संशयः ॥ ४४॥  
  
वाचा वदति यत्किञ्चित्सङ्कल्पैः कल्प्यते च यत् ।  
मनसा चिन्त्यते यद्यत्सर्वं मिथ्या न संशयः ॥ ४५॥  
  
बुद्ध्या निश्चीयते किञ्चिच्चित्ते निश्चीयते क्वचित् ।  
शास्त्रैः प्रपञ्च्यते यद्यन्नेत्रेणैव निरीक्ष्यते ॥ ४६॥  
  
श्रोत्राभ्यां श्रूयते यद्यदन्यत्सद्भावमेव च ।  
नेत्रं श्रोत्रं गात्रमेव मिथ्येति च सुनिश्चितम् ॥ ४७॥  
  
इदमित्येव निर्दिष्टमयमित्येव कल्प्यते ।  
त्वमहं तदिदं सोऽहमन्यत्सद्भावमेव च ॥ ४८॥  
  
यद्यत्सम्भाव्यते लोके सर्वसङ्कल्पसम्भ्रमः ।  
सर्वाध्यासं सर्वगोप्यं सर्वभोगप्रभेदकम् ॥ ४९॥  
  
सर्वदोषप्रभेदाच्च नास्त्यनात्मेति निश्चिनु ।  
मदीयं च त्वदीयं च ममेति च तवेति च ॥ ५०॥  
  
मह्यं तुभ्यं मयेत्यादि तत्सर्वं वितथं भवेत् ।  
रक्षको विष्णुरित्यादि ब्रह्मा सृष्टेस्तु कारणम् ॥ ५१॥  
  
संहारे रुद्र इत्येवं सर्वं मिथ्येति निश्चिनु ।  
स्नानं जपस्तपो होमः स्वाध्यायो देवपूजनम् ॥ ५२॥  
  
मन्त्रं तन्त्रं च सत्सङ्गो गुणदोषविजृम्भणम् ।  
अन्तःकरणसद्भाव अविद्याश्च सम्भवः ॥ ५३॥  
  
अनेककोटिब्रह्माण्डं सर्वं मिथ्येति निश्चिनु ।  
सर्वदेशिकवाक्योक्तिर्येन केनापि निश्चितम् ॥ ५४॥  
  
दृश्यते जगति यद्यद्यद्यज्जगति वीक्ष्यते ।  
वर्तते जगति यद्यत्सर्वं मिथ्येति निश्चिनु ॥ ५५॥  
  
येन केनाक्षरेणोक्तं येन केन विनिश्चितम् ।  
येन केनापि गदितं येन केनापि मोदितम् ॥ ५६॥  
  
येन केनापि यद्दत्तं येन केनापि यत्कृतम् ।  
यत्र यत्र शुभं कर्म यत्र यत्र च दुष्कृतम् ॥ ५७॥  
  
यद्यत्करोषि सत्येन सर्वं मिथ्येति निश्चिनु ।  
त्वमेव परमात्मासि त्वमेव परमो गुरुः ॥ ५८॥  
  
त्वमेवाकाशरूपोऽसि साक्षिहीनोऽसि सर्वदा ।  
त्वमेव सर्वभावोऽसि त्वं ब्रह्मासि न संशयः ॥ ५९॥  
  
कालहीनोऽसि कालोऽसि सदा ब्रह्मासि चिद्घनः ।  
सर्वतः स्वस्वरूपोऽसि चैतन्यघनवानसि ॥ ६०॥  
  
सत्योऽसि सिद्धोऽसि सनातनोऽसि  
         मुक्तोऽसि मोक्षोऽसि मुदामृतोऽसि ।  
देवोऽसि शान्तोऽसि निरामयोऽसि  
         ब्रह्मासि पूर्णोऽसि परात्परोऽसि ॥ ६१॥  
  
समोऽसि सच्चापि सनातनोऽसि  
         सत्यादिवाक्यैः प्रतिबोधितोऽसि ।  
सर्वाङ्गहीनोऽसि सदा स्थितोऽसि  
         ब्रह्मेन्द्ररुद्रादिविभावितोऽसि ॥ ६२॥  
  
सर्वप्रपञ्चभ्रमवर्जितोऽसि  
         सर्वेषु भूतेषु च भासितोऽसि ।  
सर्वत्र सङ्कल्पविवर्जितोऽसि  
         सर्वागमान्तार्थविभावितोऽसि ॥ ६३॥  
  
सर्वत्र सन्तोषसुखासनोऽसि  
         सर्वत्र गत्यादिविवर्जितोऽसि ।  
सर्वत्र लक्ष्यादिविवर्जितोऽसि  
         ध्यातोऽसि विष्ण्वादिसुरैरजस्रम् ॥ ६४॥  
  
चिदाकारस्वरूपोऽसि चिन्मात्रोऽसि निरङ्कुशः ।  
आत्मन्येव स्थितोऽसि त्वं सर्वशून्योऽसि निर्गुणः ॥ ६५॥  
  
आनन्दोऽसि परोऽसि त्वमेक एवाद्वितीयकः ।  
चिद्घनानन्दरूपोऽसि परिपूर्णस्वरूपकः ॥ ६६॥  
  
सदसि त्वमसि ज्ञोऽसि सोऽसि जानासि वीक्षसि ।  
सच्चिदानन्दरूपोऽसि वासुदेवोऽसि वै प्रभुः ॥ ६७॥  
  
अमृतोऽसि विभुश्चासि चञ्चलो ह्यचलो ह्यसि ।  
सर्वोऽसि सर्वहीनोऽसि शान्ताशान्तविवर्जितः ॥ ६८॥  
  
सत्तामात्रप्रकाशोऽसि सत्तासामान्यको ह्यसि ।  
नित्यसिद्धिस्वरूपोऽसि सर्वसिद्धिविवर्जितः ॥ ६९॥  
  
ईषन्मात्रविशून्योऽसि अणुमात्रविवर्जितः ।  
अस्तित्ववर्जितोऽसि त्वं नास्तित्वादिविवर्जितः ॥ ७०॥  
  
लक्ष्यलक्षणहीनोऽसि निर्विकारो निरामयः ।  
सर्वनादान्तरोऽसि त्वं कलाकाष्ठाविवर्जितः ॥ ७१॥  
  
ब्रह्मविष्ण्वीशहीनोऽसि स्वस्वरूपं प्रपश्यसि ।  
स्वस्वरूपावशेषोऽसि स्वानन्दाब्धौ निमज्जसि ॥ ७२॥  
  
स्वात्मराज्ये स्वमेवासि स्वयम्भावविवर्जितः ।  
शिष्टपूर्णस्वरूपोऽसि स्वस्मात्किञ्चिन्न पश्यसि ॥ ७३॥  
  
स्वस्वरूपान्न चलसि स्वस्वरूपेण जृम्भसि ।  
स्वस्वरूपादनन्योऽसि ह्यहमेवासि निश्चिनु ॥ ७४॥  
  
इदं प्रपञ्चं यत्किञ्चिद्यद्यज्जगति विद्यते ।  
दृश्यरूपं च दृग्रूपं सर्वं शशविषाणवत् ॥ ७५॥  
  
भूमिरापोऽनलो वायुः खं मनो बुद्धिरेव च ।  
अहङ्कारश्च तेजश्च लोकं भुवनमण्डलम् ॥ ७६॥  
  
नाशो जन्म च सत्यं च पुण्यपापजयादिकम् ।  
रागः कामः क्रोधलोभौ ध्यानं ध्येयं गुणं परम् ॥ ७७॥  
  
गुरुशिष्योपदेशादिरादिरन्तं शमं शुभम् ।  
भूतं भव्यं वर्तमानं लक्ष्यं लक्षणमद्वयम् ॥ ७८॥  
  
शमो विचारः सन्तोषो भोक्तृभोज्यादिरूपकम् ।  
यमाद्यष्टाङ्गयोगं च गमनागमनात्मकम् ॥ ७९॥  
  
आदिमध्यान्तरङ्गं च ग्राह्यं त्याज्यं हरिः शिवः ।  
इन्द्रियाणि मनश्चैव अवस्थात्रितयं तथा ॥ ८०॥  
  
चतुर्विंशतितत्त्वं च साधनानां चतुष्टयम् ।  
सजातीयं विजातीयं लोका भूरादयः क्रमात् ॥ ८१॥  
  
सर्ववर्णाश्रमाचारं मन्त्रतन्त्रादिसङ्ग्रहम् ।  
विद्याविद्यादिरूपं च सर्ववेदं जडाजडम् ॥ ८२॥  
  
बन्धमोक्षविभागं च ज्ञानविज्ञानरूपकम् ।  
बोधाबोधस्वरूपं वा द्वैताद्वैतादिभाषणम् ॥ ८३॥  
  
सर्ववेदान्तसिद्धान्तं सर्वशास्त्रार्थनिर्णयम् ।  
अनेकजीवसद्भावमेकजीवादिनिर्णयम् ॥ ८४॥  
  
यद्यद्ध्यायति चित्तेन यद्यत्सङ्कल्पते क्वचित् ।  
बुद्ध्या निश्चीयते यद्यद्गुरुणा संशृणोति यत् ॥ ८५॥  
  
यद्यद्वाचा व्याकरोति यद्यदाचार्यभाषणम् ।  
यद्यत्स्वरेन्द्रियैर्भाव्यं यद्यन्मीमांसते पृथक् ॥ ८६॥  
  
यद्यन्न्यायेन निर्णीतं महद्भिर्वेदपारगैः ।  
शिवः क्षरति लोकान्वै विष्णुः पाति जगत्त्रयम् ॥ ८७॥  
  
ब्रह्मा सृजति लोकान्वै एवमादिक्रियादिकम् ।  
यद्यदस्ति पुराणेषु यद्यद्वेदेषु निर्णयम् ॥ ८८॥  
  
सर्वोपनिषदां भावं सर्वं शशविषाणवत् ।  
देहोऽहमिति सङ्कल्पं तदन्तःकरणं स्मृतम् ॥ ८९॥  
  
देहोऽहमिति सङ्कल्पो महत्संसार उच्यते ।  
देहोऽहमिति सङ्कल्पस्तद्बन्धमिति चोच्यते ॥ ९०॥  
  
देहोऽहमिति सङ्कल्पस्तद्दुःखमिति चोच्यते ।  
देहोऽहमिति यद्भानं तदेव नरकं स्मृतम् ॥ ९१॥  
  
देहोऽहमिति सङ्कल्पो जगत्सर्वमितीर्यते ।  
देहोऽहमिति सङ्कल्पो हृदयग्रन्थिरीरितिः ॥ ९२॥  
  
देहोऽहमिति यज्ज्ञानं तदेवाज्ञानमुच्यते ।  
देहोऽहमिति यज्ज्ञानं तदसद्भावमेव च ॥ ९३॥  
  
देहोऽहमिति या बुद्धिः सा चाविद्येति भण्यते ।  
देहोऽहमिति यज्ज्ञानं तदेव द्वैतमुच्यते ॥ ९४॥  
  
देहोऽहमिति सङ्कल्पः सत्यजीवः स एव हि ।  
देहोऽहमिति यज्ज्ञानं परिच्छिन्नमितीरितम् ॥ ९५॥  
  
देहोऽहमिति सङ्कल्पो महापापमिति स्फुटम् ।  
देहोऽहमिति या बुद्धिस्तृष्णा दोषामयः किल ॥ ९६॥  
  
यत्किञ्चिदपि सङ्कल्पस्तापत्रयमितीरितम् ।  
कामं क्रोधं बन्धनं सर्वदुःखं  
       विश्वं दोषं कालनानास्वरूपम् ।  
यत्किञ्चेदं सर्वसङ्कल्पजालं  
       तत्किञ्चेदं मानसं सोम विद्धि ॥ ९७॥  
  
मन एव जगत्सर्वं मन एव महारिपुः ।  
मन एव हि संसारो मन एव जगत्त्रयम् ॥ ९८॥  
  
मन एव महद्दुःखं मन एव जरादिकम् ।  
मन एव हि कालश्च मन एव मलं तथा ॥ ९९॥  
  
मन एव हि सङ्कल्पो मन एव हि जीवकः ।  
मन एव हि चित्तं च मनोऽहङ्कार एव च ॥ १००॥  
  
मन एव महद्बन्धं मनोऽन्तःकरणं च तत् ।  
मन एव हि भूमिश्च मन एव हि तोयकम् ॥ १०१॥  
  
मन एव हि तेजश्च मन एव मरुन्महान् ।  
मन एव हि चाकाशं मन एव हि शब्दकम् ॥ १०२॥  
  
स्पर्शं रूपं रसं गन्धं कोशाः पञ्च मनोभवाः ।  
जाग्रत्स्वप्नसुषुप्त्यादि मनोमयरितीरितम् ॥ १०३॥  
  
दिक्पाला वसवो रुद्रा आदित्याश्च मनोमयाः ।  
दृश्यं जडं द्वन्द्वजातमज्ञानं मानसं स्मृतम् ॥ १०४॥  
  
सङ्कल्पमेव यत्किञ्चित्तत्तन्नास्तीति निश्चिनु ।  
नास्ति नास्ति जगत्सर्वं गुरुशिष्यादिकं नहीत्युपनिषत् ॥ १०५॥  
  
इति पञ्चमोऽध्यायः ॥ ५॥  
  
  
  
ऋभुः ॥ सर्वं सच्चिन्मयं विद्धि सर्वं सच्चिन्मयं ततम् ।  
सच्चिदानन्दमद्वैतं सच्चिदानन्दमद्वयम् ॥ १॥  
  
सच्चिदानन्दमात्रं हि सच्चिदानन्दमन्यकम् ।  
सच्चिदानन्दरूपोऽहं सच्चिदानन्दमेव खम् ॥ २॥  
  
सच्चिदानन्दमेव त्वं सच्चिदानन्दकोऽस्म्यहम् ।  
मनोबुद्धिरहङ्कारचित्तसङ्घातका अमी ॥ ३॥  
  
न त्वं नाहं न चान्यद्वा सर्वं ब्रह्मैव केवलम् ।  
न वाक्यं न पदं वेदं नाक्षरं न जडं क्वचित् ॥ ४॥  
  
न मध्यं नादि नान्तं वा न सत्यं न निबन्धजम् ।  
न दुःखं न सुखं भावं न माया प्रकृतिस्तथा ॥ ५॥  
  
न देहं न मुखं घ्राणं न जिह्वा न च तालुनी ।  
न दन्तोष्ठौ ललाटं च निश्वासोच्छ्वास एव च ॥ ६॥  
  
न स्वेदमस्थि मांसं च न रक्तं न च मूत्रकम् ।  
न दूरं नान्तिकं नाङ्गं नोदरं न किरीटकम् ॥ ७॥  
  
न हस्तपादचलनं न शास्त्रं न च शासनम् ।  
न वेत्ता वेदनं वेद्यं न जाग्रत्स्वप्नसुप्तयः ॥ ८॥  
  
तुर्यातीतं न मे किञ्चित्सर्वं सच्चिन्मयं ततम् ।  
नाध्यात्मिकं नाधिभूतं नाधिदैवं न मायिकम् ॥ ९॥  
  
न विश्वतैजसः प्राज्ञो विराट्सूत्रात्मकेश्वरः ।  
न गमागमचेष्टा च न नष्टं न प्रयोजनम् ॥ १०॥  
  
त्याज्यं ग्राह्यं न दूष्यं वा ह्यमेध्यामेध्यकं तथा ।  
न पीनं न कृशं क्लेदं न कालं देशभाषणम् ॥ ११॥  
  
न सर्वं न भयं द्वैतं न वृक्षतृणपर्वताः ।  
न ध्यानं योगसंसिद्धिर्न ब्रह्मवैश्यक्षत्रकम् ॥ १२॥  
  
न पक्षी न मृगो नाङ्गी न लोभो मोह एव च ।  
न मदो न च मात्सर्यं कामक्रोधादयस्तथा ॥ १३॥  
  
न स्त्रीशूद्रबिडालादि भक्ष्यभोज्यादिकं च यत् ।  
न प्रौढहीनो नास्तिक्यं न वार्तावसरोऽति हि ॥ १४॥  
  
न लौकिको न लोको वा न व्यापारो न मूढता ।  
न भोक्ता भोजनं भोज्यं न पात्रं पानपेयकम् ॥ १५॥  
  
न शत्रुमित्रपुत्रादिर्न माता न पिता स्वसा ।  
न जन्म न मृतिर्वृद्धिर्न देहोऽहमिति भ्रमः ॥ १६॥  
  
न शून्यं नापि चाशून्यं नान्तःकरणसंसृतिः ।  
न रात्रिर्न दिवा नक्तं न ब्रह्मा न हरिः शिवः ॥ १७॥  
  
न वारपक्षमासादि वत्सरं न च चञ्चलम् ।  
न ब्रह्मलोको वैकुण्ठो न कैलासो न चान्यकः ॥ १८॥  
  
न स्वर्गो न च देवेन्द्रो नाग्निलोको न चाग्निकः ।  
न यमो यमलोको वा न लोका लोकपालकाः ॥ १९॥  
  
न भूर्भुवःस्वस्त्रैलोक्यं न पातालं न भूतलम् ।  
नाविद्या न च विद्या च न माया प्रकृतिर्जडा ॥ २०॥  
  
न स्थिरं क्षणिकं नाशं न गतिर्न च धावनम् ।  
न ध्यातव्यं न मे ध्यानं न मन्त्रो न जपः क्वचित् ॥ २१॥  
  
न पदार्था न पूजार्हं नाभिषेको न चार्चनम् ।  
न पुष्पं न फलं पत्रं गन्धपुष्पादिधूपकम् ॥ २२॥  
  
न स्तोत्रं न नमस्कारो न प्रदक्षिणमण्वपि ।  
न प्रार्थना पृथग्भावो न हविर्नाग्निवन्दनम् ॥ २३॥  
  
न होमो न च कर्माणि न दुर्वाक्यं सुभाषणम् ।  
न गायत्री न वा सन्धिर्न मनस्यं न दुःस्थितिः ॥ २४॥  
  
न दुराशा न दुष्टात्मा न चाण्डालो न पौल्कसः ।  
न दुःसहं दुरालापं न किरातो न कैतवम् ॥ २५॥  
  
न पक्षपातं न पक्षं वा न विभूषणतस्करौ ।  
न च दम्भो दाम्भिको वा न हीनो नाधिको नरः ॥ २६॥  
  
नैकं द्वयं त्रयं तुर्यं न महत्वं न चाल्पता ।  
न पूर्णं न परिच्छिन्नं न काशी न व्रतं तपः ॥ २७॥  
  
न गोत्रं न कुलं सूत्रं न विभुत्वं न शून्यता ।  
न स्त्री न योषिन्नो वृद्धा न कन्या न वितन्तुता ॥ २८॥  
  
न सूतकं न जातं वा नान्तर्मुखसुविभ्रमः ।  
न महावाक्यमैक्यं वा नाणिमादिविभूतयः ॥ २९॥  
  
सर्वचैतन्यमात्रत्वात्सर्वदोषः सदा न हि ।  
सर्वं सन्मात्ररूपत्वात्सच्चिदानन्दमात्रकम् ॥ ३०॥  
  
ब्रह्मैव सर्वं नान्योऽस्ति तदहं तदहं तथा ।  
तदेवाहं तदेवाहं ब्रह्मैवाहं सनातनम् ॥ ३१॥  
  
ब्रह्मैवाहं न संसारी ब्रह्मैवाहं न मे मनः ।  
ब्रह्मैवाहं न मे बुद्धिर्ब्रह्मैवाहं न चेन्द्रियः ॥ ३२॥  
  
ब्रह्मैवाहं न देहोऽहं ब्रह्मैवाहं न गोचरः ।  
ब्रह्मैवाहं न जीवोऽहं ब्रह्मैवाहं न भेदभूः ॥ ३३॥  
  
ब्रह्मैवाहं जडो नाहमहं ब्रह्म न मे मृतिः ।  
ब्रह्मैवाहं न च प्राणो ब्रह्मैवाहं परात्परः ॥ ३४॥  
  
इदं ब्रह्म परं ब्रह्म सत्यं ब्रह्म प्रभुर्हि सः ।  
कालो ब्रह्म कला ब्रह्म सुखं ब्रह्म स्वयम्प्रभम् ॥ ३५॥  
  
एकं ब्रह्म द्वयं ब्रह्म मोहो ब्रह्म शमादिकम् ।  
दोषो ब्रह्म गुणो ब्रह्म दमः शान्तं विभुः प्रभुः ॥ ३६॥  
  
लोको ब्रह्म गुरुर्ब्रह्म शिष्यो ब्रह्म सदाशिवः ।  
पूर्वं ब्रह्म परं ब्रह्म शुद्धं ब्रह्म शुभाशुभम् ॥ ३७॥  
  
जीव एव सदा ब्रह्म सच्चिदानन्दमस्म्यहम् ।  
सर्वं ब्रह्ममयं प्रोक्तं सर्वं ब्रह्ममयं जगत् ॥ ३८॥  
  
स्वयं ब्रह्म न सन्देहः स्वस्मादन्यन्न किञ्चन ।  
सर्वमात्मैव शुद्धात्मा सर्वं चिन्मात्रमद्वयम् ॥ ३९॥  
  
नित्यनिर्मलरूपात्मा ह्यात्मनोऽन्यन्न किञ्चन ।  
अणुमात्रलसद्रूपमणुमात्रमिदं जगत् ॥ ४०॥  
  
अणुमात्रं शरीरं वा ह्यणुमात्रमसत्यकम् ।  
अणुमात्रमचिन्त्यं वा चिन्त्यं वा ह्यणुमात्रकम् ॥ ४१॥  
  
ब्रह्मैव सर्वं चिन्मात्रं ब्रह्ममात्रं जगत्त्रयम् ।  
आनन्दं परमानन्दमन्यत्किञ्चिन्न किञ्चन ॥ ४२॥  
  
चैतन्यमात्रमोङ्कारं ब्रह्मैव सकलं स्वयम् ।  
अहमेव जगत्सर्वमहमेव परं पदम् ॥ ४३॥  
  
अहमेव गुणातीत अहमेव परात्परः ।  
अहमेव परं ब्रह्म अहमेव गुरोर्गुरुः ॥ ४४॥  
  
अहमेवाखिलाधार अहमेव सुखात्सुखम् ।  
आत्मनोऽन्यज्जगन्नास्ति आत्मनोऽन्यत्सुखं न च ॥ ४५॥  
  
आत्मनोऽन्या गतिर्नास्ति सर्वमात्ममयं जगत् ।  
आत्मनोऽन्यन्नहि क्वापि आत्मनोऽन्यत्तृणं नहि ॥ ४६॥  
  
आत्मनोऽन्यत्तुषं नास्ति सर्वमात्ममयं जगत् ।  
ब्रह्ममात्रमिदं सर्वं ब्रह्ममात्रमसन्न हि ॥ ४७॥  
  
ब्रह्ममात्रं श्रुतं सर्वं स्वयं ब्रह्मैव केवलम् ।  
ब्रह्ममात्रं वृतं सर्वं ब्रह्ममात्रं रसं सुखम् ॥ ४८॥  
  
ब्रह्ममात्रं चिदाकाशं सच्चिदानन्दमव्ययम् ।  
ब्रह्मणोऽन्यतरन्नास्ति ब्रह्मणोऽन्यज्जगन्न च ॥ ४९॥  
  
ब्रह्मणोऽन्यदह नास्ति ब्रह्मणोऽन्यत्फलं नहि ।  
ब्रह्मणोऽन्यत्तृणं नास्ति ब्रह्मणोऽन्यत्पदं नहि ॥ ५०॥  
  
ब्रह्मणोऽन्यद्गुरुर्नास्ति ब्रह्मणोऽन्यमसद्वपुः ।  
ब्रह्मणोऽन्यन्न चाहन्ता त्वत्तेदन्ते नहि क्वचित् ॥ ५१॥  
  
स्वयं ब्रह्मात्मकं विद्धि स्वस्मादन्यन्न किञ्चन ।  
यत्किञ्चिद्दृश्यते लोके यत्किञ्चिद्भाष्यते जनैः ॥ ५२॥  
  
यत्किञ्चिद्भुज्यते क्वापि तत्सर्वमसदेव हि ।  
कर्तृभेदं क्रियाभेदं गुणभेदं रसादिकम् ॥ ५३॥  
  
लिङ्गभेदमिदं सर्वमसदेव सदा सुखम् ।  
कालभेदं देशभेदं वस्तुभेदं जयाजयम् ॥ ५४॥  
  
यद्यद्भेदं च तत्सर्वमसदेव हि केवलम् ।  
असदन्तःकरणकमसदेवेन्द्रियादिकम् ॥ ५५॥  
  
असत्प्राणादिकं सर्वं सङ्घातमसदात्मकम् ।  
असत्यं पञ्चकोशाख्यमसत्यं पञ्च देवताः ॥ ५६॥  
  
असत्यं षड्विकारादि असत्यमरिवर्गकम् ।  
असत्यं षडृतुश्चैव असत्यं षड्रसस्तथा ॥ ५७॥  
  
सच्चिदानन्दमात्रोऽहमनुत्पन्नमिदं जगत् ।  
आत्मैवाहं परं सत्यं नान्याः संसारदृष्टयः ॥ ५८॥  
  
सत्यमानन्दरूपोऽहं चिद्घनानन्दविग्रहः ।  
अहमेव परानन्द अहमेव परात्परः ॥ ५९॥  
  
ज्ञानाकारमिदं सर्वं ज्ञानानन्दोऽहमद्वयः ।  
सर्वप्रकाशरूपोऽहं सर्वाभावस्वरूपकम् ॥ ६०॥  
  
अहमेव सदा भामीत्येवं रूपं कुतोऽप्यसत् ।  
त्वमित्येवं परं ब्रह्म चिन्मयानन्दरूपवान् ॥ ६१॥  
  
चिदाकारं चिदाकाशं चिदेव परमं सुखम् ।  
आत्मैवाहमसन्नाहं कूटस्थोऽहं गुरुः परः ॥ ६२॥  
  
सच्चिदानन्दमात्रोऽहमनुत्पन्नमिदं जगत् ।  
कालो नास्ति जगन्नास्ति मायाप्रकृतिरेव न ॥ ६३॥  
  
अहमेव हरिः साक्षादहमेव सदाशिवः ।  
शुद्धचैतन्यभावोऽहं शुद्धसत्त्वानुभावनः ॥ ६४॥  
  
अद्वयानन्दमात्रोऽहं चिद्घनैकरसोऽस्म्यहम् ।  
सर्वं ब्रह्मैव सततं सर्वं ब्रह्मैव केवलम् ॥ ६५॥  
  
सर्वं ब्रह्मैव सततं सर्वं ब्रह्मैव चेतनम् ।  
सर्वान्तर्यामिरूपोऽहं सर्वसाक्षित्वलक्षणः ॥ ६६॥  
  
परमात्मा परं ज्योतिः परं धाम परा गतिः ।  
सर्ववेदान्तसारोऽहं सर्वशास्त्रसुनिश्चितः ॥ ६७॥  
  
योगानन्दस्वरूपोऽहं मुख्यानन्दमहोदयः ।  
सर्वज्ञानप्रकाशोऽस्मि मुख्यविज्ञानविग्रहः ॥ ६८॥  
  
तुर्यातुर्यप्रकाशोऽस्मि तुर्यातुर्यादिवर्जितः ।  
चिदक्ष्रोऽन् सत्योऽहं वासुदवोऽजररोऽमरः ॥ ६९॥  
  
अहं ब्रह्म चिदाकाशं नित्यं ब्रह्म निरञ्जनम् ।  
शुद्धं बुद्धं सदामुक्तमनामकमरूपकम् ॥ ७०॥  
  
सच्चिदानन्दरूपोऽहमनुन्त्पन्नमिदं जगत् ।  
सत्यासत्यं जगन्नास्ति सङ्कल्पकलनादिकम् ॥ ७१॥  
  
नित्यानन्दमयं ब्रह्म केवलं सर्वदा स्वयम् ।  
अनन्तमव्ययं शान्तमेकरूपमनामयम् ॥ ७२॥  
  
मत्तोऽन्यदस्ति चेन्मिथ्या यथा मरुमरीचिका ।  
वन्ध्याकुमारवचने भीतिश्चेदस्ति किञ्चन ॥ ७३॥  
  
शशशृङ्गेण नागेन्द्रो मृतश्चेज्जगदस्ति तत् ।  
मृगतृष्णाजलं पीत्वा तृप्तश्चेदस्त्विदं जगत् ॥ ७४॥  
  
नरशृङ्गेण नष्टश्चेत्कश्चिदस्त्विदमेव हि ।  
गन्धर्वनगरे सत्ये जगद्भवति सर्वदा ॥ ७५॥  
  
गगने नीलिमासत्ये जगत्सत्यं भविष्यति ।  
शुक्तिकारजतं सत्यं भूषणं चेज्जगद्भवेत् ॥ ७६॥  
  
रज्जुसर्पेण दष्टश्चेन्नरो भवतु संसृतिः ।  
जातरूपेण बाणेन ज्वालाग्नौ नाशिते जगत् ॥ ७७॥  
  
विन्ध्याटव्यां पायसान्नमस्ति चेज्जगदुद्भवः ।  
रम्भास्तम्भेन काष्ठेन पाकसिद्धौ जगद्भवेत् ॥ ७८॥  
  
सद्यः कुमारिकरूपैः पाके सिद्धे जगद्भवेत् ।  
चित्रस्थदीपैस्तमसो नाशश्चेदस्त्विदं जगत् ॥ ७९॥  
  
मासात्पूर्वं मृतो मर्त्यो ह्यागतश्चेज्जगद्भवेत् ।  
तक्रं क्षीरस्वरूपं चेत्क्वचिन्नित्यं जगद्भवेत् ॥ ८०॥  
  
गोस्तनादुद्भवं क्षीरं पुनरारोपणे जगत् ।  
भूरजोऽब्धौ समुत्पन्ने जगद्भवतु सर्वदा ॥ ८१॥  
  
कूर्मरोम्णा गजे बद्धे जगदस्तु मदोत्कटे ।  
नालस्थतन्तुना मेरुश्चालितश्चेज्जगद्भवेत् ॥ ८२॥  
  
तरङ्गमालया सिन्धुर्बद्धश्चेदस्त्विदं जगत् ।  
अग्नेरधश्चेज्ज्वलनं जगद्भवतु सर्वदा ॥ ८३॥  
  
ज्वालावह्निः शीतलश्चेदस्तिरूपमिदं जगत् ।  
ज्वालाग्निमण्डले पद्मवृद्धिश्चेज्जगदस्त्विदम् ॥ ८४॥  
  
महच्छैलेन्द्रनीलं वा सम्भवच्चेदिदं जगत् ।  
मेरुरागत्य पद्माक्षे स्थितश्चेदस्त्विदं जगत् ॥ ८५॥  
  
निगिरेच्चेद्भृङ्गसूनुर्मेरुं चलवदस्त्विदम् ।  
मशकेन हते सिंहे जगत्सत्यं तदास्तु ते ॥ ८६॥  
  
अणुकोटरविस्तीर्णे त्रैलोक्यं चेज्जगद्भवेत् ।  
तृणानलश्च नित्यश्चेत्क्षणिकं तज्जगद्भवेत् ॥ ८७॥  
  
स्वप्नदृष्टं च यद्वस्तु जागरे चेज्जगद्भवः ।  
नदीवेगो निश्चलश्चेत्केनापीदं भवेज्जगत् ॥ ८८॥  
  
क्षुधितस्याग्निर्भोज्यश्चेन्निमिषं कल्पितं भवेत् ।  
जात्यन्धै रत्नविषयः सुज्ञातश्चेज्जगत्सदा ॥ ८९॥  
  
नपुंसककुमारस्य स्त्रीसुखं चेद्भवज्जगत् ।  
निर्मितः शशशृङ्गेण रथश्चेज्जगदस्ति तत् ॥ ९०॥  
  
सद्योजाता तु या कन्या भोगयोग्या भवेज्जगत् ।  
वन्ध्या गर्भाप्ततत्सौख्यं ज्ञाता चेदस्त्विदं जगत् ॥ ९१॥  
  
काको वा हंसवद्गच्छेज्जगद्भवतु निश्चलम् ।  
महाखरो वा सिंहेन युध्यते चेज्जगत्स्थितिः ॥ ९२॥  
  
महाखरो गजगतिं गतश्चेज्जगदस्तु तत् ।  
सम्पूर्णचन्द्रसूर्यश्चेज्जगद्भातु स्वयं जडम् ॥ ९३॥  
  
चन्द्रसूर्यादिकौ त्यक्त्वा राहुश्चेद्दृश्यते जगत् ।  
भृष्टबीजसमुत्पन्नवृद्धिश्चेज्जगदस्तु सत् ॥ ९४॥  
  
दरिद्रो धनिकानां च सुखं भुङ्क्ते तदा जगत् ।  
शुना वीर्येण सिंहस्तु जितो यदि जगत्तदा ॥ ९५॥  
  
ज्ञानिनो हृदयं मूढैर्ज्ञातं चेत्कल्पनं तदा ।  
श्वानेन सागरे पीते निःशेषेण मनो भवेत् ॥ ९६॥  
  
शुद्धाकाशो मनुष्येषु पतितश्चेत्तदा जगत् ।  
भूमौ वा पतितं व्योम व्योमपुष्पं सुगन्धकम् ॥ ९७॥  
  
शुद्धाकाशे वने जाते चलिते तु तदा जगत् ।  
केवले दर्पणे नास्ति प्रतिबिम्बं तदा जगत् ॥ ९८॥  
  
अजकुक्षौ जगन्नास्ति ह्यात्मकुक्षौ जगन्नहि ।  
सर्वथा भेदकलनं द्वैताद्वैतं न विद्यते ॥ ९९॥  
  
मायाकार्यमिदं भेदमस्ति चेद्ब्रह्मभावनम् ।  
देहोऽहमिति दुःखं चेद्ब्रह्माहमिति निश्चयः ॥ १००॥  
  
हृदयग्रन्थिरस्तित्वे छिद्यते ब्रह्मचक्रकम् ।  
संशये समनुप्राप्ते ब्रह्मनिश्चयमाश्रयेत् ॥ १०१॥  
  
अनात्मरूपचोरश्चेदात्मरत्नस्य रक्षणम् ।  
नित्यानन्दमयं ब्रह्म केवलं सर्वदा स्वयम् ॥ १०२॥  
  
एवमादिसुदृष्टान्तैः साधितं ब्रह्ममात्रकम् ।  
ब्रह्मैव सर्वभवनं भुवनं नाम सन्त्यज ॥ १०३॥  
  
अहं ब्रह्मेति निश्चित्य अहम्भावं परित्यज ।  
सर्वमेव लयं याति सुप्तहस्तस्थपुष्पवत् ॥ १०४॥  
  
न देहो न च कर्माणि सर्वं ब्रह्मैव केवलम् ।  
न भूतं न च कार्यं च न चावस्थाचतुष्टयम् ॥ १०५॥  
  
लक्षणात्रयविज्ञानं सर्वं ब्रह्मैव केवलम् ।  
सर्वव्यापारमुत्सृज्य ह्यहं ब्रह्मेति भावय ॥ १०६॥  
  
अहं ब्रह्म न सन्देहो ह्यहं ब्रह्म चिदात्मकम् ।  
सच्चिदानन्दमात्रोऽहमिति निश्चित्य तत्त्यज ॥ १०७॥  
  
शाङ्करीयं महाशास्त्रं न देयं यस्य कस्यचित् ।  
नास्तिकाय कृतघ्नाय दुर्वृत्ताय दुरात्मने ॥ १०८॥  
  
गुरुभक्तिविशुद्धान्तःकरणाय महात्मने ।  
सम्यक्परीक्ष्य दातव्यं मासं षाण्मासवत्सरम् ॥ १०९॥  
  
सर्वोपनिषदभ्यासं दूरतस्त्यज्य सादरम् ।  
तेजोबिन्दूपनिषदमभ्यसेत्सर्वदा मुदा ॥ ११०॥  
  
सकृदभ्यासमात्रेण ब्रह्मैव भवति स्वयम् ।  
ब्रह्मैव भवति स्वयमित्युपनिषत् ॥  
  
ॐ सह नाववतु ॥ सह नौ भुनक्तु ॥  
  
सह वीर्यं करवावहै ॥  
  
तेजस्विनावधीतमस्तु मा विद्विषावहै ॥  
  
इति तेजोबिन्दूपनिषत्समाप्ता ॥  
  
  
''
  
