---
Author: Vedic Tradition
Category: upanishhat, upanishad
Description-comments: 47/108; Rig Veda, Sanyasa Upanishad
File name: nirvana.itx
Language: Sanskrit
Latest update: July, 3, 1999, October 6, 2018
Location: doc_upanishhat
Proofread by: Sunder Hattangadi (sunderh at hotmail.com)
Send corrections to: Sanskrit@cheerful.com
Site access: https://sanskritdocuments.org
Subject: philosophy/religion/hinduism
Sublocation: upanishhat
Text title: Nirvana Upanishad
Transliterated by: Sunder Hattangadi (sunderh at hotmail.com)
engtitle: Nirvana Upanishad
itxtitle: nirvANopaniShat
title: निर्वाणोपनिषत्

---
  
 निर्वाणोपनिषत्   
(ऋग्वेदीय सन्न्यासोपनिषत्)  
  
निर्वाणोपनिषद्वेद्यं निर्वाणानन्दतुन्दिलम् ।  
त्रैपदानन्दसाम्राज्यं स्वमात्रमिति चिन्तयेत् ॥  
  
ॐ वाङ्मे मनसि प्रतिष्ठिता । मनो मे वाचि प्रतिष्ठितम् ।  
आविरावीर्म एधि । वेदस्य मा आणीस्थः ।  
श्रुतं मे मा प्रहासीः । अनेनाधीतेनाहोरात्रान्सन्दधामि ।  
ऋतं वदिष्यामि । सत्यं वदिष्यामि ।  
तन्मामवतु । तद्वक्तारमवतु ।  
अवतु मामवतु वक्तारम् ।  
ॐ शान्तिः  शान्तिः  शान्तिः ॥  
  
अथ निर्वाणोपनिषदं व्याख्यास्यामः ।  
परमहंसः सोऽहम् । परिव्राजकाः पश्चिमलिङ्गाः ।  
मन्मथ क्षेत्रपालाः । गगनसिद्धान्तः अमृतकल्लोलनदी ।  
अक्षयं निरञ्जनम् । निःसंशय ऋषिः ।  
निर्वाणोदेवता । निष्कुलप्रवृत्तिः । निष्केवलज्ञानम् ।  
ऊर्ध्वाम्नायः । निरालम्ब पीठः । संयोगदीक्षा ।  
वियोगोपदेशः । दीक्षासन्तोषपानं च ।  
द्वादशावदित्यावलोकनम् । विवेकरक्षा ।  
करुणैव केलिः । आनन्दमाला ।  
एकान्तगुहायां मुक्तासनसुखगोष्टी । अकल्पितभिक्षाशी ।  
हंसाचारः ।सर्वभूतान्तर्वर्ती हंस इति प्रतिपादनम् ।  
धैर्यकन्था । उदासीन कौपीनम् । विचारदण्डः ।  
ब्रह्मावलोकयोगपट्टः ।श्रियां पादुका । परेच्छाचरणम् ।  
कुण्डलिनीबन्धः । परापवादमुक्तो जीवन्मुक्तः ।  
शिवयोगनिद्रा च । खेचरीमुद्रा च । परमानन्दी ।  
निर्गतगुणत्रयम् । विवेकलभ्यं मनोवागगोचरम् ।  
अनित्यं जगद्यज्जनितं स्वप्नजगदभ्रगजादितुल्यम् ।  
तथा देहादिसङ्घातं मोहगुणजालकलितं तद्रज्जुसर्पवत्कल्पितम् ।  
विष्णुविद्यादिशताभिधानलक्ष्यम् ।  
अङ्कुशो मार्गः । शून्यं न सङ्केतः ।  
परमेश्वरसत्ता । सत्यसिद्धयोगो मठः ।  
अमरपदं तत्स्वरूपम् ।  
आदिब्रह्मस्वसंवित् । अजपा गायत्री । विकारदण्डो ध्येयः ।  
मनोनिरोधिनी कन्था । योगेन सदानन्दस्वरूपदर्शनम् ।  
आनन्द भिक्षाशी । महाश्मशानेऽप्यानन्दवने वासः ।  
एकान्तस्थानम् । आनन्दमठम् । उन्मन्यवस्था ।  
शारदा चेष्टा । उन्मनी गतिः । निर्मलगात्रम् ।  
निरालम्बपीठम् । अमृतकल्लोलानन्दक्रिया ।  
पाण्डरगगनम् । महासिद्धान्तः ।  
शमदमादिदिव्यशक्त्याचरणे क्षेत्रपात्रपटुता ।  
परावरसंयोगः । तारकोपदेशाः । अद्वैतसदानन्दो देवता ।  
नियमः स्वातरिन्द्रियनिग्रहः ।  
भयमोहशोकक्रोधत्यागस्त्यागः । अनियामकत्वनिर्मलशक्तिः ।  
स्वप्रकाशब्रह्मतत्त्वे शिवशक्तिसम्पुटित प्रपञ्चच्छेदनम् ।  
तथा पत्राक्षाक्षिकमण्डलुः ।  
भवाभावदहनम् । बिभ्रत्याकाशाधारम् ।  
शिवं तुरीयं यज्ञोपवीतम् । तन्मया शिखा ।  
चिन्मयं चोत्सृष्टिदण्डम् । सन्तताक्षिकमण्डलुम् ।  
कर्मनिर्मूलनं कन्था । मायाममताहङ्कारदहनम् ।  
स्प्रशाने अनाहताङ्गी । निस्त्रैगुण्यस्वरूपानुसन्धानं समयम् ।  
भ्रान्तिहरणम् । कामादिवृत्तिदहनम् । काठिन्यदृढकौपीनम् ।  
चीराजिनवासः । अनाहतमन्त्रः । अक्रिययैव जुष्टम् ।  
स्वेच्छाचारस्वस्वभावो मोक्षः परं ब्रह्म ।  
प्लववदाचरणम् । ब्रह्मचर्यशान्तिसङ्ग्रहणम् ।  
ब्रह्मचर्याश्रमेऽधीत्य ससर्वसंविन्न्यासं सन्न्यासम् ।  
अन्ते ब्रह्माखण्डाकारम् । नित्यं सर्वसन्देहनाशनम् ।  
एतन्निर्वाणदर्शनम् ।  
शिष्यं पुत्रं विना न देयमित्युपनिषत् ।  
ॐ वाङ्मे मनसीति शान्तिः ॥  
  
इति निर्वाणोपनिषत् समाप्ता ।  
  
''
  
