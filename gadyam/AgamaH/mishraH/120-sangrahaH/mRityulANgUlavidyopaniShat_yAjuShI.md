---
Category: upanishhat, upanishad
File name: mRRityulAngUlavidyopaniShat.itx
Language: Sanskrit
Latest update: March 6, 2016
Location: doc_upanishhat
Proofread by: DPD
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: upanishhat
Text title: mRRityulAngUlavidyopaniShad
Transliterated by: DPD, help from Alex
engtitle: yAjuShI mRityulANgUlavidyopaniShat
itxtitle: mRityulANgUlavidyopaniShat yAjuShI
title: मृइत्युलाण्गूलविद्योपनिषत् याजुषी

---
  
 याजुषी मृत्युलाङ्गूलविद्योपनिषत्   
  
ॐ सहनाववतु ॥ सहनौभुनक्तु ॥  
  
सह वीर्यं करवावहै ॥  
  
तेजस्विनावधीतमस्तु मा विद्विषावहै ॥  
  
ॐ शान्तिः । शान्तिः ॥ शान्तिः ॥।  
  
ॐ एकदा महाकैलासे सुखासीनं महादेवमुपगम्य प्रणिपत्य  
भो भगवन् मृत्युलाङ्गूलविद्यामनुब्रूहीत्युवाच वसिष्ठः ।  
अथाह भगवान्महादेवो मृत्युलाङ्गुलविद्यां वक्ष्यामीति ।  
मृत्योस्समयावबोधनात् मृत्युलाङ्गुलमित्युच्यते ।   
  
अस्याः श्रीमृत्युलाङ्गूलविद्यायाः  उलूकनाङ्गनो भगवानृषिः ।   
अनुष्टुप्छन्दः । मृत्युलाङ्गूलो देवता । क्लामित्यादिन्यासाः ।  
  
॥ ध्यानम् ॥  
  
नीलपर्वतसङ्काश रुद्रकोपसमुद्भव ।  
कालदण्डधर श्रीमन्वैवस्वत नमोऽस्तु ते ॥  
  
अथातो योगविन्यासो मधुवादिनी अहङ्कारो नाहङ्कारस्य ॥  
  
ऋतँ सत्यं परं ब्रह्म पुरुषं कृष्ण पिङ्गलम् ।  
ऊध्वरेतं विरूपाक्षं विश्वरूपाय वै नमो नमः ॥  
  
लमित्यादिपञ्चपूजा ।   
  
इयं विद्या सायम्प्रातः सन्ध्ययोरुपस्थानात्पूर्वं  
विस्तृताङ्गुष्ठतर्जनीमुद्रया सव्यं पाणिं भूमौ विन्यस्य  
दक्षिणाभिमुखं शिष्टैर्जप्यते । स्वान्त्यकाल ज्ञानमपि  
सुकरमस्या जपानुष्ठानेन इत्यप्याहुश्च मान्त्रिकाः ॥  
  
॥ मूलमन्त्रः ॥  
  
ॐ नमो भगवते उमापतये वरवृषभ फेनकपोलाय  
पशुपतये नमो नमः ॥  
  
इति स्मृते मृत्युलाङ्गूले ब्रह्महाऽब्रह्महा भवति ।  
स्वर्णस्तेयी अस्तेयी भवति । सुरापायी अपायी भवति ।  
गुरुतल्पगामी अगामी भवति । अब्रह्मचारी सुब्रह्मचारी भवति ।  
एकवारेण जपित्वा अष्टोत्तर शतसहस्रलक्ष गायत्री जप फलानि भवन्ति ।  
अष्टौ ब्राह्मणान् सम्यक्ग्राहयित्वा- ब्रह्म लोकमवाप्रोति ।  
यदि कश्चिन्न ब्रूयात् - कुष्ठी कुनखी भवति ।   
दीयमानो न गृह्णीयात् अन्धो भवति । षड्भिर्मासैः प्रमुच्यते ।  
स्त्रीणां योनौ - अहरहः प्रयुञ्जानः सर्वात्पापात्पूतो भवति ।  
मृत्युः प्रीयताम् । मृत्युर्नीलकण्ठः । अपरिमितमायुर्भवति ।  
शतवर्षाणि जीवन्ति । नश्यति मन्त्रो नश्यति तन्त्रो नश्यति यन्त्रः ।   
न च पुनरावृत्या । यदि पुनरावृत्या ऋषीणां कुले महामेधावी भवति ।   
इत्याह भगवान्महादेवो वसिष्ठायेत्युपनिषत् ॥  
  
ॐ सहनाववतु ॥ सहनौभुनक्तु ॥  
  
सह वीर्यं करवावहै ॥  
  
तेजस्विनावधीतमस्तु मा विद्विषावहै ॥  
  
ॐ शान्तिः । शान्तिः ॥ शान्तिः ॥।  
  
  
Proofread by DPD  
  
