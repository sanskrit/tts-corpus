---
Author: Vedic Tradition
Category: upanishhat, upanishad
Description-comments: 44 / 108; Shukla YajurVeda - Yoga upanishad
File name: trishikhi.itx
Indexextra: (Translation)
Language: Sanskrit
Latest update: Mar. 4, 2000
Location: doc_upanishhat
Proofread by: Sunder Hattangadi (sunderh at hotmail.com)
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism
Sublocation: upanishhat
Text title: Trishikhibrahmana Upanishad
Transliterated by: Sunder Hattangadi (sunderh at hotmail.com)
engtitle: Trishikhibrahmana Upanishad
itxtitle: trishikhibrAhmaNopaniShat
title: त्रिशिखिब्राह्मणोपनिषत्

---
  
 त्रिशिखिब्राह्मणोपनिषत्   
  
योगज्ञानैकसंसिद्धशिवतत्त्वतयोज्ज्वलम् ।  
प्रतियोगिविनिर्मुक्तं परम्ब्रह्म भवाम्यहम् ॥  
  
ॐ पूर्णमदः पूर्णमिदं पूर्णात्पूर्णमुदच्यते ।  
पूर्णस्य पूर्णमादाय पूर्णमेवावशिष्यते ॥  
  
ॐ शान्तिः शान्तिः शान्तिः ॥  
  
ॐ त्रिशिखी ब्राह्मण आदित्यलोकं जगाम तं गत्वोवाच ।  
भगवन् किं देहः किं प्राणः किं कारण किमात्मा स  
होवाच सर्वमिदं शिव एव विजानीहि । किन्तु नित्यः शुद्धो  
निरञ्जनो विभुरद्वयः शिव एकः स्वेन भासेदं सर्वं  
दृष्ट्वा तप्तायःपिण्डवदेकं भिन्नवदवभासते ।  
तद्भासकं किमिति चेदुच्यते । सच्छब्दवाच्य-  
मविद्याशबलं ब्रह्म । ब्रह्मणोऽव्यक्तम् । अव्यक्तान्महत् ।  
महतोऽहङ्कारः । अहङ्कारात्पञ्चतन्मात्राणि ।  
पञ्चतन्मात्रेभ्यः पञ्चमहाभूतानि ।  
पञ्चमहाभूतेभ्योऽखिलं जगत् ॥  
  
तदखिलं किमिति । भूतविकारविभागादिरिति । एकस्मिन्पिण्डे  
कथं भूतविकारविभाग इति । तत्तत्कार्यकारणभेदरूपे-  
णांशतत्त्ववाचकवाच्यस्थानभेदविषयदेवताकोश-  
भेदविभागा भवन्ति । अथाकाशोऽन्तःकरणमनोबुद्धि-  
चिताहङ्कारः । वायुः समानोदानव्यानापानप्राणाः ।  
वह्निः श्रोत्रत्वक्चक्षुर्जिह्वाघ्राणानि । आपः शब्दस्पर्श-  
रूपरसगन्धाः । पृथिवी वाक्पाणिपादपायूपस्थाः ।  
ज्ञानसङ्कल्पनिश्चयानुसन्धानाभिमाना आकाश-  
कार्यान्तःकरणविषयाः । समीकरणोन्ननयनग्रहण-  
श्रवणोच्छ्वासा वायुकार्यप्राणादिविषयाः ।  
शब्दस्पर्शरूपरसगन्धा अग्निकार्यज्ञानेन्द्रिय-  
विषया अबाश्रिताः । वचनादानगमनविसर्गानन्दाः  
पृथिवीकार्यकर्मेन्द्रियविषयाः । कर्मज्ञानेन्द्रिय-  
विषयेषु प्राणतन्मात्रविषया अन्तर्भूताः ।  
मनोबुद्ध्योश्चित्ताहङ्कारौ चान्तर्भूतौ ।  
अवकाशविधूतदर्शनपिण्डीईकरणधारणाः सूक्ष्मतमा  
जैवतन्मात्रविषयाः । एवं द्वादशाङ्गानि  
आध्यात्मिकान्याधिभौतिकान्याधिदैविकानि । अत्र  
निशाकरचतुर्मुखदिग्वातार्कवरुणाश्व्यग्नीन्द्रोपेन्द्र-  
प्रजापतियमा इत्यक्षाधिदेवतारूपैर्द्वादश-  
नाड्यन्तःप्रवृत्ताः प्राणा एवाङ्गानि अङ्गज्ञानं  
तदेव ज्ञातेति । अथ व्योमानिलानलजलान्नानां  
पञ्चीकरणमिति । ज्ञातृत्वं समानयोगेन श्रोत्रद्वारा  
शब्दगुणो वागधिष्ठित आकाशे तिष्ठति आकाशस्तिष्ठति ।  
मनोव्यानयोगेन त्वग्द्वारा स्पर्शगुणः पाण्यधिष्ठितो  
वायौ तिष्ठति वायुस्तिष्ठति । बुद्धिरुदानयोगेन  
चक्षुर्द्वारा रूपगुणः पादाधिष्ठितोऽग्नौ  
तिष्ठत्यग्निस्तिष्ठति । चित्तमपानयोगेन जिह्वाद्वारा  
रसगुण उपस्थाधिष्ठितोऽप्सु तिष्ठत्यापस्तिष्ठन्ति ।  
अहङ्कारः प्राणयोगेन घ्राणद्वारा गन्धगुणो  
गुदाधिष्ठितः पृथिव्यां तिष्ठति पृथिवी तिष्ठति  
य एवं वेद । अत्रैते श्लोका भवन्ति ।  
पृथग्भूते षोडश कलाः स्वार्थभागान्परान्क्रमात् ।  
अन्तःकरणव्यानाक्षिरसपायुनभःक्रमात् ॥ १॥  
  
मुख्यात्पूर्वोत्तरैर्भागैर्भूतेभूते चतुश्चतुः ।  
पूर्वमाकाशमाश्रित्य पृथिव्यादिषु संस्थिताः ॥ २॥  
  
मुख्यादूर्ध्वे परा ज्ञेया न परानुत्तरान्विदुः ।  
एवमंशो ह्यभूत्तस्मात्तेभ्यश्चांशो ह्यभूत्तथा ॥ ३॥  
  
तस्मादन्योन्यमाश्रित्य ह्योतं प्रोतमनुक्रमात् ।  
पञ्चभूतमयी भूमिः सा चेतनसमन्विता ॥ ४॥  
  
तत ओषधयोऽन्नं च ततः पिण्डाश्चतुर्विधाः ।  
रसासृङ्मांसमेदोऽस्थिमज्जाशुक्राणि धातवः ॥ ५॥  
  
केचित्तद्योगतः पिण्डा भूतेभ्यः सम्भवाः क्वचित् ।  
तस्मिन्नन्नमयः पिण्डो नाभिमण्डलसंस्थिताः ॥ ६॥  
  
अस्य मध्येऽस्ति हृदयं सनालं पद्मकोशवत् ।  
सत्त्वान्तर्वर्तिनो देवाः कर्त्रहङ्कारचेतनाः ॥ ७॥  
  
अस्य बीजं तमःपिण्डं मोहरूपं जडं घनम् ।  
वर्तते कण्ठमाश्रित्य मिश्रीभूतमिदं जगत् ॥ ८॥  
  
प्रत्यगानन्दरूपात्मा मूर्ध्नि स्थाने परे पदे ।  
अनन्तशक्तिसंयुक्तो जगद्रूपेण भासते ॥ ९॥  
  
सर्वत्र वर्तते जाग्रत्स्वप्नं जाग्रति वर्तते ।  
सुषुप्तं च तुरीयं च नान्यावस्थासु कुत्रचित् ॥ १०॥  
  
सर्वदेशेष्वनुस्यूतश्चतूरूपः शिवात्मकः ।  
यथा महाफले सर्वे रसाः सर्वप्रवर्तकाः ॥ ११॥  
  
तथैवान्नमये कोशे कोशास्तिष्ठन्ति चान्तरे ।  
यथा कोशस्तथा जीवो यथा जीवस्तथा शिवः ॥ १२॥  
  
सविकारस्तथा जीवो निर्विकारस्तथा शिवः ।  
कोशास्तस्य विकारास्ते ह्यवस्थासु प्रवर्तकाः ॥ १३॥  
  
यथा रसाशये फेनं मथनादेव जायते ।  
मनो निर्मथनादेव विकल्पा बहवस्तथा ॥ १४॥  
  
कर्मणा वर्तते कर्मी तत्त्यागाच्छान्तिमाप्नुयात् ।  
अयने दक्षिणे प्राप्ते प्रपञ्चाभिमुखं गतः ॥ १५॥  
  
अहङ्काराभिमानेन जीवः स्याद्धि सदाशिवः ।  
स चाविवेकप्रकृतिसङ्गत्या तत्र मुह्यते ॥ १६॥  
  
नानायोनिशतं गत्वा शेतेऽसौ वासनावशात् ।  
विमोक्षात्सञ्चरत्येव मत्स्यः कूलद्वयं यथा ॥ १७॥  
  
ततः कालवशादेव ह्यात्मज्ञानविवेकतः ।  
उत्तराभिमुखो भूत्वा स्थानात्स्थानान्तरं क्रमात् ॥ १८॥  
  
मूर्ध्न्याधायात्मनः प्राणान्योगाभ्यासं स्थितश्चरन् ।  
योगात्सञ्जायते ज्ञानं ज्ञानाद्योगः प्रवर्तते ॥ १९॥  
  
योगज्ञानपरो नित्यं स योगी न प्रणश्यति ।  
विकारस्थं शिवं पश्येद्विकारश्च शिवेन तु ॥ २०॥  
  
योगप्रकाशकं योगैर्ध्यायेच्चानन्य भावनः ।  
योगज्ञाने न विद्येते तस्य भावो न सिद्ध्यति ॥ २१॥  
  
तस्मादभ्यासयोगेन मनःप्राणान्निरोधयेत् ।  
योगी निशितधारेण क्षुरेणैव निकृन्तयेत् ॥ २२॥  
  
शिखा ज्ञानमयी वृत्तिर्यमाद्यष्टाङ्गसाधनैः ।  
ज्ञानयोगः कर्मयोग इति योगो द्विधा मतः ॥ २३॥  
  
क्रियायोगमथेदानीं श्रुणु ब्राह्मणसत्तम ।  
अव्याकुलस्य चित्तस्य बन्धनं विषये क्वचित् ॥ २४॥  
  
यत्संयोगो द्विजश्रेष्ठ स च द्वैविध्यमश्नुते ।  
कर्म कर्तव्यमित्येव विहितेष्वेव कर्मसु ॥ २५॥  
  
बन्धनं मनसो नित्यं कर्मयोगः स उच्यते ।  
यत्त चित्तस्य सततमर्थे श्रेयसि बन्धनम् ॥ २६॥  
  
ज्ञानयोगः स विज्ञेयः सर्वसिद्धिकरः शिवः ।  
यस्योक्तलक्षणे योगे द्विविधेऽप्यव्ययं मनः ॥ २७॥  
  
स याति परमं श्रेयो मोक्षलक्षणमञ्जसा ।  
देहेन्द्रियेषु वैराग्यं यम इत्युच्यते बुधैः ॥ २८॥  
  
अनुरक्तिः परे तत्त्वे सततं नियमः स्मृतः ।  
सर्ववस्तुन्युदासीनभावमासनमुत्तमम् ॥ २९॥  
  
जगत्सर्वमिदं मिथ्याप्रतीतिः प्राणसंयमः ।  
चित्तस्यान्तर्मुखीभावः प्रत्याहारस्तु सत्तम ॥ ३०॥  
  
चित्तस्य निश्चलीभावो धारणा धारणं विदुः ।  
सोऽहं चिन्मात्रमेवेति चिन्तनं ध्यानमुच्यते ॥ ३१॥  
  
ध्यानस्य विस्मृतिः सम्यक्समाधिरभिधीयते ।  
अहिंसा सत्यमस्तेयं ब्रह्मचर्यं दयार्जवम् ॥ ३२॥  
  
क्षमा धृतिर्मिताहारः शौचं चेति यमादश ।  
तपःसन्तुष्टिरास्तिक्यं दानमाराधनं हरेः ॥ ३३॥  
  
वेदान्तश्रवणं चैव ह्रीर्मतिश्च जपो व्रतम् ॥ इति ।  
आसनानि तदङ्गानि स्वस्तिकादीनि वै द्विज ॥ ३४॥  
  
वर्ण्यन्ते स्वस्तिकं पादतलयोरुभयोरपि ।  
पूर्वोत्तरे जानुनी द्वे कृत्वासनमुदीरितम् ॥ ३५॥  
  
सव्ये दक्षिणगुल्फं तु पृष्ठपार्श्वे नियोजयेत् ।  
दक्षिणेऽपि तथा सव्यं गोमुखं गोर्मुखं यथा ॥ ३६॥  
  
एकं चरणमन्यस्मिन्नूरावारोप्य निश्चलः ।  
आस्ते यदिदमेनोघ्नं वीरासनमुदीरितम् ॥ ३७॥  
  
गुदं नियम्य गुल्फाभ्यां व्युत्क्रमेण समाहितः ।  
योगासनं भवेदेतदिति योगविदो विदुः ॥ ३८॥  
  
ऊर्वोरुपरिवै धत्ते यदा पादतले उभे ।  
पद्मासनं भवेदेतत्सर्वव्याधिविषापहम् ॥ ३९॥  
  
पद्मासनं सुसंस्थाप्य तदङ्गुष्ठद्वयं पुनः ।  
व्युत्क्रमेणैव हस्ताभ्यां बद्धपद्मासनं भवेत् ॥ ४०॥  
  
पद्मासनं सुसंस्थाप्य जानूर्वोरन्तरे करौ ।  
निवेश्य भूमावातिष्ठेद्व्योमस्थः कुक्कुटासनः ॥ ४१॥  
  
कुक्कुटासनबन्धस्थो दोर्भ्यां सम्बध्य कन्धरम् ।  
शेते कूर्मवदुत्तान एतदुत्तानकूर्मकम् ॥ ४२॥  
  
पादाङ्गुष्ठौ तु पाणिभ्यां गृहीत्वा श्रवणावधि ।  
धनुराकर्षकाकृष्टं धनुरासनमीरितम् ॥ ४३॥  
  
सीवनीं गुल्फदेशाभ्यां निपीड्य व्युत्क्रमेण तु ।  
प्रसार्य जानुनोर्हस्तावासनं सिंहरूपकम् ॥ ४४॥  
  
गुल्फौ च वृषणस्याधः सीवन्युभयपार्श्वयोः ।  
निवेश्य पादौ हस्ताभ्यां बध्वा भद्रासनं भवेत् ॥ ४५॥  
  
सीवनीपार्श्वमुभयं गुल्फाभ्यां व्युत्क्रमेण तु ।  
निपीड्यासनमेतच्च मुक्तासनमुदीरितम् ॥ ४६॥  
  
अवष्टभ्य धरां सम्यक्तलाभ्यां हस्तयोर्द्वयोः ।  
कूर्परौ नाभिपार्श्वे तु स्थापयित्वा मयूरवत् ॥ ४७॥  
  
समुन्नतशिरःपादं मयूरासनमिष्यते ।  
वामोरुमूले दक्षाङ्घ्रिं जान्वोर्वेष्टितपाणिना ॥ ४८॥  
  
वामेन वामाङ्गुष्ठं तु गृहीतं मत्स्यपीठकम् ।  
योनिं वामेन सम्पीड्य मेढ्रादुपरि दक्षिणम् ॥ ४९॥  
  
ऋजुकायः समासीनः सिद्धासनमुदीरितम् ।  
प्रसार्य भुवि पादौ तु दोर्भ्यामङ्गुष्ठमादरात् ॥ ५०॥  
  
जानूपरि ललाटं तु पश्चिमं तानमुच्यते ।  
येनकेन प्रकारेण सुखं धार्यं च जायते ॥ ५१॥  
  
तत्सुखासनमित्युक्तमशक्तस्तत्समाचरेत् ।  
आसनं विजितं येन जितं तेन जगत्त्रयम् ॥ ५२॥  
  
यमैश्च नियमैश्चैव आसनैश्च सुसंयतः ।  
नाडीशुद्धिं च कृत्वादौ प्राणायामं समाचरेत् ॥ ५३॥  
  
देहमानं स्वाङ्गुलिभिः षण्णवत्यङ्गुलायतम् ।  
प्राणः शरीरादधिको द्वादशाङ्गुलमानतः ॥ ५४॥  
  
देहस्थमनिलं देहसमुद्भूतेन वह्निना ।  
न्यूनं समं वा योगेन कुर्वन्ब्रह्मविदिष्यते ॥ ५५॥  
  
देहमध्ये शिखिस्थानं तप्तजाम्बूनदप्रभम् ।  
त्रिकोणं द्विपदामन्यच्चतुरस्रं चतुष्पदम् ॥ ५६॥  
  
वृत्तं विहङ्गमानां तु षडस्रं सर्पजन्मनाम् ।  
अष्टास्रं स्वेदजानां तु तस्मिन्दीपवदुज्ज्वलम् ।  
कन्दस्थानं मनुष्याणां देहमध्यं नवाङ्गुलम् ।  
चतुरङ्गुलमुत्सेधं चतुरङ्गुलमायतम् ॥ ५७॥  
  
अण्डाकृति तिरश्चां च द्विजानां च चतुष्पदाम् ।  
तुन्दमध्यं तदिष्टं वै तन्मध्यं नाभिरिप्यते ॥ ५८॥  
  
तत्र चक्रं द्वादशारं तेषु विष्ण्वादिमूर्तयः ।  
अहं तत्र स्थितश्चक्रं भ्रामयामि स्वमायया ॥ ५९॥  
  
अरेषु भ्रमते जीवः क्रमेण द्विजसत्तम ।  
तन्तुपञ्जरमध्यस्था यथा भ्रमति लूतिका ॥ ६०॥  
  
प्राणाधिरूढश्चरति जीवस्तेन विना नहि ।  
तस्योर्ध्वे कुण्डलीस्थानं नाभेस्तिर्यगथोर्ध्वतः ॥ ६१॥  
  
अष्टप्रकृतिरूपा सा चाष्टधा कुण्डलीकृता ।  
यथावद्वायुसारं च ज्वलनादि च नित्यशः ॥ ६२  
परितः कन्दपार्श्वे तु निरुध्येव सदा स्थिता ।  
मुखेनैव समावेष्ट्य ब्रह्मरन्ध्रमुखं तथा ॥ ६३॥  
  
योगकालेन मरुता साग्निना बोधिता सती ।  
स्फुरिता हृदयाकाशे नागरूपा महोज्ज्वला ॥ ६४॥  
  
अपनाद्द्वयङ्गुलादूर्ध्वमधो मेढ्रस्य तावता ।  
देहमध्यं मनुष्याणां हृन्मध्यं तु चतुष्पदाम् ॥ ६५॥  
  
इतरेषां तुन्दमध्ये प्राणापानसमायुताः ।  
चतुष्प्रकारद्व्ययुते देहमध्ये सुषुम्नया ॥ ६६॥  
  
कन्दमध्ये स्थिता नाडी सुषुम्ना सुप्रतिष्ठिता ।  
पद्मसूत्रप्रतीकाशा ऋजुरूर्ध्वप्रवर्तिनी ॥ ६७॥  
  
ब्रह्मणो विवरं यावद्विद्युदाभासनालकम् ।  
वैष्णवी ब्रह्मनाडी च निर्वाणप्राप्तिपद्धतिः ॥ ६८॥  
  
इडा च पिङ्गला चैव तस्याः सव्येतरे स्थिते ।  
इडा समुत्थिता कन्दाद्वामनासापुटावधि ॥ ६९॥  
  
पिङ्गला चोत्थिता तस्माद्दक्षनासापुटावधि ।  
गान्धारी हस्तिजिह्वा च द्वे चान्ये नाडिके स्थिते ॥ ७०॥  
  
पुरतः पृष्ठतस्तस्य वामेतरदृशौ प्रति ।  
पूषा यशस्विनी नाड्यौ तस्मादेव समुत्थिते ॥ ७१॥  
  
सव्येतरश्रुत्यवधि पायुमूलादलम्बुअसा ।  
अधोगता शुभा नाडी मेढ्रान्तावधिरायता ॥ ७२॥  
  
पादाङ्गुष्ठावधिः कन्दादधोयाता च कौशिकी ।  
दशप्रकारभूतास्ताः कथिताः कन्दसम्भवाः ॥ ७३॥  
  
तन्मूला बहवो नाड्यः स्थूलसूक्ष्माश्च नाडिकाः ।  
द्वासप्ततिसहस्राणि स्थूलाः सूक्ष्माश्च नाडयः ॥ ७४॥  
  
सङ्ख्यातुं न शक्यन्ते स्थूलमूलाः पृथग्विधाः ।  
यथाश्वत्थदले सूक्ष्माः स्थूलाश्च विततास्तथा ॥ ७५॥  
  
प्राणापानौ समानश्च उदानो व्यान एव च ।  
नागः कूर्मश्च कृकरो देवदत्तो धनञ्जयः ॥ ७६॥  
  
चरन्ति दशनाडीषु दश प्राणादिवायवः ।  
प्राणादिपञ्चकं तेषु प्रधानं तत्र च द्वयम् ॥ ७७॥  
  
प्राण एवाथवा ज्येष्ठो जीवात्मानं बिभर्ति यः ।  
आस्यनासिकयोर्मध्यं हृदयं नाभिमण्डलम् ॥ ७८॥  
  
पादाङ्गुष्ठमिति प्राणस्थानानि द्विजसत्तम ।  
अपानश्चरति ब्रह्मन्गुदमेढ्रोरुजानुषु ॥ ७९॥  
  
समानः सर्वगात्रेषु सर्वव्यापी व्यवस्थितः ।  
उदानः सर्वसन्धिस्थः पादयोर्हस्तयोरपि ॥ ८०॥  
  
व्यानः श्रोत्रोरुकट्यां च गुल्फस्कन्धगलेषु च ।  
नागादिवायवः पञ्च त्वगस्थादिषु संस्थिताः ॥ ८१॥  
  
तुन्दस्थजलमन्नं च रसादीनि समीकृतम् ।  
तुन्दमध्यगतः प्राणस्तानि कुर्यात्पृथक्पृथक् ॥ ८२॥  
  
इत्यादिचेष्टनं प्राणः करोति च पृथक्स्थितम् ।  
अपानवायुर्मूत्रादेः करोति च विसर्जनम् ॥ ८३॥  
  
प्राणापानादिचेष्टादि क्रियते व्यानवायुना ।  
उज्जीर्यते शरीरस्थमुदानेन नभस्वता ॥ ८४॥  
  
पोषणादिशरीरस्य समानः कुरुते सदा ।  
उद्गारादिक्रियो नागः कूर्मोऽक्षादिनिमीलनः ॥ ८५॥  
  
कृकरः क्षुतयोः कर्ता दत्तो निद्रादिकर्मकृत् ।  
मृतगात्रस्य शोभादेर्धनञ्जय उदाहृतः ॥ ८६॥  
  
नाडीभेदं मरुद्भेदं मरुतां स्थानमेव च ।  
चेष्टाश्च विविधास्तेषां ज्ञात्वैव निजसत्तम ॥ ८७॥  
  
शुद्धौ यतेत नाडीनां पूर्वोक्तज्ञानसंयुतः ।  
विविक्तदेशमासाद्य सर्वसम्बन्धवर्जितः ॥ ८८॥  
  
योगाङ्गद्रव्यसम्पूर्णं तत्र दारुमये शुभे ।  
आसने कल्पिते दर्भकुशकृष्णाजिनादिभिः ॥ ८९॥  
  
तावदासनमुत्सेधे तावद्द्वयसमायते ।  
उपविश्यासनं सम्यक्स्वस्तिकादि यथारुचि ॥ ९०॥  
  
बध्वा प्रागासनं विप्रो ऋजुकायः समाहितः ।  
नासाग्रन्यस्तनयनो दन्तैर्दन्तानसंस्पृशन् ॥ ९१॥  
  
रसनां तालुनि न्यस्य स्वस्थचित्तो निरामयः ।  
आकुञ्चितशिरः किञ्चिन्निबध्नन्योगमुद्रया ॥ ९२॥  
  
हस्तौ यथोक्तविधिना प्राणायामं समाचरेत् ।  
रेचनं पूरणं वायोः शोधनं रेचनं तथा ॥ ९३॥  
  
चतुर्भिः क्लेशनं वायोः प्राणायाम उदीर्यते ।  
हस्तेन दक्षिणेनैव पीडयेन्नासिकापुटम् ॥ ९४॥  
  
शनैः शनैरथ बहिः प्रक्षिपेत्पिङ्गलानिलम् ।  
इडया वायुमापूर्य ब्रह्मन्षोडशमात्रया ॥ ९५॥  
  
पूरितं कुम्भयेत्पश्चाच्चतुःषष्ट्या तु मात्रया ।  
द्वात्रिंशन्मात्रया सम्यग्रेचयेत्पिङ्गलानिलम् ॥ ९६॥  
  
एवं पुनः पुनः कार्यं व्युत्क्रमानुक्रमेण तु ।  
सम्पूर्णकुम्भवद्देहं कुम्भयेन्मातरिश्वना ॥ ९७॥  
  
पूरणान्नाडयः सर्वाः पूर्यन्ते मातरिश्वना ।  
एवं कृते सति ब्रह्मंश्चरन्ति दश वायवः ॥ ९८॥  
  
हृदयाम्भोरुहं चापि व्याकोचं भवति स्फुटम् ।  
तत्र पश्येत्परात्मानं वासुदेवमकल्मषम् ॥ ९९॥  
  
प्रातर्मध्यन्दिने सायमर्धरात्रे च कुम्भकान् ।  
शनैरशीतिपर्यन्तं चतुर्वारं समभ्यसेत् ॥ १००॥  
  
एकाहमात्रं कुर्वाणः सर्वपापैः प्रमुच्यते ।  
संवत्सरत्रयादूर्ध्वं प्राणायामपरो नरः ॥ १०१॥  
  
योगसिद्धो भवेद्योगी वायुजिद्विजितेन्द्रियः ।  
अल्पाशी स्वल्पनिद्रश्च तेजस्वी बलवान्भवेत् ॥ १०२॥  
  
अपमृत्युमतिक्रम्य दीर्घमायुरवाप्नुयात् ।  
प्रस्वेदजननं यस्य प्राणायामस्तु सोऽधमः ॥ १०३॥  
  
कम्पनं वपुषो यस्य प्राणायामेषु मध्यमः ।  
उत्थानं वपुषो यस्य स उत्तम उदाहृतः ॥ १०४॥  
  
अधमे व्याधिपापानां नाशः स्यान्मध्यमे पुनः ।  
पापरोगमहाव्याधिनाशः स्यादुत्तमे पुनः ॥ १०५॥  
  
अल्पमूत्रोऽल्पविष्ठश्च लघुदेहो मिताशनः ।  
पट्विन्द्रियः पटुमतिः कालत्रयविदात्मवान् ॥ १०६॥  
  
रेचकं पूरकं मुक्त्वा कुम्भीकरणमेव यः ।  
करोति त्रिषु कालेषु नैव तस्यास्ति दुर्लभम् ॥ १०७॥  
  
नाभिकन्दे च नासाग्रे पादाङ्गुष्ठे च यत्नवान् ।  
धारयेन्मनसा प्राणान्सन्ध्याकालेषु वा सदा ॥ १०८॥  
  
सर्वरोगैर्विनिर्मुक्तो जीवेद्योगी गतक्लमः ।  
कुक्षिरोगविनाशः स्यान्नाभिकन्देषु धारणात् ॥ १०९॥  
  
नासाग्रे धारणाद्दीर्घमायुः स्याद्देहलाघवम् ।  
ब्राह्मे मुहूर्ते सम्प्राप्ते वायुमाकृष्य जिह्वया ॥ ११०॥  
  
पिबतस्त्रिषु मासेषु वाक्सिद्धिर्महती भवेत् ।  
अभ्यासतश्च षण्मासान्महारोगविनाशनम् ॥ १११॥  
  
यत्र यत्र धृतो वायुरङ्गे रोगादिदूषिते ।  
धारणादेव मरुतस्तत्तदारोग्यमश्नुते ॥ ११२॥  
  
मनसो धारणादेव पवनो धारितो भवेत् ।  
मनसः स्थापने हेतुरुच्यते द्विजपुङ्गव ॥ ११३॥  
  
करणानि समाहृत्य विषयेभ्यः समाहितः ।  
अपानमूर्ध्वमाकृष्येदुदरोपरि धारयेत् ॥ ११४॥  
  
बन्धन्कराभ्यां श्रोत्रादिकरणानि यथातथम् ।  
युञ्जानस्य यथोक्तेन वर्त्मना स्ववशं मनः ॥ ११५॥  
  
मनोवशात्प्राणवायुः स्ववशे स्थाप्यते सदा ।  
नासिकापुटयोः प्राणः पर्यायेण प्रवर्तते ॥ ११६॥  
  
तिस्रश्च नाडिकास्तासु स यावन्तं चरत्ययम् ।  
शङ्खिनीविवरे याम्ये प्राणः प्राणभृतां सताम् ॥ ११७॥  
  
तावन्तं च पुनः कालं सौम्ये चरति सन्ततम् ।  
इत्थं क्रमेण चरता वायुना वायुजिन्नरः ॥ ११८॥  
  
अहश्च रात्रिं पक्षं च मासमृत्वयनादिकम् ।  
अन्तर्मुखो विजानीयात्कालभेदं समाहितः ॥ ११९॥  
  
अङ्गुष्ठादिस्वावयवस्फुरणादशनेरपि ।  
अरिष्टैर्जीवितस्यापि जानीयात्क्षयमात्मनः ॥१२०॥  
  
ज्ञात्वा यतेत कैवल्यप्राप्तये योगवित्तमः ।  
पादाङ्गुष्ठे कराङ्गुष्ठे स्फुरणं यस्य न श्रुतिः ॥ १२१॥  
  
तस्य संवत्सरादूर्ध्वं जीवितस्य क्षयो भवेत् ।  
मणिबन्धे तथा गुल्फे स्फुरणं यस्य नश्यति ॥ १२२॥  
  
षण्मासावधिरेतस्य जीवितस्य स्थितिर्भवेत् ।  
कूर्परे स्फुरणं यस्य तस्य त्रैमासिकी स्थितिः ॥ १२३॥  
  
कुक्षिमेहनपार्श्वे च स्फुरणानुपलम्भने ।  
मासावधिर्जीवितस्य तदर्धस्य तु दर्शने ॥ १२४॥  
  
आश्रिते जठरद्वारे दिनानि दश जीवितम् ।  
ज्योतिः खद्योतवद्यस्य तदर्धं तस्य जीवितम् ॥ १२५॥  
  
जिह्वाग्रादर्शने त्रीणि दिनानि स्थितिरात्मनः ।  
ज्वालाया दर्शने मृत्युर्द्विदिने भवति ध्रुवम् ॥ १२६॥  
  
एवमादीन्यरिष्टानि दृष्टायुःक्षयकारणम् ।  
निःश्रेयसाय युञ्जीत जपध्यानपरायणः ॥ १२७॥  
  
मनसा परमात्मानं ध्यात्वा तद्रूपतामियात् ।  
यद्यष्टादशभेदेषु मर्मस्थानेषु धारणम् ॥ १२८॥  
  
स्थानात्स्थानं समाकृष्य प्रत्याहारः स उच्यते ।  
पादाङ्गुष्ठं तथा गुल्फं जङ्गामध्यं तथैव च ॥ १२९॥  
  
मध्यमूर्वोश्च मूलं पायुर्हृदयमेव च ।  
मेहनं देहमध्यं च नाभिं च गलकूर्परम् ॥ १३०॥  
  
तालुमूलं च मूलं च घ्राणस्याक्ष्णोश्च मण्डलम् ।  
भ्रुवोर्मध्ये ललाटं च मूलमूर्ध्वं च जानुनी ॥ १३१॥  
  
मूलं च करयोर्मूलं महान्त्येतानि वै द्विज ।  
पञ्चभूतमये देहे भूतेष्वेतेषु पञ्चसु ॥ १३२॥  
  
मनसो धारणं यत्यद्युक्तस्य च यमादिभिः ।  
धारणा सा च संसारसागरोत्तरकारणम् ॥ १३३॥  
  
आजानुपादपर्यन्तं पृथिवीस्थानमिष्यते ।  
पित्तला चतुरस्रा च वसुधा वज्रलाञ्छिता ॥ १३४॥  
  
स्मर्तव्या पञ्चघटिकास्तत्रारोप्यप्रभञ्जनम् ।  
आजानुकटिपर्यन्तमपां स्थानं प्रकीर्तितम् ॥ १३५॥  
  
अर्धचन्द्रसमाकारं श्वेतमर्जुनलाञ्छितम् ।  
स्मर्तव्यमम्भःश्वसनमारोप्य दशनाडिकाः ॥ १३६॥  
  
आदेहमध्यकट्यन्तमग्निस्थानमुदाहृतम् ।  
तत्र सिन्दूरवर्णोऽग्निर्ज्वलनं दशपञ्च च ॥ १३७॥  
  
स्मर्तव्यो नाडिकाः प्राणं कृत्वा कुम्भे तथेरितम् ।  
नाभेरुपरि नासान्तं वायुस्थानं तु तत्र वै ॥ १३८॥  
  
वेदिकाकारवद्धूम्रो बलवान्भूतमारुतः ।  
स्मर्तव्यः कुम्भकेनैव प्राणमारोप्य मारुतम् ॥ १३९॥  
  
घटिकाविंशतिस्तस्माद्घ्राणाद्ब्रह्मबिलावधि ।  
व्योमस्थानं नभस्तत्र भिन्नाञ्जनसमप्रभम् ॥ १४०॥  
  
व्योम्नि मारुतमारोप्य कुम्भकेनैव यत्नवान् ।  
पृथिव्यंशे तु देहस्य चतुर्बाहुं किरीटिनम् ॥ १४१॥  
  
अनिरुद्धं हरिं योगी यतेत भवमुक्तये ।  
अबंशे पूरयेद्योगी नारायणमुदग्रधीः ॥ १४२॥  
  
प्रद्युम्नमग्नौ वाय्वंशे सङ्कर्षणमतः परम् ।  
व्योमांशे परमात्मानं वासुदेवं सदा स्मरेत् ॥ १४३॥  
  
अचिरादेव तत्प्राप्तिर्युञ्जानस्य न संशयः ।  
बध्वा योगासनं पूर्वं हृद्देशे हृदयाञ्जलिः ॥ १४४॥  
  
नासाग्रन्यस्तनयनो जिह्वां कृत्वा च तालुनि ।  
दन्तैर्दन्तानसंस्पृश्य ऊर्ध्वकायः समाहितः ॥ १४५॥  
  
संयमेच्चेन्द्रियग्राममात्मबुद्ध्या विशुद्धया ।  
चिन्तनं वासुदेवस्य परस्य परमात्मनः ॥ १४६॥  
  
स्वरूपव्याप्तरूपस्य ध्यानं कैवल्यसिद्धिदम् ।  
याममात्रं वासुदेवं चिन्तयेत्कुम्भकेन यः ॥ १४७॥  
  
सप्तजन्मार्जितं पापं तस्य नश्यति योगिनः ।  
नाभिकन्दात्समारभ्य यावद्धृदयगोचरम् ॥ १४८॥  
  
जाग्रद्वृत्तिं विजानीयात्कण्ठस्थं स्वप्नवर्तनम् ।  
सुषुप्तं तालुमध्यस्थं तुर्यं भ्रूमध्यसंस्थितम् ॥ १४९॥  
  
तुर्यातीतं परं ब्रह्म ब्रह्मरन्ध्रे तु लक्षयेत् ।  
जाग्रद्वृत्तिं समारभ्य यावद्ब्रह्मबिलान्तरम् ॥ १५०॥  
  
तत्रात्मायं तुरीयस्य तुर्यान्ते विष्णुरुच्यते ।  
ध्यानेनैव समायुक्तो व्योम्नि चात्यन्तनिर्मले ॥ १५१॥  
  
सूर्यकोटिद्युतिरथं नित्योदितमधोक्षजम् ।  
हृदयाम्बुरुहासीनं ध्यायेद्वा विश्वरूपिणम् ॥ १५२॥  
  
अनेकाकारखचितमनेकवदनान्वितम् ।  
अनेकभुजसंयुक्तमनेकायुधमण्डितम् ॥ १५३॥  
  
ननावर्णधरं देवं शातमुग्रमुदायुधम् ।  
अनेकनयानाकीर्णं सूर्यकोटिसमप्रभम् ॥ १५४॥  
  
ध्यायतो योगिनः सर्वमनोवृत्तिर्विनश्यति ।  
हृत्पुण्डरीकमध्यस्थं चैतन्यज्योतिरव्ययम् ॥ १५५॥  
  
कदम्बगोलकाकारं तुर्यातीतं परात्परम् ।  
अनन्तमानन्दमयं चिन्मयं भास्करं विभुम् ॥ १५६॥  
  
निवातदीपसदृशमकृत्रिममणिप्रभम् ।  
ध्यायतो योगिनस्तस्य मुक्तिः करतले स्थिता ॥ १५७॥  
  
विश्वरूपस्य देवस्य रूपं यत्किञ्चिदेव हि ।  
स्थवीयः सूक्ष्ममन्यद्वा पश्यन्हृदयपङ्कजे ॥ १५८॥  
  
ध्यायतो योगिनो यस्तु साक्षादेव प्रकाशते ।  
अणिमादिफलं चैव सुखेनैवोपजायते ॥ १५९॥  
  
जीवात्मनः परस्यापि यद्येवमुभयोरपि ।  
अहमेव परम्ब्रह्म ब्रह्माहमिति संस्थितिः ॥ १६०॥  
  
समाधिः स तु विज्ञेयः सर्ववृत्तिविवर्जितः ।  
ब्रह्म सम्पद्यते योगी न भूयः संसृतिं व्रजेत् ॥ १६१॥  
  
एवं विशोध्य तत्त्वानि योगी निःस्पृहचेतसा ।  
यथा निरिन्धनो वह्निः स्वयमेव प्रशाम्यति ॥ १६२॥  
  
ग्राह्याभावे मनः प्राणो निश्चयज्ञानसंयुतः ।  
शुद्धसत्त्वे परे लीनो जीवः सैन्धवपिण्डवत् ॥ १६३॥  
  
मोहजालकसङ्घातो विश्वं पश्यति स्वप्नवत् ।  
सुषुप्तिवद्यश्चरति स्वभावपरिनिश्चलः ॥ १६४॥  
  
निर्वाणपदमाश्रित्य योगी कैवल्यमश्नुत इत्युपनिषत् ॥  
  
ॐ पूर्णमदः पूर्णमिदं पूर्णात्पूर्णमुदच्यते ।  
पूर्णस्य पूर्णमादाय पूर्णमेवावशिष्यते ॥  
  
ॐ शान्तिः शान्तिः शान्तिः ॥  
  
इति त्रिशिखिब्राह्मणोपनिषत्समाप्ता ॥  
  
  
''
  
