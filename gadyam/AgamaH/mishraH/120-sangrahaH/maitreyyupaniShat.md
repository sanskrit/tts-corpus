---
Author: Traditional
Category: upanishhat, upanishad
Description-comments: Essence of the Devi Mahatmyam
File name: maitreyi.itx
Language: Sanskrit
Latest update: January 5, 2000
Location: doc_upanishhat
Send corrections to: Sanskrit@cheerful.com
Site access: https://sanskritdocuments.org
Subject: hinduism/religion
Sublocation: upanishhat
Text title: maitreyyupaniShat
engtitle: Maitreyi Upanishad
itxtitle: maitreyyupaniShat
title: मैत्रेय्युपनिषत्

---
  
 मैत्रेय्युपनिषत्   
  
श्रुत्याचार्योपदेशेन मुनयो यत्पदं ययुः ।  
तत्स्वानुभूतिसंसिद्धं स्वमात्रं ब्रह्म भावये ॥  
  
ॐ आप्यायन्तु ममाङ्गानि वाक्प्राणश्चक्षुः श्रोत्रम् ।  
अथो बलमिन्द्रियाणि च सर्वाणि सर्वं ब्रह्मोपनिषदं  
माहं ब्रह्म निराकुर्याम् । मा मा ब्रह्म निराकरो-  
दनिराकरणमस्तु । अनिराकरणं मेऽस्तु । तदात्मनि निरते  
य उपनिषत्सु धर्मास्ते मयि सन्तु  ते मयि सन्तु ॥  
  
ॐ शान्तिः शान्तिः शान्तिः ॥  
  
ॐ बृहद्रथो वै नाम राजा राज्ये ज्येष्ठं  
पुत्रं निधापयित्वेदमशाश्वतं मन्यमानः  
शरीरं वैराग्यमुपेतोऽरण्यं निर्जगाम । स तत्र  
परमं तप आस्थायादित्यमीक्षमाण ऊर्ध्वबाहु-  
स्तिष्ठत्यन्ते सहस्रस्य मुनिरन्तिकमाजगामाग्नि  
रिवाधूमकस्तेजसा निर्दहन्निवात्मविद्भगवाञ्छा-  
कायन्य उत्तिष्ठोत्तिष्ठ वरं वृणीश्वेति  
राजानमब्रवीत्स तस्मै नमस्कृत्योवाच  
भगवन्नाहमात्मवित्त्वं तत्त्वविच्छृणुमो वयं  
स त्वं नो ब्रूहीत्येतद्वृत्तं पुरस्तादशक्यं मा  
पृच्छ प्रश्नमैक्ष्वाकान्यान्कामान्वृणीश्वेति  
शाकायन्यस्य चरणावभिमृश्यमानो  
राजेमां गाथां जगाद ॥ १॥  
  
अथ किमएतैर्मान्यनां शोषणं महार्णवानां  
शिखरिणां प्रपतनं ध्रुवस्य प्रचलनं स्थानं  
वा तरूणां निमज्जनं पृथिव्याः स्थानादपसरणं  
सुराणां सोऽहमित्येतद्विधेऽस्मिन्संसारे किं  
कामोपभोगैर्यैरेवाश्रितस्यासकृदुपावर्तनं  
दृश्यत इत्युद्धर्तुमर्हसीत्यन्धोदपानस्थो भेक  
इवाहमस्मिन्संसारे भगवंस्त्वं नो गतिरिति ॥ २॥  
  
भगवञ्शरीरमिदं मैथुनादेवोद्भूतं संविदपेतं  
निरय एव मूत्रद्वारेण निष्क्रान्तमस्थिभिश्चितं  
मांसेनानुलिप्तं चर्मणावबद्धं विण्मूत्रवातपित्त-  
कफमज्जामेदोवसाभिरन्यैश्च मलैर्बहुभिः  
परिपूर्णमेतादृशे शरीरे वर्तमानस्य भगवंस्त्वं  
नो गतिरिति ॥ ३॥  
  
अथ भगवाञ्छकायन्यः सुप्रीतोऽब्रवीद्राजानं  
महाराज बृहद्रथेक्ष्वाकुर्वंशध्वजशीर्षात्मज्ञः  
कृतकृत्यस्त्वं मरुन्नाम्नो विश्रुतोऽसीत्ययं  
खल्वात्मा ते कतमो भगवान्वर्ण्य इति तं होवाच ॥  
  
शब्दस्पर्शमया येऽर्था अनर्था इव ते स्थिताः ।  
येषां सक्तस्तु भूतात्मा न स्मरेच्च परं पदम् ॥ १॥  
  
तपसा प्राप्यते सत्त्वं सत्त्वात्सम्प्राप्यते मनः ।  
मनसा प्राप्यते ह्यात्मा ह्यात्मापत्त्या निवर्तते ॥ २॥  
  
यथा निरिन्धनो वह्निः स्वयोनावुपशाम्यति ।  
तथा वृत्तिक्षयच्चित्तं स्वयोनावुपशाम्यति ॥ ३॥  
  
स्वयोनावुपशान्तस्य मनसः सत्यगामिनः ।  
इन्द्रियार्थविमूढस्यानृताः कर्मवशानुगाः ॥ ४॥  
  
चित्तमेव हि संसारस्तत्प्रयत्नेन शोधयेत् ।  
यच्चित्तस्तन्मयो भवति गुह्यमेतत्सनातनम् ॥ ५॥  
  
चित्तस्य हि प्रसादेन हन्ति कर्म शुभाशुभम् ।  
प्रसन्नात्मात्मनि स्थित्वा सुखमक्षयमश्नुते ॥ ६॥  
  
समासक्तं यदा चित्तं जन्तोर्विषयगोचरम् ।  
यद्येवं ब्रह्मणि स्यात्तत्को न मुच्येत बन्धनात् ॥ ७॥  
  
हृत्पुण्डरीकमध्ये तु भावयेत्परमेश्वरम् ।  
साक्षिणं बुद्धिवृत्तस्य परमप्रेमगोचरम् ॥ ८॥  
  
अगोचरं मनोवाचामवधूतादिसम्प्लवम् ।  
सत्तामात्रप्रकाशैकप्रकाशं भावनातिगम् ॥ ९॥  
  
अहेयमनुपादेयमसामान्यविशेषणम् ।  
ध्रुवं स्तिमितगम्भीरं न तेजो न तमस्ततम् ।  
निर्विकल्पं निराभासं निर्वाणमयसंविदम् ॥ १०॥  
  
नित्यः शुद्धो बुद्धमुक्तस्वभावः  
       सत्यः सूक्ष्मः संविभुश्चाद्वितीयः ।  
आनन्दाब्धिर्यः परः सोऽह-  
       मस्मि प्रत्यग्धातुर्नात्र संशीतिरस्ति ॥ ११॥  
  
आनन्दमन्तर्निजमाश्रयं त-  
       माशापिशाचीमवमनयन्तम् ।  
आलोकयन्तं जगदिन्द्रजाल-  
       मापत्कथं मां प्रविशेदसङ्गम् ॥ १२॥  
  
वर्णाश्रमाचारयुता विमूढाः  
       कर्मानुसारेण फलं लभन्ते ।  
वर्णादिधर्मं हि परित्यजन्तः  
       स्वानन्दतृप्ताः पुरुषा भवन्ति ॥ १३॥  
  
वर्णाश्रमं सावयवं स्वरूप-  
       माद्यन्तयुक्तं ह्यतिकृच्छ्रमात्रम् ।  
पुत्रादिदेहेष्वभिमानशून्यं  
       भूत्वा वसेत्सौख्यतमे ह्यनन्त इति ॥ १४॥  ४॥  
  
इति प्रथमोऽध्यायः ॥ १॥  
  
अथ भगवान्मैत्रेयः कैलासं जगाम तं गत्वोवाच  
भो भगवन्परमतत्त्वरहस्यमनुब्रूहीति ॥  
  
स होवाच महादेवः ॥  
  
देहो देवालयः प्रोक्तः स जीवः केवलः शिवः ।  
त्यजेदज्ञाननिर्माल्यं सोऽहम्भावेन पूजयेत् ॥ १॥  
  
अभेददर्शनं ज्ञानं ध्यानं निर्विषयं मनः।  
स्नानं मनोमलत्यागः शौचमिन्द्रियनिग्रहः ॥ २॥  
  
ब्रह्मामृतं पिबेद्भैक्षमाचरेद्देहरक्षणे ।  
वसेदेकान्तिको भूत्वा चैकान्ते द्वैतवर्जिते ।  
इत्येवमाचरेद्धीमान्स एवं मुक्तिमाप्नुयात् ॥ ३॥  
  
जातं मृतमिदं देहं मातापितृमलात्मकम् ।  
सुखदुःखालयामेध्यं स्पृष्ट्वा स्नानं विधीयते ॥ ४॥  
  
धातुबद्धं महारोगं पापमन्दिरमध्रुवम् ।  
विकाराकारविस्तीर्णं स्पृष्ट्वा स्नानं विधीयते ॥ ५॥  
  
नवद्वारमलस्रावं सदा काले स्वभावजम् ।  
दुर्गन्धं दुर्मलोपेतं स्पृष्ट्वा स्नानं विधीयते ॥ ६॥  
  
मातृसूतकसम्बन्धं सूतके सह जायते ।  
मृतसूतकजं देहं स्पृष्ट्वा स्नानं विधीयते ॥ ७॥  
  
अहम्ममेति विण्मूत्रलेपगन्धादिमोचनम् ।  
शुद्धशौचमिति प्रोक्तं मृज्जलाभ्यां तु लौकिकम् ॥ ८॥  
  
चित्तशुद्धिकरं शौचं वासनात्रयनाशनम् ।  
ज्ञानवैराग्यमृत्तोयैः क्षालनाच्छौचमुच्यते ॥ ९॥  
  
अद्वैतभावनाभैक्षमभक्ष्यं द्वैतभावनम् ।  
गुरुशास्त्रोक्तभावेन भिक्षोर्भैक्षं विधीयते ॥ १०॥  
  
विद्वान्स्वदेशमुत्सृज्य सन्न्यासानन्तरं स्वतः ।  
कारागारविनिर्मुक्तचोरवद्दूरतो वसेत् ॥ ११॥  
  
अहङ्कारसुतं वित्तभ्रातरं मोहमन्दिरम् ।  
आशापत्नी त्यजेद्यावत्तावन्मुक्तो न संशयः ॥ १२॥  
  
मृता मोहमयी माता जातो बोधमयः सुतः ।  
सूतकद्वयसम्प्राप्तौ कथं सन्ध्यामुपास्महे ॥ १३॥  
  
हृदाकाशे चिदादित्यः सदा भासति भासति ।  
नास्तमेति न चोदेति कथं सन्ध्यामुपास्महे ॥ १४॥  
  
एकमेवाद्वितीयं यद्गुरोर्वाक्येन निश्चितम् ।  
एतदेकान्तमित्युक्तं न मठो न वनान्तरम् ॥ १५॥  
  
असंशयवतां मुक्तिः संशयाविष्टचेतसाम् ।  
न मुक्तिर्जन्मजन्मान्ते तस्माद्विश्वासमाप्नुयात् ॥ १६॥  
  
कर्मत्यागान्न सन्न्यासो न प्रेषोच्चारणेन तु ।  
सन्धौ जीवात्मनोरैक्यं सन्न्यासः परिकीर्तितः ॥ १७॥  
  
वमनाहारवद्यस्य भाति सर्वेषणादिषु ।  
तस्याधिकारः सन्न्यासे त्यक्तदेहाभिमानिनः ॥ १८॥  
  
यदा मनसि वैराग्यं जातं सर्वेषु वस्तुषु ।  
तदैव सन्न्यसेद्विद्वानन्यथा पतितो भवेत् ॥ १९॥  
  
द्रव्यार्थमन्नवस्त्रार्थं यः प्रतिष्ठार्थमेव वा ।  
सन्न्यसेद्दुभयभ्रष्टः स मुक्तिं नाप्तुमर्हति ॥ २०॥  
  
उत्तमा तत्त्वचिन्तैव मध्यमं शास्त्रचिन्तनम् ।  
अधमा मन्त्रचिन्ता च तीर्थभ्रान्त्यधमाधमा ॥ २१॥  
  
अनुभूतिं विना मूढो वृथा ब्रह्मणि मोदते ।  
प्रतिबिम्बितशाखाग्रफलास्वादनमोदवत् ॥ २२॥  
  
न त्यजेच्चेद्यतिर्मुक्तो यो माधुकरमातरम् ।  
वैराग्यजनकं श्रद्धाकलत्रं ज्ञाननन्दनम् ॥ २३॥  
  
धनवृद्धा वयोवृद्धा विद्यावृद्धास्तथैव च ।  
ते सर्वे ज्ञानवृद्धस्य किङ्कराः शिष्यकिङ्कराः ॥ २४॥  
  
यन्मायया मोहितचेतसो मा-  
        मात्मानमापूर्णमलब्धवन्तः ।  
परं विदग्दोधरपूरणाय  
        भ्रमन्ति काका इव सूरयोऽपि ॥ २५॥  
  
पाषाणलोहमणिमृण्मयविग्रहेषु  
         पूजा पुनर्जननभोगकरी मुमुक्षोः ।  
तस्माद्यतिः स्वहृदयार्चनमेव कुर्या-  
         द्बाह्यार्चनं परिहरेदपुनर्भवाय ॥ २६॥  
  
अन्तःपूर्णो बहिःपूर्णः पूर्णकुम्भ इवार्णवे ।  
अन्तःशून्यो बहिःशून्यः शून्यकुम्भ इवाम्बरे ॥२७॥  
  
मा भव ग्राह्यभावात्मा ग्राहकात्मा च मा भव ।  
भावनामखिलं त्यक्त्वा यच्छिष्टं तन्मयो भव ॥ २८॥  
  
द्रष्टृदर्शनदृश्यानि त्यक्त्वा वासनया सह ।  
दर्शनप्रथमाभासमात्मानं केवलं भज ॥ २९॥  
  
संशान्तसर्वसङ्कल्पा या शिलावदवस्थितिः ।  
जाग्रन्निद्राविनिर्मुक्ता सा स्वरूपस्थितिः परा ॥ ३०॥  
  
इति द्वितीयोऽध्यायः ॥ २॥  
  
अहमस्मि परश्चास्मि ब्रह्मास्मि प्रभवोऽस्म्यहम् ।  
सर्वलोकगुरुश्चामि सर्वलोकेऽस्मि सोऽस्म्यहम् ॥ १॥  
  
अहमेवास्मि सिद्धोऽस्मि शुद्धोऽस्मि परमोऽस्म्यहम् ।  
अहमस्मि सोमोऽस्मि नित्योऽस्मि विमलोऽस्म्यहम् ॥ २॥  
  
विज्ञानोऽस्मि विशेषोऽस्मि सोमोऽस्मि सकलोऽस्म्यहम् ।  
शुभोऽस्मि शोकहीनोऽस्मि चैतन्योऽस्मि समोऽस्म्यहम् ॥ ३॥  
  
मानावमानहीनोऽस्मि निर्गुणोऽस्मि शिवोऽस्म्यहम् ।  
द्वैताद्वैतविहीनोऽस्मि द्वन्द्वहीनोऽस्मि सोऽस्म्यहम् ॥ ४॥  
  
भावाभावविहीनोऽस्मि भासाहीनोऽस्मि भास्म्यहम् ।  
शून्याशून्यप्रभावोऽस्मि शोभनाशोभनोऽस्म्यहम् ॥ ५॥  
  
तुल्यातुल्यविहीनोऽस्मि नित्यः शुद्धः सदाशिवः ।  
सर्वासर्वविहीनोऽस्मि सात्त्विकोऽस्मि सदास्म्यहम् ॥ ६॥  
  
एकसङ्ख्याविहीनोऽस्मि द्विसङ्ख्यावाहनं न च ।  
सदसद्भेदहीनोऽस्मि सङ्कल्प्स्रहितोस्म्यहम् ॥ ७॥  
  
नानात्मभेदहीनोऽस्मि ह्यखण्डानन्दविग्रहः ।  
नाहमस्मि न चान्योऽस्मि देहादिरहितोऽस्म्यहम् ॥ ८॥  
  
आश्रयाश्रयहीनोऽस्मि आधाररहितोऽस्म्यहम् ।  
बन्धमोक्षादिहीनोऽस्मि शुद्धब्रह्मास्मि सोऽस्म्यहम् ॥ ९॥  
  
चित्तादिसर्वहीनोऽस्मि परमोऽस्मि परात्परः ।  
सदा विचाररूपोऽस्मि निर्विचारोऽस्मि सोऽस्म्यहम् ॥ १०॥  
  
अकारोकाररूपोऽस्मि मकरोऽस्मि सनातनः ।  
धातृध्यानविहीनोऽस्मि ध्येयहीनोऽस्मि सोऽस्म्यहम् ॥ ११॥  
  
सर्वपूर्णस्वरूपोऽस्मि सच्चिदानन्दलक्षणः ।  
सर्वतीर्थस्वरूपोऽस्मि परमात्मास्म्यहं शिवः ॥ १२॥  
  
लक्ष्यालक्ष्यविहीनोऽस्मि लयहीनरसोऽस्म्यहम् ।  
मातृमानविहीनोऽस्मि मेयहीनः शिवोऽस्म्यहम् ॥ १३॥  
  
न जगत्सर्वद्रष्टास्मि नेत्रादिरहितोस्म्यहम् ।  
प्रवृद्धोऽस्मि प्रबुद्धोऽस्मि प्रसन्नोऽस्मि परोऽस्म्यहम् ॥ १४॥  
  
सर्वेन्द्रियविहीनोऽस्मि सर्वकर्मकृदप्यहम् ।  
सर्ववेदान्ततृप्तोऽस्मि सर्वदा सुलभोऽस्म्यहम् ॥ १५॥  
  
मुदितामुदिताख्योऽस्मि सर्वमौनफलोऽस्म्यहम् ।  
नित्यचिन्मात्ररूपोऽस्मि सदा सच्चिन्मयोऽस्म्यहम् ॥ १६॥  
  
यत्किञ्चिदपि हीनोऽस्मि स्वल्पमप्यति नास्म्यहम् ।  
हृदयग्रन्थिहीनोऽस्मि हृदयाम्भोजमध्यगः ॥ १७॥  
  
षड्विकारविहीनोऽस्मि षट्कोषरहितोऽस्म्यहम् ।  
अरिषड्वर्गमुक्तोऽस्मि अन्तरादन्तरोऽस्म्यहम् ॥ १८॥  
  
देशकालविमुक्तोऽस्मि दिगम्बरसुखोऽस्म्यहम् ।  
नास्ति नास्ति विमुक्तोऽस्मि नकारहितोऽस्म्यहम् ॥ १९॥  
  
अखण्डाकाशरूपोऽस्मि ह्यखण्डाकारमस्म्यहम् ।  
प्रपञ्चमुक्तचित्तोऽस्मि प्रपञ्चरहितोऽस्म्यहम् ॥ २०॥  
  
सर्वप्रकाशरूपोऽस्मि चिन्मात्रज्योतिरस्म्यहम् ।  
कालत्रयविमुक्तोऽस्मि कामादिरहितोऽस्म्यहम् ॥ २१॥  
  
कायिकादिविमुक्तोऽस्मि निर्गुणः केवलोऽस्म्यहम् ।  
मुक्तिहीनोऽस्मि मुक्तोऽस्मि मोक्षहीनोऽस्म्यहम् सदा ॥ २२॥  
  
सत्यासत्यादिहीनोऽस्मि सन्मात्रान्नास्म्यहं सदा ।  
गन्तव्यदेशहीनोऽस्मि गमनादिविवर्जितः ॥ २३॥  
  
सर्वदा समरूपोऽस्मि शान्तोऽस्मि पुरुषोत्तमः ।  
एवं स्वानुभवो यस्य सोऽहमस्मि न संशयः ॥ २४॥  
  
यः शृणोति सकृद्वापि ब्रह्मैव भवति स्वयमित्युपनिषत् ॥  
  
इति तृतीयोऽध्यायः ॥ ३॥  
  
ॐ आप्यान्तु मामाङ्गानि वाक्प्राणश्चक्षुः श्रोत्र-  
मथो बलमिन्द्रियाणि च । सर्वाणि सर्वं ब्रह्मोपनिषदं  
माहं ब्रह्म निराकुर्यां मा मा ब्रह्म निराकरो-  
दनिराकरणमस्त्वनिराकरणं मेस्तु तदात्मनि निरते य  
उपनिषत्सु धर्मास्ते मयि सन्तु ते मयि सन्तु ॥  
  
ॐ शान्तिः शान्तिः शान्तिः ॥  
  
इति मैत्रेय्युपनिषत्समाप्ता ॥  
  
  
  
