---
Author: Vedic tradition
Category: upanishhat, upanishad
Description-comments: 57 / 108; Rig Veda - Samanya upanishad
File name: mudgala.itx
Language: Sanskrit
Latest update: Mar. 21, 2000
Location: doc_upanishhat
Proofread by: Sunder Hattangadi (sunderh at hotmail.com)
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism
Sublocation: upanishhat
Text title: Mudgala Upanishad
Transliterated by: Sunder Hattangadi (sunderh at hotmail.com)
engtitle: MudgalaUpanishad
itxtitle: mudgalopaniShat
title: मुद्गलोपनिषत्

---
  
 मुद्गलोपनिषत्   
  
श्रीमत्पुरुषसूक्तार्थं पूर्णानन्दकलेवरम् ।  
पुरुषोत्तमविख्यातं पूर्णं ब्रह्म भवाम्यहम् ॥  
  
ॐ वाङ् मे मनसि प्रतिष्ठिता  
मनो मे वाचि प्रतिष्ठितमाविरावीर्म एधि ॥  
  
वेदस्य म आणीस्थः । श्रुतं मे मा प्रहासीरनेनाधीते-  
नाहोरात्रान्सन्दधाम्यृतं वदिष्यामि सत्यं वदिष्यामि ॥  
  
तन्मामवतु तद्वक्तारमवतु अवतु मामवतु वक्तारमवतु वक्तारम् ॥  
  
ॐ पुरुषसूक्तार्थनिर्णयं व्याख्यास्यामः  
पुरुषसंहितायां पुरुषसूक्तार्थः सङ्ग्रहेण प्रोच्यते ।  
सहस्रशीर्षेत्यत्र सशब्दोऽनन्तवाचकः ।  
अनन्तयोजनं प्राह दशाङ्गुलवचस्तथा ॥ १॥  
  
तस्य प्रथमया विष्णोर्देशतो व्याप्तिरीरिता ।  
द्वितीयया चास्य विष्णोः कालतो व्याप्तिरुच्यते ॥ २॥  
  
विष्णोर्मोक्षप्रदत्वं च कथितं तु तृतीयया ।  
एतावानिति मन्त्रेण वैभवं कथितं हरेः ॥ ३॥  
  
एतेनैव च मन्त्रेण चतुर्व्यूहो विभाषितः ।  
त्रिपादित्यनया प्रोक्तमनिरुद्धस्य वैभवम् ॥ ४॥  
  
तस्माद्विराडित्यनया पादनारायणाद्धरेः ।  
प्रकृतेः पुरुषस्यापि समुत्पत्तिः प्रदर्शिता ॥ ५॥  
  
यत्पुरुषेणेत्यनया सृष्टियज्ञः समीरितः ।  
सप्तास्यासन्परिधयः समिधश्च समीरिताः ॥ ६॥  
  
तं यज्ञमिति मन्त्रेण सृष्टियज्ञः समीरितः ।  
अनेनैव च मन्त्रेण मोक्षश्च समुदीरितः ॥ ७॥  
  
तस्मादिति च मन्त्रेण जगत्सृष्टिः समीरिता ।  
वेदाहमिति मन्त्राभ्यां वैभवं कथितं हरेः ॥ ८॥  
  
यज्ञेनेत्युपसंहारः सृष्टेर्मोक्षस्य चेरितः ।  
य एवमेतज्जानाति स हि मुक्तो भवेदिति ॥ ९॥ १॥  
  
अथ तथा मुद्गलोपनिषदि पुरुषसूक्तस्य वैभवं  
विस्तरेण प्रतिपादितम् । वासुदेव इन्द्राय भगवज्ज्ञानमुपदिश्य  
पुनरपि सूक्ष्मश्रवणाय प्रणतायेन्द्राय परमरहस्यभूतं  
पुरुषसूक्ताभ्यां खण्डद्वयाभ्यामुपादिशत् ।  
द्वौ खण्डावुच्येते । योऽय मुक्तः स पुरुषो  
नामरूपज्ञानागोचरं संसारिणामतिदुर्ज्ञेयं  
विषयं विहाय क्लेशादिभिः सङ्क्लिष्टदेवादिजिहीर्षया  
सहस्रकलावयवकल्याणं दृष्टमात्रेण मोक्षदं  
वेषमाददे । तेन वेषेण भूम्यादिलोकं व्याप्यानन्त-  
योजनमत्यतिष्ठत् । पुरुषो नारायणो भूतं भव्यं  
भविष्यच्चासीत् । स च सर्वस्मान्महिम्नो ज्यायान् ।  
तस्मान्न कोऽपि ज्यायान् । महापुरुष आत्मानं  
चतुर्धा कृत्वा त्रिपादेन परमे व्योम्नि चासीत् । इतरेण  
चतुर्थेनानिरुद्धनारायणेन विश्वान्यासन् । स च  
पादनारायणो जगत्स्रष्टुं प्रकृतिमजनयत् । स  
समृद्धकायः सन्सृष्टिकर्म न जज्ञिवान् ।  
सोऽनिरुद्धनारायणस्तस्मै सृष्टिमुपादिशत् ।  
ब्रह्मंस्तवेन्द्रियाणि याजकानि ध्यात्वा कोशभूतं  
दृढं ग्रन्थिकलेवरं हविर्ध्यात्वा मां हविर्भुजं  
ध्यात्वा वसन्तकालमाज्यं ध्यात्वा ग्रीष्ममिध्मं  
ध्यात्वा शरदृतुं रसं ध्यात्वैवमग्नौ हुत्वाङ्ग-  
स्पर्शात्कलेवरो वज्रं हीष्यते । ततः स्वकार्यान्सर्व-  
प्राणिजीवान्सृष्ट्वा पश्वाद्याः प्रादुर्भविष्यन्ति ।  
ततः स्थावरजङ्गमात्मकं जगद्भविष्यति । एतेन  
जीवात्मनोर्योगेन मोक्षप्रकारश्च कथित इत्यनुसन्धेयम् ।  
य इमं सृष्टियज्ञं जानाति मोक्षप्रकारं च  
सर्वमायुरेति ॥ २॥  
  
एको देवो बहुधा निविष्ट अजायमानो बहुधा विजायते ।  
तमेतमग्निरित्यध्वर्यव उपासते । यजुरित्येष हीदं  
सर्वं युनक्ति । सामेति छन्दोगाः । एतस्मिन्हीदं सर्वं  
प्रतिष्ठितम् । विषमिति सर्पाः । सर्प इति सर्पविदः ।  
ऊर्गिति देवाः । रयिरिति मनुष्याः । मायेत्यसुराः ।  
स्वधेति पितरः । देवजन इति देवजनविदः । रूपमिति गन्धर्वाः ।  
गन्धर्व इति अप्सरसः । तं यथायथोपासते तथैव भवति ।  
तस्माद्ब्राह्मणः पुरुषरूपं परम्ब्रह्मैवाहमिति  
भावयेत् । तद्रूपो भवति । य एवं वेद ॥ ३॥  
  
तद्ब्रह्म तापत्रयातीतं षट्कोशविनिर्मुक्तं षडूर्मिवर्जितं  
पञ्चकोशातीतं षड्भावविकारशून्यमेवमादि-  
सर्वविलक्षणं भवति । तापत्रयं त्वाध्यात्मिकाधिभौति-  
काधिदैविकं कर्तृकर्मकार्यज्ञातृज्ञानज्ञेय-  
भोक्तृभोगभोग्यमिति त्रिविधम् । त्वङ्मांसशोणितास्थि-  
स्नायुमज्जाः षट्कोशाः । कामक्रोधलोभमोहमद-  
मात्सर्यमित्यरिषड्वर्गः । अन्नमयप्राणमयमनोमय-  
विज्ञानमयानन्दमया इति पञ्चकोशाः ।  
प्रियात्मजननवर्धनपरिणामक्षयनाशाः षड्भावाः ।  
अशनायापिपासाशोकमोहजरामरणानीति षडूर्मयः ।  
कुलगोत्रजातिवर्णाश्रमरूपाणि षड् भ्रमाः ।  
एतद्योगेन परमपुरुषो जीवो भवति नान्यः ।  
य एतदुपनिषदं नित्यमधीते सोऽग्निपूतो भवति । स वायुपूतो  
भवति । स आदित्यपूतो भवति । अरोगी भवति । श्रीमांश्च भवति ।  
पुत्रपौत्रादिभिः समृद्धो भवति । विद्वांश्च भवति ।  
महापातकात्पूतो भवति । सुरापानात्पूतो भवति ।  
अगम्यागमनात्पूतो भवति । मातृगमनात्पूतो भवति ।  
दुहितृस्नुषाभिगमनात्पूतो भवति । स्वर्णस्तेयात्पूतो भवति ।  
वेदिजन्महानात्पूतो भवति । गुरोरशुश्रूषणात्पूतो भवति ।  
अयाज्ययाजनात्पूतो भवति । अभक्ष्यभक्षणात्पूतो भवति ।  
उग्रप्रतिग्रहात्पूतो भवति । परदारगमनात्पूतो भवति ।  
कामक्रोधलोभमोहेर्ष्यादिभिरबाधितो भवति । सर्वेभ्यः  
पापेभ्यो मुक्तो भवति । इह जन्मनि पुरुषो भवति तस्मादेत-  
त्पुरुषसूक्तार्थमतिरहस्यं राजगुह्यं देवगुह्यं गुह्यादपि  
गुह्यतरं नादीक्षितायोपदिशेत् ।  
नानूचानाय । नायज्ञशीलाय । नावैष्णवाय ।  
नायोगिने । न बहुभाषिणे । नाप्रियवादिने ।  
नासंवत्सरवेदिने । नातुष्टाय । नानधीतवेदायोपदिशेत् ।  
गुरुरप्येवंविच्छुचौ देशे पुण्यनक्षत्रे  
प्राणानायम्य पुरुषं ध्यायन्नुपसन्नाय  
शिष्याय दक्षिणकर्णे पुरुषसूक्तार्थमुपदिशेद्विद्वान् ।  
न बहुशो वदेत् । यातयामो भवति । असकृत्कर्णमुपदिशेत् ।  
एतत्कुर्वाणोऽध्येताध्यापकश्च इह जन्मनि पुरुषो  
भवतीत्युपनिषत् ॥  
  
ॐ वाङ्मे मनसि प्रतिष्ठिता मनो मे वाचि प्रतिष्ठित-  
माविरावीर्म एधि ॥ वेदस्य म आणीस्थः श्रुतं मे मा  
प्रहासीरनेनाधीतेनाहोरात्रान्सन्दधाम्यृतं वदिष्यामि  
सत्यं वदिष्यामि ॥ तन्मामवतु तद्वक्तारमवतु अवतु  
मामवतु वक्तारमवतु वक्तारम् ॥  
  
ॐ शान्तिः शान्तिः शान्तिः ॥  
  
इति मुद्गलोपनिषत्समाप्ता ॥  
  
  
''
  
