---
title: दत्तात्रेयोपनिषत्

---
  
 श्रीदत्तात्रेयोपनिषत्   
दत्तात्रेयीब्रह्मविद्यासंवेद्यानन्दविग्रहम् ।  
त्रिपान्नारायणाकरं दत्तात्रेयमुपास्महे ॥  
  
ॐ भद्रं कर्णेभिः श्रुणुयाम देवा भद्रं पश्येमाक्षभिर्यजत्राः ।  
स्थिरैरङ्गैस्तुष्टुवाꣳसस्तनूभिर्व्यशेम देवहितं यदायुः ॥  
  
स्वस्ति न इन्द्रो वृद्धश्रवाः  स्वस्ति नः पूषा विश्ववेदाः ।  
स्वस्ति नस्तार्क्ष्यो अरिष्टनेमिः  स्वस्ति नो बृहस्पतिर्दधातु ॥  
  
ॐ शान्तिः शान्तिः शान्तिः ॥  
  
हरिः ॐ ॥ सत्यक्षेत्रे ब्रह्मा नारायणं महासाम्राज्यं किं  
तारकं तन्नो ब्रूहि भगवन्नित्युक्तः सत्यानन्द सात्त्विकं मामकं  
धामोपास्वेत्याह । सदा दत्तोऽहमस्मीति प्रत्येतत्संवदन्ति येन ते  
संसारिणो भवन्ति नारायणेनैवं विवक्षितो ब्रह्मा विश्वरूपधरं  
विष्णुं नारायणं दत्तात्रेयं ध्यात्वा सद्वदति । दमिति हंसः ।  
दामिति दीर्घं तद्बीजं नाम बीजस्थम् । दामित्येकाक्षरं भवति ।  
तदेतत्तारकं भवति । तदेवोपासितव्यं विज्ञेयं गर्भादितारणम् ।  
गायत्री छन्दः । सदाशिव ऋषिः । दत्तात्रेयो देवता । वटबीजस्थमिव  
दत्तबीजस्थं सर्वं जगत् । एतदैवाक्षरं व्याख्यातम् ।   
  
## दत्तात्रेयषडक्षरमन्त्रः  
व्याख्यास्ये षडक्षरम् । ओमिति प्रथमम् । श्रीमिति द्वितीयम् ।  
ह्रीमिति तृतीयम् । क्लीमिति चतुर्थम् । ग्लौमिति पञ्चमम् ।  
द्रामिति षट्कम् । षडक्षरोऽयं भवति । सर्वसम्पद्वृद्धिकरी भवति ।  
योगानुभवो भवति । गायत्री छन्दः । सदाशिव ऋषिः । दत्तात्रेयो  
देवता । ॐ श्रीं ह्रीं क्लीं ग्लौं द्रां इति षडक्षरोऽयं भवति ।  
  
द्रमित्युक्त्वा द्रामित्युक्त्वा वा दत्तात्रेयाय नम इत्यष्टाक्षरः ।  
दत्तात्रेयायेति सत्यानन्दचिदात्मकम् । नम इति पूर्णानन्दकविग्रहम् ।  
गायत्री छन्दः । सदाशिव ऋषिः । दत्तात्रेयो देवता । दत्तात्रेयायेति  
कीलकम् । तदेव बीजम् । नमः शक्तिर्भवति । ओमिति प्रथमम् । आमिति  
द्वितीयम् । ह्रीमिति तृतीयम् । क्रोमिति चतुर्थम् । एहीति तदेव वदेत् ।  
दत्तात्रेयेति स्वाहेति मन्त्रराजोऽयं द्वादशाक्षरः । जगती छन्दः ।  
सदाशिव ऋषिः । दत्तात्रेयो देवता । ओमिति बीजम् ।  
स्वाहेति शक्तिः । सम्बुद्धिरिति कीलकम् । द्रमिति हृदये ।  
ह्रीं क्लीमिति शीर्षे । एहीति शिखायाम् । दत्तेति कवचे ।  
आत्रेयेति चक्षुषि । स्वाहेत्यस्त्रे । तन्मयो भवति ।  
य एवं वेद । षोडशाक्षरं व्याख्यास्ये ।  
प्राणं देयम् । मानं देयम् । चक्षुर्देयम् । श्रोत्रं देयम् ।  
षड्दशशिरश्छिनत्ति षोडशाक्षरमन्त्रे न देयो भवति ।  
अतिसेवापरभक्तगुणवच्छिष्याय वदेत् । ओमिति प्रथमं भवति ।  
ऐमिति द्वितीयम् । क्रोमिति तृतीयम् । क्लीमिति चतुर्थम् ।  
क्लूमिति पञ्चमम् । ह्रामिति षष्ठम् । ह्रीमिति  
सप्तमम् । ह्रूमित्यष्टमम् । सौरिति नवमम् ।  
दत्तात्रेयायेति चतुर्दशम् । स्वाहेति षोडशम् ।  
गायत्री छन्दः । सदाशिव ऋषिः । दत्तात्रेयो देवता ।  
ॐ बीजम् । स्वाहा शक्तिः । चतुर्थ्यन्तं कीलकम् ।  
ओमिति हृदये । क्लां क्लीं क्लूमिति शिखायाम् । सौरिति  
कवचे । चतुर्थ्यन्तं चक्षुषि । स्वाहेत्यस्त्रे । यो  
नित्यमधीयानः सच्चिदानन्द सुखी मोक्षी भवति ।  
सौरित्यन्ते श्रीवैष्णव इत्युच्यते । तज्जापी विष्णुरूपी  
भवति । अनुष्टुप् छन्दो व्याख्यास्ये । सर्वत्र  
सम्बुद्धिरिमानीत्युच्यन्ते । दत्तात्रेय हरे कृष्ण  
उन्मत्तानन्ददायक । दिगम्बर मुने बालपिशाच  
ज्ञानसागर ॥ १॥ इत्युपनिषत् । अनुष्टुप् छन्दः ।  
सदाशिव ऋषिः । दत्तात्रेयो देवता दत्तात्रेयेति हृदये ।  
हरे कृष्णेति शीर्षे । उन्मत्तानन्देति शिखायाम् ।  
दायकमुन इति कवचे । दिगम्बरेति चक्षुषि ।  
पिशाचज्ञानसागरेत्यस्त्रे । आनुष्टुभोऽयं  
मयाधीतः । अब्रह्मजन्मदोषाश्च प्रणश्यन्ति ।  
सर्वोपकारी मोक्षी भवति । य एवं वेदेत्युपनिषत् ॥ १॥  
  
इति प्रथमः खण्डः ॥ १॥  
  
ओमिति व्याहरेत् । ॐ नमो भगवते दत्तात्रेयाय  
स्मरणमात्रसन्तुष्टाय महाभयनिवारणाय  
महाज्ञानप्रदाय चिदानन्दात्मने बालोन्मत्त-  
पिशाचवेषायेति महायोगिनेऽवधूतायेति  
अनसूयानन्दवर्धनायात्रिपुत्रायेति सर्वकामफल-  
प्रदाय ओमिति व्याहरेत् । भवबन्धमोचनायेति  
ह्रीमिति व्याहरेत् । सकलविभूति दायेति क्रोमिति व्याहरेत् ।  
साध्याकर्षणायेति सौरिति व्याहरेत् । सर्वमनः-  
क्षोभणायेति श्रीमिति व्याहरेत् । महोमिति व्याहरेत् ।  
चिरञ्जीविने वषडिति व्याहरेत् । वशीकुरुवशीकुरु  
वौषडिति व्याहरेत् । आकर्षयाकर्षय हुमिति  
व्याहरेत् । विद्वेषयविद्वेषय फडिति व्याहरेत् ।  
उच्चाटयोच्चाटय ठठेति व्याहरेत् । स्तम्भय-  
स्तम्भय खखेति व्याहरेत् । मारयमारय नमः  
सम्पन्नाय नमः सम्पन्नाय स्वाहा पोषयपोषय  
परमन्त्रपरयन्त्रपरतन्त्रांश्छिन्धिच्छिन्धि  
ग्रहान्निवारयनिवारय व्याधीन्निवारयनिवारय दुःखं  
हरयहरय दारिद्र्यं विद्रावयविद्रावय देहं  
पोषयपोषय चित्तं तोषयतोषयेति सर्वमन्त्र-  
सर्वयन्त्रसर्वतन्त्रसर्वपल्लवस्वरूपायेति ॐ नमः  
शिवायेत्युपनिषत् ॥ २॥  
  
इति द्वितीयः खण्डः ॥ २॥  
  
य एवं वेद । अनुष्टुप् छन्दः । सदाशिव ऋषिः ।  
दत्तात्रेयो देवता । ओमिति बीजम् । स्वाहेति शक्तिः ।  
द्रामिति कीलकम् । अष्टमूर्त्यष्टमन्त्रा भवन्ति ।  
यो नित्यमधीते वाय्वग्निसोमादित्यब्रह्मविष्णुरुद्रैः  
पूतो भवति । गायत्र्या शतसहस्रं जप्तं भवति ।  
महारुद्रशतसहस्रजापी भवति । प्रणवायुतकोटिजप्तो भवति ।  
शतपूर्वाञ्छतापरान्पुनाति । स पङ्क्तिपावनो भवति ।  
ब्रह्महत्यादिपातकैर्मुक्तो भवति । गोहत्यादिपातकैर्मुक्तो भवति ।  
तुलापुरुषादिदानैः प्रपापानतः पूतो भवति ।  
अशेषपापान्मुक्तो भवति । भक्ष्याभक्ष्यपापैर्मुक्तो भवति ।  
सर्वमन्त्रयोगपारीणो भवति । स एव ब्राह्मणो भवति ।  
तस्माच्छिष्यं भक्तं प्रतिगृह्णीयात् । सोऽनन्तफलमश्नुते ।  
स जीवन्मुक्तो भवतीत्याह भगवान्नारायणो ब्रह्माणमित्युपनिषत् ॥  
  
ॐ भद्रं कर्णेभिः श्रुणुयाम देवा भद्रं पश्येमाक्षभिर्यजत्राः ॥  
  
स्थिरैरङ्गैस्तुष्टुवाꣳसस्तनूभिर्व्यशेम देवहितं यदायुः ॥  
  
ॐ स्वस्ति न इन्द्रो वृद्धश्रवाः  स्वस्ति नः पूषा विश्ववेदाः ।  
स्वस्ति नस्तार्क्ष्यो अरिष्टनेमिः स्वस्ति नो बृहस्पतिर्दधातु ॥  
  
ॐ शान्तिः शान्तिः शान्तिः ॥ हरिः ॐ तत्सत् ॥  
  
इति दत्तात्रेयोपनिषत्समाप्ता ॥  
  
  
  
''
  
