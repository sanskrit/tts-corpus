---
Author: Vedic Tradition
Category: upanishhat, upanishad
Description-comments: 39/108; Krishna Yajurveda, Yoga Upanishad
File name: dhyanabindu.itx
Indexextra: (Translation)
Language: Sanskrit
Latest update: February  11, 2000
Location: doc_upanishhat
Proofread by: Sunder Hattangadi (sunderh at hotmail.com)
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism
Sublocation: upanishhat
Text title: Dhyanabindu Upanishad
Transliterated by: Sunder Hattangadi (sunderh at hotmail.com)
engtitle: Dhyanabindu Upanishad
itxtitle: dhyAnabindUpaniShat
title: ध्यानबिन्दूपनिषत्

---
  
 ध्यानबिन्दूपनिषत्   
  
ध्यात्वा यद्ब्रह्ममात्रं ते स्वावशेषधिया ययुः ।  
योगतत्त्वज्ञानफलं तत्स्वमात्रं विचिन्तये ॥  
  
ॐ सह नाववतु ॥ सह नौ भुनक्तु ॥  
  
सह वीर्यं करवावहै ॥  
  
तेजस्विनावधीतमस्तु मा विद्विषावहै ॥  
  
ॐ शान्तिः शान्तिः शान्तिः ॥  
  
यदि शैलसमं पापं विस्तीर्णं बहुयोजनम् ।  
भिद्यते ध्यानयोगेन नान्यो भेदः कदाचन ॥ १॥  
  
बीजाक्षरं परं बिन्दुं नादो तस्योपरि स्थितम् ।  
सशब्दं चाक्षरे क्षीणे निःशब्दं परमं पदम् ॥ २॥  
  
अनाहतं तु यच्छब्दं तस्य शब्दस्य यत्परम् ।  
तत्परं विन्दते यस्तु स योगी छिन्नसंशयः ॥ ३॥  
  
वालाग्रशतसाहस्रं तस्य भागस्य भागिनः ।  
तस्य भागस्य भागार्धं तत्क्षये तु निरञ्जनम् ॥ ४॥  
  
पुष्पमध्ये यथा गन्धः पयोमध्ये यथा घृतम् ।  
तिलमध्ये यथा तैलं पाषाणाष्विव काञ्चनम् ॥ ५॥  
  
एवं सर्वाणि भूतानि मणौ सूत्र इवात्मनि ।  
स्थिरबुद्धिरसम्मूढो ब्रह्मविद्ब्रह्मणिस्थितः ॥ ६॥  
  
तिलानां तु यथा तैलं पुष्पे गन्ध इवाश्रितः ।  
पुरुषस्य शरीरे तु सबाह्याभ्यन्तरे स्थितः ॥ ७॥  
  
वृक्षं तु सकलं विद्याच्छाया तस्यैव निष्कला ।  
सकले निष्कले भावे सर्वत्रात्मा व्यवस्थितः ॥ ८॥  
  
ओमित्येकाक्षरं ब्रह्म ध्येयं सर्वमुमुक्षिभिः ।  
पृथिव्यग्निश्च ऋग्वेदो भूरित्येव पितामहः ॥ ९॥  
  
अकारे तु लयं प्राप्ते प्रथमे प्रणवांशके ।  
अन्तरिक्षं यजुर्वायुर्भुवो विष्णुर्जनार्दनः ॥ १०॥  
  
उकारे तु लयं प्राप्ते द्वितीये प्रणवांशके ।  
द्यौः सूर्यः सामवेदश्च स्वरित्येव महेश्वरः ॥ ११॥  
  
मकारे तु लयं प्राप्ते तृतीये प्रणवांशके ।  
अकारः पीतवर्णः  स्याद्रजोगुण उदीरितः ॥ १२॥  
  
उकारः सात्त्विकः शुक्लो मकारः कृष्णतामसः ।  
अष्टाङ्गं च चतुष्पादं त्रिस्थानं पञ्चदैवतम् ॥ १३॥  
  
ओङ्कारं यो न जानाति ब्रह्मणो न भवेत्तु सः ।  
प्रणवो धनुः शरो ह्यात्मा ब्रह्म तल्लक्ष्यमुच्यते ॥ १४॥  
  
अप्रमत्तेन वेद्धव्यं शरवत्तन्मयो भवेत् ।  
निवर्तन्ते क्रियाः सर्वास्तस्मिन्दृष्टे परावरे ॥ १५॥  
  
ओङ्कारप्रभवा देवा ओङ्कारप्रभवाः स्वराः ।  
ओङ्कारप्रभवं सर्वं त्रैलोक्यं सचराचरम् ॥ १६॥  
  
ह्रस्वो दहति पापानि दीर्घः सम्पत्प्रदोऽव्ययः ।  
अर्धमात्रा समायुक्तः प्रणवो मोक्षदायकः ॥ १७॥  
  
तैलधारामिवाच्छिन्नं दीर्घघण्टानिनादवत् ।  
अवाच्यं प्रणवस्याग्रं यस्तं वेद स वेदवित् ॥ १८॥  
  
हृत्पद्मकर्णिकामध्ये स्थिरदीपनिभाकृतिम् ।  
अङ्गुष्ठमात्रमचलं ध्यायेदोङ्कारमीश्वरम् ॥ १९॥  
  
इडया वायुमापुर्य पूरयित्वोदरस्थितम् ।  
ओङ्कारं देहमध्यस्थं ध्यायेज्ज्वालवलीवृतम् ॥ २०॥  
  
ब्रह्मा पूरक इत्युक्तो विष्णुः कुम्भक उच्यते ।  
रेचो रुद्र इति प्रोक्तः प्राणायामस्य देवताः ॥ २१॥  
  
आत्मानमरणिं कृत्वा प्रणवं चोत्तरारणिम् ।  
ध्याननिर्मथनाभ्यासादेव पश्येन्निगूढवत् ॥ २२॥  
  
ओङ्कारध्वनिनादेन वायोः संहरणान्तिकम् ।  
यावद्बलं समादध्यात्सम्यङ्नादलयावधि ॥ २३॥  
  
गमागमस्थं गमनादिशून्य-  
           मोङ्कारमेकं रविकोटिदीप्तिम् ।  
पश्यन्ति ये सर्वजनान्तरस्थं  
           हंसात्मकं ते विरजा भवन्ति ॥ २४॥  
  
यन्मनस्त्रिजगत्सृष्टिस्थितिव्यसनकर्मकृत् ।  
तन्मनो विलयं याति तद्विष्णोः परमं पदम् ॥ २५॥  
  
अष्टपत्रं तु हृत्पद्मं द्वात्रिंशत्केसरान्वितम् ।  
तस्य मध्ये स्थितो भानुर्भानुमध्यगतः शशी ॥ २६॥  
  
शशिमध्यगतो वह्निर्वह्निमध्यगता प्रभा ।  
प्रभामध्यगतं पीठं नानारत्नप्रवेष्टितम् ॥ २७॥  
  
तस्य मध्यगतं देवं वासुदेवं निरञ्जनम् ।  
श्रीवत्सकौस्तुभोरस्कं मुक्तामणिविभूषितम् ॥ २८॥  
  
शुद्धस्फटिकसङ्काशं चन्द्रकोटिसमप्रभम् ।  
एवं ध्यायेन्महाविष्णुमेवं वा विनयान्वितः ॥ २९॥  
  
अतसीपुष्पसङ्काशं नाभिस्थाने प्रतिष्ठितम् ।  
चतुर्भुजं महाविष्णुं पूरकेण विचिन्तयेत् ॥ ३०॥  
  
कुम्भकेन हृदिस्थाने चिन्तयेत्कमलासनम् ।  
ब्रह्माणं रक्तगौराभं चतुर्वक्त्रं पितामहम् ॥ ३१॥  
  
रेचकेन तु विद्यात्मा ललाटस्थं त्रिलोचनम् ।  
शुद्धस्फटिकसङ्काशं निष्कलं पापनाशनम् ॥ ३२॥  
  
अञ्जपत्रमधःपुष्पमूर्ध्वनालमधोमुखम् ।  
कदलीपुष्पसङ्काशं सर्ववेदमयं शिवम् ॥ ३३॥  
  
शतारं शतपत्राढ्यं विकीर्णाम्बुजकर्णिकम् ।  
तत्रार्कचन्द्रवह्नीनामुपर्युपरि चिन्तयेत् ॥ ३४॥  
  
पद्मस्योद्घाटनं कृत्वा बोधचन्द्राग्निसूर्यकम् ।  
तस्य हृद्बीजमाहृत्य आत्मानं चरते ध्रुवम् ॥ ३५॥  
  
त्रिस्थानं च त्रिमात्रं च त्रिब्रह्म च त्रयाक्षरम् ।  
त्रिमात्रमर्धमात्रं वा यस्तं वेद स वेदवित् ॥ ३६॥  
  
तैलधारमिवाच्छिन्नदीर्घघण्टानिनादवत् ।  
बिन्दुनादकलातीतं यस्तं वेद स वेदवित् ॥ ३७॥  
  
यथैवत्पलनालेन तोयमाकर्षयेन्नरः ।  
तथैवओत्कर्षयेद्वायुं योगी योगपथे स्थितः ॥ ३८॥  
  
अर्धमात्रात्मकं कृत्वा कोशीभूतं तु पङ्कजम् ।  
कर्षयेन्नलमात्रेण भ्रुवोर्मध्ये लयं नयेत् ॥ ३९॥  
  
भ्रुवोर्मध्ये ललाटे तु नासिकायास्तु मूलतः ।  
जानीयादमृतं स्थानं तद्ब्रह्मायतनं महत् ॥ ४०॥  
  
आसनं प्राणसंरोधः प्रत्याहारश्च धारणा ।  
ध्यानं समाधिरेतानि योगाङ्गानि भवन्ति षट् ॥ ४१॥  
  
आसनानि च तावन्ति यावन्त्यो जीवजातयः ।  
एतेषानतुलान्भेदान्विजानाति महेश्वरः ॥ ४२॥  
  
छिद्रं भद्रं तथा सिंहं पद्मं चेति चतुष्टयम् ।  
आधारं प्रथमं चक्रं स्वाधिष्ठानं द्वितीयकम् ॥ ४३॥  
  
योनिस्थानं तयोर्मध्ये कामरूपं निगद्यते ।  
आधाराख्ये गुदस्थाने पङ्कजं यच्चतुर्दलम् ॥ ४४॥  
  
तन्मध्ये प्रोच्यते योनिः कामाख्या सिद्धवन्दिता ।  
योनिमध्ये स्थितं लिङ्गं पश्चिमाभिमुखं तथा ॥ ४५॥  
  
मस्तके मणिवद्भिन्नं यो जानाति स योगवित् ।  
तप्तचामीकराकारं तडिल्लेखेव विस्फुरत् ॥ ४६॥  
  
चतुरस्रमुपर्यग्नेरधो मेढ्रात्प्रतिष्ठितम् ।  
स्वशब्देन भवेत्प्राणः स्वाधिष्ठानं तदाश्रयम् ॥ ४७॥  
  
स्वाधिष्ठानं ततश्चक्रं मेढ्रमेव निगद्यते ।  
मणिवत्तन्तुना यत्र वायुना पूरितं वपुः ॥ ४८॥  
  
तन्नाभिमण्डलं चक्रं प्रोच्यते मणिपूरकम् ।  
द्वादशारमहाचक्रे पुण्यपापनियन्त्रितः ॥ ४९॥  
  
तावज्जीवो भ्रमत्येवं यावत्तत्त्वं न विन्दति ।  
ऊर्ध्वं मेढ्रादथो नाभेः कन्दो योऽस्ति खगाण्डवत् ॥ ५०॥  
  
तत्र नाड्यः समुत्पन्नाः सहस्राणि द्विसप्ततिः ।  
तेषु नाडीसहस्रेषु द्विसप्ततिरुदाहृताः ॥ ५१॥  
  
प्रधानाः प्राणवाहिन्यो भूयस्तत्र दश स्मृताः ।  
इडा च पिङ्गला चैव सुषुम्ना च तृतीयका ॥ ५२॥  
  
गान्धारी हस्तिजिह्वा च पूषा चैव यशस्विनि ।  
अलम्बुसा कुहूरत्र शङ्खिनी दशमी स्मृता ॥ ५३॥  
  
एवं नाडीमयं चक्रं विज्ञेयं योगिना सदा ।  
सततं प्राणवाहिन्यः सोम सूर्याग्निदेवताः ॥ ५४॥  
  
इडापिङ्गलासुषुम्नास्तिस्रो नाड्यः प्रकीर्तिताः ।  
इडा वामे स्थिता भागे पिङ्गला दक्षिणे स्थिता ॥ ५५॥  
  
सुषुम्ना मध्यदेशे तु प्राणमार्गास्त्रयः स्मृताः ।  
प्राणोऽपानः समानश्चोदानो व्यानस्तथैव च ॥ ५६॥  
  
नागः कूर्मः कृकरको देवदत्तो धनञ्जयः ।  
प्राणाद्याः पञ्च विख्याता नागाद्याः पञ्च वायवः ॥ ५७॥  
  
एते नाडीसहस्रेषु वर्तन्ते जीवरूपिणः ।  
प्राणापानवशो जीवो ह्यधश्चोर्ध्वं प्रधावति ॥ ५८॥  
  
वामदक्षिणमार्गेण चञ्चलत्वान्न दृश्यते ।  
आक्षिप्तो भुजदण्डेन यथोच्चलति कन्दुकः ॥ ५९॥  
  
प्राणापानसमाक्षिप्तस्तद्वज्जीवो न विश्रमेत् ।  
अपानात्कर्षति प्राणोऽपानः प्राणाच्च कर्षति ॥ ६०॥  
  
खगरज्जुवदित्येतद्यो जानाति स योगवित् ।  
हकारेण बहिर्याति सकारेण विशेत्पुनः ॥ ६१॥  
  
हंसहंसेत्यमं मन्त्रं जीवो जपति सर्वदा ।  
शतानि षट्दिवारात्रं सहस्राणेकविंशतिः ॥ ६२॥  
  
एतन्सङ्ख्यान्वितं मन्त्रं जीवो जपति सर्वदा ।  
अजपा नाम गायत्री योगिनां मोक्षदा सदा ॥ ६३॥  
  
अस्याः सङ्कल्पमात्रेण नरः पापैः प्रमुच्यते ।  
अनया सदृशी विद्या अनया सदृशो जपः ॥ ६४॥  
  
अनया सदृशं पुण्यं न भूतं न भविष्यति ।  
येन मार्गेण गन्तव्यं ब्रह्मस्थानं निरामयम् ॥ ६५॥  
  
मुखेनाच्छाद्य तद्द्वारं प्रसुप्ता परमेश्वरी ।  
प्रबुद्धा वह्नियोगेन मनसा मरुता सह ॥ ६६॥  
  
सूचिवद्गुणमादाय व्रजत्यूर्ध्वं सुषुम्नया ।  
उद्घाटयेत्कपाटं तु यथा कुञ्चिकया हठात् ॥ ६७॥  
  
कुण्डलिन्या तया योगी मोक्षद्वारं विभेदयेत् ॥ ६८॥  
  
कृत्वा सम्पुटितौ करौ दृढतरं बध्वाथ पद्मासनम् ।  
गाढं वक्षसि सन्निधाय चुबुकं ध्यानं च तच्चेतसि ॥  
  
वारंवारममपातमूर्ध्वमनिलं प्रोच्चारयन्पूरितम् ।  
मुञ्चन्प्राणमुपैति बोधमतुलं शक्तिप्रभावान्नरः ॥ ६९॥  
  
पद्मासनस्थितो योगी नाडीद्वारेषु पूरयन् ।  
मारुतं कुम्भयन्यस्तु स मुक्तो नात्र संशयः ॥ ७०॥  
  
अङ्गानां मर्दनं कृत्वा श्रमजातेन वारिणा ।  
कट्वम्ललवणत्यागी क्षीरपानरतः सुखी ॥ ७१॥  
  
ब्रह्मचारी मिताहारी योगी योगपरायणः ।  
अब्दादूर्ध्वं भवेत्सिद्धो नात्र कार्यां विचारणा ॥ ७२॥  
  
कन्दोर्ध्वकुण्डली शक्तिः स योगी सिद्धिभाजनम् ।  
अपानप्राणयोरैक्यं क्षयन्मूत्रपुरीषयोः ॥ ७३॥  
  
युवा भवति वृद्धोऽपि सततं मूलबन्धनात् ।  
पार्ष्णिभागेन सम्पीड्य योनिमाकुञ्चयेद्गुदम् ॥ ७४॥  
  
अपानमूर्ध्वमुत्कृष्य मूलबन्धोऽयमुच्यते ।  
उड्याणं कुरुते यस्मादविश्रान्तमहाखगः ॥ ७५॥  
  
उड्डियाणं तदेव स्यात्तत्र बन्धो विधीयते ।  
उदरे पश्चिमं ताणं नाभेरूर्ध्वं तु कारयेत् ॥ ७६॥  
  
उड्डियाणोऽप्ययं बन्धो मृत्युमातङ्गकेसरी ।  
बध्नाति हि शिरोजातमधोगामिनभोजलम् ॥ ७७॥  
  
ततो जालन्धरो बन्धः कर्मदुःखौघनाशनः ।  
जालन्धरे कृते बन्धे कर्णसङ्कोचलक्षणे ॥ ७८॥  
  
न पीयूषं पतत्यग्नौ न च वायुः प्रधावति ।  
कपालकुहरे जिह्वा प्रविष्टा विपरीतगा ॥ ७९॥  
  
भ्रुवोरन्तर्गता दृष्टिर्मुद्रा भवति खेचरी ।  
न रोगो मरणं तस्य न निद्रा न क्षुधा तृषा ॥ ८०॥  
  
न च मूर्च्छा भवेत्तस्य यो मुद्रां वेत्ति खेचरीम् ।  
पीड्यते न च रोगेण लिप्यते न च कर्मणा ॥ ८१॥  
  
बध्यते न च कालेन यस्य मुद्रस्ति खेचरी ।  
चित्तं चरति खे यस्माज्जिह्वा भवति खेगता ॥ ८२॥  
  
तेनैषा खेचरी नाम मुद्रा सिद्धनमस्कृता ।  
खेचर्या मुद्रया यस्य विवरं लम्बिकोर्ध्वतः ॥ ८३॥  
  
बिन्दुः क्षरति नो यस्य कामिन्यालिङ्गितस्य च ।  
यावद्बिन्दुः स्थितो देहे तावन्मृत्युभयं कुतः ॥ ८४॥  
  
यावद्बद्धा नभोमुद्रा तावद्बिन्दुर्न गच्छति ।  
गलितोऽपि यदा बिन्दुः सम्प्राप्तो योनिमण्डले ॥ ८५॥  
  
व्रजत्यूर्ध्वं हठाच्छक्त्या निबद्धो योनिमुद्रया ।  
स एव द्विविधो बिन्दुः पाण्डरो लोहितस्तथा ॥ ८६॥  
  
पाण्डरं शुक्रमित्याहुर्लोहिताख्यं महारजः ।  
विद्रुमद्रुमसङ्काशं योनिस्थाने स्थितं रजः ॥ ८७॥  
  
शशिस्थाने वसेद्बिन्दुःस्तयोरैक्यं सुदुर्लभम् ।  
बिन्दुः शिवो रजः शक्तिर्बिन्दुरिन्दू रजो रविः ॥ ८८॥  
  
उभयओः सङ्गमादेव प्राप्यते परमं वपुः ।  
वायुना शक्तिचालेन प्रेरितं खे यथा रजः ॥ ८९॥  
  
रविणैकत्वमायाति भवेद्दिव्यं वपुस्तदा ।  
शुक्लं चन्द्रेण संयुक्तं रजः सूर्यसमन्वितम् ॥ ९०॥  
  
द्वयोः समरसीभावं यो जानाति स योगवित् ।  
शोधनं मलजालानां घटनं चन्द्रसूर्ययोः ॥ ९१॥  
  
रसानां शोषणं सम्यङ्महामुद्राभिधीयते ॥ ९२॥  
  
वक्षोन्यस्तहनुर्निपीड्य सुषिरं योनेश्च वामाङ्घ्रिणा  
हस्ताभ्यामनुधारयन्प्रविततं पादं तथा दक्षिणम् ॥  
  
आपूर्य श्वसनेन कुक्षियुगलं बध्वा शनैरेचये-  
देषा पातकनाशिनी ननु महामुद्रा नृणां प्रोच्यते ॥ ९३॥  
  
अथात्मनिर्णयं व्याख्यास्ये ॥  
  
हृदिस्थाने अष्टदलपद्मं वर्तते तन्मध्ये रेखावलयं  
कृत्वा जीवात्मरूपं ज्योतीरूपमणुमात्रं वर्तते तस्मिन्सर्वं  
प्रतिष्ठितं भवति सर्वं जानाति सर्वं करोति सर्वमेतच्चरितमहं  
कर्ताऽहं भोक्ता सुखी दुःखी काणः खञ्जो बधिरो मूकः कृशः  
स्थूलोऽनेन प्रकारेण स्वतन्त्रवादेन वर्तते ॥  
  
पूर्वदले विश्रमते पूर्वं दलं श्वेतवर्णं तदा भक्तिपुरःसरं  
धर्मे मतिर्भवति ॥  
  
यदाऽग्नेयदले विश्रमते तदाग्नेयदलं रक्तवर्णं तदा निद्रालस्य  
मतिर्भवति ॥  
  
यदा दक्षिणदले विश्रमते तद्दक्षिणदलं कृष्णवर्णं तदा  
द्वेषकोपमतिर्भवति ॥  
  
यदा नैरृतदले विश्रमते तन्नैरृतदलं नीलवर्णं तदा  
पापकर्महिंसामतिर्भवति ॥  
  
यदा पश्चिमदले विश्रमते तत्पश्चिमदलं स्फटिकवर्णं तदा  
क्रीडाविनोदे मतिर्भवति ॥  
  
यदा वायव्यदले विश्रमते वायव्यदलं माणिक्यवर्णं तदा  
गमनचलनवैराग्यमतिर्भवति ॥  
  
यदोत्तरदले विश्रमते तदुत्तरदलं पीतवर्णं तदा सुखशृङ्गार-  
मतिर्भवति ॥  
  
यदेशानदले विश्रमते तदीशानदलं वैडूर्यवर्णं तदा  
दानादिकृपामतिर्भवति ॥  
  
यदा सन्धिसन्धिषु मतिर्भवति तदा वातपित्तश्लेष्ममहाव्याधि-  
प्रकोपो भवति ॥  
  
यदा मध्ये तिष्ठति तदा सर्वं जानाति गायति नृत्यति पठत्यानन्दं  
करोति ॥  
  
यदा नेत्रश्रमो भवति श्रमनिर्भरणार्थं प्रथमरेखावलयं  
कृत्वा मध्ये निमज्जनं कुरुते प्रथमरेखाबन्धूकपुष्पवर्णं  
तदा निद्रावस्था भवति ॥  
  
निद्रावस्थामध्ये स्वप्नावस्था भवति ॥  
  
स्वप्नावस्थामध्ये दृष्टं श्रुतमनुमानसम्भववार्ता  
इत्यादिकल्पनां करोति तदादिश्रमो भवति ॥  
  
श्रमनिर्हरणार्थं द्वितीयरेखावलयं कृत्वा मध्ये  
निमज्जनं कुरुते द्वितीयरेखा इन्द्रकोपवर्णं तदा  
सुषुप्त्यवस्था भवति सुषुप्तौ केवलपरमेश्वरसम्बन्धिनी  
बुद्दिर्भवति नित्यबोधस्वरूपा भवति पश्चात्परमेश्वर-  
स्वरूपेण प्राप्तिर्भवति ॥  
  
तृतीयरेखावलयं कृत्वा मध्ये निमज्जनं कुरुते तृतीयरेखा  
पद्मरागवर्णं तदा तुरीयावस्था भवति तुरीये केवलपरमात्म-  
सम्बन्धिनी भवति नित्यबोधस्वरूपा भवति तदा शनैः  
शनैरुपरमेद्बुद्ध्या धृतिगृहीतयात्मसंस्थं मनः  
कृत्वा न किञ्चिदपि चिन्तयेत्तदा प्राणापानयोरैक्यं कृत्वा  
सर्वं विश्वमात्मस्वरूपेण लक्ष्यं धारयति । यदा  
तुरीयातीतावस्था तदा सर्वेषामानन्दस्वरूपो भवति  
द्वन्द्वातीतो भवति यावद्देहधारणा वर्तते तावत्तिष्ठति  
पश्चात्परमात्मस्वरूपेण प्राप्तिर्भवति इत्यनेन प्रकारेण  
मोक्षो भवतीदमेवात्मदर्शनोपायं भवन्ति ॥  
  
चतुष्पथसमायुक्तमहाद्वारगवायुना ।  
सह स्थितत्रिकोणार्धगमने दृश्यतेऽच्युतः ॥ ९४॥  
  
पूर्वोक्तत्रिकोणस्थानादुपरि पृथिव्यादिपञ्चवर्णकं ध्येयम् ।  
प्राणादिपञ्चवायुश्च बीजं वर्णं च स्थानकम् ।  
यकारं प्राणबीजं च नीलजीमूतसन्निभम् ।  
रकारमग्निबीजं च अपानादित्यसन्निभम् ॥ ९५॥  
  
लकारं पृथिवीरूपं व्यानं बन्धूकसन्निभम् ।  
वकारं जीवबीजं च उदानं शङ्खवर्णकम् ॥ ९६॥  
  
हकारं वियत्स्वरूपं च समानं स्फटिकप्रभम् ।  
हृन्नाभिनासाकर्णं च पादाङ्गुष्ठादिसंस्थितम् ॥ ९७॥  
  
द्विसप्ततिसहस्राणि नाडीमार्गेषु वर्तते ।  
अष्टाविंशतिकोटीषु रोमकूपेषु संस्थिताः ॥ ९८॥  
  
समानप्राण एकस्तु जीवः स एक एव हि ।  
रेचकादि त्रयं कुर्याद्दृढचित्तः समाहितः ॥ ९९॥  
  
शनैः समस्तमाकृष्य हृत्सरोरुहकोटरे ।  
प्राणापानौ च बध्वा तु प्रणवेन समुच्चरेत् ॥ १००॥  
  
कर्णसङ्कोचनं कृत्वा लिङ्गसङ्कोचनं तथा ।  
मूलाधारात्सुषुम्ना च पद्मतन्तुनिभा शुभा ॥ १०१॥  
  
अमूर्तो वर्तते नादो वीणादण्डसमुत्थितः ।  
शङ्खनादिभिश्चैव मध्यमेव ध्वनिर्यथा ॥ १०२॥  
  
व्योमरन्ध्रगतो नादो मायूरं नादमेव च ।  
कपालकुहरे मध्ये चतुर्द्वारस्य मध्यमे ॥ १०३॥  
  
तदात्मा राजते तत्र यथा व्योम्नि दिवाकरः ।  
कोदण्डद्वयमध्ये तु ब्रह्मरन्ध्रेषु शक्तितः ॥ १०४॥  
  
स्वात्मानं पुरुषं पश्येन्मनस्तत्र लयं गतम् ।  
रत्नानि ज्योत्स्निनादं तु बिन्दुमाहेश्वरं पदम् ।  
य एवं वेद पुरुषः स कैवल्यं समश्नुत इत्युपनिषत् ॥ १०५॥  
  
ॐ सह नाववतु ॥ सह नौ भुनक्तु ॥  
  
सह वीर्यं करवावहै ॥  
  
तेजस्विनावधीतमस्तु मा विद्विषावहै ॥  
  
ॐ शान्तिः शान्तिः शान्तिः ॥  
  
इति ध्यानबिन्दूपनिषत्समाप्ता ॥  
  
  
''
  
