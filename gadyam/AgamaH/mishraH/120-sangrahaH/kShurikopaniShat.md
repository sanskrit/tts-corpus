---
Author: Vedic Rishis
Category: upanishhat, upanishad
Description-comments: 31/108; Krishna Yajurveda Ypga Upanishad
File name: kshurika.itx
Language: Sanskrit
Latest update: Jan. 8, 2000
Location: doc_upanishhat
Proofread by: Sunder Hattangadi (sunderh at hotmail.com)
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism
Sublocation: upanishhat
Text title: Kshurika Upanishad
Transliterated by: Sunder Hattangadi (sunderh at hotmail.com)
engtitle: Kshurika Upanishad
itxtitle: kShurikopaniShat
title: क्षुरिकोपनिषत्

---
  
 क्षुरिकोपनिषत्   
  
कैवल्यनाडीकान्तस्थपराभूमिनिवासिनम् ।  
क्षुरिकोपनिषद्योगभासुरं राममाश्रये ॥  
  
ॐ सहनाववतु ॥ सह नौ भुनक्तु ॥ सह वीर्यं करवावहै ॥  
  
तेजस्विनावधीतमस्तु मा विद्विषावहै ॥  
  
ॐ शान्तिः शान्तिः शान्तिः ॥  
  
ॐ क्षुरिकां सम्प्रवक्ष्यामि धारणां योगसिद्धये ।  
यं प्राप्य न पुनर्जन्म योगयुक्तस्य जायते ॥ १॥  
  
वेदतत्त्वार्थविहितं यथोक्तं हि स्वयम्भुवा ।  
निःशब्दं देशमास्थाय तत्रासनमवस्थितः ॥ २॥  
  
कूर्मोऽङ्गानीव संहृत्य मनो हृदि निरुध्य च ।  
मात्राद्वादशयोगेन प्रणवेन शनैः शनैः ॥ ३॥  
  
पूरयेत्सर्वमात्मानं सर्वद्वारं निरुध्य च ।  
उरोमुखकटिग्रीवं किञ्चिद्भूदयमुन्नतम् ॥ ४॥  
  
प्राणान्सन्धारयेत्तस्मिनासाभ्यन्तरचारिणः ।  
भूत्वा तत्र गतः प्राणः शनैरथ समुत्सृजेत् ॥ ५॥  
  
स्थिरमात्रादृढं कृत्वा अङ्गुष्ठेन समाहितः ।  
द्वे गुल्फे तु प्रकुर्वीत जङ्घे चैव त्रयस्त्रयः ॥ ६॥  
  
द्वे जानुनी तथोरुभ्यां गुदे शिश्ने त्रयस्त्रयः ।  
वायोरायतनं चात्र नाभिदेशे समाश्रयेत् ॥ ७॥  
  
तत्र नाडी सुषुम्ना तु नाडीभिर्बहुभिर्वृता ॥  
  
अणु रक्तश्च पीताश्च कृष्णास्ताम्रा विलोहिताः ॥ ८॥  
  
अतिसूक्ष्मां च तन्वीं च शुक्लां नाडीं समाश्रयेत् ।  
तत्र सञ्चारयेत्प्राणानूर्णनाभीव तन्तुना ॥ ९॥  
  
ततो रक्तोत्पलाभासं पुरुषायतनं महत्  
दहरं पुण्डरीकं तद्वेदान्तेषु निगद्यते ॥ १०॥  
  
तद्भित्त्वा कण्ठमायाति तां नाडीं पूरयन्यतः ।  
मनसस्तु क्षुरं गृह्य सुतीक्ष्णं बुद्धिनिर्मलम् ॥ ११॥  
  
पादस्योपरि यन्मध्ये तद्रूपं नाम कृन्तयेत् ।  
मनोद्वारेण तीक्ष्णेन योगमाश्रित्य नित्यशः ॥ १२॥  
  
इन्द्रवज्र इति प्रोक्तं मर्मजङ्घानुकीर्तनम् ।  
तद्ध्यानबलयोगेन धारणाभिर्निकृन्तयेत् ॥ १३॥  
  
ऊर्वोर्मध्ये तु संस्थाप्य मर्मप्राणविमोचनम् ।  
चतुरभ्यासयोगेन छिन्देदनभिशङ्कितः ॥१४॥  
  
ततः कण्ठान्तरे योगी समूहन्नाडिसञ्चयम् ।  
एकोत्तरं नाडिशतं तासां मध्ये वराः स्मृताः ॥ १५॥  
  
सुषुम्ना तु परे लीना विरजा ब्रह्मरूपिणी ।  
इडा तिष्ठति वामेन पिङ्गला दक्षिणेन च ॥ १६॥  
  
तयोर्मध्ये वरं स्थानं यस्तं वेद स वेदवित् ।  
द्वासप्ततिसहस्राणि प्रतिनाडीषु तैतिलम् ॥ १७॥  
  
छिद्यते ध्यानयोगेन सुषुम्नैका न छिद्यते ।  
योगनिर्मलधारेण क्षुरेणानलवर्चसा ॥ १८॥  
  
छिन्देन्नाडीशतं धीरः प्रभावादिह जन्मनि ।  
जातीपुष्पसमायोगैर्यथा वास्यति तैतिलम् ॥ १९॥  
  
एवं शुभाशुभैर्भावैः सा नाडीति विभावयेत् ।  
तद्भाविताः प्रपद्यन्ते पुनर्जन्मविवर्जिताः ॥ २०॥  
  
तपोविजितचित्तस्तु निःशब्दं देशमास्थितः ।  
निःसङ्गतत्त्वयोगज्ञो निरपेक्षः शनैः शनैः ॥ २१॥  
  
पाशं छित्त्वा यथा हंसो निर्विशङ्कं खमुत्क्रमेत् ।  
छिन्नपाशस्तथा जीवः संसारं तरते सदा ॥ २२॥  
  
यथा निर्वाणकाले तु दीपो दग्ध्वा लयं व्रजेत् ।  
तथा सर्वाणि कर्माणि योगी दग्ध्वा लयं व्रजेत् ॥ २३॥  
  
प्राणायामसुतीक्ष्णेन मात्राधारेण योगवित् ।  
वैराग्योपलघृष्टेन छित्त्वा तं तु न बध्यते ॥ २४॥  
  
अमृतत्वं समाप्नोति यदा कामात्स मुच्यते ।  
सर्वेषणाविनिर्मुक्तश्छित्त्वा तं तु न बध्यत इत्युपनिषत् ॥  
  
ॐ सह नाववतु ॥ सह नौ भुनक्तु ॥ सह वीर्यं करवावहै ॥  
  
तेजस्विनावधीतमस्तु मा विद्विषावहै ॥  
  
ॐ शान्तिः शान्तिः शान्तिः ॥  
  
॥ इति क्षुरिकोपनिषत्समाप्ता ॥  
  
  
''
  
