---
Category: upanishhat, upanishad
File name: krishnopan.itx
Language: Sanskrit
Latest update: April 23, 1996
Location: doc_upanishhat
Proofread by: H.P. Raghunandan, Shrisha Rao, Vijay S. Pai vijaypai
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: upanishhat
Text title: kRiShNopaniShat
Transliterated by: H.P. Raghunandan hpraghu at genius.tisl.soft.net
engtitle: Krishna Upanishad
itxtitle: kRiShNopaniShat
title: कृइष्णोपनिषत्

---
  
 श्रीकृष्णोपनिषत्   
  
          ॥ श्री गुरुभ्यो नमः हरिः ॐ ॥  
  
      यो रामः कृष्णतामेत्य सार्वात्म्यं प्राप्य लीलया ।  
      अतोषयद्देवमौनिपटलं तं नतोऽस्म्यहम्  ॥ १॥  
  
ॐ भद्रं कर्णेभिः शृणुयाम देवा भद्रं पश्येमाक्षभिर्यजत्राः ।  
स्थिरैरङ्गैस्तुष्टुवांसस्तनूभिर्व्यशेम देवहितं यदायुः ।  
स्वस्ति न इन्द्रो वृद्धश्रवाः स्वस्ति नः पूषा विश्ववेदाः ।  
स्वस्ति नस्तार्क्ष्योऽरिष्टनेमिः स्वस्ति नो बृहस्पतिर्दधातु ।  
  
          ॐ शान्तिः शान्तिः शान्तिः ।  
  
          ॥ अथ प्रथम खण्डः ॥  
  
   हरिः ॐ । श्रीमहाविष्णुं सच्चिदानन्दलक्षणं रामचन्द्रं  
   दृष्ट्वा सर्वाङ्गसुन्दरं मुनयो वनवासिनो विस्मिता बभूवुः  ।  
   तं होचुर्नोऽवद्यमवतारान्वै गण्यन्ते आलिङ्गामो भवन्तमिति ।  
   भवान्तरे कृष्णावतारे यूयं गोपिका भूत्व मामालिङ्गथ  
   अन्ये येऽवतारास्ते हि गोपा न स्त्रीश्च नो कुरु । अन्योन्यविग्रहं  
   धार्यं तवाङ्गस्पर्शनादिह । शाश्वतस्पर्शयितास्माकं  
   गृण्हीमोऽवतारान्वयम्   ॥ १॥  
  
   रुद्रादीनां वचः शृत्वा प्रोवाच भगवान्स्वयम्  ।  
   अङ्गयङ्गं करिष्यामि भवद्वाक्यं करोम्यहम्  ॥ २॥  
  
   मोदितास्ते सुरा सर्वे कृतकृत्याधुना वयम्  ।  
   यो नन्दः परमानन्दो यशोदो मुक्तिगेहिनी   ॥ ३॥  
  
   माया सा त्रिविधा प्रोक्ता सत्त्वराजसतामसी  ।  
   प्रोक्ता च सात्त्विकी रुद्रे भक्ते ब्रह्मणि राजसी  ॥ ४॥  
  
   तामसी दैत्यपक्षेषु माया त्रेधा ह्युदाहृता  ।  
   अजेया वैष्णवी माया जप्येन च सुता पुरा  ॥ ५॥  
  
   देवकी ब्रह्मपुत्र सा या वेदैरुपगीयते  ।  
   निगमो वसुदेवो यो वेदार्थः कृष्णरामयोः  ॥ ६॥  
  
   स्तुवते सततं यस्तु सोऽवतीर्णो महीतले  ।  
   वने वृन्दावने क्रीडङ्गोपगोपीसुरैः सह   ॥ ७॥  
  
   गोप्यो गाव ऋचस्तस्य यष्टिका कमलासनः  ।  
   वंशस्तु भगवान् रुद्रः शृङ्गमिन्द्रः सगोसुरः   ॥ ८॥  
  
   गोकुलं वनवैकुण्ठं तापसास्तत्र ते द्रुमाः  ।  
   लोभक्रोधादयो दैत्याः कलिकालस्तिरस्कृतः   ॥ ९॥  
  
   गोपरूपो हरिः साक्षान्मायाविग्रहधारणः  ।  
   दुर्बोधं कुहकं तस्य मायया मोहितं जगत्   ॥ १०॥  
  
   दुर्जया सा सुरैः सर्वैर्धृष्टिरूपो भवेद्विजः  ।  
   रुद्रो येन कृतो वंशस्तस्य माया जगत्कथम्   ॥ ११॥  
  
   बलं ज्ञानं सुराणां वै तेषां ज्ञानं हृतं क्षणात्  ।  
   शेशनागो भवेद्रामः कृष्णो ब्रह्मैव शाश्वतम्  ॥ १२॥  
  
   अष्टावष्टसहस्रे द्वे शताधिक्यः स्त्रियस्तथा  ।  
   ऋचोपनिषदस्ता वै ब्रह्मरूपा ऋचः स्त्रियाः   ॥ १३॥  
  
   द्वेषाश्चाणूरमल्लोऽयं मत्सरो मुष्टिको जयः  ।  
   दर्पः कुवलयापीडो गर्वो रक्षः खगो बकः   ॥ १४॥  
  
   दया सा रोहिणी माता सत्यभामा धरेति वै  ।  
   अघासुरो माहाव्याधिः कलिः कंसः स भूपतिः   ॥ १५॥  
  
   शमो मित्रः सुदामा च सत्याक्रोद्धवो दमः  ।  
   यः शङ्खः स स्वयं विष्णुर्लक्ष्मीरुपो व्यवस्थितः   ॥ १६॥  
  
   दुग्धसिन्धौ समुत्पन्नो मेघघोषस्तु संस्मृतः  ।  
   दुग्दोदधिः कृतस्तेन भग्नभाण्डो दधिगृहे   ॥ १७॥  
  
   क्रीडते बालको भूत्वा पूर्ववत्सुमहोदधौ  ।  
   संहारार्थं च शत्रूणां रक्षणाय च संस्थितः   ॥ १८॥  
  
   कृपार्थे सर्वभूतानां गोप्तारं धर्ममात्मजम्  ।  
   यत्स्रष्टुमीश्वरेणासीतच्चक्रं ब्रह्मरूपदृक्   ॥ १९॥  
  
   जयन्तीसम्भवो वायुश्चमरो धर्मसञ्ज्ञितः  ।  
   यस्यासौ ज्वलनाभासः खड्गरूपो महेश्वरः    ॥ २०॥  
  
   कश्यपोलूखलः ख्यातो रज्जुर्माताऽदितिस्तथा  ।  
   चक्रं शङ्खं च संसिद्धिं बिन्दुं च सर्वमूर्धनि   ॥ २१॥  
  
   यावन्ति देवरूपाणि वदन्ति विभुधा जनाः  ।  
   नमन्ति देवरूपेभ्य एवमादि न संशयः   ॥ २२॥  
  
   गदा च काळिका साक्षात्सर्वशत्रुनिबर्हिणी  ।  
   धनुः शार्ङ्गं स्वमायाच शरत्कालः सुभोजनः   ॥ २३॥  
  
   अब्जकाण्डं जगत्बीजं धृतं पाणौ स्वलीलया  ।  
   गरुडो वटभाण्डीरः सुदामा नारदो मुनिः   ॥ २४॥  
  
   वृन्दा भक्तिः क्रिया बुद्धीः सर्वजन्तुप्रकाशिनी  ।  
   तस्मान्न भिन्नं नाभिन्नमाभिर्भिन्नो न वै विभुः  ।  
   भूमावुत्तारितं सर्वं वैकुण्ठं स्वर्गवासिनाम्   ॥ २५॥  
  
          ॥ इति प्रथम खण्डः ॥  
  
  
  
          ॥ अथ द्वितीयः खण्डः ॥  
  
शेषो ह वै वासुदेवात् सङ्कर्षणो नाम जीव आसीत् ।  
  
सोऽकामयत प्रजाः सृजेयेति ।  
  
ततः प्रद्युम्नसञ्ज्ञक आसीत् ।  
  
तस्मात् अहङ्कारनामानिरुद्धो हिरण्यगर्भोऽजायत ।  
  
तस्मात् दश प्रजापतयो मरीच्याद्याः  
स्थाणुदक्षकर्दमप्रियव्रतोत्तनपादवायवो व्यजायन्त ।  
  
तेभ्योः सर्वाणि भूतानि च ।  
  
तस्माच्छेषादेव सर्वाणि च भूतानि समुत्पद्यन्ते ।  
  
तस्मिन्नेव प्रलीयन्ते ।  
  
स एव बहुधा जायमानः सर्वान् परिपाति ।  
  
स एव काद्रवेयो व्याकरणज्योतिषादिशास्त्रणि निर्मिमाणो  
बहुभिर्मुमुक्षुभिरुपास्यमानोऽखिलां भुवमेकस्मिन्  
शीर्ष्ण सिद्धार्थवदवध्रियमाणः सर्वैर्मुनिभिः  
सम्प्रार्थ्यमानः सहस्रशिखराणि मेरोः  
शिरोभिरावार्यमाणो महावाय्वहङ्कारं निराचकार ।  
  
स एव भगवान् भगवन्तं बहुधा विप्रीयमाणः अखिलेन स्वेन  
रुपेण युगे युगे तेनैव जयमानः स एव सौमित्रिरैक्ष्वाकः  
सर्वाणि धानुषशास्त्राणि सर्वाण्यस्त्रशास्त्राणि बहुधा  
विप्रीयमानो रक्षांसि सर्वाणि विनिघ्नंश्चातुर्वर्ण्यधर्मान्  
प्रवर्तयामास ।  
  
स एव भगवान् युगसन्धिकाले शारदाभ्रसन्निकाशो  
रौहिनेयो वासुदेवः सर्वाणि गदाद्यायुधशास्त्राणि  
व्याचक्षाणो नैकान् राजन्यमण्डलान्निराचिकीर्षुः  
भुभारमखिलं निचखान ।  
  
स एव भगवान् युगे तुरियेऽपि ब्रह्मकुले जायमानः सर्व  
उपनिषदः उद्दिधीर्षुः सर्वाणि धर्मशास्त्राणि  
विस्तारयिष्णुः सर्वानपि जनान् सन्तारयिष्णुः  
सर्वानपि वैष्णवान् धर्मान् विजृम्भयन्  
सर्वानपि पाषण्डान् निचखान ।  
  
स एष जगदन्तर्यामी ।  
  
स एष सर्वात्मकः ।  
  
स एव मुमुक्षुभिर्ध्येयः ।  
  
स एव मोक्षप्रदः ।  
  
एतं स्मृत्वा सर्वेभ्यः पापेभ्यो मुच्यते ।  
  
तन्नाम सङ्कीर्तयन् विष्णुसायुज्यं गच्छति ।  
  
तदेतद् दिवा अधीयानः रात्रिकृतं पापं नाशयति ।  
  
नक्तमधीयानो दिवसकृतं पापं नाशयति ।  
  
तदेतद्वेदानां रहस्यं तदेतदुपनिषदां रहस्यम्  
एतदधीयानः सर्वत्रतुफलं लभते  
शान्तिमेति मनःशुद्धिमेति सर्वतीर्थफलं लभते  
य एवं वेद देहबन्धाद्विमुच्यते इत्युपनिषत् ॥  
  
          ॥ इति द्वितीयः खण्डः ॥  
  
          हरिः ॐ तत्सत्  
  
ॐ भद्रं कर्णेभिः शृणुयाम देवा भद्रं पश्येमाक्षभिर्यजत्राः ।  
स्थिरैरङ्गैस्तुष्टुवांसस्तनूभिर्व्यशेम देवहितं यदायुः ।  
स्वस्ति न इन्द्रो वृद्धश्रवाः स्वस्ति नः पूषा विश्ववेदाः ।  
स्वस्ति नस्तार्क्ष्योऽरिष्टनेमिः स्वस्ति नो बृहस्पतिर्दधातु ।  
  
          ॐ शान्तिः शान्तिः शान्तिः ।  
  
          ॥ इति कृष्णोपनिषत्समाप्ता ॥  
  
    ॥ भारतीरमणमुख्यप्राणन्तर्गत श्रीकृष्णार्पणमस्तु ॥  
  
  
''
Profread by H.P. Raghunandan, Shrisha Rao, Vijay S. Pai  
  
