---
Author: Vedic tradition
Category: upanishhat, upanishad
Description-comments: 35/108; Krishna Yajurveda Samanya upanishad
File name: shuka.itx
Language: Sanskrit
Latest update: Jan. 16, 2000, July 17, 2010
Location: doc_upanishhat
Proofread by: Sunder Hattangadi (sunderh at hotmail.com)
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism
Sublocation: upanishhat
Text title: Shuka-Rahasya Upanishad
Transliterated by: Sunder Hattangadi (sunderh at hotmail.com)
engtitle: Shuka-Rahasya Upanishad
itxtitle: shukarahasyopaniShat
title: शुकरहस्योपनिषत्

---
  
 शुकरहस्योपनिषत्   
  
प्रज्ञानादिमहावाक्यरहस्यादिकलेवरम् ।  
विकलेवरकैवल्यं त्रिपाद्राममहं भजे ॥  
  
ॐ सह नाववतु ॥ सह नौ भुनक्तु ॥  सह वीर्यं करवावहै ॥  
  
तेजस्विनावधीतमस्तु मा विद्विषावहै ॥  
  
ॐ शान्तिः शान्तिः शान्तिः ॥  
  
अथातो रहस्योपनिषदं व्याख्यास्यामो देवर्षयो  
ब्रह्माणं सम्पूज्य प्रणिपत्य पप्रच्छुर्भगवन्नस्माकं  
रहस्योपनिषदं ब्रूहीति । सोऽब्रवीत् ।  
पुरा व्यासो महातेजाः सर्ववेदतपोनिधिः ।  
प्रणिपत्य शिवं साम्बं कृताञ्जलिरुवाच ह ॥ १॥  
  
श्रीवेदव्यास उवाच ।  
देवदेव महाप्राज्ञ पाशच्छेददृढव्रत ।  
शुकस्य मम पुत्रस्य वेदसंस्कारकर्मणि ॥ २॥  
  
ब्रह्मोपदेशकालोऽयमिदानीं समुपस्थितः ।  
ब्रह्मोपदेशः कर्तव्यो भवताद्य जगद्गुरो ॥ ३॥  
  
ईश्वर उवाच ।  
मयोपदिष्टे कैवल्ये साक्षाद्ब्रह्मणि शाश्वते ।  
विहाय पुत्रो निर्वेदात्प्रकाशं यास्यति स्वयम् ॥ ४॥  
  
श्रीवेदव्यास उवाच ।  
यथा तथा वा भवतु ह्युपनायनकर्मणि ।  
उपदिष्टे मम सुते ब्रह्मणि त्वत्प्रसादतः ॥ ५॥  
  
सर्वज्ञो भवतु क्षिप्रं मम पुत्रो महेश्वर ।  
तव प्रसादसम्पन्नो लभेन्मुक्तिं चतुर्विधाम् ॥ ६॥  
  
तच्छृत्वा व्यासवचनं सर्वदेवर्षिसंसदि ।  
उपदेष्टुं स्थितः शम्भुः साम्बो दिव्यासने मुदा ॥ ७॥  
  
कृतकृत्यः शुकस्तत्र समागत्य सुभक्तिमान् ।  
तस्मात्स प्रणवं लब्ध्वा पुनरित्यब्रवीच्छिवम् ॥ ८॥  
  
श्रीशुक उवाच ।  
देवादिदेव सर्वज्ञ सच्चिदानन्द लक्षण ।  
उमारमण भूतेश प्रसीद करुणानिधे ॥ ९॥  
  
उपदिष्टं परब्रह्म प्रणवान्तर्गतं परम् ।  
तत्त्वमस्यादिवाक्यानां प्रज्ञादीनां विशेषतः ॥ १०॥  
  
श्रोतुमिच्छामि तत्त्वेन षडङ्गानि यथाक्रमम् ।  
वक्तव्यानि रहस्यानि कृपयाद्य सदाशिव ॥ ११॥  
  
श्रीसदाशिव उवाच ।  
साधु साधु महाप्राज्ञ शुक ज्ञाननिधे मुने ।  
प्रष्टव्यं तु त्वया पृष्टं रहस्यं वेदगर्भितम् ॥ १२॥  
  
रहस्योपनिषन्नाम्ना सषडङ्गमिहोच्यते ।  
यस्य विज्ञानमात्रेण मोक्षः साक्षान्न संशयः ॥ १३॥  
  
अङ्गहीनानि वाक्यानि गुरुर्नोपदिशेत्पुनः ।  
सषडङ्गान्युपदिशेन्महावाक्यानि कृत्स्नशः ॥ १४॥  
  
चतुर्णामपि वेदानां यथोपनिषदः शिरः ।  
इयं रहस्योपनिषत्तथोपनिषदां शिरः ॥ १५॥  
  
रहस्योपनिषद्ब्रह्म ध्यातं येन विपश्चिता ।  
तीर्थैर्मन्त्रैः श्रुतैर्जप्यैस्तस्य किं पुण्यहेतुभिः ॥ १६॥  
  
वाक्यार्थस्य विचारेण यदाप्नोति शरच्छतम् ।  
एकवारजपेनैव ऋष्यादिध्यानतश्च यत् ॥ १७॥  
  
ॐ अस्य श्रीमहावाक्यमहामन्त्रस्य हंस ऋषिः ।  
अव्यक्तगायत्री छन्दः । परमहंसो देवता ।  
हं बीजम् । सः शक्तिः । सोऽहं कीलकम् ।  
मम परमहंसप्रीत्यर्थे महावाक्यजपे विनियोगः ।  
सत्यं ज्ञानमनन्तं ब्रह्म अङ्गुष्ठाभ्यां नमः ।  
नित्यानन्दो ब्रह्म तर्जनीभ्यां स्वाहा ।  
नित्यानन्दमयं ब्रह्म मध्यमाभ्यां वषट् ।  
यो वै भूमा अनामिकाभ्यां हुम् ।  
यो वै भूमादिपतिः कनिष्ठिकाभ्यां वौषट् ।  
एकमेवाद्वितीयं ब्रह्म करतलकरपृष्ठाभ्यां फट् ॥  
  
सत्यं ज्ञानमनन्तं ब्रह्म हृदयाय नमः ।  
नित्यानन्दो ब्रह्म शिरसे स्वाहा ।  
नित्यानन्दमयं ब्रह्म शिखायै वषट् ।  
यो वै भूमा कवचाय हुम् ।  
यो वै भूमाधिपतिः नेत्रत्रयाय वौषट् ।  
एकमेवाद्वितीयं ब्रह्म अस्त्राय फट् ।  
भूर्भुवःसुवरोमिति दिग्बन्धः ।  
ध्यानम् ।  
नित्यानन्दं परमसुखदं केवलं ज्ञानमूर्तिं  
विश्वातीतं गगनसदृशं तत्त्वमस्यादिलक्ष्यम् ॥  
  
एकं नित्यं विमलमचलं सर्वधीसाक्षिभूतं  
भावातीतं त्रिगुणरहितं सद्गुरुं तं नमामि ॥ १॥  
  
अथ महावाक्यानि चत्वारि । यथा ।  
ॐ प्रज्ञानं ब्रह्म ॥ १॥  
  
ॐ अहं ब्रह्मास्मि ॥ २॥  
  
ॐ तत्त्वमसि ॥ ३॥  
  
ॐ अयमात्मा ब्रह्म ॥ ४॥  
  
तत्त्वमसीत्यभेदवाचकमिदं ये जपन्ति  
ते शिवस्सायुज्यमुक्तिभाजो भवन्ति ॥  
  
तत्पदमहामन्त्रस्य । परमहंसः ऋषिः ।  
अव्यक्तगायत्री छन्दः । परमहंसो देवता ।  
हं बीजम् । सः शक्तिः । सोऽहं कीलकम् ।  
मम सायुज्यमुक्त्यर्थे जपे विनियोगः ।  
तत्पुरुषाय अङ्गुष्ठाभ्यां नमः ।  
ईशानाय तर्जनीभ्यां स्वाहा ।  
अघोराय मध्यमाभ्यां वषट्  
सद्योजाताय अनामिकाभ्यां हुम् ।  
वामदेवाय कनिष्ठिकाभ्यां वौषट् ।  
तत्पुरुषेशानाघोरसद्योजातवामदेवेभ्यो  
नमः करतलकरपृष्ठाभ्यां फट् ।  
एवं हृदयादिन्यासः ।  
भूर्भुवःसुवरोमिति दिग्बन्धः ॥  
  
ध्यानम् ।  
ज्ञानं ज्ञेयं ज्ञानगम्यादितीतं  
         शुद्धं बुद्धं मुक्तमप्यव्ययं च ।  
सत्यं ज्ञानं सच्चिदानन्दरूपं  
         ध्यायेदेवं तन्महोभ्राजमानम् ॥  
  
त्वम्पद महामन्त्रस्य विष्णुरृषिः ।  
गायत्री छन्दः । परमात्मा देवता ।  
ऐं बीजम् । क्लीं शक्तिः । सौः कीलकम् ।  
मम मुक्त्यर्थे जपे विनियोगः ।  
वासुदेवाय अङ्गुष्ठाभ्यां नमः ।  
सङ्कर्षणाय तर्जनीभ्यां स्वाहा ।  
प्रद्युम्नाय मध्यमाभ्यां वषट् ।  
अनिरुद्धाय अनामिकाभ्यां हुम् ।  
वासुदेवाय कनिष्ठिकाभ्यां वौषट् ।  
वासुदेवसङ्कर्षणप्रद्युम्नानिरुद्धेभ्यः  
करतलकरपृष्ठाभ्यां फट् ।  
एवं हृदयादिन्यासः ।  
भूर्भुवःसुवरोमिति दिग्बन्धः ॥  
  
ध्यानम् ॥  
  
जीवत्वं सर्वभूतानां सर्वत्राखण्डविग्रहम् ।  
चित्ताहङ्कारयन्तारं जीवाख्यं त्वम्पदं भजे ।  
असिपदमहामन्त्रस्य मन ऋषिः ।  
गायत्री छन्दः । अर्धनारीश्वरो देवता ।  
अव्यक्तादिर्बीजम् । नृसिंहः शक्तिः ।  
परमात्मा कीलकम् । जीवब्रह्मैक्यार्थे जपे विनियोगः ।  
पृथ्वीद्व्यणुकाय अङ्गुष्ठाभ्यां नमः ।  
अब्द्व्यणुकाय तर्जनीभ्यां स्वाहा ।  
तेजोद्व्यणुकाय मध्यमाभ्यां वषट् ।  
वायुद्व्यणुकाय अनामिकाभ्यं हुम् ।  
आकाशद्व्यणुकाय कनिष्ठिकाभ्यां वौषट् ।  
पृथिव्यप्तेजोवाय्वाकाशद्व्यणुकेभ्यः  
करतलकरपृष्ठाभ्यां फट् ।  
भूर्भुवःसुवरोमिति दिग्बन्धः ॥  
  
ध्यानम् ॥  
  
जीवो ब्रह्मेति वाक्यार्थं यावदस्ति मनःस्थितिः ।  
ऐक्यं तत्त्वं लये कुर्वन्ध्यायेदसिपदं सदा ॥  
  
एवं महावाक्यषडङ्गान्युक्तानि ॥  
  
अथ रहस्योपनिषद्विभागशो वाक्यार्थश्लोकाः प्रोच्यन्ते ॥  
  
येनेक्षते शृणोतीदं जिघ्रति व्याकरोति च ।  
स्वाद्वस्वादु विजानाति तत्प्रज्ञानमुदीरितम् ॥ १॥  
  
चतुर्मुखेन्द्रदेवेषु मनुष्याश्वगवादिषु ।  
चैतन्यमेकं ब्रह्मातः प्रज्ञानं ब्रह्म मय्यपि ॥ २॥  
  
परिपूर्णः परात्मास्मिन्देहे विद्याधिकारिणि ।  
बुद्धेः साक्षितया स्थित्वा स्फुरन्नहमितीर्यते ॥ ३॥  
  
स्वतः पूर्णः परात्मात्र ब्रह्मशब्देन वर्णितः ।  
अस्मीत्यैक्यपरामर्शस्तेन ब्रह्म भवाम्यहम् ॥ ४॥  
  
एकमेवाद्वितीयं सन्नामरूपविवर्जितम् ।  
सृष्टेः पुराधुनाप्यस्य तादृक्त्वं तदितीर्यते ॥ ५॥  
  
श्रोतुर्देहेन्द्रियातीतं वस्त्वत्र त्वम्पदेरितम् ।  
एकता ग्राह्यतेऽसीति तदैक्यमनुभूयताम् ॥ ६॥  
  
स्वप्रकाशापरोक्षत्वमयमित्युक्तितो मतम् ।  
अहङ्कारादिदेहान्तं प्रत्यगात्मेति गीयते ॥ ७॥  
  
दृश्यमानस्य सर्वस्य जगतस्तत्त्वमीर्यते ।  
ब्रह्मशब्देन तद्ब्रह्म स्वप्रकाशात्मरूपकम् ॥ ८॥  
  
अनात्मदृष्टेरविवेकनिद्रा-  
     महं मम स्वप्नगतिं गतोऽहम् ।  
स्वरूपसूर्येऽभ्युदिते स्फुटोक्ते-  
    र्गुरोर्महावाक्यपदैः प्रबुद्धः ॥ ९॥  
  
वाच्यं लक्ष्यमिति द्विधार्थसरणीवाच्यस्य हि त्वम्पदे  
    वाच्यं भौतिकमिन्द्रियादिरपि यल्लक्ष्यं त्वमर्थश्च सः ।  
वाच्यं तत्पदमीशताकृतमतिर्लक्ष्यं तु सच्चित्सुखा-  
    नन्दब्रह्मतदर्थ एष च तयोरैक्यं त्वसीदं पदम् ॥ १०॥  
  
त्वमिति तदिति कार्ये कारणे सत्युपाधौ  
        द्वितयमितरथैकं सच्चिदानन्दरूपम् ।  
उभयवचनहेतु देशकालौ च हित्वा  
        जगति भवति सोयं देवदत्तो यथैकः ॥ ११॥  
  
कार्योपाधिरयं जीवः कारणोपाधिरीश्वरः ।  
कार्यकारणतां हित्वा पूर्णबोधोऽवशिष्यते ॥ १२॥  
  
श्रवणं तु गुरोः पूर्वं मननं तदनन्तरम् ।  
निदिध्यासनमित्येतत्पूर्णबोधस्य कारणम् ॥ १३॥  
  
अन्यविद्यापरिज्ञानमवश्यं नश्वरं भवेत् ।  
ब्रह्मविद्यापरिज्ञानं ब्रह्मप्राप्तिकरं स्थितम् ॥ १४॥  
  
महावाक्यान्युपदिशेत्सषडङ्गानि देशिकः ।  
केवलं न हि वाक्यानि ब्रह्मणो वचनं यथा ,, १५॥  
  
ईश्वर उवाच ।  
एवमुक्त्वा मुनिश्रेष्ठ रहस्योपनिषच्छुक ।  
मया पित्रानुनीतेन व्यासेन ब्रह्मवादिना ॥ १६॥  
  
ततो ब्रह्मोपदिष्टं वै सच्चिदानन्दलक्षणम् ।  
जीवन्मुक्तः सदा ध्यायन्नित्यस्त्वं विहरिष्यसि ॥ १७॥  
  
यो वेदादौ स्वरः प्रोक्तो वेदान्ते च प्रतिष्ठितः ।  
तस्य प्रकृतिलीनस्य यः परः स महेश्वरः ॥ १८॥  
  
उपदिष्टः शिवेनेति जगत्तन्मयतां गतः ।  
उत्थाय प्रणिपत्येशं त्यक्ताशेषरिग्रहः ॥ १९॥  
  
परब्रह्मपयोराशौ प्लवन्निव ययौ तदा ।  
प्रव्रजन्तं तमालोक्य कृष्णद्वैपायनो मुनिः ॥ २०॥  
  
अनुव्रजन्नाजुहाव पुत्रविश्लेषकातरः ।  
प्रतिनेदुस्तदा सर्वे जगत्स्थावरजङ्गमाः ॥ २१॥  
  
तच्छृत्वा सकलाकारं व्यासः सत्यवतीसुतः ।  
पुत्रेण सहितः प्रीत्या परानन्दमुपेयिवान् ॥ २२॥  
  
यो रहस्योपनिषदमधीते गुर्वनुग्रहात् ।  
सर्वपापविनिर्मुक्तः साक्षात्कैवल्यमश्नुते  
साक्षात्कैवल्यमश्नुत इत्युपनिषत् ॥  
  
ॐ सह नाववतु ॥ सह नौ भुनक्तु ॥ सह वीर्यं करवावहै ॥  
  
तेजस्विनाधीतमस्तु मा विद्विषावहै ॥  
  
ॐ शान्तिः शान्तिः शान्तिः ॥  
  
॥ इति शुकरहस्योपनिषत्समाप्ता ॥  
  
  
''
  
