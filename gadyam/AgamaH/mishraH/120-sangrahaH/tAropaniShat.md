---
Category: upanishhat, devii, devI
Description-comments: aprakAshitA upaniShadaH
File name: tAropaniShat.itx
Language: Sanskrit
Latest update: March 9, 2018
Location: doc_upanishhat
Proofread by: V. Kumaran vkumaran at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: upanishhat
Text title: tAropaniShat
engtitle: tAropaniShat
itxtitle: tAropaniShat
title: तारोपनिषत्

---
  
 तारोपनिषत्   
  
ॐ नमः शिवाय ।  
  
अथ हैनां ब्रह्मरन्ध्रे तारिणीमाप्नोति ।  
तारयीतीति तारा । तारा स्यादर्द्वपञ्चाक्षररूपा  
ब्रह्मविष्णुमहेश्वरसदाशिवबिन्दुमेलनरूपा विद्या । तथा प्रथमं  
भुवनामुच्चरेत् । व्योमज्वलनेन्दिराकलाबिन्दुमेलनरूपा । ततो  
वधूमुच्चरेत् । षोडशहलतूर्यस्वरबिन्दुमेलनरूपा । ततः  
कूर्चम् व्योमषष्ठस्वरबिन्दुमेलनरूपम् । नीलाख्या सरस्वती ।  
इमामधीयानस्तर्कागमपुराणाकाव्यादिवागीश्वरो भवति । तारादिकास्त्रान्ता  
चेत् तारा भवति । एतस्या ज्ञानमात्रेण जीवन्मुक्तो भवेद् वै ।  
तामेत्य सर्वविद्याज्ञानवान् भवति ।  
  
वारत्रयं यः पठेत् स सन्यासि शिव इव  
सर्वदेवमयो भवति । ताररहिता पुनरेकजटा भवति ।  
एतद्रूपामधीयाना समानफलदा । नात्र मित्रामित्रादिविचारणा ।  
सिद्धविद्यानामासां फलं दक्षिणावत् । अथातो मन्त्रान्  
जलसुद्धिक्षालनाचमनकराक्षतप्रक्षेप-  
त्रिविधविघ्नोत्सारणभूम्यभिमन्त्रणं  
जलाभ्युक्षणकुसुमशुद्धियन्त्रनिर्माणरूपानागमवादी लिखेत् ।  
एकलिङ्गे पितृभूमौ चिरशून्यनिर्जने देवालये विजने चतुष्पथे  
उज्जटे भूधरतटे निर्जने देशे निर्जन देवागरि श्रीफलमूले  
विजने नदीतीरे चैत्यहट्टे वटाश्वत्थमूले स्वगृहे वा पूजा ।  
पञ्चतत्वविधिना । अक्षोभ्यमुनिरस्यापि छन्दस्तु बृहती कूर्चं  
बीजं शक्तिर्भुवना वधूः कीलकम् । एकजटा तारिणी वज्रोदकैकोग्रजटा  
महाप्रतिसरा पिङ्गोग्रैकजटा आभिमुख्येन  षडङ्गानि इन्द्रनीलावर्णाभा  
मूलमन्त्रभाञ्जि मूलाधारनाभिहृदयब्रह्मरनन्ध्रेषु भुवना  
वधूकूर्चशोषणदहनप्रोत्सारणामृताकृतिमूर्तिर्जननीया तत्वविधिना ।  
सजलप्रावृषेण्यघनराजिनिभाह्यष्टवर्षा पीनोन्नतवक्षोरुहा  
नानाविधस्त्र्यलङ्कार विराजिता । सर्वा लम्बोदरी भीमा  
व्याघृत्वगावृता महाचीनगुरुकपालपञ्चमुद्रा विराजिता  
भीमदंष्ट्रा करालास्या पिङ्लोग्रैकजटा खड्गकर्तृदक्षिणकरयुगा  
कपालोत्पलवामकारयुगा अक्षोभ्यमौलीन्दुप्रज्वलिता  
पितृभूमिमध्यस्ठा ध्येया । चित्ततोष्णानन्तरं स्वयम् तारिणीति  
आत्मभेदतया आत्मनि सन्तोष्य पूर्वमोङ्कारं तत आकारः  
परे सुरेखे वज्ररेखे उत्तरे कूर्चं तदन्तास्त्रवह्निजाया ।  
चतुरस्राष्टदलत्रिकोणरूपं यन्त्रम् । लक्ष्मी सरस्वती रतिः  
प्रीतिः कीर्तिः तुष्टिः शान्तिः सदाशिवश्चात्र गमागमवशात्  
पुष्पाञ्जलियोगमूलमन्त्ररूपपटलविहितकुसुमपरद्रव्यदानतर्पणम् ।  
नैवेद्यभूतबलिदानादिमुख्यषडङ्गानि । गुरूनपि यथादेशम् ।  
पूर्वादिदिशि गणेशवटुकक्षेत्रपालयोगिन्यः । आग्नेयादिषु  
शङ्खपाण्डर तारकान् । त्रिकोणेषु बीजत्रयम् । दिशि  
पद्मान्तकयमान्तकविघ्नान्तकनरान्तकान् । त्रिकोणेषु बीजत्रयम्  
ब्राह्मी वैष्णवी माहेश्वरी शक्तित्रययुता यथायोग्यं वस्त्रालङ्कार  
महाशङ्खमालया लक्ष नियमेनानियमेन वा सिद्धविद्यानाम्  
देवज्ञानप्रकाशकानाम् सञ्ज्ञानसङ्कान् । कालिकाविहितानि कल्पानि कुर्यात् ।  
अथ हैनं भगवन्तम् परमेष्ठिनं सनत्कुमारः पप्रच्छ येन  
सर्वस्य सर्वं भवति तन्मन्त्रम् कथय भगवन् को हि मन्त्राणाम्  
परमा मन्त्रदेवतानाञ्च दैवतम् किमुतास्य विद्यायुगशोधनं  
पुत्रपौत्रकवित्वञ्च धनधान्यकवित्वञ्च निर्वाणमोक्षं च  
लभते बुधः । केन विधिना आराध्यते केन मन्त्रेण सर्वमिति ।  
अथाह भगवान् ब्रह्मा मन्त्राणां परमो मन्त्रस्तारेति परमा तारा सा  
देवतानाञ्च देवता । सर्वदा स्त्रीषु मध्येषु जपेत् । स्त्रिया योनौ  
सदा जपेत् । ऋतुमतीं गच्छेत् । तुलसीम् त्यजेत् । एवम् कृत्वा गुरुः  
शिष्योऽयुतद्वयं निशायाम् एकाकी शून्यगृहे तिमिरालये ।  
तदा सर्वस्य सर्वं तरति यशस्यन्ते नराः । ॐ ।  
  
इति तारोपनिषत् समाप्ता ।  
  
ॐ तारायै नमः ।  
  
Proofread by V. Kumaran vkumaran at hotmail.com  
  
