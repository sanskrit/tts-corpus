---
Category: upanishhat, upanishad
Description/comments: Atharva Veda upanishad
File name: gopIchandanopaniShat.itx
Language: Sanskrit
Latest update: March 21, 2015
Location: doc_upanishhat
Proofread by: Sunder Hattangadi sunderh at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: upanishhat
Text title: Gopichandana Upanishad
Transliterated by: Sunder Hattangadi sunderh at hotmail.com
engtitle: gopIchandanopaniShat
itxtitle: gopIchandanopaniShat
title: गोपीचन्दनोपनिषत्

---
  
 गोपीचन्दनोपनिषत्   
  
गोपिकास्वान्तसंलीनं श्रीकृष्णाख्यं परं महः ।  
ब्रह्मानन्दस्वरूपं तत्स्वमात्रमिति चिन्तये ॥ १॥  
  
ॐ भद्रं कर्णेभिः श्रुणुयाम देवाः ।  
भद्रं पश्येमाक्षभिर्यजत्राः ।  
स्थिरैरङ्गैस्तुष्टुवांसस्तनूभिर्व्यशेम देवहितं यदायुः ।  
स्वस्ति न इन्द्रो वृद्धश्रवाः ।  स्वस्ति नः पूषा विश्ववेदाः ।  
स्वस्ति नस्तार्क्ष्यो अरिष्टनेमिः । स्वस्ति नो बृहस्पतिर्दधातु ॥  
  
ॐ शान्तिः शान्तिः शान्तिः ॥  
  
हरिः ॐ ॥ गोपी का नाम । संरक्षणी ।  
कुतः संरक्षणी । लोकस्य नरकान्मृत्योर्भयाच्च  
संरक्षणी । चन्दनं तुष्टिकारणं च । किं तुष्टिकारणम् ।  
ब्रह्मानन्दकारणम् । य एवंविद्वानेतदाख्यापयेद्य एतच्च  
धारयेद्गोपीचन्दनमृत्तिकाया निरुक्त्या धारणमात्रेण च  
ब्रह्मलोके महीयते ब्रह्मलोके महीयत इति ॥ १॥  
  
गोप्यो नाम विष्णुपत्न्यः स्युस्तासां चन्दनमाह्लादनम् ।  
कश्चाह्लादः । एष ब्रह्मानन्दरूपः । काश्च विष्णुपत्न्यो  
गोप्यो नाम । या आत्मना ब्रह्मानन्दैकरूपं कृष्णाख्यं  
परं धामाजयंस्ता जगत्सृष्टिस्थित्यन्तकारिण्यः  
प्रकृतिमहदहमाद्या महामायाः । कश्च विष्णुः ।  
परं ब्रह्मैव विष्णुः । कश्चाह्लादः । गोपीचन्दनसंसक्त-  
मानुषाणां पापसंहरणाच्छुद्धान्तकरणानां  
ब्रह्मज्ञानप्राप्तिश्च । य एवं वेदेत्युपनिषत् ॥ २॥  
  
गोपीत्यग्र उच्यतां चन्दनं तु ततः पश्चात् । गोपीत्यक्षरद्वयं  
चन्दनं तु त्रियक्षरं तस्मादक्षरपञ्चकम् । य एवंविद्वान्  
गोपीचन्दनं धारयेदक्षयं पदमाप्नोति पञ्चत्वं न स पश्यति  
ततोऽमृतत्वमश्नुते ततोऽमृतमश्नुत इति ॥ ३॥  
  
अथ मायाशबलितं ब्रह्मासीत्ततश्च  महदाद्या ब्रह्मणो  
महामायासम्मिलितात् । पञ्चभूतेषु गन्धवतीयं पृथिव्यासीत् ।  
पृथिव्याश्च वैभवाद्वर्णभेदाः । पीतवर्णा मृदो जायन्ते  
लोकानुग्रहार्थम् । मायासहितब्रह्मसम्भोगवशादस्य चन्दनस्य  
वैभवम् । य एवंविद्वान्यतिहस्ते दद्यादनुपप्लवः सर्वमायुरेति ।  
ततः प्राजापत्यं रायस्पोषं गौष्पत्यं च । य एतद्रहस्यं  
सायं प्रातर्ध्यायेदहोरात्रकृतं पापं नाशयति मृतो  
मोक्षमश्नुत इति ॥ ४॥  
  
गोपीचन्दनपङ्केन ललाटं यस्तु लेपयेत् ।  
एकदण्डी त्रिदण्डी वा स वै मोक्षं समश्नुते ॥ १॥  
  
गोपीचन्दनलिप्ताङ्गो यं यं पश्यति चक्षुषा ।  
तं तं पूतं विजानीयाद्राजभिः सत्कृतो भवेत् ॥ २॥  
  
ब्रह्महन्ता कृतघ्नश्च गोघ्नश्च गुरु तल्पगः ।  
तेषां पापानि नश्यन्ति गोपीचन्दनधारणात् ॥ ३॥  
  
गोपीचन्दनलिप्ताङ्गो म्रियते यत्र कुत्रचित् ।  
अभिव्याप्यायतो भूत्वा देवेन्द्रपदमश्नुते ॥ ४॥  
  
गोपीचन्दनलिप्ताङ्गं पुरुषं य उपासते ।  
एवं ब्रह्मादयो देवास्तन्मुखास्तानुपासते ॥ ५॥  
  
गोपीचन्दनलिप्ताङ्गः पुरुषो येन पूज्यते ।  
विष्णुपूजितभूतित्वाद्विष्णुलोके महीयते ॥ ६॥  
  
सदाचारः शुभाकल्पो मिताहारो जितेन्द्रियः ।  
गोपीचन्दनलिप्ताङ्गः साक्षाद्विष्णुमयो भवेत् ॥ ७॥  
  
गोपीचन्दनलिप्ताङ्गो व्रतं यस्तु समाचरेत् ।  
ततः कोटिगुणं पुण्यमित्येवं मुनिरब्रवीत् ॥ ८॥  
  
गोपीचन्दनलिप्ताङ्गैर्जपदानादि यत्कृतम् ।  
न्यूनं सम्पूर्णतां याति विधानेन विशेषतः ॥ ९॥  
  
गोपीचन्दनमायुष्यं बलारोग्यविवर्धनम् ।  
कामदं मोक्षदं चैव इत्येवं मुनयोऽब्रुवन् ॥ १०॥  
  
अग्निष्टोमसहस्राणि वाजपेय शतानि च ।  
तेषां पुण्यमवाप्नोति गोपीचन्दनधारणात् ॥ ११॥  
  
गोपीचन्दनदानस्य नाश्वमेधकृतः फलम् ।  
न गङ्गया समं तीर्थं न शुद्धिर्गोपिचन्दनात् ॥ १२॥  
  
बहुमाऽत्र किमुक्तेन गोपीचन्दनमण्डनम् ।  
न तत्तुल्यं भवेल्लोके नात्र कार्या विचारणा ॥ १३॥  
  
चन्दनं चापि गोपीनां केलिकुङ्कुमसम्भवम् ।  
मण्डनात्पावनं नॄणां भुक्तिमुक्तिफलप्रदम् ॥ १४॥  
  
कृष्णगोपीरतोद्भूतं पापघ्नं गोपिचनदनम् ।  
तत्प्रसादात्सर्वदैव चतुर्वर्गफलप्रदम् ।  
तिलमात्रप्रदानेन काञ्चनाद्रिसमं फलम् ॥ १५॥  
  
कुङ्कुमं कृष्णगोपीनां जलक्रीडासु सम्भृतम् ।  
गोपीचन्दनमित्युक्तं द्वारवत्यां सुरेश्वरैः ॥ १६॥  
  
कृष्णगोपीजलक्रीडाकुङ्कुमं चन्दनैर्युतम् ।  
तिलमात्रं प्रदायेदं पुनात्या दशमं कुलम् ॥ १७॥  
  
गोपीचन्दनखण्डं तु चक्राकारं सुलक्षणम् ।  
विष्णुरूपमिदं पुण्यं पावनं पातवर्णकः ॥ १८॥  
  
आपो वा अग्र आसन् । तत्र प्रजापतिर्वायुर्भूत्वाऽश्राम्यतेदं सृजेयमिति ।  
स तपोऽतप्यत । तत ओङ्कारमपश्यत् । ततो व्याहृतीस्ततो गायत्रीम् ।  
गायत्र्या वेदास्तैरिदमसृजत । धूममार्गविस्तृतं हि  
वेदार्थमभिसन्धाय चतुर्दश लोकानसृजत । तत उपनिषदः  
श्रुतय आविर्बभूवुः । अर्चिमार्गविस्तृतं वेदार्थमभिसन्धाय  
सर्वान्वेदासरहस्योपनिषदङ्गान्ब्रह्मलोके स्थापयामास ।  
ताश्चोपादिशद्वैवस्वतेऽन्तरे सगुणं ब्रह्म चिद्घनानन्दैकरूपं  
पुरुषोत्तमरूपेण मथुरायां वसुदेवसद्मन्याविर्भविष्यति ।  
तत्र भवत्यः सर्वलोकोत्कृष्टसौन्दर्यक्रीडाभोगा गोपिकास्वरूपैः  
परब्रह्मानन्दैकरूपं कृष्णं भजिष्यथ ।  
तत्र श्लोकाः ---इति ब्रह्मवरं लब्ध्वा श्रुतयो ब्रह्मश्लोकगाः ।  
कृष्णमाराधयामासुर्गोकुले धर्मसङ्कुले ॥ १९॥  
  
श्रीकृष्णाख्यं परं ब्रह्म गोपिकाः श्रुतयोऽभवन् ।  
एतत्सम्भोगसम्भूतं चन्दनं गोपीचन्दनं चन्दनं गोपीचन्दनमित्युपनिषत् ॥ २०॥  
  
ॐ भद्रं कर्णेभिः श्रुणुयाम देवाः ।  
भद्रं पश्येमाक्षभिर्यजत्राः ।  
स्थिरैरङ्गैस्तुष्टुवांसस्तनूभिर्व्यशेम देवहितं यदायुः ।  
स्वस्ति न इन्द्रो वृद्धश्रवाः ।  स्वस्ति नः पूषा विश्ववेदाः ।  
स्वस्ति नस्तार्क्ष्यो अरिष्टनेमिः । स्वस्ति नो बृहस्पतिर्दधातु ॥  
  
ॐ शान्तिः शान्तिः शान्तिः ॥  
  
इत्याथर्वणीया गोपीचन्दनोपनिषत्समाप्ता ॥  
  
  
''
  
