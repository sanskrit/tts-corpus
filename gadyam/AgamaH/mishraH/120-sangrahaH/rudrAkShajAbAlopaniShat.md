---
Author: Vedic tradition
Category: upanishhat, upanishad, shiva
Description-comments: 88 / 108; Sama Veda - shaiva upanishad
File name: rudrakshajabala.itx
Language: Sanskrit
Latest update: Apr. 3, 2000
Location: doc_upanishhat
Proofread by: Sunder Hattangadi (sunderh at hotmail.com)
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism
Sublocation: upanishhat
Text title: Rudraakshajabala Upanishad
Transliterated by: Sunder Hattangadi (sunderh at hotmail.com)
engtitle: RudrakShajabala Upanishad
itxtitle: rudrAkShajAbAlopaniShat
title: रुद्राक्षजाबालोपनिषत्

---
  
 रुद्राक्षजाबालोपनिषत्   
  
रुद्राक्षोपनिषद्वेद्यं महारुद्रतयोज्ज्वलम् ।  
प्रतियोगिविनिर्मुक्तशिवमात्रपदं भजे ॥  
  
ॐ आप्यायन्तु ममाङ्गानि वाक्प्राणश्चक्षुः  
श्रोत्रमथो बलमिन्द्रियाणि च ॥ सर्वाणि सर्वं ब्रह्मोपनिषदं  
माहं ब्रह्म निराकुर्यां मा मा ब्रह्म निराकरोदनिराकरणम-  
स्त्वनिराकरणं मेस्तु तदात्मनि निरते य उपनिषत्सु धर्मास्ते मयि  
सन्तु ते मयि सन्तु ॥ ॐ शान्तिः शान्तिः शान्तिः ॥  
  
हरिः ॐ ॥ अथ हैनं कालाग्निरुद्रं भुसुण्डः पप्रच्छ कथं  
रुद्राक्षोत्पत्तिः । तद्धारणात्किं फलमिति । तं होवाच  
भगवान्कालाग्निरुद्रः । त्रिपुरवधार्थमहं निमीलिताक्षोऽभवम् ।  
तेभ्यो जलबिन्दवो भूमौ पतितास्ते रुद्राक्षा जाताः ।  
सर्वानुग्रहार्थाय तेषां नामोच्चारणमात्रेण  
दशगोप्रदानफलं दर्शनस्पर्शनाभ्यां द्विगुणं  
फलमत ऊर्ध्वं वक्तुं न शक्नोमि । तत्रैते श्लोका भवन्ति ।  
कस्मिंस्थितं तु किं नाम कथं वा धार्यते नरैः ।  
कतिभेदमुखान्यत्र कैर्मन्त्रैर्धार्यते कथम् ॥ १॥  
  
दिव्यवर्षसहस्राणि चक्षुरुन्मीलितं मया ।  
भूमावक्षिपुटाभ्यां तु पतिता जलबिन्दवः ॥ २॥  
  
तत्राश्रुबिन्दवो जाता महारुद्राक्षवृक्षकाः ।  
स्थावरत्वमनुप्राप्य भक्तानुग्रहकारणात् ॥ ३॥  
  
भक्तानां धारणात्पापं दिवारात्रिकृतं हरेत् ।  
लक्षं तु दर्शनात्पुण्यं कोटिस्तद्धारणाद्भवेत् ॥ ४॥  
  
तस्य कोटिशतं पुण्यं लभते धारणान्नरः ।  
लक्षकोटिसहस्राणि लक्षकोटिशतानि च ॥ ५॥  
  
तज्जपाल्लभते पुण्यं नरो रुद्राक्षधारणात् ।  
धात्रीफलप्रमाणं यच्छ्रेष्ठमेतदुदाहृतम् ॥ ६॥  
  
बदरीफलमात्रं तु मध्यमं प्रोच्यते बुधैः ।  
अधमं चणमात्रं स्यात्प्रक्रियैषा मयोच्यते ॥ ७॥  
  
ब्राह्मणाः क्षत्रिया वैश्याः शूद्राश्चेति शिवाज्ञया ।  
वृथा जाताः पृथिव्यां तु तज्जातीयाः शुभाक्षकाः ॥ ८॥  
  
श्वेतास्तु ब्राह्मणा ज्ञेयाः क्षत्रिया रक्तवर्णकाः ।  
पीतास्तु वैश्या विज्ञेयाः कृष्णाः शूद्रा उदाहृताः ॥ ९॥  
  
ब्राह्मणो बिभृयाच्छ्वेतात्रक्तात्राजा तु धारयेत् ।  
पीतान्वैश्यस्तु बिभृयात्कृष्णाञ्छूद्रस्तु धारयेत् ॥ १०॥  
  
समाः स्निग्धा दृढाः स्थूलाः कण्टकैः संयुताः शुभाः ।  
कृमिदष्टं भिन्नभिन्नं कण्टकैर्हीनमेव च ॥ ११॥  
  
व्रणयुक्तमयुक्तं च षड्रुद्राक्षाणि वर्जयेत् ।  
स्वयमेव कृतं द्वारं रुद्राक्षं स्यादिहोत्तमम् ॥ १२॥  
  
यत्तु पौरुषयत्नेन कृतं तन्मध्यमं भवेत् ।  
समान्स्निग्धान्दृढान्स्थूलान्क्षौमसूत्रेण धारयेत् ॥ १३॥  
  
सर्वगात्रेण सौम्येन सामान्यानि विचक्षणः ।  
निकषे हेमरेखाभा यस्य रेखा प्रदृश्यते ॥ १४॥  
  
तदक्षममुत्तमं विद्यात्तद्धार्यं शिवपूजकैः ।  
शिखायामेकरुद्राक्षं त्रिशतं शिरसा वहेत् ॥ १५॥  
  
षट्त्रिंशतं गले दध्यात्बाहोः षोडशषोडश ।  
मणिबन्धे द्वादशैव स्कन्धे पञ्चशतं वहेत् ॥ १६॥  
  
अष्टोत्तरशतैर्मालामुपवीतं प्रकल्पयेत् ।  
द्विसरं त्रिसरं वापि सराणां पञ्चकं तथा ॥ १७॥  
  
सराणां सप्तकं वापि बिभृयात्कण्ठदेशतः ।  
मुकुटे कुण्डले चैव कर्णिकाहारकेऽपि वा ॥ १८॥  
  
केयूरकटके सूत्रं कुक्षिबन्धे विशेषतः ।  
सुप्ते पीते सदाकालं रुद्राक्षं धारयेन्नरः ॥ १९॥  
  
त्रिशतं त्वधमं पञ्चशतं मध्यममुच्यते ।  
सहस्रमुत्तमं प्रोक्तमेवं भेदेन धारयेत् ॥ २०॥  
  
शिरसीशानमन्त्रेण कण्ठे तत्पुरुषेण तु ।  
अघोरेण गले धार्यं तेनैव हृदयेऽपि च ॥ २१॥  
  
अघोरबीजमन्त्रेण करयोर्धारयेत्सुधीः ।  
पञ्चाशदक्षग्रथितान्व्योमव्याप्यपि चोदरे ॥ २२॥  
  
पञ्च ब्रह्मभिरङ्गैशच त्रिमाला पञ्च सप्त च ।  
ग्रथित्वा मूलमन्त्रेण सर्वाण्यक्षाणि धारयेत् ॥ २३॥  
  
अथ हैनं भगवन्तं कालाग्निरुद्रं भुसुन्डः पप्रच्छ  
रुद्राक्षाणां भेदेन यदक्षं यत्स्वरूपं यत्फलमिति ।  
तत्स्वरूपं मुखयुक्तमरिष्टनिरसनं कामाभीष्टफलं  
ब्रूहीति होवाच । तत्रैते श्लोका भवन्ति ॥  
  
एकवक्त्रं तु रुद्राक्षं परतत्त्वस्वरूपकम् ।  
तद्धारणात्परे तत्त्वे लीयते विजितेन्द्रियः ॥ १॥  
  
द्विवक्त्रं तु मुनिश्रेष्ठ चार्धनारीश्वरात्मकम् ।  
धारणादर्धनारीशः प्रीयते तस्य नित्यशः ॥ २॥  
  
त्रिमुखं चैव रुद्राक्षमग्नित्रयस्वरूपकम् ।  
तद्धारणाच्च हुतभुक्तस्य तुष्यति नित्यदा ॥ ३॥  
  
चतुर्मुखं तु रुद्राक्षं चतुर्वक्त्रस्वरूपकम् ।  
तद्धारणाच्चतुर्वक्त्रः प्रीयते तस्य नित्यदा ॥ ४॥  
  
पञ्चवक्त्रं तु रुद्राक्षं पञ्चब्रह्मस्वरूपकम् ।  
पञ्चवक्त्रः स्वयं ब्रह्म पुंहत्यां च व्यपोहति ॥ ५॥  
  
षड्वक्त्रमपि रुद्राक्षं कार्तिकेयाधिदैवतम् ।  
तद्धारणान्महाश्रीः स्यान्महदारोग्यमुत्तमम् ॥ ६॥  
  
मतिविज्ञानसम्पत्तिशुद्धये धारयेत्सुधीः ।  
विनायकाधिदैवं च प्रवदन्ति मनीषिणः ॥ ७॥  
  
सप्तवक्त्रं तु रुद्राक्षं सप्तमाधिदैवतम् ।  
तद्धारणान्महाश्रीः स्यान्महदारोग्यमुत्तमम् ॥ ८॥  
  
महती ज्ञानसम्पत्तिः शुचिर्धारणतः सदा ।  
अष्टवक्त्रं तु रुद्राक्षमष्टमात्राधिदैवतम् ॥ ९॥  
  
वस्वष्टकप्रियं चैव गङ्गाप्रीतिकरं तथा ।  
तद्धारणादिमे प्रीता भवेयुः सत्यवादिनः ॥ १०॥  
  
नववक्त्रं तु रुद्राक्षं नवशक्त्यधिदैवतम् ।  
तस्य धारणमात्रेण प्रीयन्ते नवशक्तयः ॥ ११॥  
  
दशवक्त्रं तु रुद्राक्षं यमदैवत्यमीरितम् ।  
दर्शनाच्छान्तिजनकं धारणान्नात्र संशयः ॥ १२॥  
  
एकादशमुखं त्वक्षं रुद्रैकादशदैवतम् ।  
तदिदं दैवतं प्राहुः सदा सौभाग्यवर्धनम् ॥ १३॥  
  
रुद्राक्षं द्वादशमुखं महाविष्णुस्वरूपकम् ।  
द्वादशादित्यरूपं च बिभर्त्येव हि तत्परम् ॥ १४॥  
  
त्रयोदशमुखं त्वक्षं कामदं सिद्धिदं शुभम् ।  
तस्य धारणमात्रेण कामदेवः प्रसीदति ॥ १५॥  
  
चतुर्दशमुखं चाक्षं रुद्रनेत्रसमुद्भवम् ।  
सर्वव्याधिहरं चैव सर्वदारोग्यमाप्नुयात् ॥ १६॥  
  
मद्यं मांसं च लशुनं पलाण्डुं शिग्रुमेव च ।  
श्लेष्मातकं विड्वराहमभक्ष्यं वर्जयेन्नरः ॥ १७॥  
  
ग्रहणे विषुवे चैवमयने सङ्क्रमेऽपि च ।  
दर्शेषु पूर्णमासे च पूर्णेषु दिवसेषु च ।  
रुद्राक्षधारणात्सद्यः सर्वपापैः प्रमुच्यते ॥ १८॥  
  
रुद्राक्षमूलं तद्ब्रह्मा तन्नालं विष्णुरेव च ।  
तन्मुखं रुद्र इत्याहुस्तद्बिन्दुः सर्वदेवताः ॥ १९॥ इति ॥  
  
अथ कालाग्निरुद्रं भगवन्तं सनत्कुमारः पप्रच्छाधीहि  
भगवन्रुद्राक्षधारणविधिम् । तस्मिन्समये निदाघ-  
जडभरतदत्तात्रेयकात्यायनभरद्वाजकपिलवसिष्ठ-  
पिप्पलादादयश्च कालाग्निरुद्रं परिसमेत्योचुः । अथ  
कालाग्निरुद्रः किमर्थं भवतामागमनमिति होवाच ।  
रुद्राक्षधारणविधिं वै सर्वे श्रोतुमिच्छामह इति । अथ  
कालाग्निरुद्रः प्रोवाच । रुद्रस्य नयनादुत्पन्ना रुद्राक्षा  
इति लोके ख्यायन्ते । अथ सदाशिवः संहारकाले संहारं  
कृत्वा संहाराक्षं मुकुलीकरोति । तन्नयनाज्जाता रुद्राक्षा  
इति होवाच । तस्माद्रुद्राक्षत्वमिति कालाग्निरुद्रः प्रोवाच ।  
तद्रुद्राक्षे वाग्विषये कृते दशगोप्रदानेन यत्फलमवाप्नोति  
तत्फलमश्नुते । स एष भस्मज्योती रुद्राक्ष इति । तद्रुद्राक्षं  
करेण स्पृष्ट्वा धारणमात्रेण द्विसहस्रगोप्रदानफलं  
भवति । तद्रुद्राक्षे कर्णयोर्धार्यमाणे एकादशसहस्रगोप्रदानफलं  
भवति । एकादशरुद्रत्वं च गच्छति । तद्रुद्राक्षे शिरसि  
धार्यमाणे कोटिगोप्रदानफलं भवति । एतेषां स्थानानां  
कर्णयोः फलं वक्तुं न शक्यमिति होवाच । य इमां रुद्राक्षजाबालोपनिषदं  
नित्यमधीते बालो वा युवा वा वेद स महान्भवति । स गुरुः सर्वेषां  
मन्त्राणामुपदेष्टा भवति एतैरेव होमं कुर्यात् । एतैरेवार्चनम् ।  
तथा रक्षोघ्नं मृत्युतारकं गुरुणा लब्धं कण्ठे बाहौ  
शिखायां वा बध्नीत । सप्तद्वीपवती भूमिर्दक्षिणार्थं नावकल्पते ।  
तस्माच्छ्रद्धया यां काञ्चिद्गां दद्यात्सा दक्षिणा भवति ।  
य इमामुपनिषदं ब्राह्मणः सायमधीयानो दिवसकृतं पापं  
नाशयति । मध्याह्नेऽधीयानः षड्जन्मकृतं पापं नाशयति ।  
सायं प्रातः प्रयुञ्जानोऽनेकजन्मकृतं पापं नाशयति ।  
षट्सहस्रलक्षगायत्रीजपफलमवाप्नोति । ब्रह्महत्यासुरापान-  
स्वर्णस्तेयगुरुदारगमनतत्संयोगपातकेभ्यः पूतो भवति ।  
सर्वतीर्थफलमश्नुते । पतितसम्भाषणात्पूतो भवति ।  
पङ्क्तिशतसहस्रपावनो भवति । शिवसायुज्यमवाप्नोति । न च  
पुनरावर्तते न च पुनरावर्तत इत्योंसत्यमित्युपनिषत् ॥  
  
ॐ आप्यायन्तु ममाङ्गानि वाक्प्राणश्चक्षुः श्रोत्रमथो  
बलमिन्द्रियाणि च ॥ सर्वाणि सर्वं ब्रह्मोपनिषदं माहं  
ब्रह्म निराकुर्यां मा मा ब्रह्म निराकरोदनिराकरणम-  
स्त्वनिराकरणं मेस्तु  तदात्मनि निरते य उपनिषत्सु धर्मास्ते  
मयि सन्तु ते मयि सन्तु ॥ ॐ शान्तिः शान्तिः शान्तिः ॥  
  
इति रुद्राक्षजाबालोपनिषत्समाप्ता ॥  
  
  
''
  
