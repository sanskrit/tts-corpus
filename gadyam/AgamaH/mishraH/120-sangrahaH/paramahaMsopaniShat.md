---
Category: upanishhat, upanishad
File name: paramahamsa_upan.itx
Language: Sanskrit
Latest update: April 16, 1996
Location: doc_upanishhat
Proofread by: Anshuman Pandey pandey at umich.edu
Send corrections to: Sanskrit@cheerful.com
Site access: https://sanskritdocuments.org
Subject: hinduism/religion
Sublocation: upanishhat
Text title: paramaha.nsopaniShat
Transliterated by: Anshuman Pandey pandey at umich.edu
engtitle: Paramahansopanishat
itxtitle: paramahaMsopaniShat
title: परमहंसोपनिषत्

---
  
 परमहंसोपनिषत्   
  
ॐ भद्रं कर्णेभिः शृणुयाम देवा भद्रं पश्येमाक्षभिर्यजत्राः ।  
स्थिरैरङ्गैस्तुष्टुवंसस्तनूभिर्व्यशेम देवहितं यदायुः ।  
स्वस्ति न इन्द्रो वृद्धश्रवः स्वस्ति नः पूषा विश्ववेदाः ।  
स्वस्ति नस्तार्क्ष्योऽरिष्टनेमिः स्वस्ति नो बृहस्पतिर्दधातु ।  
  
          ॐ शान्तिः शान्तिः शान्तिः।  
          हरिः ॐ ॥  
  
अथ योगिनं परमहंसनं कोऽयं मार्नस्तेषं का स्थितिरिति नारदो  
भगवन्तमुपगत्योवाच । तं भगवानाः । योऽयं परमहंसमार्गो  
लोके दुर्लभतरो न तु बाहुल्यो यद्येको भवति स एव नित्यपूतस्थः  
स एव वेदपुरुष इति विदुषो मन्यन्ते महापुरुषो यच्चित्तं  
तत्सर्वदा मय्येवावतिष्टते तस्मादहं च तस्मिन्नेवावस्थीयते ।  
असौ स्वपुत्रमित्रकलत्रबन्व्वादीञ्शिखायज्ञोपवीते  
स्वाध्यायं च सर्वकर्माणि  
सन्न्यस्यायं ब्रह्माण्डं च हित्वा कौपीनं दण्डमाच्छादनं च  
स्वशरीरोपभोगार्थाय च लोकस्योपकारार्थाय च परिग्रहेत्तच्च न  
मुख्योऽस्ति कोऽयं मुख्य इति चेदयं मुख्यः ॥ १॥  
  
न दण्डं न शिखं न यज्ञोपवीतं न चाच्छादनं चरति परमहंसः ।  
न शितं न चोष्णं न सुखं न दुःखं न मानावमाने च षडूर्मिवर्जं  
निन्दागर्वमत्सरदम्मदर्पेच्छाद्वेषसुखदुःखकामकोधलोभमोहहर्षसु  
उयाहङ्कारादींश्च हित्वा स्ववपुः कुणपमिव दृष्यते  
यतस्तद्वपुरपध्वस्तं संशयविपरीतमिथ्याज्ञानानां यो हेतुस्तेन  
नित्यनिवृत्तस्तन्नित्यबोधस्तत्स्वयमेवावस्थितिस्तं  
शन्तमचलमद्वयानन्दविज्ञानघन एवास्मि ।  
तदेव मम परन्धाम तदेव शिखा च तदेवोपवीत च ।  
परमात्मात्मनोरेकत्वज्ञानेन तयोर्भेद एव विभग्नः सा सध्या ॥ २॥  
  
सर्वान्कामान्परित्यज्य अद्वैते परमस्थितिः ।  
ज्ञानदण्डो धृतो येन एकदण्डो स उच्यते ॥  
  
काष्ठदण्डो धृतो येन सर्वाशि ज्ञानवर्जितः ।  
स याति नरकान्धोरान्महारौरवसञ्ज्ञकान् ॥  
  
इदमन्तरं ज्ञात्वा स परमहंसः ॥ ३॥  
  
आशाम्बरो न नमर्कारो न स्वधाकारो न निन्दा न स्तुतिर्यादृच्छिको  
भवेद्भिक्षुर्नाऽऽवाहनं न विसर्जनं न मन्त्रं न ध्यानं  
नोपासनं च न लक्ष्यं नाकक्ष्यं न पृथग्नापृथगहं  
न न त्वं न सर्व चानिकेतस्थितिरेव भिक्षुः सौवर्णादीनं  
नैव परिग्नहेन्न लोकं नावलोकं चाऽऽबाधकं क इति  
चेद्बाधकोऽस्त्येव यस्माद्भिक्षुर्हिरण्यं रसेन दृष्टं  
च स ब्रह्महा भवेत् ।  
यस्माद्भिक्षुर्हिरण्यं रसेन ग्राह्यं च स आत्महा भवेत् ।  
तस्माद्भिक्षुर्हिरण्यं रसेन न दृष्टं च न  
स्पृष्टं च न ग्राह्यं च । सर्वे कामा मनोगता  
व्यावर्तन्ते । दुःखे नोद्विग्नः सुखे न स्पृहा त्यागो रागे सर्वत्र  
शुभाशुभयोरनभिस्नेहो न द्वेष्टि न मोदं च । सर्वेषामिन्द्रियाणां  
गतिरुपरमते य आत्मन्येवावस्थीयते  
यत्पूर्णानन्दैकबोधस्तदब्रह्माहमस्मीति  
कृतकृत्यो भवति कृतकृत्यो भवति ॥ ४॥  
  
ॐ भद्रं कर्णेभिः शृणुयाम देवा भद्रं पश्येमाक्षभिर्यजत्राः ।  
स्थिरैरङ्गैस्तुष्टुवंसस्तनूभिर्व्यशेम देवहितं यदायुः ।  
स्वस्ति न इन्द्रो वृद्धश्रवः स्वस्ति नः पूषा विश्ववेदाः ।  
स्वस्ति नस्तार्क्ष्योऽरिष्टनेमिः स्वस्ति नो बृहस्पतिर्दधातु ।  
  
          ॐ शान्तिः शान्तिः शान्तिः।  
          हरिः ॐ ॥  
  
          इति श्रीपरमहंसोपनिषत्समाप्ता ॥  
  
  
''
  