---
Author: Vedic tradition
Category: upanishhat, upanishad
Description-comments: 90 / 108; Sama Veda - Yoga upanishad
File name: jabaladarshana.itx
Language: Sanskrit
Latest update: August 30, 2000
Location: doc_upanishhat
Proofread by: Sunder Hattangadi (sunderh at hotmail.com)
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: upanishhat
Text title: Shri Jabaladarshana Upanishad
Transliterated by: Sunder Hattangadi (sunderh at hotmail.com)
engtitle: ShriJabaladarshana Upanishad
itxtitle: jAbAladarshanopaniShat
title: जाबालदर्शनोपनिषत्

---
  
 जाबालदर्शनोपनिषत्   
  
यमाद्यष्टाङ्गयोगेद्धं ब्रह्ममात्रप्रबोधतः ।  
योगिनो यत्पदं यान्ति तत्कैवल्यपदं भजे ॥  
  
ॐ आप्यायन्तु ममाङ्गानि वाक्प्राणश्चक्षुः श्रोत्रमथो बलमिन्द्रियाणि च ॥  
  
सर्वाणि सर्वं ब्रह्मोपनिषदं माहं ब्रह्म निराकुर्यां मा मा ब्रह्म  
निराकरोदनिराकरणमस्त्वनिराकरणं मेस्तु तदात्मनि निरते य उपनिषत्सु  
धर्मास्ते मयि सन्तु ते मयि सन्तु ॥  
  
ॐ शान्तिः शान्तिः शान्तिः ॥  
  
हरिः ॐ ॥ दत्तात्रेयो महायोगी भगवान्भूतभावनः ।  
चतुर्भुजो महाविष्णुर्योगसाम्राज्यदीक्षितः ॥ १॥  
  
तस्य शिष्यो मुनिवरः साङ्कृतिर्नाम भक्तिमान् ।  
पप्रच्छ गुरुमेकान्ते प्राञ्जलिर्विनयान्वितः ॥ २॥  
  
भगवन्ब्रूहि मे योगं साष्टाङ्गं सप्रपञ्चकम् ।  
येन विज्ञातमात्रेण जीवन्मुक्तो भवाम्यहम् ॥ ३॥  
  
साङ्कृते श्रुणु वक्ष्यामि योगं साष्टाङ्गदर्शनम् ।  
यमश्च नियमश्चैव तथैवासनमेव च ॥ ४॥  
  
प्राणायामस्तथा ब्रह्मन्प्रत्याहारस्ततः परम् ।  
धारणा च तथा ध्यानं समाधिश्चाष्टमं मुने ॥ ५॥  
  
अहिंसा सत्यमस्तेयं ब्रह्मचर्यं दयार्जवम् ।  
क्षमा धृतिर्मिताहारः शौचं चैव यमा दश ॥ ६॥  
  
वेदोक्तेन प्रकारेण विना सत्यं तपोधन ।  
कायेन मनसा वाचा हिंसाऽहिंसा न चान्यथा ॥ ७॥  
  
आत्मा सर्वगतोऽच्छेद्यो न ग्राह्य इति मे मतिः ।  
स चाहिंसा वरा प्रोक्ता मुने वेदान्तवेदिभिः ॥ ८॥  
  
चक्षुरादीन्द्रियैर्दृष्टं श्रुतं घ्रातं मुनीश्वर ।  
तस्यैवोक्तिर्भवेत्सत्यं विप्र तन्नान्यथा भवेत् ॥ ९॥  
  
सर्वं सत्यं परं ब्रह्म न चान्यदिति या मतिः ।  
तच्च सत्यं वरं प्रोक्तं वेदान्तज्ञानपारगैः ॥ १०॥  
  
अन्यदीये तृणे रत्ने काञ्चने मौक्तिकेऽपि च ।  
मनसा विनिवृत्तिर्या तदस्तेयं विदुर्बुधाः ॥ ११॥  
  
आत्मन्यनात्मभावेन व्यवहारविवर्जितम् ।  
यत्तदस्तेयमित्युक्तमात्मविद्भिर्महामते ॥ १२॥  
  
कायेन वाचा मनसा स्त्रीणां परिविवर्जनम् ।  
ऋतौ भार्यां तदा स्वस्य ब्रह्मचर्यं तदुच्यते ॥ १३॥  
  
ब्रह्मभावे मनश्चारं ब्रह्मचर्यं परन्तप ॥ १४॥  
  
स्वात्मवत्सर्वभूतेषु कायेन मनसा गिरा ।  
अनुज्ञा या दया सैव प्रोक्ता वेदान्तवेदिभिः ॥ १५॥  
  
पुत्रे मित्रे कलत्रे च रिपौ स्वात्मनि सन्ततम् ।  
एकरूपं मुने यत्तदार्जवं प्रोच्यते मया ॥ १६॥  
  
कायेन मनसा वाचा शत्रुभिः परिपीडिते ।  
बुद्धिक्षोभनिवृत्तिर्या क्षमा सा मुनिपुङ्गव ॥ १७॥  
  
वेदादेव विनिर्मोक्षः संसारस्य न चान्यथा ।  
इति विज्ञाननिष्पत्तिर्धृतिः प्रोक्ता हि वैदिकैः ।  
अहमात्मा न चान्योऽस्मीत्येवमप्रच्युता मतिः ॥ १८॥  
  
अल्पमृष्टाशनाभ्यां च चतुर्थांशावशेषकम् ।  
तस्माद्योगानुगुण्येन भोजनं मितभोजनम् ॥ १९॥  
  
स्वदेहमलनिर्मोक्षो मृज्जलाभ्यां महामुने ।  
यत्तच्छौचं भवेद्बाह्यं मानसं मननं विदुः ।  
अहं शुद्ध इति ज्ञानं शौचमाहुर्मनीषिणः ॥ २०॥  
  
अत्यन्तमलिनो देहो देही चात्यन्तनिर्मलः ।  
उभयोरन्तरं ज्ञात्वा कस्य शौचं विधीयते ॥ २१॥  
  
ज्ञानशौचं परित्यज्य बाह्ये यो रमते नरः ।  
स मूढः काऽचनं त्यक्त्वा लोष्ठं गृह्णाति सुव्रत ॥ २२॥  
  
ज्ञानामृतेन तृप्तस्य कृतकृत्यस्य योगिनः ।  
न चास्ति किञ्चित्कर्तव्यमस्ति चेन्न स तत्त्ववित् ॥ २३॥  
  
लोकत्रयेऽपि कर्तव्यं किञ्चिन्नास्त्यात्मवेदिनाम् ॥ २४॥  
  
तस्मात्सर्वप्रयत्नेन मुनेऽहिंसादिसाधनैः ।  
आत्मानमक्षरं ब्रह्म विद्धि ज्ञानात्तु वेदनात् ॥ २५॥  
  
इति प्रथमः खण्डः ॥ १॥  
  
तपः सन्तोषमास्तिक्यं दानमीश्वरपूजनम् ।  
सिद्धान्तश्रवणं चैव ह्रीर्मतिश्च जपो व्रतम् ॥ १॥  
  
एते च नियमाः प्रोक्तास्तान्वक्ष्यामि क्रमाच्छृणु ॥ २॥  
  
वेदोक्तेन प्रकारेण कृच्छ्रचान्द्रयणादिभिः ।  
शरीरशोषणं यत्तत्तप इत्युच्यते बुधैः ॥ ३॥  
  
को वा मोक्षः कथं तेन संसारं प्रतिपन्नवान् ।  
इत्यालोकनमर्थज्ञास्तपः शंसन्ति पण्डिताः ॥ ४॥  
  
यदृच्छालाभतो नित्यं प्रीतिर्या जायते नृणाम् ।  
तत्सन्तोषं विदुः प्राज्ञाः परिज्ञानैकतत्पराः ॥ ५॥  
  
ब्रह्मादिलोकपर्यन्ताद्विरक्त्या यल्लभेत्प्रियम् ।  
सर्वत्र विगतस्नेहः सन्तोषं परमं विदुः ।  
श्रौते स्मार्ते च विश्वासो यत्तदास्तिक्यमुच्यते ॥ ६॥  
  
न्यायार्जितधनं श्रान्ते श्रद्धया वैदिके जने ।  
अन्यद्वा यत्प्रदीयन्ते तद्दानं प्रोच्यते मया ॥ ७॥  
  
रागाद्यपेतं हृदयं वागदुष्टानृतादिना ।  
हिंसादिरहितं कर्म यत्तदीश्वरपूजनम् ॥ ८॥  
  
सत्यं ज्ञानमनन्तं च परानन्दं परं ध्रुवम् ।  
प्रत्यगित्यवगन्तव्यं वेदान्तश्रवणं बुधाः ॥ ९॥  
  
वेदलौकिकमार्गेषु कुत्सितं कर्म यद्भवेत् ।  
तस्मिन्भवति या लज्जा ह्रीः सैवेति प्रकीर्तिता ।  
वैदिकेषु च सर्वेषु श्रद्धा या सा मतिर्भवेत् ॥ १०॥  
  
गुरुणा चोपदिष्टोऽपि तत्र सम्बन्धवर्जितः ।  
वेदोक्तेनैव मार्गेण मन्त्राभ्यासो जपः स्मृतः ॥ ११॥  
  
कल्पसूत्रे तथा वेदे धर्मशास्त्रे पुराणके ।  
इतिहासे च वृत्तिर्या स जपः प्रोच्यते मया ॥ १२॥  
  
जपस्तु द्विविधः प्रोक्तो वाचिको मानसस्तथा ॥ १३॥  
  
वाचिकोपांशुरुच्चैश्च द्विविधः परिकीर्तितः ।  
मानसोमननध्यानभेदाद्द्वैविध्यमाश्रितः ॥ १४॥  
  
उच्चैर्जपादुपांशुश्च सहस्रगुणमुच्यते ।  
मानसश्च तथोपांशोः सहस्रगुणमुच्यते ॥ १५॥  
  
उच्चैर्जपश्च सर्वेषां यथोक्तफलदो भवेत् ।  
नीचैःश्रोत्रेण चेन्मन्त्रः श्रुतश्चेन्निष्फलं भवेत् ॥ १६॥ इति॥  
  
इति द्वितीयः खण्डः ॥ २॥  
  
स्वस्तिकं गोमुखं पद्मं वीरसिंहासने तथा ।  
भद्रं मुक्तासनं चैव मयूरासनमेव च ॥ १॥  
  
सुखासनसमाख्यं च नवमं मुनिपुङ्गव ।  
जानूर्वोरन्तरे कृत्वा सम्यक् पादतले उभे ॥ २॥  
  
समग्रीवशिरःकायः स्वस्तिकं नित्यमभ्यसेत् ।  
सव्ये दक्षिणगुल्फं तु पृष्ठपार्श्वे नियोजयेत् ॥ ३॥  
  
दक्षिणेऽपि तथा सव्यं गोमुखं तत्प्रचक्षते ।  
अङ्गुष्ठावधि गृह्णीयाद्धस्ताभ्यां व्युत्क्रमेण तु ॥ ४॥  
  
ऊर्वोरुपरि विप्रेन्द्र कृत्वा पादतलद्वयम् ।  
पद्मासनं भवेत्प्राज्ञ सर्वरोगभयापहम् ॥ ५॥  
  
दक्षिणेतरपादं तु दक्षिणोरुणि विन्यसेत् ।  
ऋजुकायः समासीनो वीरासनमुदाहृतम् ॥ ६॥  
  
गुल्फौ तु वृषणस्याधः सीवन्याः पार्श्वयोः क्षिपेत् ।  
पार्श्वपादौ च पाणिभ्यां दृढं बद्ध्वा सुनिश्चलम् ।  
भद्रासनं भवेदेतद्विषरोगविनाशनम् ॥ ७॥  
  
निपीड्य सीवनीं सूक्ष्मं दक्षिणेतरगुल्फतः ।  
वामं याम्येन गुल्फेन मुक्तासनमिदं भवेत् ॥ ८॥  
  
मेढ्रादुपरि निक्षिप्य सव्यं गुल्फं ततोपरि ।  
गुल्फान्तरं च सङ्क्षिप्य मुक्तासनमिदं मुने ॥ ९॥  
  
कूर्पराग्रे मुनिश्रेष्ठ निक्षिपेन्नाभिपार्श्वयोः ।  
भूम्यां पाणितलद्वन्द्वं निक्षिप्यैकाग्रमानसः ॥ १०॥  
  
समुन्नतशिरःपादो दण्डवद्व्योम्निसंस्थितः ।  
मयूरासनमेतत्स्यात्सर्वपापप्रणाशनम् ॥ ११॥  
  
येन केन प्रकारेण सुखं धैर्यं च जायते ।  
तत्सुखासनमित्युक्तमशक्तस्तत्समाश्रयेत् ॥ १२॥  
  
आसनं विजितं येन जितं तेन जगत्त्रयम् ।  
अनेन विधिना युक्तः प्राणायामं सदा कुरु ॥ १३॥ इति॥  
  
इति तृतीयः खण्डः ॥ ३॥  
  
शरीरं तावदेव स्यात्षण्णवत्यङ्गुलात्मकम् ।  
देहमध्ये शिखिस्थानं तप्तजाम्बूनदप्रभम् ॥ १॥  
  
त्रिकोणं मनुजानां तु सत्यमुक्तं हि साङ्कृते ।  
गुदात्तु द्व्यङ्गुलादूर्ध्वं मेढ्रात्तु द्व्यन्ङ्गुलादधः ॥ २॥  
  
देहमध्यं मुनिप्रोक्तमनुजानीहि साङ्कृते ।  
कन्दस्थानं मुनिश्रेष्ठ मूलाधारान्नवाङ्गुलम् ॥ ३॥  
  
चतुरङ्गुलमायामविस्तारं मुनिपुङ्गव ।  
कुक्कुटाण्डसमाकारं भूषितं तु त्वगादिभिः ॥ ४॥  
  
तन्मध्ये नाभिरित्युक्तं योगज्ञैर्मुनिपुङ्गव ।  
कन्दमध्यस्थिता नाडी सुषुम्नेति प्रकीर्तिता ॥ ५॥  
  
तिष्ठन्ति परितस्तस्या नाडयो मुनिपुङ्गव ।  
द्विसप्ततिसहस्राणि तासां मुख्याश्चतुर्दश ॥ ६॥  
  
सुषुम्ना पिङ्गला तद्वदिडा चैव सरस्वती ।  
पूषा च वरुणा चैव हस्तिजिह्वा यशस्विनी ॥ ७॥  
  
अलम्बुसा कुहुश्चैव विश्वोदरी तपस्विनी ।  
शङ्खिनी चैव गान्धारा इति मुख्याश्चतुर्दश ॥ ८॥  
  
तासां मुख्यतमास्तिस्रस्तिसृष्वेकोत्तमोत्तमा ।  
ब्रह्मनाडीति सा प्रोक्ता मुने वेदान्तवेदिभिः ॥ ९॥  
  
पृष्ठमध्यस्थितेनान्स्था वीणादण्डेन सुव्रत ।  
सह मस्तकपर्यन्तं सुषुम्ना सुप्रतिष्ठिता ॥ १०॥  
  
नाभिकन्दादधः स्थानं कुण्डल्या द्व्यङ्गुलं मुने ।  
अष्टप्रकृतिरूपा सा कुण्डली मुनिसत्तम ॥ ११॥  
  
यथावद्वायुचेष्टां च जलान्नादीनि नित्यशः ।  
परितः कन्दपार्श्वेषु निरुध्यैव सदा स्थिता ॥ १२॥  
  
स्वमुखेन समावेष्ट्य ब्रह्मरन्ध्रमुखं मुने ।  
सुषुम्नाया इडा सव्ये दक्षिणे पिङ्गला स्थिता ॥ १३॥  
  
सरस्वती कुहुश्चैव सुषुम्नापार्श्वयोः स्थिते ।  
गान्धारा हस्तिजिह्वा च इडायाः पृष्ठपार्श्वयोः ॥ १४॥  
  
पूषा यशस्विनी चैव पिङ्गला पृष्ठपूर्वयोः ।  
कुहोश्च हस्तिजिह्वाया मध्ये विश्वोदरी स्थिता ॥ १५॥  
  
यशस्विन्याः कुहोर्मध्ये वरुणा सुप्रतिष्ठिता ।  
पूषाश्च सरस्वत्या मध्ये प्रोक्ता यशस्विनी ॥ १६॥  
  
गान्धारायाः सरस्वत्या मध्ये प्रोक्ता च शङ्खिनी ।  
अलम्बुसा स्थिता पायुपर्यन्तं कन्दमध्यगा ॥ १७॥  
  
पूर्वभागे सुषुम्नाया राकायाः संस्थिता कुहूः ।  
अधश्चोर्ध्वं स्थिता नाडी याम्यनासान्तमिष्यते ॥ १८॥  
  
इअडा तु सव्यनासान्तं संस्थिता मुनिपुङ्गव ।  
यशस्विनी च वामस्य पादाङ्गुष्ठान्तमिष्यते ॥ १९॥  
  
पूषा वामाक्षिपर्यन्ता पिङ्गलायास्तु पृष्ठतः ।  
पयस्विनी च याम्यस्य कर्णान्तं प्रोच्यते बुधैः ॥ २०॥  
  
सरस्वती तथा चोर्ध्वगता जिह्वा तथा मुने ।  
हस्तिजिह्वा तथा सव्यपादाङ्गुष्ठान्तमिष्यते ॥ २१॥  
  
शङ्खिनी नाम या नाडी सव्यकर्णान्तमिष्यते ।  
गान्धारा सव्यनेत्रान्ता प्रोक्ता वेदान्तवेदिभिः ॥ २२॥  
  
विश्वोदराभिधा नाडी कन्दमध्ये व्यवस्थिता ।  
प्राणोऽपानस्तथा व्यानः समानोदान एव च ॥ २३॥  
  
नागः कूर्मश्च कृकरो देवदत्तो धनञ्जयः ।  
एते नाडीषु सर्वासु चरन्ति दश वायवः ॥ २४॥  
  
तेषु प्राणादयः पञ्च मुख्याः पञ्चसु सुव्रत ।  
प्राणसञ्ज्ञस्तथापानः पूज्यः प्राणस्तयोर्मुने ॥ २५॥  
  
आस्यनासिकयोर्मध्ये नाभिमध्ये तथा हृदि ।  
प्राणसञ्ज्ञोऽनिलो नित्यं वर्तते मुनिसत्तम ॥ २६॥  
  
अपानो वर्तते नित्यं गुदमध्योरुजानुषु ।  
उदरे सकले कट्यां नाभौ जङ्घे च सुव्रत ॥ २७॥  
  
व्यानः श्रोत्राक्षिमध्ये च कुकुभ्द्यां गुल्फयोरपि ।  
प्राणस्थाने गले चैव वर्तते मुनिपुङ्गव ॥ २८॥  
  
उदानसञ्ज्ञो विज्ञेयः पादयोर्हस्तयोरपि ।  
समानः सर्वदेहेषु व्याप्य तिष्ठत्यसंशयः ॥ २९॥  
  
नागादिवायवः पञ्चत्वगस्थ्यादिषु संस्थिताः ।  
निःश्वासोच्छ्वासकासाश्च प्राणकर्म हि साङ्कृते ॥ ३०॥  
  
अपानाख्यस्य वायोस्तु विण्मूत्रादिविसर्जनम् ।  
समानः सर्वसामीप्यं करोति मुनिपुङ्गव ॥ ३१॥  
  
उदान ऊर्ध्वगमनं करोत्येव न संशयः ।  
व्यानो विवादकृत्प्रोक्तो मुने वेदान्तवेदिभिः ॥ ३२॥  
  
उद्गारादिगुणः प्रोक्तो व्यानाख्यस्य महामुने ।  
धनञ्जयस्य शोभादि कर्म प्रोक्तं हि साङ्कृते ॥ ३३॥  
  
निमीलनादि कूर्मस्य क्षुधा तु कृकरस्य च ।  
देवदत्तस्य विप्रेन्द्र तन्द्रीकर्म प्रकीर्तितम् ॥ ३४॥  
  
सुषुम्नायाः शिवो देव इडाया देवता हरिः ।  
पिङ्गलाया विरञ्चिः स्यात्सरस्वत्या विराण्मुने ॥ ३५॥  
  
पूषाधिदेवता प्रोक्ता वरुणा वायुदेवता ।  
हस्तिजिह्वाभिधायास्तु वरुणो देवता भवेत् ॥ ३६॥  
  
यशस्विन्या मुनिश्रेष्ठ भगवान्भास्करस्तथा ।  
अलम्बुसाया अबात्मा वरुणः परिकीर्तितः ॥ ३७॥  
  
कुहोः क्षुद्देवता प्रोक्ता गान्धारी चन्द्रदेवता ।  
शङ्खिन्याश्चन्द्रमास्तद्वत्पयस्विन्याः प्रजापतिः ॥ ३८॥  
  
विश्वोदराभिधायास्तु भगवान्पावकः पतिः ।  
इडायां चन्द्रमा नित्यं चरत्येव महामुने ॥ ३९॥  
  
पिङ्गलायां रविस्तद्वन्मुने वेदविदां वर ।  
पिङ्गलायामिडायां तु वायोः सङ्क्रमणं तु यत् ॥ ४०॥  
  
तदुत्तरायणं प्रोक्तं मुने वेदान्तवेदिभिः ।  
इडायां पिङ्गलायां तु प्राणसङ्क्रमणं मुने ॥ ४१॥  
  
दक्षिणायनमित्युक्तं पिङ्गलायामिति श्रुतिः ।  
इडापिङ्गलयोः सन्धिं यदा प्राणः समागतः ॥ ४२॥  
  
अमावास्या तदा प्रोक्ता देहे देहभृतां वर ।  
मूलाधारं यदा प्राणः प्रविष्टः पण्डितोत्तम ॥ ४३॥  
  
तदाद्यं विषुवं प्रोक्तं तपसैस्तापतोत्तम ।  
प्राणसञ्ज्ञो मुनिश्रेष्ठ मूर्धानं प्राविशद्यदा ॥ ४४॥  
  
तदन्त्यं विषुवं प्रोक्तं तापसैस्तत्त्वचिन्तकैः ।  
निःश्वासोच्छ्वासनं सर्वं मासानां सङ्क्रमो भवेत् ॥ ४५॥  
  
इडायाः कुण्डलीस्थानं यदा प्राणः समागतः ।  
सोमग्रहणमित्युक्तं तदा तत्त्वविदां वर ॥ ४६॥  
  
यदा पिङ्गलया प्राणः कुण्डलीस्थानमागतः ।  
तदातदा भवेत्सूर्यग्रहण मुनिपुङ्गव ॥ ४७॥  
  
श्रीपर्वतं शिरःस्थाने केदारं तु ललाटके ।  
वाराणसी महाप्राज्ञ भ्रुवोर्घ्राणस्य मध्यमे ॥ ४८॥  
  
कुरुक्षेत्रं कुचस्थाने प्रयागं हृत्सरोरुहे ।  
चिदम्बरं तु हृन्मध्ये आधारे कमलालयम् ॥ ४९॥  
  
आत्मतीर्थं समुत्सृज्य बहिस्तीर्थानि यो व्रजेत् ।  
करस्थं स महारत्नं त्यक्त्वा काचं विमार्गते ॥ ५०॥  
  
भावतीर्थं परं तीर्थं प्रमाणं सर्वकर्मसु ।  
अन्यथालिङ्ग्यते कान्ता अन्यथालिङ्ग्यते सुता ॥ ५१॥  
  
तीर्थानि तोयपूर्णानि देवान्काष्ठादिनिर्मितान् ।  
योगिनो न प्रपूज्यन्ते स्वात्मप्रत्ययकारणात् ॥ ५२॥  
  
बहिस्तीर्थात्परं तीर्थमन्तस्तीर्थं महामुने ।  
आत्मतीर्थं महातीर्थमन्यत्तीर्थं निरर्थकम् ॥ ५३॥  
  
चित्तमन्तर्गतं दुष्टं तीर्थस्नानैर्न शुद्ध्यति ।  
शतशोऽपि जलैर्धौतं सुराभाण्डमिवशुचि ॥ ५४॥  
  
विषुवायनकालेषु ग्रहणे चान्तरे सदा ।  
वाराणस्यादिके स्थाने स्नात्वा शुद्धो भवेन्नरः ॥ ५५॥  
  
ज्ञानयोगपराणां तु पादप्रक्षालितं जलम् ।  
भावशुद्ध्यर्थमज्ञानां तत्तीर्थं मुनिपुङ्गव ॥ ५६॥  
  
तीर्थे ज्ञाने जपे यज्ञे काष्ठे पाषाणके सदा ।  
शिवं पश्यति मूढात्मा शिवे देहे प्रतिष्ठिते ॥ ५७॥  
  
अन्तस्थं मां परित्यज्य बहिष्ठं यस्तु सेवते ।  
हस्तस्थं पिण्डमुत्सृज्य लिहेत्कूर्परमात्मनः ॥ ५८॥  
  
शिवमात्मनि पश्यन्ति प्रतिमासु न योगिनः ।  
अज्ञानं भावनार्थाय प्रतिमाः परिकल्पिताः ॥ ५९॥  
  
अपूर्वमपरं ब्रह्म स्वात्मानं सत्यमद्वयम् ।  
प्रज्ञानघनमानन्दं यः पश्यति स पश्यति ॥ ६०॥  
  
नाडीपुञ्जं सदा सारं नरभावं महामुने ।  
समुत्सृज्यात्मनात्मानमहमित्येव धारय ॥ ६१॥  
  
अशरीरं शरीरेषु महान्तं विभुमीश्वरम् ।  
आनन्दमक्षरं साक्षान्मत्वा धीरो न शोचति ॥ ६२॥  
  
विभेदजनके ज्ञाने नष्टे ज्ञानबलान्मुने ।  
आत्मनो ब्रह्मणो भेदमसन्तं किं करिष्यति ॥ ६३॥ इति॥  
  
इति चतुर्थः खण्डः ॥ ४॥  
  
सम्यक्कथय मे ब्रह्मनाडीशुद्धिं समासतः ।  
यथा शुद्ध्या सदा ध्यायञ्जीवन्मुक्तो भवाम्यहम् ॥ १॥  
  
साङ्कृते श्रुणु वक्ष्यामि नाडीशुद्धिं समासतः ।  
विध्युक्तकर्मसंयुक्तः कामसङ्कल्पवर्जितः ॥ २॥  
  
यमाद्यष्टाङ्गसंयुक्तः शान्तः सत्यपरायणः ।  
स्वात्मन्यवस्थितः सम्यग्ज्ञानिभिश्च सुशिक्षितः ॥ ३॥  
  
पर्वताग्रे नदीतीरे बिल्वमूले वनेऽथवा ।  
मनोरमे शुचौ देशे मठं कृत्वा समाहितः ॥ ४॥  
  
आरभ्य चासनं पश्चात्प्राङ्मुखोदङ्मुखोऽपि वा ।  
समग्रीवशिरःकायः संवृतास्यः सुनिश्चलः ॥ ५॥  
  
नासाग्रे शशभृद्बिम्बे बिन्दुमध्ये तुरीयकम् ।  
स्रवन्तममृतं पश्येन्नेत्राभ्यां सुसमाहितः ॥ ६॥  
  
इडया प्राणमाकृष्य पूरयित्वोदरे स्थितम् ।  
ततोऽग्निं देहमध्यस्थं ध्यायञ्ज्वालावलीयुतम् ॥ ७॥  
  
बिन्दुनादसमायुक्तमग्निबीजं विचिन्तयेत् ।  
पश्चाद्विरेचयेत्सम्यक्प्राणं पिङ्गलया बुधः ॥ ८॥  
  
पुनः पिङ्गलयापूर्य वह्निबीजमनुस्मरेत् ।  
पुनर्विरचयेद्धीमानिडयैव शनैः शनैः ॥ ९॥  
  
त्रिचतुर्वासरं वाथ त्रिचतुर्वारमेव च ।  
षट्कृत्वा विचरेन्नित्यं रहस्येवं त्रिसन्धिषु ॥ १०॥  
  
नाडीशुद्धिमवाप्नोति पृथक् चिह्नोपलक्षितः ।  
शरीरलघुता दीप्तिर्वह्नेर्जाठरवर्तिनः ॥ ११॥  
  
नादाभिव्यक्तिरित्येतच्चिह्नं तत्सिद्धिसूचकम् ।  
यावदेतानि सम्पश्येत्तावदेवं समाचरेत् ॥ १२॥  
  
अथवैतत्परित्यज्य स्वात्मशुद्धिं समाचरेत् ।  
आत्मा शुद्धः सदा नित्यः सुखरूपः स्वयम्प्रभः ॥ १३॥  
  
अज्ञानान्मलिनो भाति ज्ञानच्छुद्धो भवत्ययम् ।  
अज्ञानमलपङ्कं यः क्षालयेज्ज्ञानतो यतः ।  
स एव सर्वदा शुद्धो नान्यः कर्मरतो हि सः ॥ १४॥ इति॥  
  
इति पञ्चमः खण्डः ॥ ५॥  
  
प्राणायामक्रमं वक्ष्ये साङ्कृते श्रुणु सादरम् ।  
प्राणायाम इति प्रोक्तो रेचपूरककुम्भकैः ॥ १॥  
  
वर्णत्रयात्मकाः प्रोक्ता रेचपूरककुम्भकाः ।  
स एष प्रणवः प्रोक्तः प्राणायामस्तु तन्मयः ॥ २॥  
  
इडया वायुमाकृष्य पूरयित्वोदरे स्थितम् ।  
शनैः षोडशभिर्मात्रैरकारं तत्र संस्मरेत् ॥ ३॥  
  
पूरितं धारयेत्पश्चाच्चतुःषष्ट्या तु मात्रया ।  
उकारमूर्तिमन्त्रापि संस्मरन्प्रणवं जपेत् ॥ ४॥  
  
यावद्वा शक्यते तावद्धारयेज्जपतत्परः ।  
पूरितं रेचयेत्पश्चान्मकारेणानिलं बुधः ॥ ५॥  
  
शनैः पिङ्गलया तत्र द्वात्रिंशन्मात्रया पुनः ।  
प्राणायामो भवेदेवं ततश्चैवं समभ्यसेत् ॥ ६॥  
  
पुनः पिङ्गलयापूर्य मात्रैः षोडशभिस्तथा ।  
अकारमूर्तिमत्रापि स्मरेदेकाग्रमानसः ॥ ७॥  
  
धारयेत्पूरितं विद्वान्प्रणवं सञ्जपन्वशी ।  
उकारमूर्तिं स ध्यायंश्चतुःषष्ट्या तु मात्रया ॥ ८॥  
  
मकारं तु स्मरन्पश्चाद्रेचयेदिडयानिलम् ।  
एवमेव पुनः कुर्यादिडयापूर्य बुद्धिमान् ॥ ९॥  
  
एवं समभ्यसेन्नित्यं प्राणायामं मुनीश्वर ।  
एवमभ्यासतो नित्यं षण्मासाद्यत्नवान्भवेत् ॥ १०॥  
  
वत्सराद्ब्रह्मविद्वान्स्यात्तस्मान्नित्यं समभ्यसेत् ।  
योगाभ्यासरतो नित्यं स्वधर्मनिरतश्च यः ॥ ११॥  
  
प्राणसंयमनेनैव ज्ञानान्मुक्तो भविष्यति ।  
बाह्यादापूरणं वायोःरुदरे पूरको हि सः ॥ १२॥  
  
सम्पूर्णकुम्भवद्वायोर्धारणं कुम्भको भवेत् ।  
बहिर्विरचनं वायोरुदराद्रचेकः स्मृतः ॥ १३॥  
  
प्रस्वेदजनको यस्तु प्राणायामेषु सोऽधमः ।  
कम्पनं मध्यमं विद्यादुत्थानं चोत्तमं विदुः ॥ १४॥  
  
पूर्वम्पूर्वं प्रकुर्वीत यावदुत्थानसम्भवः ।  
सम्भवत्युत्तमे प्राज्ञः प्राणायामे सुखी भवेत् ॥ १५॥  
  
प्राणायमेन चित्तं तु शुद्धं भवति सुव्रत ।  
चित्ते शुद्धे शुचिः साक्षात्प्रत्यग्ज्योतिर्व्यवस्थितः ॥ १६॥  
  
प्राणश्चित्तेन संयुक्तः परमात्मनि तिष्ठति ।  
प्राणायामपरस्यास्य पुरुषस्य महात्मनः ॥ १७॥  
  
देहश्चोत्तिष्ठते तेन किञ्चिज्ज्ञानाद्विमुक्तता ।  
रेचकं पूरकं मुक्त्वा कुम्भकं नित्यमभ्यसेत् ॥ १८॥  
  
सर्वपापविनिर्मुक्तः सम्यग्ज्ञानमवाप्नुयात् ।  
मनोजवत्वमाप्नोति पलितादि च नश्यति ॥ १९॥  
  
प्राणायामैकनिष्ठस्य न किञ्चिदपि दुर्लभम् ।  
तस्मात्सर्वप्रयत्नेन प्राणायामान्समभ्यसेत् ॥ २०॥  
  
विनियोगान्प्रवक्ष्यामि प्राणायामस्य सुव्रत ।  
सन्ध्ययोर्ब्राह्मकालेऽपि मध्याह्ने वाथवा सदा ॥ २१॥  
  
बाह्यं प्राणं समाकृष्य पूरयित्वोदरेण च ।  
नासाग्रे नाभिमध्ये च पादाङ्गुष्ठे च धारयेत् ॥ २२॥  
  
सर्वरोगविनिर्मुक्तो जीवेद्वर्षशतं नरः ।  
नासाग्रधारणाद्वापि जितो भवति सुव्रत ॥ २३॥  
  
सर्वरोगनिवृत्तिः स्यान्नाभिमध्ये तु धारणात् ।  
शरीरलघुता विप्र पादाङ्गुष्ठनिरोधनात् ॥ २४॥  
  
जिह्वया वायुमाकृष्य यः पिबेत्सततं नरः ।  
श्रमदाहविनिर्मुक्तो योगी नीरोगतामियात् ॥ २५॥  
  
जिह्वया वायुमाकृष्य जिह्वामूले निरोधयेत् ।  
पिबेदमृतमव्यग्रं सकलं सुखमाप्नुयात् ॥ २६॥  
  
इडया वायुमाकृष्य भ्रुवोर्मध्ये निरोधयेत् ।  
यः पिबेदमृतं शुद्धं व्याधिभिर्मुच्यते हि सः ॥ २७॥  
  
इडया वेदतत्त्वज्ञस्तथा पिङ्गलयैव च ।  
नाभौ निरोधयेत्तेन व्याधिभिर्मुच्यते नरः ॥ २८॥  
  
मासमात्रं त्रिसन्ध्यायां जिह्वयारोप्य मारुतम् ।  
अमृतं च पिबेन्नाभौ मन्दम्मन्दं निरोधयेत् ॥ २९॥  
  
वातजाः पित्तजा दोषा नश्यन्त्येव न संशयः ।  
नासाभ्यां वायुमाकृष्य नेत्रद्वन्द्वे निरोधयेत् ॥ ३०॥  
  
नेत्ररोगा विनश्यन्ति तथा श्रोत्रनिरोधनात् ।  
तथा वायुं समारोप्य धारयेच्छिरसि स्थितम् ॥ ३१॥  
  
शिरोरोगा विनश्यन्ति सत्यमुक्तं हि साङ्कृते ।  
स्वस्तिकासनमास्थाय समाहितमनास्तथा ॥ ३२॥  
  
अपानमूर्ध्वमुत्थाप्य प्रणवेन शनैः शनैः ।  
हस्ताभ्यां धारयेत्सम्यक्कर्णादिकरणानि च ॥ ३३॥  
  
अङ्गुष्ठाभ्यां मुने श्रोत्रे तर्जनीभ्यां तु चक्षुषी ।  
नासापुटवधानाभ्यां प्रच्छाद्य करणानि वै ॥ ३४॥  
  
आनन्दाविर्भवो यावत्तावन्मूर्धनि धारणात् ।  
प्राणः प्रयात्यनेनैव ब्रह्मरन्ध्रं महामुने ॥ ३५॥  
  
ब्रह्मरन्ध्रं गते वायौ नादश्चोत्पद्यतेऽनघ ।  
शङ्खध्वनिनिभश्चादौ मध्ये मेघध्वनिर्यथा ॥ ३६॥  
  
शिरोमध्यगते वायौ गिरिप्रस्रवणं यथा ।  
पश्चात्प्रीतो महाप्राज्ञः साक्षादात्मोन्मुखो भवेत् ॥ ३७॥  
  
पुनस्तज्ज्ञाननिष्पत्तिर्योगात्संसारनिह्नुतिः ।  
दक्षिणोत्तरगुल्फेन सीविनीं पीडयेत्स्थिरम् ॥ ३८॥  
  
सव्येतरेण गुल्फेन पीडयेद्बुद्धिमान्नरः ।  
जान्वोरधः स्थितां सन्धिं स्मृत्वा देवं त्रियम्बकम् ॥ ३९॥  
  
विनायकं च संस्मृत्य तथा वागीश्वरीं पुनः ।  
लिङ्गनालात्समाकृष्य वायुमप्यग्रतो मुने ॥ ४०॥  
  
प्रणवेन नियुक्तेन बिन्दुयुक्तेन बुद्धिमान् ।  
मूलाधारस्य विप्रेन्द्र मध्ये तं तु निरोधयेत् ॥ ४१॥  
  
निरुध्य वायुना दीप्तो वह्निरूहति कुण्डलीम् ।  
पुनः सुषुम्नया वायुर्वह्निना सह गच्छति ॥ ४२॥  
  
एवमभ्यासतस्तस्य जितो वायुर्भवेद्भृशम् ।  
प्रस्वेदः प्रथमः पश्चात्कम्पनं मुनिपुङ्गव ॥ ४३॥  
  
उत्थानं च शरीरस्य चिह्नमेतज्जितेऽनले ।  
एवमभ्यासतस्तस्य मूलरोगो विनश्यति ॥ ४४॥  
  
भगन्दरं च नष्टं स्यात्सर्वरोगाश्च साङ्कृते ।  
पातकानि विनश्यन्ति क्षुद्राणि च महान्ति च ॥ ४५॥  
  
नष्टे पापे विशुद्धं स्याच्चित्तदर्पणमद्भुतम् ।  
पुनर्ब्रह्मादिभोगेभ्यो वैराग्यं जयते हृदि ॥ ४६॥  
  
विरक्तस्य तु संसाराज्ज्ञानं कैवल्यसाधनम् ।  
तेन पापापहानिः स्याज्ज्ञात्वा देवं सदाशिवम् ॥ ४७॥  
  
ज्ञानामृतरसो येन सकृदास्वादितो भवेत् ।  
स सर्वकार्यमुत्सृज्य तत्रैव परिधावति ॥ ४८॥  
  
ज्ञानस्वरूपमेवाहुर्जगदेतद्विलक्षणम् ।  
अर्थस्वरूपमज्ञानात्पश्यन्त्यन्ये कुदृष्टयः ॥ ४९॥  
  
आत्मस्वरूपविज्ञानादज्ञानस्य परिक्षयः ।  
क्षीणेऽज्ञाने महाप्राज्ञ रागादीनां परिक्षयः ॥ ५०॥  
  
रागाद्यसम्भवे प्राज्ञ पुण्यपापविमर्दनम् ।  
तयोर्नाशे शरीरेण न पुनः सम्प्रयुज्यते ॥ ५१॥ इति॥  
  
इति षष्ठः खण्डः ॥ ६॥  
  
अथातः सम्प्रवक्ष्यामि प्रत्याहारं महामुने ।  
इन्द्रियाणां विचरतां विषयेषु स्वभावतः ॥ १॥  
  
बलादाहरणां तेषां प्रत्याहारः स उच्यते ।  
यत्पश्यति तु तत्सर्वं ब्रह्म पश्यन्समाहितः ॥ २॥  
  
प्रत्याहारो भवेदेष ब्रह्मविद्भिः पुरोदितः ।  
यद्यच्छुद्धमशुद्धं वा करोत्यामरणान्तिकम् ॥ ३॥  
  
तत्सर्वं ब्रह्मणे कुर्यात्प्रत्याहारः स उच्यते ।  
अथवा नित्यकर्माणि ब्रह्माराधनबुद्धितः ॥ ४॥  
  
काम्यानि च तथा कुर्यात्प्रत्याहारः स उच्यते ।  
अथवा वायुमाकृष्य स्थानात्स्थानं निरोधयेत् ॥ ५॥  
  
दन्तमूलात्तथा कण्ठे कण्ठादुरसि मारुतम् ।  
उरोदेशात्समाकृष्य नाभिदेशे निरोधयेत् ॥ ६॥  
  
नाभिदेशात्समाकृष्य कुण्डल्यां तु निरोधयेत् ।  
कुण्डलीदेशतो विद्वान्मूलाधारे निरोधयेत् ॥ ७॥  
  
अथापानात्कटिद्वन्द्वे तथोरौ च सुमध्यमे ।  
तस्माज्जानुद्वये जङ्घे पादाङ्गुष्ठे निरोधयेत् ॥ ८॥  
  
प्रत्याहारोऽयमुक्तस्तु प्रत्याहारस्मरैः पुरा ।  
एवमभ्यासयुक्तस्य पुरुषस्य महात्मनः ॥ ९॥  
  
सर्वपापानि नश्यन्ति भवरोगश्च सुव्रत ।  
नासाभ्यां वायुमाकृष्य निश्चलः स्वस्तिकासनः ॥ १०॥  
  
पूरयेदनिलं विद्वानापादतलमस्तकम् ।  
पश्चात्पादद्वये तद्वन्मूलाधरे तथैव च ॥ ११॥  
  
नाभिकन्दे च हृन्मध्ये कण्ठमूले च तालुके ।  
भ्रुवोर्मध्ये ललाटे च तथा मूर्धनि धारयेत् ॥ १२॥  
  
देहे स्वात्ममतिं विद्वान्समाकृष्य समाहितः ।  
आत्मनात्मनि निर्द्वन्द्वे निर्विकल्पे निरोधयेत् ॥ १३॥  
  
प्रत्याहारः समाख्यातः साक्षाद्वेदान्तवेदिभिः ।  
एवमभ्यसतस्तस्य न किञ्चिदपि दुर्लभम् ॥ १४॥ इति॥  
  
इति सप्तमः खण्डः ॥ ७॥  
  
अथातः सम्प्रवक्ष्यामि धारणाः पञ्च सुव्रत ।  
देहमध्यगते व्योम्नि बाह्याकाशं तु धारयेत् ॥ १॥  
  
प्राणे बाह्यानिलं तद्वज्ज्वलने चाग्निमौदरे ।  
तोयं तोयांशके भूमिं भूमिभागे महामुने ॥ २॥  
  
हयवरलकाराख्यं मन्त्रमुच्चारयेत्क्रमात् ।  
धारणैषा परा प्रोक्ता सर्वपापविशोधिनी ॥ ३॥  
  
जान्वन्तं पृथिवी ह्यंशो ह्यपां पय्वन्तमुच्यते ।  
हृदयांशस्तथाग्नंशो भ्रूमध्यान्तोऽनिलांशकः ॥ ४॥  
  
आकाशांशस्तथा प्राज्ञ मूर्धांशः परिकीर्तितः ।  
ब्रह्माणं पृथिवीभागे विष्णुं तोयांशके तथा ॥ ५॥  
  
अग्न्यंशे चे महेशानमीश्वरं चानिलांशके ।  
आकाशांशे महाप्राज्ञ धारयेत्तु सदाशिवम् ॥ ६॥  
  
अथवा तव वक्ष्यामि धारणां मुनिपुङ्गव ।  
पुरुषे सर्वशास्तारं बोधानन्दमयं शिवम् ॥ ७॥  
  
धारयेद्बुद्धिमान्नित्यं सर्वपापविशुद्धये ।  
ब्रह्मादिकार्यरूपाणि स्वे स्वे संहृत्य कारणे ॥ ८॥  
  
सर्वकारणमव्यक्तमनिरूप्यमचेतनम् ।  
साक्षादात्मनि सम्पूर्णे धारयेत्प्रणवेन तु ।  
इन्द्रियाणि समाहृत्य मनसात्मनि योजयेत् ॥ ९॥ इति॥  
  
इत्यष्टमः खण्डः ॥ ८॥  
  
अथातः सम्प्रवक्ष्यामि ध्यानं संसारनाशनम् ।  
ऋतं सत्यं परं ब्रह्म सर्वसंसारभेषजम् ॥ १॥  
  
ऊर्ध्वरेतं विश्वरूपं विरूपाक्षं महेश्वरम् ।  
सोऽहमित्यादरेणैव ध्यायेदोगीश्वरेश्वरम् ॥ २॥  
  
अथवा सत्यमीशानं ज्ञानमानन्दमद्वयम् ।  
अत्यर्थमचलं नित्यमादिमध्यान्तवर्जितम् ॥ ३॥  
  
तथा स्थूलमनाकाशमसंस्पृश्यमचाक्षुषम् ।  
न रसं न च गन्धाख्यमप्रमेयमनूपमम् ॥ ४॥  
  
आत्मानं सच्चिदानन्दमनन्तं ब्रह्म सुव्रत ।  
अहमस्मीत्यभिध्यायेद्ध्येयातीतं विमुक्तये ॥ ५॥  
  
एवमभ्यासयुक्तस्य पुरुषस्य महात्मनः ।  
क्रमाद्वेदान्तविज्ञानं विजायेत न संशयः ॥ ६॥ इति॥  
  
इति नवमः खण्डः ॥ ९॥  
  
अथातः सम्प्रवक्ष्यामि समाधिं भवनाशनम् ।  
समाधिः संविदुत्पत्तिः परजीवैकतां प्रति ॥ १॥  
  
नित्यः सर्वगतो ह्यात्मा कूटस्थो दोषवर्जितः ।  
एकः सन्भिद्यते भ्रान्त्या मायया न स्वरूपतः ॥ २॥  
  
तस्मादद्वैतमेवास्ति न प्रपञ्चो न संसृतिः ।  
यथाकाशो घटाकाशो मठाकाश इतीरितः ॥ ३॥  
  
तथा भ्रान्तैर्द्विधा प्रोक्तो ह्यात्मा जीवेश्वरात्मना ।  
नाहं देहो न च प्राणो नेन्द्रियाणि मनो नहि ॥ ४॥  
  
सदा साक्षिस्वरूपत्वाच्छिव एवास्मि केवलः ।  
इति धीर्या मुनिश्रेष्ठ सा समाधिरिहोच्यते ॥ ५॥  
  
साहं ब्रह्म न संसारी न मत्तोऽन्यः कदाचन ।  
यथा फेनतरङ्गादि समुद्रादुत्थितं पुनः ॥ ६॥  
  
समुद्रे लीयते तद्वज्जगन्मय्यनुलीयते ।  
तस्मान्मनः पृथङ् नास्ति जगन्माया च नास्ति हि ॥ ७॥  
  
यस्यैवं परमात्मायं प्रत्यग्भूतः प्रकाशितः ।  
स तु याति च पुम्भावं स्वयं साक्षात्परामृतम् ॥ ८॥  
  
यदा मनसि चैतन्यं भाति सर्वत्रगं सदा ।  
योगिनोऽव्यवधानेन तदा सम्पद्यते स्वयम् ॥ ९॥  
  
यदा सर्वाणि भूतानि स्वात्मन्येव हि पश्यति ।  
सर्वभूतेषु चात्मानं ब्रह्म सम्पद्यते तदा ॥ १०॥  
  
यदा सर्वाणि भूतानि समाधिस्थो न पश्यति ।  
एकीभूतः परेणाऽसौ तदा भवति केवलः ॥ ११॥  
  
यदा पश्यति चात्मानं केवलं परमार्थतः ।  
मायामात्रं जगत्कृत्स्नं तदा भवति निर्वृतिः ॥ १२॥  
  
एवमुक्त्वा स भगवान्दत्तात्रेयो महामुनिः ।  
साङ्कृतिः स्वस्वरूपेण सुखमास्तेऽतिनिर्भयः ॥ १३॥ इति॥  
  
इति दशमः खण्डः ॥ १०॥  
  
ॐ आप्यायन्तु ममाङ्गानि वाक्प्राणश्चक्षुः श्रोत्रमथो बलमिन्द्रियाणि च ॥  
  
सर्वाणि सर्वं ब्रह्मोपनिषदं माहं ब्रह्म निराकुर्यां मा मा ब्रह्म  
निराकरोदनिराकरणमस्त्वनिराकरणं मेस्तु तदात्मनि निरते य उपनिषत्सु  
धर्मास्ते मयि सन्तु ते मयि सन्तु ॥  
  
ॐ शान्तिः शान्तिः शान्तिः ॥ हरिः ॐ तत्सत् ॥  
  
इति श्रीजाबालदर्शनोपनिषत्समाप्ता ॥  
  
  
''
  
