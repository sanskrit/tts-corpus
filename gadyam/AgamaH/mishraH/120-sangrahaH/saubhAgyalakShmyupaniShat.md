---
Author: Vedic tradition
Category: upanishhat, veda, rigveda, upanishad
Description-comments: 105 / 108; Rigveda - shakta upanishad
File name: saubhagya.itx
Language: Sanskrit
Latest update: April  24, 2000, June 22, 2011
Location: doc_upanishhat
Proofread by: Sunder Hattangadi (sunderh at hotmail.com)
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism
Sublocation: upanishhat
Text title: Saubhagyalaksmi Upanishad
Transliterated by: Sunder Hattangadi (sunderh at hotmail.com)
engtitle: SaubhagyalakShmi Upanishad
itxtitle: saubhAgyalakShmyupaniShat
title: सौभाग्यलक्ष्म्युपनिषत्

---
  
 सौभाग्यलक्ष्म्युपनिषत्   
  
(ऋग्वेदीया)  
  
सौभाग्यलक्ष्मीकैवल्यविद्यावेद्यसुखाकृति ।  
त्रिपान्नारायणानन्दरमचन्द्रपदं भजे ॥  
  
ॐ वाङ्मे मनसि प्रतिष्ठिता मनो मे वाचि  
प्रतिष्ठितमाविरावीर्म एधि ॥  
  
वेदस्य म आणीस्थः श्रुतं मे मा  
प्रहासीरनेनाधीतेनाहोरात्रान्सन्दधाम्यृतं  
वदिष्यामि सत्यं वदिष्यामि ॥  
  
तन्मामवतु तद्वक्तारमवतु अवतु मामवतु  
वक्तारमवतु वक्तारम् ॥  
  
ॐ शान्तिः शान्तिः शान्तिः ॥  
  
(सौभाग्यलक्ष्मीविद्याजिज्ञासा)  
  
हरिः ॐ ॥ अथ भगवन्तं देवा ऊचुर्हे  
भगवन्नः कथय सौभाग्यलक्ष्मीविद्याम् ।  
  
तथेत्यवोचद्भगवानादिनारायणः सर्वे देवा  
यूयं सावधानमनसो भूत्वा शृणुत  
तुरीयरूपां तुरीयातीतान् सर्वोत्कटां  
सर्वमन्त्रासनगतां पीठोपपीठदेवतापरिवृतां  
चतुर्भुजां श्रियं हिरण्यवर्णामिति  
पञ्चदशर्ग्भिर्ध्यायेत् । अथ पञ्चदश  
ऋगात्मकस्य श्रीसूक्तस्यानन्दकर्दमचिक्लीतेन्दिरासुता  
ऋषयः । श्रीऋष्याद्या ऋचः  
चतुर्दशानमृचामानन्दाद्यृषयः ।  
हिरण्यवर्णाद्याद्यत्रयस्यानुष्टुप् छन्दः ।  
कांसोस्मीत्यस्य बृहती छन्दः ।  
तदन्ययोर्द्वयोस्त्रिष्टुप् । पुनरष्टकस्यानुष्टुप् ।  
शेषस्य प्रस्तारपङ्क्तिः । श्र्यग्निर्देवता ।  
हिरण्यवर्णामिति बीजम् । कांसोऽस्मीति शक्तिः ।  
हिरण्मया चन्द्रा रजतस्रजा हिरण्या हिरण्यवर्णेति  
प्रणवादिनमोन्तैश्चतुर्थ्यन्तैरङ्गन्यासः ।  
अथ वक्त्रत्रयैरङ्गन्यासः । मस्तकलोचनश्रुतिघ्राण-  
वदनकण्ठबाहुद्वयहृदयनाभिगुह्यपायूरुजानुजङ्घेषु  
श्रीसूक्तैरेव क्रमशो न्यसेत् । अरुणकमलसंस्था  
तद्रजःपुञ्जवर्णा करकमलधृतेष्टाऽभीतियुग्माम्बुजा च ।  
मणिकटकविचित्रालङ्कृताकल्पजालैः सकलभुवनमाता  
सन्ततं श्रीः श्रियै नः ॥ १॥  
  
(सौभग्यलक्ष्मीचक्रम्)  
  
तत्पीठकर्णिकायां ससाध्यं श्रीबीजम् ।  
वस्वादित्यकलापद्मेषु श्रीसूक्तगतार्धार्धर्चा  
तद्बहिर्यः शुचिरिति मातृकया च श्रियं यन्त्राङ्गदशकं  
च विलिख्य श्रियमावाहयेत् । अङ्गैः प्रथमा वृत्तिः ।  
पद्मादिभिर्द्वितीया । सोकेशैस्तृतीया । तदायुधैस्तुरीया  
वृत्तिर्भवति । श्रीसूक्तैरावाहनादि । षोडशसहस्रजपः ।  
  
(एकाक्षरीमन्त्रस्य ऋष्यादि)  
  
सौभाग्यरमैकाक्षर्या भृगुनिचृद्गायत्री । श्रिय ऋष्यादयः ।  
शमिति बीजशक्तिः । श्रीमित्यादि षडङ्गम् । भूयाद्भूयो  
द्विपद्माभयवरदकरा तप्तकार्तस्वराभा शुभ्राभ्राभेभयुग्म-  
द्वयकरधृतकुम्भाद्भिरासिच्यमाना । रक्तौघाबद्धमौलि-  
र्विमलतरदुकूलार्तवालेपनाढ्या पद्माक्षी पद्मनाभोरसि  
कृतवसतिः पद्मगा श्रीः श्रियै नः ॥ १॥  
  
(एकाक्षरीचक्रम्)  
  
तत्पीठम् । अष्टपत्रं वृत्तत्रयं द्वादशराशिखण्डं  
चतुरस्रं रमापीठं भवति । कर्णिकायां ससाध्यं श्रीबीजम् ।  
विभूतिरुन्नतिः कान्तिः सृष्टिः कीर्तिः सन्नतिर्व्युष्टिः  
सत्कृष्टिरृद्धिरिति प्रणवादिनमो तैश्चतुर्थ्यन्तैर्नवशक्तिं  
यजेत् । अङ्गे प्रथमा वृतिः ।  
वासुदेवाभिर्द्वितीया । बालाक्यादिभिस्तृतीया ।  
इन्द्रादिभिश्चतुर्थी भवति ।  
द्वादशलक्षजपः ।  
  
(लक्ष्मीमन्त्रविशेषाः)  
  
श्रीलक्ष्मीर्वरदा विष्णुपत्नी  
वसुप्रदा हिरण्यरूपा  
स्वर्णमालिनी रजतस्रजा स्वर्णप्रभा स्वर्णप्राकारा  
पद्मवासिनी पद्महस्ता  
पद्मप्रिया मुक्तालङ्कारा चन्द्रसूर्या बिल्वप्रिया ईश्वरी  
भुक्तिर्मुक्तिर्विभूतिरृद्धिः समृद्धिः कृष्टिः  
पुष्टिर्धनदा धनेश्वरी  
श्रद्धा भोगिनी भोगदा सावित्री धात्री  
विधात्रीत्यादिप्रणवादिनमोन्ताश्चतुर्थ्यन्ता  
मन्त्राः । एकाक्षरवदङ्गादिपीठम् । लक्षजपः ।  
दशांशं तर्पणम् ।  
दशांशं हवनम् । द्विजतृप्तिः । निष्कामानामेव  
श्रीविद्यासिद्धिः ।  
न कदापि सकामानामिति ॥ १॥  
  
द्वितीयः खण्डः  
  
(उत्तमाधिकारिणां ज्ञानयोगः)  
  
अथ हैनं देवा ऊचुस्तुरीयया मायया निर्दिष्टं  
तत्त्वं ब्रूहीति । तथेति स होवाच ।  
योगेन योगो ज्ञातव्यो योगो योगात्प्रवर्धते ।  
योऽप्रमत्तस्तु योगेन स योगी रमते चिरम् ॥ १॥  
  
समापय्य निद्रां सिजीर्णेऽल्पभोजी  
     श्रमत्याज्यबाधे विविक्ते प्रदेशे ।  
सदा शीतनिस्तृष्ण एष प्रयत्नोऽथ  
     वा प्राणरोधो निजाभ्यासमार्गात् ॥ २॥  
  
वक्त्रेणापूर्य वायुं हुतवलनिलयेऽपानमाकृष्य धृत्वा  
     स्वाङ्गुष्ठाद्यङ्गुलीभिर्वरकरतलयोः षड्भिरेवं निरुध्य ।  
श्रोत्रे नेत्रे च नासापुटयुगलमतोऽनेन मार्गेण सम्यक्-  
     पश्यन्ति प्रत्ययाशं प्रणवबहुविधध्यानसंलीनचित्ताः ॥ ३॥  
  
(नादाविर्भावपूर्वको ग्रन्थित्रयभेदः)  
  
श्रवणमुखनयननासानिरोधनेनैव कर्तव्यम् ।  
शुद्धसुषुम्नासरणौ स्फुटममलं श्रूयते नादः ॥ ४॥  
  
विचित्रघोषसंयुक्तानाहते श्रूयते ध्वनिः ।  
दिव्यदेहश्च तेजस्वी दिव्यगन्धोऽप्यरोगवान् ॥ ५॥  
  
सम्पूर्णहृदयः शून्ये त्वारम्भे योगवान्भवेत् ।  
द्वितीया विघटीकृत्य वायुर्भवति मध्यगः ॥ ६॥  
  
दृढासनो भवेद्योगी पद्माद्यासनसंस्थितः ।  
विष्णुग्रन्थेस्ततो भेदात्परमानन्दसम्भवः ॥ ७॥  
  
अतिशून्यो विमर्दश्च भेरीशब्दस्ततो भवेत् ।  
तृतीयां यत्नतो भित्त्वा निनादो मर्दलध्वनिः ॥ ८॥  
  
(अखण्डब्रह्माकारवृत्तिः)  
  
महाशून्यं ततो याति सर्वसिद्धिसमाश्रयम् ।  
चित्तानन्दं ततो भित्त्वा सर्वपीठगतानिलः ॥ ९॥  
  
निष्पत्तौ वैष्णवः शब्दः क्वणतीति क्वणो भवेत् ।  
एकीभूतं तदा चित्तं सनकादिमुनीडितम् ॥ १०॥  
  
अन्तेऽनन्तं समारोप्य खण्डेऽखण्डं समर्पयन् ।  
भूमानं प्रकृतिं ध्यात्वा कृतकृत्योऽमृतो भवेत् ॥ ११॥  
  
(निर्विकल्पभावः)  
  
योगेन योगं संरोध्य भावं भावेन चाञ्जसा ।  
निर्विकल्पं परं तत्त्वं सदा भूत्वा परं भवेत् ॥ १२॥  
  
अहम्भावं परित्यज्य जगद्भावमनीदृशम् ।  
निर्विकल्पे स्थितो विद्वान्भूयो नाप्यनुशोचति ॥ १३॥  
  
सलिले सैन्धावं यद्वत्साम्यं भवति योगतः ।  
तथात्ममनसौरेक्यं समाधिरभिधीयते ॥ १४॥  
  
यदा सङ्क्षीयते प्राणो मानसं च प्रलीयते ।  
तदा समरसत्वं यत्समाधिरभिधीयते ॥ १५॥  
  
यत्समत्वं तयोरत्र जीवात्मपरमात्मनोः ।  
समस्तनष्टसङ्कल्पः समाधिरभिधीयते ॥ १६॥  
  
प्रभाशून्यं मनःशून्यं बुद्धिशून्यं निरामयम् ।  
सर्वशून्यं निराभासं समाधिरभिधीयते ॥ १७॥  
  
तृतीय खण्डः  
  
(आधारचकम्)  
  
स्वयमुच्चलिते देहे देही नित्यसमाधिना ।  
निश्चलं तं विजानीयात्समाधिरभिधीयते ॥ १८॥  
  
यत्रयत्र मनो याति तत्रतत्र परं पदम् ।  
तत्रतत्र परं ब्रह्म सर्वत्र समवस्थितम् ॥ १९॥ इति॥ ॥ २॥  
  
अथ हैनं देवा ऊचुर्नवचक्रविवेकमनुब्रूहीति ।  
तथेति स होवाच आधारे ब्रह्मचक्रं त्रिरावृत्तं  
भगमण्डलाकारम् । तत्र मूलकन्दे शक्तिः पावकाकारं  
ध्यायेत् । तत्रैव कामरूपपीठं सर्वकामप्रदं भवति ।  
इत्याधारचक्रम् । द्वितीयं स्वाधिष्ठानचक्रं  
षड्दलम् । तन्मध्ये पश्चिमाभिमुखं लिङ्गं  
प्रवालाङ्कुरसदृशं ध्यायेत् । तत्रैवोड्याणपीठं  
जगदाकर्षणसिद्धिदं भवति । तृतीयं  
नाभिचक्रं पञ्चावर्तं सर्पकुटिलाकारम् ।  
तन्मध्ये कुण्डलिनीं बालार्ककोटिप्रभां  
तनुमध्यां ध्यायेत् । सामर्थ्यशक्तिः सर्वसिद्धिप्रदा  
भवति । मणिपूरचक्रं हृदयचक्रम् ।  
अष्टदलमधोमुखम् । तन्मध्ये ज्योतिर्मयलिङ्गाकारं  
ध्यायेत् । सैव हंसकला सर्वप्रिया सर्वलोकवश्यकरी  
भवति । कण्ठचक्रं चतुरङ्गुलम् । तत्र वामे इडा  
चन्द्रनाडी दक्षिणे पिङ्गला सूर्यनाडी तन्मध्ये सुषुम्नां  
श्वेतवर्णां ध्यायेत् । य एवं वेदानाहता सिद्धिदा भवति ।  
तालुचक्रम् । तत्रामृतधाराप्रवाहः ।  
घण्टिकालिङ्गमूलचक्ररन्ध्रे राजदन्तावलम्बिनीविवरं  
दशद्वादशारम् । तत्र शून्यं ध्यायेत् । चित्तलयो भवति ।  
सप्तमं भ्रूचक्रमङ्गुष्ठमात्रम् । तत्र ज्ञाननेत्रं  
दीपशिखाकारं ध्यायेत् । तदेव कपालकन्दवाक्सिद्धिदं  
भवति । आज्ञाचक्रमष्टमम् । ब्रह्मरन्ध्रं निर्वाणचक्रम् ।  
तत्र सूचिकागृहेतरं धूम्रशिखाकारं ध्यायेत् । तत्र  
जालन्धरपीठं मोक्षप्रदं भवतीति परब्रह्मचक्रम् ।  
नवममाकाशचक्रम् । तत्र षोडशदलपद्ममूर्ध्वमुखं  
तन्मध्यकर्णिकात्रिकूटाकारम् । तन्मध्ये ऊर्ध्वशक्तिः ।  
तां पश्यन्ध्यायेत् । तत्रैव पूर्णगिरिपीठं  
सर्वेच्छासिद्धिसाधनं भवति । सौभाग्यलक्ष्म्युपनिषदं  
नित्यमधीते योऽग्निपूतो भवति । स वायुपूतो भवति । स  
सकलधनधान्यसत्पुत्रकलत्रहयभूगजपशुमहिषीदासीदास-  
योगज्ञानवान्भवति । न स पुनरावर्तते न स पुनरावर्तत  
इत्युपनिषत् ।  
  
ॐ वाङ्मे मनसि प्रतिष्ठिता मनो मे वाचि प्रतिष्ठितम्  
आविरावीर्म एधि ॥ वेदस्य म आणीस्थः श्रुतं मे मा  
प्रहासीरनेनाधीतेनाहोरात्रान्सन्दधाम्यृतं वदिष्यामि  
सत्यं वदिष्यामि ॥ तन्मामवतु तद्वक्तारमवतु अवतु मामवतु  
वक्तारमवतु वक्तारम् ॥  
  
ॐ शान्तिः शान्तिः शान्तिः ॥  
  
इति श्रीसौभाग्यलक्ष्म्युपनिषत्समाप्ता ॥  
  
  
  
  
