---
Author: Vedic tradition
Category: upanishhat, svara, upanishad
Description-comments: 55 / 108; Atharva Veda - Vaishnava upanishad
File name: ramatapini.itx
Language: Sanskrit
Latest update: May 17, 2000
Location: doc_upanishhat
Proofread by: Sunder Hattangadi (sunderh at hotmail.com)
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism
Sublocation: upanishhat
Text title: Ramatapini Upanishad
Texttype: svara
Transliterated by: Sunder Hattangadi (sunderh at hotmail.com)
engtitle: Ramatapini Upanishad
itxtitle: rAmatApinyupaniShat
title: रामतापिन्युपनिषत्

---
  
 श्रीरामतापिन्युपनिषत्   
  
श्रीरामतापनीयार्थं भक्तध्येयकलेवरम् ।  
विकलेवरकैवल्यं श्रीरामब्रह्म मे गतिः ॥  
  
ॐ भद्रं कर्णेभिः श्रुणुयाम देवा भद्रं पश्येमाक्षभिर्यजत्राः ।  
स्थिरैरङ्गैस्तुष्टुवाꣳसस्तनूभिर्व्यशेम देवहितं यदायुः ॥  
  
स्वस्ति न इन्द्रो वृद्धश्रवाः स्वस्ति नः पूषा विश्ववेदाः ।  
स्वस्ति नस्तार्क्ष्यो अरिष्टनेमिः स्वस्ति नो बृहस्पतिर्दधातु ॥  
  
ॐ शान्तिः शान्तिः शान्तिः ॥  
  
ॐ चिन्मयेऽस्मिन्महाविष्णौ जाते दशरथे हरौ ।  
रघोः कुलेऽखिलं राति राजते यो महीस्थितः ॥ १॥  
  
स राम इति लोकेषु विद्वद्भिः प्रकटीकृतः ।  
राक्षसा येन मरणं यान्ति स्वोद्रेकतोऽथवा ॥ २॥  
  
रामनाम भुवि ख्यातमभिरामेण वा पुनः ।  
राक्षसान्मर्त्यरूपेण राहुर्मनसिजं यथा ॥ ३॥  
  
प्रभाहीनांस्तथा कृत्वा राज्यार्हाणां महीभृताम् ।  
धर्ममार्गं चरित्रेण ज्ञानमार्गं च नामतः ॥ ४॥  
  
तथा ध्यानेन वैराग्यमैश्वर्यं स्वस्य पूजनात् ।  
तथा रात्यस्य रामाख्या भुवि स्यादथ तत्त्वतः ॥ ५॥  
  
रमन्ते योगिनोऽनन्ते नित्यानन्दे चिदात्मनि ।  
इति रामपदेनासौ परं ब्रह्माभिधीयते ॥ ६॥  
  
चिन्मयस्याद्वितीयस्य निष्कलस्याशरीरिणः ।  
उपासकानां कार्यार्थं ब्रह्मणो रूपकल्पना ॥ ७॥  
  
रूपस्थानां देवतानां पुंस्त्र्यङ्गास्त्रादिकल्पना ।  
द्वित्तत्वारिषडष्टानां दश द्वादश षोडश ॥ ८॥  
  
अष्टादशामी कथिता हस्ताः शङ्खादिभिर्युताः ।  
सहस्रान्तास्तथा तासां वर्णवाहनकल्पना ॥ ९॥  
  
शक्तिसेनाकल्पना च ब्रह्मण्येवं हि पञ्चधा ।  
कल्पितस्य शरीरस्य तस्य सेनादिकल्पना ॥ १०॥  
  
ब्रह्मादीनां वाचकोऽयं मन्त्रोऽन्वर्थादिसञ्ज्ञकः ।  
जप्तव्यो मन्त्रिणा नैवं विना देवः प्रसीदति ॥ ११॥  
  
क्रियाकर्मेज्यकर्तॄणामर्थं मन्त्रो वदत्यथ ।  
मननान्त्राणनान्मन्त्रः सर्ववाच्यस्य वाचकः ॥ १२॥  
  
सोऽभयस्यास्य देवस्य विग्रहो यन्त्रकल्पना ।  
विना यन्त्रेण चेत्पूजा देवता न प्रसीदति ॥ १३॥  
  
इति रामपूर्वतापिन्युपनिषदि प्रथमोपनिषत् ॥ १॥  
  
स्वर्भूर्ज्योतिर्मयोऽनन्तरूपी स्वेनैव भासते ।  
जीवत्वेन समो यस्य सृष्टिस्थितिलयस्य च ॥ १॥  
  
कारणत्वेन चिच्छक्त्या रजःसत्त्वतमोगुणैः ।  
यथैव वटबीजस्थः प्राकृतश्च महान्द्रुमः ॥ २॥  
  
तथैव रामबीजस्थं जगदेतच्चराचरम् ।  
रेफारूढा मूर्तयः स्युः शक्तयस्तिस्र एव चेति ॥ ३॥  
  
इति रामतापिन्युओअनिषदि द्वितीयोपनिषत् ॥ २॥  
  
सीतारामौ तन्मयावत्र पूज्यौ  
     जातान्याभ्यां भुवनानि द्विसप्त ।  
स्थितानि च प्रहितान्येव तेषु  
     ततो रामो मानवो माययाधात् ॥ १॥  
  
जगत्प्राणायात्मनेऽस्मै नमः स्या-  
     न्नमस्त्वैक्यं प्रवदेत्प्राग्गुणेनेति ॥ २॥  
  
इति रामतापिन्युपनिषदि तृतीयोपनिषत् ॥ ३॥  
  
जीववाची नमो नाम चात्मारामेति गीयते ।  
तदात्मिका या चतुर्थी तथा मायेति गीयते ॥ १॥  
  
मन्त्रोयं वाचको रामो रामो वाच्यः स्याद्योगएतयोः ।  
फलतश्चैव सर्वेषां साधकानां न संशयः ॥ २॥  
  
यथा नामी वाचकेन नाम्ना योऽभिमुखो भवेत् ।  
तथा बीजात्मको मन्त्रो मन्त्रिणोऽभिमुखो भवेत् ॥ ३॥  
  
बीजशक्तिं न्यसेद्दक्षवामयोः स्तनयोरपि ।  
कीलो मध्ये विना भाव्यः स्ववाञ्छाविनियोगवान् ॥ ४॥  
  
सर्वेषामेव मन्त्राणामेष साधारणः क्रमः ।  
अत्र रामोऽनन्तरूपस्तेजसा वह्निना समः ॥ ५॥  
  
सत्त्वनुष्णगुविश्वश्चेदग्नीषोमात्मकं जगत् ।  
उत्पन्नः सीतया भाति चन्द्रश्चन्द्रिकया यथा ॥ ६॥  
  
प्रकृत्या सहितः श्यामः पीतवासा जटाधरः ।  
द्विभुजः कुण्डली रत्नमाली धीरो धनुर्धरः ॥ ७॥  
  
प्रसन्नवदनो जेता घृष्ट्यष्टकविभूषितः ।  
प्रकृत्या परमेश्वर्या जगद्योन्याङ्किताङ्कभृत् ॥ ८॥  
  
हेमाभया द्विभुजया सर्वालङ्कृतया चिता ।  
श्लिष्टः कमलधारिण्या पुष्टः कोसलजात्मजः ॥ ९॥  
  
दक्षिणे लक्ष्मणेनाथ सधनुष्पाणिना पुनः ।  
हेमाभेनानुजेनैव तथा कोणत्रयं भवेत् ॥ १०॥  
  
तथैव तस्य मन्त्रस्य यस्याणुश्च स्वङेन्तया ।  
एवं त्रिकोणरूपं स्यात्तं देवा ये समाययुः ॥ ११॥  
  
स्तुतिं चक्रुश्च जगतः पतिं कल्पतरौ स्थितम् ।  
कामरूपाय रामाय नमो मायामयाय च ॥ १२॥  
  
नमो वेदादिरूपाय ओङ्काराय नमो नमः ।  
रमाधराय रामाय श्रीरामायात्ममूर्तये ॥ १३॥  
  
जानकीदेहभूषाय रक्षोघ्नाय शुभाङ्गिने ।  
भद्राय रघुवीराय दशास्यान्तकरूपिणे ॥ १४॥  
  
रामभद्र महेश्वास रघुवीर नृपोत्तम ।  
भो दशास्यान्तकास्माकं रक्षां देहि श्रियं च ते ॥ १५॥  
  
त्वमैश्वर्यं दापयाथ सम्प्रत्याश्वरिमारणम् ।  
कुर्विति स्तुत्य देवाद्यास्तेन सार्धं सुखं स्थिताः ॥ १६॥  
  
स्तुवन्त्येवं हि ऋषयस्तदा रावण आसुरः ।  
रामपत्नीं वनस्थां यः स्वनिवृत्त्यर्थमाददे ॥ १७॥  
  
स रावण इति ख्यातो यद्वा रावाच्च रावणः ।  
तद्व्याजेनेक्षितुं सीतां रामो लक्ष्मण एव च ॥ १८॥  
  
विचेरतुस्तदा भूमौ देवीं सन्दृश्य चासुरम् ।  
हत्वा कबन्धं शबरीं गत्वा तस्याज्ञया तया ॥ १९॥  
  
पूजितो वायुपुत्रेण भक्तेन च कपीश्वरम् ।  
आहूय शंसतां सर्वमाद्यन्तं रामलक्ष्मणौ ॥ २०॥  
  
स तु रामे शङ्कितः सन्प्रत्ययार्थं च दुन्दुभेः ।  
विग्रहं दर्शयामास यो रामस्तमचिक्षिपत् ॥ २१॥  
  
सप्त सालान्विभिद्याशु मोदते राघवस्तदा ।  
तेन हृष्टः कपीन्द्रोऽसौ स रामस्तस्य पत्तनम् ॥ २२॥  
  
जगामागर्जदनुजो वालिनो वेगतो गृहात् ।  
तदा वाली निर्जगाम तं वालिनमथाहवे ॥ २३॥  
  
निहत्य राघवो राज्ये सुग्रीवं स्थापयत्ततः ।  
हरीनाहूय सुग्रीवस्त्वाह चाशाविदोऽधुना ॥ २४॥  
  
आदाय मैथिलीमद्य ददताश्वाशु गच्छत ।  
ततस्ततार हनुमानब्धिं लङ्कां समाययौ ॥ २५॥  
  
सीतां दृष्ट्वाऽसुरान्हत्वा पुरं दग्ध्वा तथा स्वयम् ।  
आगत्य रामेण सह न्यवेदयत तत्त्वतः ॥ २६॥  
  
तदा रामः क्रोधरूपी तानाहूयाथ वानरान् ।  
तैः सार्धमादायास्त्राणि पुरीं लङ्कां समाययौ ॥ २७॥  
  
तां दृष्ट्वा उदधीशेन सार्धं युद्धमकारयत् ।  
घटश्रोत्रसहस्राक्षजिद्भ्यां युक्तं तमाहवे॥ २८॥  
  
हत्वा बिभीषणं तत्र स्थाप्याथ जनकात्मजाम् ।  
आदायाङ्कस्थितां कृत्वा स्वपुरं तैर्जगाम सः ॥ २९॥  
  
ततः सिंहासनस्थः सन् द्विभुजो रघुनन्दनः ।  
धनुर्धरः प्रसन्नात्मा सर्वाभरणभूषितः ॥ ३०॥  
  
मुद्रां ज्ञानमयीं याम्ये वामे तेजप्रकाशिनीम् ।  
धृत्वा व्याख्याननिरतश्चिन्मयः परमेश्वरः ॥ ३१॥  
  
उदग्दक्षिणयोः स्वस्य शत्रुघ्नभरतौ ततः ।  
हनूमन्तं च श्रोतारमग्रतः स्यात्त्रिकोणगम् ॥ ३२॥  
  
भरताधस्तु सुग्रीवं शत्रुघ्नाधो बिभीषणम् ।  
पश्चिमे लक्ष्मणं तस्य धृतच्छ्रत्रं सचामरम् ॥ ३३॥  
  
तदधस्तौ तालवृन्तकरौ त्र्यस्रं पुनर्भवेत् ।  
एवं षट्कोणमादौ स्वदीर्घाङ्गैरेष संयुतः ॥ ३४॥  
  
द्वितीयं वासुदेवाद्यैराग्नेयादिषु संयुतः ।  
तृतीयं वायुसूनुं च सुग्रीवं भरतं तथा ॥ ३५॥  
  
बिभीषणं लक्ष्मणं च अङ्गदं चारिमर्दनम् ।  
जाम्बवन्तं च तैर्युक्तस्ततो धृष्टिर्जयन्तकः ॥ ३६॥  
  
विजयश्च सुराष्ट्रश्च राष्ट्रवर्धन एव च ।  
अशोको धर्मपालश्च सुमन्त्रश्चैभिरावृतः ॥ ३७॥  
  
ततः सहस्रदृग्वह्निर्धर्मज्ञो वरुणोऽनिलः ।  
इन्द्वीशधात्रनन्ताश्च दशभिश्चैभिरावृतः ॥ ३८॥  
  
बहिस्तदायुधैः पूज्यो नीलादिभिरलङ्कृतः ।  
वसिष्ठवामदेवादिमुनिभिः समुपासितः ॥ ३९॥  
  
एवमुद्देशतः प्रोक्तं निर्देशस्तस्य चाधुना ।  
त्रिरेखापुटमालिख्य मध्ये तारद्वयं लिखेत् ॥ ४०॥  
  
तन्मध्ये बीजमालिख्य तदधः साध्यमालिखेत् ।  
द्वितीयान्तं च तस्योर्ध्वं षष्ठ्यन्तं साधकं तथा ॥ ४१॥  
  
कुरु द्वयं च तत्पार्श्वे लिखेद्बीजान्तरे रमाम् ।  
तत्सर्वं प्रणवाभ्यां च वेष्टयेच्छुद्धबुद्धिमान् ॥ ४२॥  
  
दीर्घभाजि षडस्रे तु लिखेद्बीजं हृदादिभिः ।  
कोणपार्श्वे रमामाये तदग्रेऽनङ्गमालिखेत् ॥ ४३॥  
  
क्रोधं कोणाग्रान्तरेषु लिख्य मन्त्र्यभितो गिरम् ।  
वृत्तत्रयं साष्टपत्रं सरोजे विलिखेत्स्वरान् ॥ ४४॥  
  
केसरे चाष्टपत्रे च वर्गाष्टकमथालिखेत् ।  
तेषु मालामनोर्वर्णान्विलिखेदूर्मिसङ्ख्यया ॥ ४५॥  
  
अन्ते पञ्चाक्षराण्येवं पुनरष्टदलं लिखेत् ।  
तेषु नारायणाष्टार्णांलिख्य तत्केसरे रमाम् ॥ ४६॥  
  
तद्बहिर्द्वादशदलं विलिखेद्द्वादशाक्षरम् ।  
अथों नमो भगवते वासुदेवाय इत्ययम् ॥ ४७॥  
  
आदिक्षान्तान्केसरेषु वृत्ताकारेण संलिखेत् ।  
तद्बहिः षोडशदलं लिख्य तत्केसरे हृयम् ॥ ४८॥  
  
वर्मास्त्रनतिसंयुक्तं दलेषु द्वादशाक्षरम् ।  
तत्सन्धिष्विरजादीनां मन्त्रान्मन्त्री समालिखेत् ॥ ४९॥  
  
ह्रं स्रं भ्रं व्रं लूॅं श्रं ज्रं च लिखेत्सम्यक्ततो बहिः ।  
द्वात्रिंशारं महापद्मं नादबिन्दुसमायुतम् ॥ ५०॥  
  
विलिखेन्मन्त्रराजार्णांस्तेषु पत्रेषु यत्नतः ।  
ध्यायेदष्टवसूनेकादशरुद्रांश्च तत्र वै ॥ ५१॥  
  
द्वादशेनांश्च धातारं वषट्कारं च तद्बहिः ।  
भूगृहं वज्रशूलाढ्यं रेखात्रयसमन्वितम् ॥ ५२॥  
  
द्वारोपतं च राश्यादिभूषितं फणिसंयुतम् ।  
अनन्तो वासुकिश्चैव तक्षः कर्कोटपद्मकः ॥ ५३॥  
  
महापद्मश्च शङ्खश्च गुलिकोऽष्टौ प्रकीर्तिताः ।  
एवं मण्डलमालिख्य तस्य दिक्षु विदिक्षु च ॥ ५४॥  
  
नारसिंहं च वाराहं लिखेन्मन्त्रद्वयं तथा ।  
कूटो रेफानुग्रहेन्दुनादशक्त्यादिभिर्युतः ॥ ५५॥  
  
यो नृसिंहः समाख्यातो ग्रहमारणकर्मणि ।  
अन्त्याङ्घ्रीशवियद्बिन्दुनादैर्बीजं च सौकरम् ॥ ५६॥  
  
हुङ्कारं चात्र रामस्य मालमन्त्रोऽधुनेरितः ।  
तारो नतिश्च निद्रायाः स्मृतिर्भेदश्च कामिका ॥ ५७॥  
  
रुद्रेण संयुता वह्निमेधामरविभूषिता ।  
दीर्घा क्रूरयुता ह्लादिन्यथो दीर्घसमायुता ॥ ५८॥  
  
क्षुधा क्रोधिन्यमोघा च विश्वमप्यथ मेधया ।  
युक्ता दीर्घज्वालिनी च सुसूक्ष्मा मृत्युरूपिणी ॥ ५९॥  
  
सप्रतिष्ठा ह्लादिनी त्वक्क्ष्वेलप्रीतिश्च सामरा ।  
ज्योतिस्तीक्ष्णाग्निसंयुक्ता श्वेतानुस्वारसंयुता ॥ ६०॥  
  
कामिकापञ्चमूलान्तस्तान्तान्तो थान्त इत्यथ ।  
स सानन्तो दीर्घयुतो वायुः सूक्ष्मयुतो विषः ॥ ६१॥  
  
कामिका कामका रुद्रयुक्ताथोऽथ स्थिरातपा ।  
तापनी दीर्घयुक्ता भूरनलोऽनन्तगोऽनिलः ॥ ६२॥  
  
नारायणात्मकः कालः प्राणाभो विद्यया युतः ।  
पीतारातिस्तथा लान्तो योन्या युक्तस्ततो नतिः ॥ ६३॥  
  
सप्तचत्वारिंशद्वर्णगुणान्तःस्पृङ्मनुः स्वयम् ।  
राज्याभिषिक्तस्य तस्य रामस्योक्तक्रमाल्लिखेत् ॥ ६४॥  
  
इदं सर्वात्मकं यन्त्रं प्रागुक्तमृषिसेवितम् ।  
सेवकानां मोक्षकरमायुरारोग्यवर्धनम् ॥ ६५॥  
  
अपुत्राणां पुत्रदं च बहुना किमनेन वै ।  
प्राप्नुवन्ति क्षणात्सम्यगत्र धर्मादिकानपि ॥ ६६॥  
  
इदं रहस्यं परममीश्वरेणापि दुर्गमम् ।  
इदं यन्त्रं समाख्यातं न देयं प्राकृते जने ॥ ६७॥ इति॥  
  
इति तुरीयोपनिषत् ॥  
  
ॐ भूतादिकं शोधयेद्द्वारपूजां  
     कृत्वा पद्माद्यासनस्थः प्रसन्नः ।  
अर्चाविधावस्य पीठाधरोर्ध्व-  
     पार्श्वार्चनं मध्यपद्मार्चनं च ॥ १॥  
  
कृत्वा मृदुश्लक्ष्णसुतूलिकायां  
     रत्नासने देशिकमर्चयित्वा ।  
शक्तिं चाधाराख्यकां कूर्मनागौ  
     पृथिव्यब्ज स्वासनाधः प्रकल्प्य ॥ २॥  
  
विघ्नेशं दुर्गां क्षेत्रपालं च वाणीं  
     बीजादिकांश्चाग्निदेशादिकांश्च ।  
पीठस्याङ्घ्रिष्वेव धर्मादिकांश्च  
     नत्वा पूर्वाद्यासु दीक्ष्वर्चयेच्च ॥ ३॥  
  
मध्ये क्रमादर्कविध्वग्नितेजां-  
     स्युपर्युपर्यादिमैरर्चितानि ।  
रजः सत्वं तम एतान् वृत्त-  
     त्रयं बीजाढ्यं क्रमाद्भावयेच्च ॥ ४॥  
  
आशाव्याशास्वप्यथात्मानमन्त-  
     रात्मानं वा परमात्मानमन्तः ।  
ज्ञानात्मानं चार्चयेत्तस्य दिक्षु  
     मायाविद्ये ये कलापारतत्त्वे ॥ ५॥  
  
सम्पूजयेद्विमलादीश्च शक्ती-  
     रभ्यर्चयेद्देवमवाहयेच्च ।  
अङ्गव्यूहानिलजाद्यैश्च पूज्य  
     घृष्ट्यादिकैर्लोकपालैस्तदस्त्रैः ॥ ६॥  
  
वसिष्ठाद्यैर्मुनिभिर्नीलमुख्यै-  
     राराधयेद्राघवं चन्दनाद्यैः ।  
मुख्योपहारैर्विविधैश्च पूज्यै-  
     स्तस्मै जपादींश्च सम्यक्प्रकल्प्य ॥ ७॥  
  
एवम्भूतं जगदाधारभूतं  
     रामं वन्दे सच्चिदानन्दरूपम् ।  
गदारिशङ्खाब्जधरं भवारिं  
     स यो ध्यायेन्मोक्षमाप्नोति सर्वः ॥ ८॥  
  
विश्वव्यापी राघवो यस्तदानी-  
     मन्तर्दधे श्ङ्खचक्रे गदाब्जे ।  
धृत्वा रमासहितः सानुजश्च  
     सपत्तनः सानुगः सर्वलोकी ॥ ९॥  
  
तद्भक्ता ये लब्धकामांश्च भुक्त्वा  
     तथा पदं परमं यान्ति ते च ।  
इमा ऋचः सर्वकामार्थदाश्च  
     ये ते पठन्त्यमला यान्ति मोक्षम् ॥ १०॥  
  
इति पञ्चमोऽपनिषत् ॥  
  
चिन्मयेऽस्मिंस्त्रयोदश । स्वभूर्ज्योतिस्तिस्रः ।  
सीतारामावेका । जीववाची षट्षष्टिः ।  
भूतादिकमेकादश । पञ्चखण्डेषु त्रिनवतिः ।  
इति श्रीरामपूर्वतापिन्युपनिषत्समाप्ता ॥  
  
रामोत्तरतापिन्युपनिषत्  
ॐ बृहस्पतिरुवाच याज्ञवल्क्यम् । यदनु कुरुक्षेत्रं  
देवानां देवयजनं सर्वेषां भूतानां  
ब्रह्मसदनमविमुक्तं वै कुरुक्षेत्रं देवानां देवयजनं  
सर्वेषां भूतानां ब्रह्मसदनम् । तस्माद्यत्र क्वचन  
गच्छति तदेव मन्येतेतीदं वै कुरुक्षेत्रं देवानां  
देवयजनं सर्वेषां भूतानां ब्रह्मसदनम् ।  
अत्र हि जन्तोः प्राणेषूत्क्रममाणेषु रुद्रस्तारकं  
ब्रह्म व्याचष्टे येनासावमृतीभूत्वा मोक्षीभवति ।  
तस्मादविमुक्तमेव निषेवेत । अविमुक्तं न विमुञ्चेत् ।  
एवमेवैतद्याज्ञवल्क्य ॥ १॥  
  
अथ हैनं भारद्वाजः पप्रच्छ याज्ञवल्क्यं किं  
तारकं किं तारयतीति । स होवाच याज्ञवल्क्यस्तारकं  
दीर्घानलं बिन्दुपूर्वकं दीर्घानलं पुनर्मायां  
नमश्चन्द्राय नमो भद्राय नम इत्येतद्ब्रह्मात्मिकाः  
सच्चिदानन्दाख्या इत्युपासितव्यम् । अकारः प्रथमाक्षरो  
भवति । उकारोद्वितीयाक्षरो भवति । मकारस्तृतीयाक्षरो  
भवति । अर्धमात्रश्चतुर्थाक्षरो भवति । बिन्दुः पञ्चमाक्षरो  
भवति । नादः षष्ठाक्षरो भवति । तारकत्वात्तारको भवति ।  
तदेव तारकं ब्रह्म त्वं विद्धि । तदेवोपासितव्यमिति ज्ञेयम् । गर्भजन्मजरामरणसंसारमहद्भयात्सन्तारयतीति ।  
तस्मादुच्यते षडक्षरं तारकमिति । । य एतत्तारकं ब्रह्म  
ब्राह्मणो नित्यमधीते । स पाप्मानं तरति । स मृत्युं तरति ।  
स ब्रह्महत्यां तरति । स भ्रूणहत्यां तरति। स संसारं तरति ।  
स सर्वं तरति । सोऽविमुक्तमाश्रितो भवति । स महान्भवति ।  
सोऽमृतत्वं च गच्छति ॥ २॥  
  
अत्रैते श्लोका भवन्ति ।  
अकारक्षरसम्भूतः सौमित्रिर्विश्वभावनः ।  
उकाराक्षरसम्भूतः शत्रुघ्नस्तैजसात्मकः ॥ १॥  
  
प्राज्ञात्मकस्तु भरतो मकाराक्षरसम्भवः ।  
अर्धमात्रात्मको रामो ब्रह्मानन्दैकविग्रहः ॥ २॥  
  
श्रीरामसान्निध्यवशाज्जगदाधारकारिणी ।  
उत्पत्तिस्थितिसंहारकारिणी सर्वदेहिनाम् ॥ ३॥  
  
सा सीता भवति ज्ञेया मूलप्रकृतिसञ्ज्ञिता ।  
प्रणवत्वात्प्रकृतिरिति वदन्ति ब्रह्मवादिनः ॥ ४॥ इति॥  
  
ओमित्येतदक्षरमिदं सर्वं तस्योपव्याख्यानं  
भूतं भव्यं भविष्यदिति सर्वमोङ्कार एव ।  
यच्चान्यत्त्रिकालातीतं तदप्योङ्कार एव । सर्वं  
ह्येतद्ब्रह्म । अयमात्मा ब्रह्म सोऽयमात्मा  
चतुष्पाज्जागरितस्थानो बहिःप्रज्ञः सप्ताङ्ग  
एकोनविंशतिमुखः स्थूलभुग्वैश्वानरः  
प्रथमः पादः ॥ स्वप्नस्थानोऽन्तःप्रज्ञः  
सप्ताङ्ग एकोनविंशतिमुखः प्रविविक्तभुक् तैजसो  
द्वितीयः पादः । यत्र सुप्तो न कञ्चन कामं  
कामयते न कञ्चन स्वप्नं पश्यति तत्सुषुप्तम् ।  
सुषुप्तस्थान एकीभूतः प्रज्ञानघनएवानन्दमयो  
ह्यानन्दभुक् चेतोमुखः प्राज्ञस्तृतीयः पादः ।  
एष सर्वेश्वर एष सर्वज्ञ एषोऽन्तर्याम्येष  
योनिः सर्वस्य प्रभवाप्ययौ हि भूतानाम् ।  
नान्तःप्रज्ञं न बहिःप्रज्ञं नोभयतःप्रज्ञं  
न प्रज्ञं नाप्रज्ञं न प्रज्ञानघनमदृश्य-  
मव्यवहार्यमग्राह्यमलक्षणमचिन्त्यमव्यपदेश्य-  
मेकात्मप्रत्ययसारं प्रपञ्चोपशमं शान्तं  
शिवमद्वैतं चतुर्थं मन्यन्ते । स आत्मा स विज्ञेयः  
सदोज्ज्वलोऽविद्यातत्कार्यहीनः स्वात्मबन्धहरः सर्वदा  
द्वैतरहित आनन्दरूपः सर्वाधिष्ठानसन्मात्रो  
निरस्ताविद्यातमोमोहोऽहमेवेति सम्भाव्याहमोन्त-  
त्सद्यत्परम्ब्रह्म रामचन्द्रश्चिदात्मकः ।  
सोऽहमोन्तद्रामभद्रपरञ्ज्योतीरसोऽहमोमित्या-  
त्मानमादाय मनसा ब्रह्मणैकीकुर्यात् ॥  
  
सदा रामोऽहमस्मीति तत्त्वतः प्रवदन्ति ये ।  
न ते संसारिणो नूनं राम एव न संशयः ॥ इत्युपनिषत् ॥  
  
य एवं वेद स मुक्तो भवतीति याज्ञवल्क्यः ॥  
  
अथ हैनमत्रिः पप्रच्छ याज्ञवल्क्यं य  
एषोऽनन्तोऽव्यक्तपरिपूर्णानन्दैकचिदात्मा  
तं कथमहं विजानीयामिति । स होवाच याज्ञवल्क्यः ।  
सोऽविमुक्त उपास्योऽयम् । एषोऽनन्तोऽव्यक्त आत्मा  
सोऽविमुक्ते प्रतिष्ठित इति । सोऽविमुक्तः कस्मिन्प्रतिष्ठित इति ।  
वरणायां नास्यां च मध्ये प्रतिष्ठित इति ॥  
  
का वै वरणा का च नासीति । जन्मान्तरकृतान्सर्वा-  
न्दोषन्वारयतीति तेन वरणा भवतीति ।  
सर्वानिन्द्रियकृतान्पापान्नाशयतीति तेन नासी भवतीति ।  
कतमच्चास्य स्थानं भवतीति । भ्रुवोर्घ्राणस्य च  
यः सन्धिः स एष द्यौर्लोकस्य परस्य च सन्धिर्भवतीति ।  
एतद्वै सन्धिं सन्ध्यां ब्रह्मविद उपासत इति ॥  
  
सोऽविमुक्त उपास्य इति । सोऽविमुक्तं ज्ञानमाचष्टे यो  
वा एतदेवं वेद ॥ अथ तं प्रत्युवाच ।  
श्रीरामस्य मनुं काश्यां जजाप वृषभध्वजः ।  
मन्वन्तरसहस्रैस्तु जपहोमार्चनादिभिः ॥१॥  
  
ततः प्रसन्नो भगवाञ्छ्रीरामः प्राह शङ्करम् ।  
वृणीश्व यदभीष्टं तद्दास्यामि परमेश्वर ॥ २॥ इति ॥  
  
अथ सच्चिदानन्दात्मानं श्रीराममीश्वरः पप्रच्छ ।  
मणिकर्ण्यां मम क्षेत्रे गङ्गायां वा तटे पुनः ।  
म्रियेत देही तज्जन्तोर्मुक्तिर्नाऽतो वरान्तरम् ॥ ३॥ इति ॥  
  
अथ स होवाच श्रीरामः ॥  
  
क्षेत्रेऽस्मिंस्तव देवेश यत्र कुत्रापि वा मृताः ।  
कृमिकीटादयोऽप्याशु मुक्ताः सन्तु न चान्यथा ॥ ४॥  
  
अविमुक्ते तव क्षेत्रे सर्वेषां मुक्तिसिद्धये ।  
अहं सन्निहितस्तत्र पाषाणप्रतिमादिषु ॥ ५॥  
  
क्षेत्रेऽस्मिन्योऽर्चयेद्भक्त्या मन्त्रेणानेन मां शिव ।  
ब्रह्महत्यादिपापेभ्यो मोक्षयिष्यामि मा शुचः ॥ ६॥  
  
त्वत्तो वा ब्रह्मणो वापि ये लभन्ते षडक्षरम् ।  
जीवन्तो मन्त्रसिद्धाः स्युर्मुक्ता मां प्राप्नुवन्ति ते ॥ ७॥  
  
मुमूर्षोर्दक्षिणे कर्णे यस्य कस्यापि वा स्वयम् ।  
उपदेक्ष्यसि मन्मन्त्रं स मुक्तो भविता शिव ॥ ८॥  
  
इति श्रीरामचन्द्रेणोक्तम् ॥ अथ हैनं भारद्वाजो  
याज्ञवल्क्यमुवाचाथ कैर्मन्त्रैः स्तुतः श्रीरामचन्द्रः  
प्रीतो भवति । स्वात्मानं दर्शयति तान्नो ब्रूहि भगवन्निति ।  
स होवाच याज्ञवल्क्यः ॥ पूर्वं सत्यलोके श्रीरामचन्द्रेणैवं  
शिक्षितो ब्रह्मा पुनरेतया गाथया नमस्करोति ॥  
  
विश्वरूपधरं विष्णुं नारायणमनामयम् ।  
पूर्णानन्दैकविज्ञानं परं ब्रह्मस्वरूपिणम् ॥  
  
मनसा संस्मरन्ब्रह्म तुष्टाव परमेश्वरम् ।  
ॐ यो ह वै श्रीरामचन्द्रः स भगवानद्वैतपरमानन्द  
आत्मा यत्परं ब्रह्म भूर्भुवः सुवस्तस्मै वै नमो नमः ॥ १॥  
  
यथा प्रथममन्त्रोक्तावाद्यन्तौ तथा सर्वमन्त्रेषु ज्ञातव्यौ ॥  
  
यश्चाखण्डैकरसात्मा ॥ २॥ यच्च ब्रह्मानन्दामृतम् ॥ ३॥  
  
यत्तारकं ब्रह्म ॥ ४॥ यो ब्रह्मा विष्णुर्महेश्वरो यः सर्वदेवात्मा ॥ ५॥  
  
ये सर्वे वेदाः साङ्गाः सशाखाः सेतिहासपुराणाः ॥ ६॥  
  
यो जीवान्तरात्मा ॥ ७॥ यः सर्वभूतान्तरात्मा ॥ ८॥  
  
ये देवासुरमनुष्यादिभावाः ॥ ९॥ ये मत्स्यकूर्माद्यवताराः ॥ १०॥  
  
योऽन्तःकरणचतुष्टयात्मा ॥ ११॥ यश्च प्राणः ॥ १२॥  
  
यश्च यमः ॥ १३॥ यश्चान्तकः ॥ १४॥ यश्च मृत्युः ॥ १५॥  
  
यच्चामृतम् ॥ १६॥ यानि च पञ्चमहाभूतानि ॥ १७॥  
  
यः स्थावरजङ्गमात्मा ॥ १८॥ ये पञ्चाग्नयः ॥ १९॥  
  
याः सप्त महाव्याहृतयः ॥ २०॥ या विद्या ॥ २१॥  
  
या सरस्वती ॥ २२॥ या लक्ष्मीः ॥ २३॥ या गौरी ॥ २४॥  
  
या जानकी ॥ २५॥ यच्च त्रैलोक्यम् ॥ २६॥ यः सूर्यः ॥ २७॥  
  
यः सोमः ॥ २८॥ यानि च नक्षत्राणि ॥ २९॥ ये च नव ग्रहाः ॥ ३०॥  
  
ये चाष्टौ लोकपालाः ॥ ३१॥ ये चाष्टौ वसवः ॥ ३२॥  
  
ये चैकादश रुद्राः ॥ ३३॥ ये च द्वदिशादित्याः ॥ ३४॥  
  
यच्च भूतं भव्यं भविष्यत् ॥ ३५॥  
  
यद्ब्रह्माण्डस्य बहिर्व्याप्तम् ॥ ३६॥ यो हिरण्यगर्भः ॥ ३७॥  
  
या प्रकृतिः ॥ ३८॥ यश्चोङ्कारः ॥ ३९॥  
  
याश्चतस्रोऽर्धमात्राः ॥ ४०॥ यः परमपुरुषः ॥ ४१॥  
  
यश्च महेश्वरः ॥ ४२॥ यश्च महादेवः ॥ ४३॥  
  
य ॐ नमो भगवते वासुदेवाय ॥ ४४॥ यो महाविष्णुः ॥ ४५॥  
  
यः परमात्मा ॥ ४६॥ यो विज्ञानात्मा ॥ ४७॥  
  
ॐ यो ह वै श्रीरामचन्द्रः स भगवानद्वैतपरमानन्द आत्मा ।  
यः सच्चिदानन्दाद्वैतैकचिदात्मा भूर्भुवः सुवस्तस्मै  
वै नमो नमः ॥ इति तान्ब्रह्माब्रवीत् । सप्तचत्वारिंशन्मन्त्रैर्नित्यं  
देवं स्तुवध्वम् । ततो देवः प्रीतो भवति । स्वात्मानं दर्शयति ।  
तस्माद्य एतैर्मन्त्रैर्नित्यं देवं स्तौति स देवं पश्यति ।  
सोऽमृतत्वं गच्छतीति महोपनिषत् ॥ ५॥  
  
अथ हैनं भारद्वाजो याज्ञवल्क्यमुपसमेत्योवाच  
श्रीराममन्त्रराजस्य माहात्म्यमनुब्रूहीति । स होवाच याज्ञवल्क्यः ।  
स्वप्रकाशः परञ्ज्योतिः स्वानुभूत्यैकचिन्मयः ।  
तदेव रामचन्द्रस्य मनोराद्यक्षरः स्मृतः ॥ १॥  
  
अखण्डैकरसानन्दस्तारकब्रह्मवाचकः ।  
रामायेति सुविज्ञेयः सत्यानन्दचिदात्मकः ॥ २॥  
  
नमःपदं सुविज्ञेयं पूर्णानन्दैककारणम् ।  
सदा नमन्ति हृदये सर्वे देवा मुमुक्षवः ॥ ३॥ इति ॥  
  
य एवं मन्त्रराजं श्रीरामचन्द्रषडक्षरं नित्यमधीते ।  
सोऽग्निपूतो भवति । स वायुपूतो भवति । स आदित्यपूतो भवति ।  
स सोमपूतो भवति । स ब्रह्मपूतो भवति । स विष्णुपूतो भवति ।  
स रुद्रपूतो भवति । सर्वैर्देवैर्ज्ञातो भवति । सर्वक्रतुभिरिष्टवान्भवति ।  
तेनेतिहासपुराणानां रुद्राणां शतसहस्राणि जप्तानि फलानि भवन्ति ।  
श्रीरामचन्द्रमनुस्मरणेन गायत्र्यः शतसहस्राणि जप्तानि फलानि  
भवन्ति । प्रणवानामयुतकोटिजपा भवन्ति । दश पूर्वान्दशोत्तरान्पुनाति ।  
स पङ्क्तिपावनो भवति । स महान्भवति । सोऽमृतत्वं च गच्छति ॥  
  
अत्रैते श्लोका भवन्ति ।  
गाणपत्येषु शैवेषु शाक्तसौरेष्वभीष्टदः ।  
वैष्णवेष्वपि सर्वेषु राममन्त्रः फलाधिकः ॥ ४॥  
  
गाणपत्यादि मन्त्रेषु कोटिकोटिगुणाधिकः ।  
मन्त्रस्तेष्वप्यनायासफलदोऽयं षडक्षरः ॥ ५॥  
  
षडक्षरोऽयं मन्त्रः स्यात्सर्वाघौघनिवारणः ।  
मन्त्रराज इति प्रोक्तः सर्वेषामुत्तमोत्तमः ॥ ६॥  
  
कृतं दिने यद्दुरितं पक्षमासर्तुवर्षजम् ।  
सर्वं दहति निःशेषं तूलराशिमिवानलः ॥ ७॥  
  
ब्रह्महत्यासहस्राणि ज्ञानाज्ञानकृतानि च ।  
स्वर्णस्तेयसुरापानगुरुतल्पायुतानि च ॥ ८॥  
  
कोटिकोटिसहस्राणि उपपातकजान्यपि ।  
सर्वाण्यपि प्रणश्यन्ति राममन्त्रानुकीर्तनात् ॥ ९॥  
  
भूतप्रेतपिशाचाद्याः कूष्माण्डब्रह्मराक्षसाः ।  
दूरादेव प्रधावन्ति राममन्त्रप्रभावतः ॥ १०॥  
  
ऐहलौकिकमैश्वर्यं स्वर्गाद्यं पारलौकिकम् ।  
कैवल्यं भगवत्त्वं च मन्त्रोऽयं साधयिष्यति ॥ ११॥  
  
ग्राम्यारण्यपशुघ्नत्वं सञ्चितं दुरुतं च यत् ।  
मद्यपानेन यत्पापं तदप्याशु विनाशयेत् ॥ १२॥  
  
अभक्ष्यभखक्षणोत्पन्नं मिथ्याज्ञानसमुद्भवम् ।  
सर्वं विलीयते राममन्त्रस्यास्यैव कीर्तनात् ॥ १३॥  
  
श्रोत्रियस्वर्णहरणाद्यच्च पापमुपस्थितम् ।  
रत्नादेश्चापहारेण तदप्याशु विनाशयेत् ॥ १४॥  
  
ब्राह्मणं क्षत्रियं वैश्यं शूद्रं हत्वा च किल्बिषम् ।  
सञ्चिनोति नरो मोहाद्यद्यत्तदपि नाशयेत् ॥ १५॥  
  
गत्वापि मातरं मोहादगम्याश्चैव योषितः ।  
उपास्यानेन मन्त्रेण रामस्तदपि नाशयेत् ॥ १६॥  
  
महापातकपापिष्ठसङ्गत्या सञ्चितं च यत् ।  
नाशयेत्तत्कथालापशयनासनभोजनैः ॥ १७॥  
  
पितृमातृवधोत्पन्नं बुद्धिपूर्वमघं च यत् ।  
तदनुष्ठानमात्रेणसर्वमेतद्विलीयते ॥ १८॥  
  
यत्प्रयागादितीर्थोक्तप्रायश्चित्तशतैरपि ।  
नैवापनोद्यते पापं तदप्याशु विनाशयेत् ॥ १९॥  
  
पुण्यक्षेत्रेषु सर्वेषु कुरुक्षेत्रादिषु स्वयम् ।  
बुद्धिपूर्वमघं कृत्वा तदप्याशुविनाशयेत् ॥ २०॥  
  
कृच्छ्रैस्तप्तपराकाद्यैर्नानाचान्द्रायणैरपि ।  
पापं च नापनोद्यं यत्तदप्याशु विनाशयेत् ॥ २१॥  
  
आत्मतुल्यसुवर्णादिदानैर्बहुविधैरपि ।  
किञ्चिदप्यपरिक्षीणं तदप्याशु विनाशयेत् ॥ २२॥  
  
अवस्थात्रितयेष्वेवबुद्धिपूर्वमघं च यत् ।  
तन्मन्त्रस्मरणेनैव निःशेषं प्रविलीयते ॥ २३॥  
  
अवस्थात्रितयेष्वेवं मूलबन्धमन्त्रं च यत् ।  
तत्तन्मन्त्रोपदेशेन सर्वमेतत्प्रणश्यति ॥ २४॥  
  
आब्रह्मबीजदोषाश्च नियमातिक्रमोद्भ्वाः ।  
स्त्रीणां च पुरुषाणां च मन्त्रेणानेन नाशिताः ॥ २५॥  
  
येषु येष्वपि देशेषु रामभद्र उपास्यते ।  
दुर्भिक्षादिभयं तेषु न भवेत्तु कदाचन ॥ २६॥  
  
शान्तः प्रसन्नवदनो ह्यक्रोधो भक्तवत्सलः ।  
अनेन सदृशो मन्त्रो जगत्स्वपि न विद्यते ॥ २७॥  
  
सम्यगाराधितो रामः प्रसीदत्येव सत्वरम् ।  
ददात्यायुष्यमैश्वर्यमन्ते विष्णुपदं च यत् ॥ २८॥  
  
तदेतदृचाभ्युक्तम् ।  
ऋचो अक्षरे परमे व्योमन्यस्मिन्देवा अधि विश्वे निषेदुः ।  
यस्तन्न वेद किमृचा करिष्यति य इत्तद्विदुस्त इमे समासते ।  
तद्विष्णोः परमं पदं सदा पश्यन्ति सूरयः ।  
दिवीव चक्षुराततम् । तद्विप्रासो विपन्यवो जागृवांसः समिन्धते ।  
विष्णोर्यत्परमं पदम् । ॐ सत्यमित्युपनिषत् ॥ ६॥  
  
ॐ भद्रं कर्णेभिः श्रुणुयाम देवा भद्रं पश्येमाक्षभिर्यजत्राः ।  
स्थिरैरङ्गैस्तुष्टुवाꣳसस्तनूभिर्व्यशेम देवहितं यदायुः ॥  
  
स्वस्ति न इन्द्रो वृद्धश्रवाः स्वस्ति नः पूषा विश्ववेदाः ।  
स्वस्ति नस्तार्क्ष्यो अरिष्टनेमिः स्वस्ति नो बृहस्पतिर्दधातु ॥  
  
ॐ शान्तिः शान्तिः शान्तिः ॥  
  
इति रामोत्तरतापिन्युपनिषत्समाप्ता ॥  
  
इति रामतापिन्युपनिषत्समाप्ता॥  
  
  
''
  
