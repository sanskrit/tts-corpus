---
Author: Vedic tradition
Category: upanishhat, upanishad
Description-comments: 64 / 108; Shukla Yajurveda - Sanyasa upanishad
File name: turiya.itx
Language: Sanskrit
Latest update: Mar. 21, 2000
Location: doc_upanishhat
Proofread by: Sunder Hattangadi (sunderh at hotmail.com)
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism
Sublocation: upanishhat
Text title: Turiyatita Upanishad
Transliterated by: Sunder Hattangadi (sunderh at hotmail.com)
engtitle: Turiyatita Upanishad
itxtitle: turIyAtItopaniShat
title: तुरीयातीतोपनिषत्

---
  
 तुरीयातीतोपनिषत्   
  
ॐ तुरीयातीतोपनिषद्वेद्यं यत्परमाक्षरम् ।  
तत्तुर्यातीतचिन्मात्रं स्वमात्रं चिन्तयेऽन्वहम् ॥  
  
तुरीयातीतसन्न्यासपरिव्राजाक्षमालिका ।  
अव्यक्तैकाक्षरं पूर्णा सूर्याक्ष्यध्यात्मकुण्डिका ॥  
  
हरिः ॐ पूर्णमदः पूर्णमिदं पूर्णात्पूर्णमुदच्यते ।  
पूर्णस्य पूर्णमादाय पूर्णमेवावशिष्यते ॥  
  
ॐ शान्तिः शान्तिः शान्तिः ॥  
  
अथ तुरीयातीतावधूतानां कोऽयं मार्गस्तेषां का  
स्थितिरिति पितामहो भगवन्तं पितरमादिनारायणं  
परिसमेत्योवाच।  
तमाह भगवन्नारायणो योऽयमवधूतमार्गस्थो लोके  
दुर्लभतरो नतु बाहुल्यो यद्येको भवति स एव नित्यपूतः स एव  
वैराग्यमूर्तिः स एव ज्ञानाकारः स एव वेदपुरुष इति  
ज्ञानिनो मन्यन्ते ।  
महापुरुषो यस्तच्चित्तं मय्येवावतिष्ठते ।  
अहं च तस्मिन्नेवावस्थितः सोऽयमादौ तावत्क्रमेण  
कुटीचको बहूदकत्वं प्राप्य बहूदको हंसत्वमवलम्ब्य  
हंसः परमहंसो भूत्वा स्वरूपानुसन्धानेन  
सर्वप्रपञ्चं विदित्वा दण्डकमण्डलुकटिसूत्र-  
कौपीनाच्छादनं स्वविध्युक्तक्रियादिकं सर्वमप्सु  
सन्न्यस्य दिगम्बरो भूत्वा विवर्णजीर्णवल्कलाजिन-  
परिग्रहमपि सन्त्यज्य तदूर्ध्वममन्त्रवदाचरन्क्षौरा-  
भ्यङ्गस्नानोर्ध्वपुण्ड्रादिकं विहाय लौकिकवैदिकम-  
प्युपसंहृत्य सर्वत्र पुण्यापुण्यवर्जितो ज्ञानाज्ञानमपि  
विहाय शीतोष्णसुखदुःखमानावमानं निर्जित्य वासनात्रय-  
पूर्वकं निन्दानिन्दागर्वमत्सरदम्भदर्पद्वेषकामक्रोधलोभ  
मोहहर्षामर्षासूयात्मसंरक्षणादिकं दग्ध्वा स्ववपुः  
कुणपाकारमिव पश्यन्नयत्नेनानियमेन लाभालाभौ समौ  
कृत्वा गोवृत्त्या प्राणसन्धारणं कुर्वन्यत्प्राप्तं तेनैव  
निर्लोलुपः सर्वविद्यापाण्डित्यप्रपञ्चं भस्मीकृत्य स्वरूपं  
गोपयित्वा ज्येष्ठाज्येष्ठत्वानपलापकः सर्वोत्कृष्टत्व-  
सर्वात्मकत्वाद्वैतं कल्पयित्वा मत्तो व्यतिरिक्तः कश्चिन्ना-  
न्योऽस्तीति देवगुह्यादिधनमात्मन्युपसंहृत्य दुःखेन नोद्विग्नः  
सुखेन नानुमोदको रागे निःस्पृहः सर्वत्र शुभाशुभयो-  
रनभिस्नेहः सर्वेन्द्रियोपरमः स्वपूर्वापन्नाश्रमाचारविद्या-  
धर्मप्राभवमननुस्मरन्त्यक्तवर्णाश्रमाचारः सर्वदा  
दिवानक्तसमत्वेनास्वप्नः सर्वदासञ्चारशीलो  
देहमात्रवशिष्टो जलस्थलकमण्डलुः सर्वदानुन्मत्तो  
बालोन्मत्तपिशाचवदेकाकी सञ्चरन्नसम्भाषणपरः  
स्वरूपध्यानेन निरालम्बमवलम्ब्य स्वात्मनिष्ठानुकूलेन  
सर्वं विस्मृत्य तुरीयातीतावधूतवेषेणाद्वैतनिष्ठापरः  
प्रणवात्मकत्वेन देहत्यागं करोति यः सोऽवधूतः  स  
कृतकृत्यो भवतीत्युपनिषत् ॥  
  
ॐ तत्सत् ॥  
  
ॐ पूर्णमदः पूर्णमिदं पूर्णात्पूर्णमुदच्यते ।  
पूर्णस्य पूर्णमादाय पूर्णामेवाशिष्यते ॥  
  
ॐ शान्तिः शान्तिः शान्तिः ॥  
  
इति तुरीयातीतोपनिषत्समाप्ता ॥  
  
  
''
  
