---
Author: Vedic Tradition
Category: upanishhat, upanishad
Description-comments: 59/108; Shukla Yajur Veda, Samanya Upanishad
File name: paingala.itx
Language: Sanskrit
Latest update: July 16, 1999
Location: doc_upanishhat
Proofread by: Sunder Hattangadi (sunderh at hotmail.com)
Send corrections to: Sanskrit@cheerful.com
Site access: https://sanskritdocuments.org
Subject: philosophy/religion/hinduism
Sublocation: upanishhat
Text title: Paingal Upanishad
Transliterated by: Sunder Hattangadi (sunderh at hotmail.com)
engtitle: paiNgalopaniShat.h
itxtitle: paiNgalopaniShat
title: पैण्गलोपनिषत्

---
  
 पैङ्गलोपनिषत्   
  
शुक्लयजुर्वेदीय सामान्य उपनिषत् ॥  
  
पैङ्गलोपनिषद्वेद्यं परमानन्दविग्रहम् ।  
परितः कलये रामं परमाक्षरवैभवम् ॥  
  
ॐ पूर्णमदः पूर्णमिदं पूर्णात्पूर्णमुदच्यते ।  
पूर्णस्य पूर्णमादाय पूर्णमेवावशिष्यते ॥  
  
ॐ शान्तिः शान्तिः शान्तिः ॥  
  
अथ ह पैङ्ग़लो याज्ञवल्क्यमुपसमेत्य  
द्वादशवर्शशुश्रूषापूर्वकं  
परमरहस्यकैवल्यमनुब्रूहीति पप्रच्छ । स होवाच  
याज्ञ्नवल्क्यः सदेव सोम्येदमग्र आसीत् ।  
तन्नित्यमुक्तमविक्रियं सत्यज्ञानानन्दं परिपूर्णं  
सनातनमेकमेवाद्वितीयं ब्रह्म ।  
तस्मिन्मरुशुक्तिकास्थाणुस्फटिकादौ  
जलरौप्यपुरुषरेखादिवल्लोहितशुक्लकृष्णगुणमयी  
गुणसाम्यानिर्वाच्या मूलप्रकृतिरासीत् । तत्प्रतिबिम्बितं  
यत्तत्साक्षिचैतन्यमासीत् । सा पुनर्विकृतिं प्राप्य  
सत्त्वोद्रिक्ताऽव्यक्ताख्यावरणशक्तिरासीत् । तत्प्रतिबिम्बितं  
यत्तदीश्वरचैतन्यमासीत् । स स्वाधीनमायः सर्वज्ञः  
सृष्टिस्थितिलयानामादिकर्ता जगदङ्कुररूपो भवति ।  
स्वस्मिन्विलीनं सकलं जगदाविर्भावयति ।  
प्राणिकर्मवशादेष पटो यद्वत्प्रसारितः  
प्राणिकर्मक्षयात्पुनस्तिरोभावयति । तस्मिन्नेवाखिलं विश्वं  
सङ्कोचितपटवद्वर्तते । ईशाधिष्ठितावरणशक्तितो  
रजोद्रिक्ता महदाख्या विक्षेपशक्तिरासीत् । तत्प्रतिबिम्बितं  
यत्तद्धिरण्यगर्भचैतन्यमासीत् । स महत्तत्त्वाभिमानी  
स्पष्टास्पष्टवपुर्भवति ।  
हिरण्यगर्भाधिष्ठितविक्षेपशक्तितस्तमोद्रिक्ताहङ्काराभिधा  
स्थूलशक्तिरासीत् । तत्प्रतिबिम्बितं  
यत्तद्विराटचैतन्यमासीत् । स तदभिमानी स्पष्टवपुः  
सर्वस्थूलपालको विष्णुः प्रधानपुरुषो भवति ।  
तस्मादात्मन आकाशः सम्भूतः । आकाशाद्वायुः । वायोरग्निः  
। अग्नेरापः । अद्भ्यः पृथिवी । तानि पञ्च तन्मात्राणि  
त्रिगुणानि भवन्ति । स्रष्टुकामो जगद्योनिस्तमोगुणमधिष्ठाय  
सूक्ष्मतन्मात्राणि भूतानि स्थूलीकर्तुं सोऽकामयत ।  
सृष्टेः परिमितानि भूतान्येकमेकं द्विधा विधाय  
पुनश्चतुर्धा कृत्वा स्वस्वेतरद्वितीयांशैः पञ्चधा  
संयोज्य पञ्चीकृतभूतैरनन्तकोटिब्रह्माण्डानि  
तत्तदण्डोचितगोलकस्थूलशरीराण्यसृजत् । स  
पञ्चभूतानां रजोंशांश्चतुर्धा कृत्वा  
भागत्रयात्पञ्चवृत्त्यात्मकं प्राणमसृजत् । स तेषां  
तुर्यभागेन कर्मेन्द्रियाण्यसृजत् । स तेषां सत्त्वांशं  
चतुर्धा कृत्वा भागत्रयसमष्टितः  
पञ्चक्रियावृत्त्यात्मकमन्तःकरणमसृजत् । स तेषां  
सत्त्वतुरीयभागेन ज्ञानेन्द्रियाण्यसृजत् । सत्त्वसमष्टित  
इन्द्रियपालकानसृजत् । तानि सृष्टान्यण्डे प्राचिक्षिपत्  
। तदाज्ञया समष्ट्यण्डं व्याप्य तान्यतिष्ठन् ।  
तदाज्ञयाहङ्कारसमन्वितो विराट् स्थूलान्यरक्षत् ।  
हिरण्यगर्भस्तदाज्ञया सूक्ष्माण्यपालयत् । अण्डस्थानि तानि  
तेन विना स्पन्दितुं चेष्टितुं वा न शेकुः । तानि  
चेतनीकर्तुं सोऽकामयत ब्रह्माण्डब्रह्मरन्ध्राणि  
समस्तव्यष्टिमस्तकान्विदार्य तदेवानुप्राविशत् । तदा  
जडान्यपि तानि चेतनवत्स्वकर्माणि चक्रिरे । सर्वज्ञेशो  
मायालेशसमन्वितो व्यष्टिदेहं प्रविश्य तया मोहितो  
जीवत्वमगमत् ।  
शरीरत्रयतादात्म्यात्कर्तृत्वभोक्तृत्वतामगमत् ।  
जाग्रत्स्वप्नसुषुप्तिमूर्च्छामरणधर्मयुक्तो  
घटीयन्त्रवदुद्विग्नो जातो मृत इव कुलालचक्रन्यायेन  
परिभ्रमतीति ॥ इति प्रथमोऽध्यायः ॥ १॥  
  
अथ पैङ्गलो याज्ञवल्क्यमुवाच सर्वलोकानां  
सृष्टिस्थित्यन्तकृद्विभूरीशः कथं जीवत्वमगमदिति । स  
होवाच याज्ञवल्क्यः स्थूलसूक्ष्मकारणदेहोद्भवपूर्वकं  
जीवेश्वरस्वरूपं विविच्य कथयामीति  
सावधानेनैकाग्रतया श्रूयताम् । ईशः  
पञ्चीकृतमहाभूतलेशानादाय  
व्यष्टिसमष्ट्यात्मकस्थूलशरीराणि यथाक्रममकरोत् ।  
कपालचर्मान्त्रास्थिमांसनखानि पृथिव्यंशाः ।  
रक्तमूत्रलालास्वेदादिकमवंशाः ।  
क्षुत्तृष्णोष्णमोहमैथुनाद्या अग्न्यंशाः ।  
प्रचारणोत्तारणश्वासादिका वाय्वंशाः । कामक्रोधादयो  
व्योमांशाः । एतत्सङ्घातं कर्मणि सञ्चितं त्वगादियुक्तं  
बाल्याद्यवस्थाभिमानास्पदं बहुदोपाश्रयं स्थूलशरीरं  
भवति ॥  
  
अथापञ्चीकृतमहाभूतरजोंशभागत्रयसमष्टितः  
प्राणमसृजत् । प्राणापानव्यानोदानसमानाः प्राणवृत्तयः  
। नागकूर्मकृकरदेवदत्तधनञ्जया उपप्राणाः ।  
हृदासननाभिकण्ठसर्वाङ्गानि स्थानानि ।  
आकाशादिरजोगुणतुरीयभागेन कर्मेन्द्रियमसृजत् ।  
वाक्पाणिपादपायूपास्थास्तद्वृत्तयः ।  
वचनादानगमनविसर्गानन्दास्तद्विषयाः ॥  
  
एवं भूतसत्त्वांशभागत्रयसमष्टितोऽन्तःकरणमसृजत्  
। अन्तःकरणमनोबुद्धिचित्ताहङ्कारास्तद्वृत्तयः ।  
सङ्कल्पनिश्चयस्मरणाभिमानानुसन्धानास्तद्विषयाः ।  
गलवदननाभिहृदयभ्रूमध्यं स्थानम् ।  
भूतसत्वतुरीयभागेन ज्ञानेन्द्रियमसृजत् ।  
श्रोत्रत्वक्चक्षुर्जिव्हाघ्राणास्तद्वृत्तयः ।  
शब्दस्पर्शरूपरसगन्धास्तद्विषयाः ।  
दिग्वातार्कप्रचेतोऽश्विवह्नीन्द्रोपेन्द्रमृत्युकाः । चन्द्रो  
विष्णुश्चतुर्वक्त्रः शम्भुश्च कारणाधिपाः ॥  
  
अथान्नमयप्राणमयमनोमयविज्ञामयानन्दमयाः पञ्च  
कोशाः । अन्नरसेनैव भूत्वान्नरसेनाभिवृद्धिं  
प्राप्यान्नरसमयपृथिव्यां यद्विलीयते सोऽन्नमयकोशः ।  
तदेव स्थूलशरीरम् । कर्मेन्द्रियैः सह प्राणादिपञ्चकं  
प्राणमयकोशः । ज्ञानेन्द्रियैः सह बुद्धिर्विज्ञानमयकोशः ।  
एतत्कोशत्रयं लिङ्गशरीरम् ।  
स्वरूपाज्ञानमानन्दमयकोशः । तत्कारणशरीरम् ॥  
  
अथ ज्ञानेन्द्रियपञ्चकं कर्मेन्द्रियपञ्चकं  
प्राणादिपञ्चकं वियदादिपञ्चकमन्तःकरणचतुष्टयं  
कामकर्मतमांस्यष्टपुरम् ॥  
  
इशाज्ञया विराजो व्यष्टिदेहं प्रविश्य बुद्धिमधिष्ठाय  
विश्वत्वमगमत् । विज्ञानात्मा चिदाभासो विश्वो व्यावहारिको  
जाग्रत्स्थूलदेहाभिमानी कर्मभूरिति च विश्वस्य नाम  
भवति । ईशाज्ञया सूत्रात्मा व्यष्टिसूक्ष्मशरीरं  
प्रविश्य मन अधिष्ठाय तैजसत्वमगमत् । तैजसः  
प्रातिभासिकः स्वप्नकल्पित इति तैजसस्य नाम भवति ।  
ईशाज्ञया मायोपाधिरव्यक्तसमन्वितो व्यष्टिकारणशरीरं  
प्रविश्य प्राज्ञत्वमगमत् । प्राज्ञोविच्छिन्नः पारमार्थिकः  
सुषुप्त्यभिमानीति प्राज्ञस्य नाम भवति ।  
अव्यक्तलेशाज्ञानाच्छादितपारमार्थिकजीवस्य  
तत्त्वमस्यादिवाक्यानि ब्रह्मणैकतां जगुः  
नेतरयोर्व्यावहारिकप्रातिभासिकयोः ।  
अन्तःकरणप्रतिबिम्बितचैतन्यं यत्तदेवावस्थात्रयभाग्भवति  
। स जाग्रत्स्वप्नसुषुप्त्यवस्थाः प्राप्य घटीयन्त्रवदुद्विग्नो  
जातो मृत इव स्थितो भवति । अथ  
जाग्रत्स्वप्नसुषुप्तिमूर्च्छामरणाद्यवस्थाः पञ्च भवन्ति  
॥  
  
तत्तद्देवताग्रहान्वितैः श्रोत्रादिज्ञानेन्द्रियैः  
शब्द्याद्यर्थविषयग्रहणज्ञानं जाग्रदवस्था भवति ।  
तत्र भ्रूमध्यं गतो जीव आपादमस्तकं व्याप्य  
कृषिश्रवणाद्यखिलक्रियाकर्ता भवति । तत्तत्फलभुक् च  
भवति । लोकान्तरगतः कर्मार्जितफलं स एव भुङ्क्ते । स  
सार्वभौमवद्व्यवहाराच्छ्रान्त अन्तर्भवनं प्रवेष्टुं  
मार्गमाश्रित्य तिष्ठति । करणोपरमे  
जाग्रत्संस्कारोत्थप्रबोधवद्ग्राह्यग्राहकरूपस्फुरणं  
स्वप्नावस्था भवति । तत्र विश्व एव  
जाग्रद्व्यवहारलोपान्नाडीमध्यं चरंस्तैजसत्वमवाप्य  
वासनारूपकं जगद्वैचित्र्यं स्वभासा भासयन्यथेप्सितं  
स्वयं भुङ्क्ते ॥  
  
चित्तैककरणा सुषुप्त्यवस्था भवति ।  
भ्रमविश्रान्तशकुनिः पक्षौ संहृत्य नीडाभिमुखं यथा  
गच्छति तथा जीवोऽपि जाग्रत्स्वप्नप्रपञ्चे व्यवहृत्य  
श्रान्तोऽज्ञानं प्रविश्य स्वानन्दं भुङ्क्ते ॥  
  
अकस्मान्मुद्गरदण्डाद्यैस्ताडितवद्भयाज्ञानाभ्यामिन्द्रियसङ्घ्  
आतैः कम्पन्निव मृततुल्या मूर्च्छा भवति ।  
जाग्रत्स्वप्नसुषुप्तिमूर्च्छावस्थानामन्या  
ब्रह्मादिस्तम्बपर्यन्तं सर्वजीवभयप्रदा स्थूलदेहविसर्जनी  
मरणावस्था भवति । कर्मेन्द्रियाणि ज्ञानेन्द्रियाणि  
तत्तद्विषयान्प्राणान्संहृत्य कामकर्मान्वित  
अविद्याभूतवेष्टितो जीवो देहान्तरं प्राप्य लोकान्तरं  
गच्छति । प्राक्कर्मफलपाकेनावर्तान्तरकीटवद्विश्रान्तिं  
नैव गच्छति । सत्कर्मपरिपाकतो बहूनां जन्मनामन्ते  
नृणां मोक्षेच्छा जायते । तदा सद्गुरुमाश्रित्य  
चिरकालसेवया बन्धं मोक्षं कश्चित्प्रयाति । अविचारकृतो  
बन्धो विचारान्मोक्षो भवति । तस्मात्सदा विचारयेत् ।  
अध्यारोपापवादतः स्वरूपं निश्चयीकर्तुं शक्यते ।  
तस्मात्सदा विचारयेज्जगज्जीवपरमात्मनो  
जीवभावजगद्भावबाधे प्रत्यगभिन्नं ब्रह्मैवावशिष्यत  
इति ॥ इति द्वितीयोऽध्यायः ॥ २॥  
  
अथ हैनं पैङ्गलः प्रपच्छ याज्ञवल्क्यं  
महावाक्यविवरणमनुब्रूहीति । स होवाच  
याज्ञवल्क्यस्तत्त्वमसि त्वं तदसि त्वं ब्रह्मास्यहं  
ब्रह्मास्मीत्यनुसन्धानं कुर्यात् । तत्र पारोक्ष्यशबलः  
सर्वज्ञत्वादिलक्षणो मायोपाधिः सच्चिदानन्दलक्षणो  
जगद्योनिस्तत्पदवाच्यो भवति । स  
एवान्तःकरणसम्भिन्नबोधोऽस्मत्प्रत्ययावलम्बनस्त्वम्पदवाच्यो  
भवति । परजीवोपाधिमायाविद्ये विहाय तत्त्वम्पदलक्ष्यं  
प्रत्यगभिन्नं ब्रह्म । तत्त्वमसीत्यहं ब्रह्मास्मीति  
वाक्यार्थविचारः श्रवणं भवति । एकान्तेन  
श्रवणार्थानुसन्धानं मननं भवति ।  
श्रवणमनननिर्विचिकित्सेऽर्थे वस्तुन्येकतानवत्तया  
चेतःस्थापनं निदिध्यासनं भवति । ध्यातृध्याने विहाय  
निवातस्थितदीपवद्ध्येयैकगोचरं चित्तं समाधिर्भवति ।  
तदानीमात्मगोचरा वृत्तयः समुत्थिता अज्ञाता भवन्ति ।  
ताः स्मरणादनुमीयन्ते । इहानादिसंसारे सञ्चिताः  
कर्मकोटयोऽनेनैव विलयं यान्ति ।  
ततोभ्यासपाटवात्सहस्रशः सदामृतधारा वर्षति । ततो  
योगवित्तमाः समाधिं धर्ममेघं प्राहुः । वासनाजाले  
निःशेषममुना प्रविलापिते कर्मसञ्चये पुण्यपापे  
समूलोन्मूलिते प्राक्परोक्षमपि  
करतलामलकवद्वाक्यमप्रतिबद्धापरोक्षसाक्षात्कारं  
प्रसूयते । तदा जीवन्मुक्तो भवति ॥  
  
ईशः पञ्चीकृतभूतानामपञ्चीकरणं कर्तुं  
सोऽकामयत । ब्रह्माण्डतद्गतलोकान्कार्यरूपांश्च  
कारणत्वं प्रापयित्वा ततः सूक्ष्माङ्गं कर्मेन्द्रियाणि  
प्राणांश्च ज्ञानेन्द्रियाण्यन्तःकरणचतुष्टयं  
चैकीकृत्य सर्वाणि भौतिकानि कारणे भूतपञ्चके संयोज्य  
भूमिं जले जलं वह्नौ वह्निं वायौ वायुमाकाशे  
चाकाशमहङ्कारे चाहङ्कारं महति महदव्यक्तेऽव्यक्तं  
पुरुषे क्रमेण विलीयते । विराद्ड्ढिरण्यगर्भेश्वरा  
उपाधिविलयात्परमात्मनि लीयन्ते ।  
पञ्चीकृतमहाभूतसम्भवकर्मसञ्चितस्थूलदेहः  
कर्मक्षयात्सत्कर्मपरिपाकतोऽपञ्चीकरणं प्राप्य  
सूक्ष्मेणैकीभूत्वा कारणरूपत्वमासाद्य तत्कारणं  
कूटस्थे प्रत्यगात्मनि विलीयते । विश्वतैजसप्राज्ञाः  
स्वस्वोपाधिलयात्प्रत्यगात्मनि लीयन्ते । अण्डं ज्ञानाग्निना  
दग्धं कारणैः सह परमात्मनि लीनं भवति । ततो ब्राह्मणः  
समाहितो भूत्वा तत्त्वम्पदैक्यमेव सदा कुर्यात् । ततो  
मेघापायेंऽशुमानिवात्माविर्भवति । ध्यात्वा  
मध्यस्थमात्मानं कलशान्तरदीपवत् ।  
अङ्गुष्ठमात्रमात्मानमधूमज्योतिरूपकम् ॥ १॥  
  
प्रकाशयन्तमन्तःस्थं ध्यायेत्कूटस्थमव्ययम् ।  
ध्यायन्नास्ते मुनिश्चैव चासुप्तेरामृतेस्तु यः ॥ २॥  
  
जीवन्मुक्तः स विज्ञेयः स धन्यः कृतकृत्यवान् ।  
जीवन्मुक्तपदं त्यक्त्वा स्वदेहे कालसात्कृते ।  
विशत्यदेहमुक्तत्वं पवनोऽस्पन्दतामिव ॥ ३॥  
  
अशब्दमस्पर्शमरूपमव्ययं  
      तथा रसं नित्यमगन्धवच्च यत् ।  
अनाद्यनन्तं महतः परं ध्रुवं  
      तदेव शिष्यत्यमलं निरामयम् ॥ ४॥ इति ॥ इति  
तृतीयोऽध्यायः ॥ ३॥  
  
अथ हैनं पैङ्गलः प्रपच्छ याज्ञवल्क्यं ज्ञानिनः किं  
कर्म का च स्थितिरिति । स होवाच याज्ञवल्क्यः ।  
अमानित्वादिसम्पन्नो मुमुक्षुरेकविंशतिकुलं तारयति ।  
ब्रह्मविन्मात्रेण कुलमेकोत्तरशतं तारयति ।  
आत्मानं रथिनं विद्धि शरीरं रथमेव च । बुद्धिं तु  
सारथिं विद्धि मनः प्रग्रहमेव च ॥ १॥  
  
इन्द्रियाणि हयानाहुर्विषयांस्तेषु गोचरान् । जङ्गमानि  
विमानानि हृदयानि मनीषिणः ॥ २॥  
  
आत्मेन्द्रियमनोयुक्तं भोक्तेत्याहुर्महर्षयः । ततो नारायणः  
साक्षाद्धृदये सुप्रतिष्ठितः ॥ ३॥  
  
प्रारब्धकर्मपर्यन्तमहिनिर्मोकवद्व्यवहरति ।  
चन्द्रवच्चरते देही स मुक्तश्चानिकेतनः ॥ ४॥  
  
तीर्थे श्वपचगृहे वा तनुं विहाय याति कैवल्यम् ।  
प्राणानवकीर्य याति कैवल्यम् ॥  
  
तं पश्चाद्दिग्बलिं कुर्यादथवा खननं चरेत् । पुंसः  
प्रव्रजनं प्रोक्तं नेतराय कदाचन ॥ ५॥  
  
नाशौचं नाग्निकार्यं च न पिण्डं नोदकक्रिया । न  
कुर्यात्पार्वणादीनि ब्रह्मभूताय भिक्षवे ॥ ६॥  
  
दग्धस्य दहनं नास्ति पक्वस्य पचनं यथा ।  
ज्ञानाग्निदग्धदेहस्य न च श्राद्धं न च क्रिया ॥ ७॥  
  
यावच्चोपाधिपर्यन्तं तावच्छुश्रूषयेद्गुरुम् ।  
गुरुवद्गुरुभार्यायां तत्पुत्रेषु च वर्तनम् ॥ ८॥  
  
शुद्धमानसः शुद्धचिद्रूपः सहिष्णुः सोऽहमस्मि सहिष्णुः  
सोऽहमस्मीति प्राप्ते ज्ञानेन विज्ञाने ज्ञेये परमात्मनि हृदि  
संस्थिते देहे लब्धशान्तिपदं गते तदा  
प्रभामनोबुद्धिशून्यं भवति । अमृतेन तृप्तस्य पयसा किं  
प्रयोजनम् । एवं स्वात्मानं ज्ञात्वा वेदैः प्रयोजनं किं  
भवति । ज्ञानामृततृप्तयोगिनो न किञ्चित्कर्तव्यमस्ति  
तदस्ति चेन्न स तत्त्वविद्भवति । दूरस्थोऽपि न दूरस्थः  
पिण्डवर्जितः पिण्डस्थोऽपि प्रत्यगात्मा सर्वव्यापी भवति ।  
हृदयं निर्मलं कृत्वा चिन्तयित्वाप्यनामयम् । अहमेव  
परं सर्वमिति पश्येत्परं सुखम् ॥ ९॥  
  
यथा जले जलं क्षिप्तं क्षीरे क्षीरं घृते घृतम् ।  
अविशेषो भवेत्त्द्वज्जिवात्मपरमात्मनोः ॥ १०॥  
  
देहे ज्ञानेन दीपिते बुद्धिरखण्डाकाररूपा यदा भवति  
तदा विद्वान्ब्रह्मज्ञानाग्निना कर्मबन्धं निर्दहेत् । ततः  
पवित्रं परमेश्वराख्यमद्वैतरूपं विमलाम्बराभम् ।  
यथोदके तोयमनुप्रविष्टं तथात्मरूपो निरुपाधिसंस्थितः  
॥ ११॥  
  
आकाशवत्सूक्ष्मशरीर आत्मा न दृश्यते वायुवदन्तरात्मा ।  
स बाह्यमभ्यन्तरनिश्चलात्मा ज्ञानोल्कयापश्यति  
चान्तरात्मा ॥ १२॥  
  
यत्रयत्र मृतो ज्ञानी येन वा केन मृत्युना । यथा  
सर्वगतं व्योम तत्रतत्र लयं गतः ॥ १३॥  
  
घटाकाशमिवात्मानं विलयं वेत्ति तत्त्वतः । स गच्छति  
निरालम्बं ज्ञानालोकं समन्ततः ॥ १४॥  
  
तपेद्वर्षसहस्राणि एकपादस्थितो नरः । एतस्य ध्यानयोगस्य  
कलां नार्हति षोडशीम् ॥ १५॥  
  
इदं ज्ञानमिदं ज्ञेयं तत्सर्वं ज्ञातुमिच्छति ।  । अपि  
वर्षसहस्रायुः शास्त्रान्तं नाधिगच्छति ॥ १६॥  
  
विज्ञेयोऽक्षरतन्मात्रो जीवितं वापि चञ्चलम् । विहाय  
शास्त्रजालानि यत्सत्यं तदुपासताम् ॥ १७॥  
  
अनन्तकर्मशौचं च जपो यज्ञस्तथैव च ।  
तीर्थयात्राभिगमनं यावत्तत्त्वं न विन्दति ॥ १८॥  
  
अहं ब्रह्मेति नियतं मोक्षहेतुर्महात्मनाम् । द्वे पदे  
बन्धमोक्षाय न ममेति ममेति च ॥ १९॥  
  
ममेति बध्यते जन्तुर्निर्ममेति विमुच्यते । मनसो ह्युन्मनी भावे  
द्वैतं नैवोपलभ्यते ॥ २०॥  
  
यदा यात्युन्मनीभावस्तदा तत्परमं पदम् । यत्रयत्र मनो  
याति तत्रतत्र परं पदम् ॥ २१॥  
  
तत्रतत्र परं ब्रह्म सर्वत्र समवस्थितम् ।  
हन्यान्मुष्टिभिराकाशं क्षुधार्तः खण्डयेत्तुषम् ॥ २२॥  
  
नाहं ब्रह्मेति जानाति तस्य मुक्तिर्न जायते । य  
एतदुपनिषदं नित्यमधीते सोऽग्निपूतो भवति । स वायुपूतो  
भवति । स आदित्यपूतो भवति । स ब्रह्मपूतो भवति । स  
विष्णुपूतो भवति । स रुद्रपूतो भवति । स सर्वेषु  
तीर्थेषु स्नातो भवति । स सर्वेषु वेदेष्वधीतो भवति ।  
स सर्ववेदव्रतचर्यासु चरितो भवति । तेनेतिहासपुराणानां  
रुद्राणां शतसहस्राणि जप्तानि फलानि भवन्ति ।  
प्रणवानामयुतं जप्तं भवति । दश  
पूर्वान्दशोत्तरान्पुनाति । स पङ्क्तिपावनो भवति । स  
महान्भवति ।  
ब्रह्महत्यासुरापानस्वर्णस्तेयगुरुतल्पगमनतत्संयोगिपातकेभ्य  
ः पूतो भवति । तद्विष्णोः परमं पदं सदा पश्यन्ति सूरयः  
। दिवीव चक्षुराततम् ॥ तद्विप्रासो विपन्यवो जागृवांसः  
समिन्धते । विष्णोर्यत्परमं पदम् ॥ ॐ सत्यमित्युपनिषत्  
॥  
  
ॐ पूर्णामद इति शान्तिः ॥  
  
इति पैङ्गलोपनिष्त्समाप्ता ॥  
  
  
''
  
