---
Category: upanishhat, upanishad
File name: bhikshuk.itx
Language: Sanskrit
Latest update: October 18, 1999
Location: doc_upanishhat
Proofread by: Roopa and Shrirang Nene (roopashri at hotmail.com)
Send corrections to: Sanskrit@cheerful.com
Site access: https://sanskritdocuments.org
Subject: religious, philosophy
Sublocation: upanishhat
Text title: bhikshukopanishhat
Transliterated by: Roopa and Shrirang Nene (roopashri at hotmail.com)
engtitle: bhikShukopaniShat.h || 63 ||
itxtitle: bhikShukopaniShat
title: भिक्षुकोपनिषत्

---
  
 भिक्षुकोपनिषत् ६३   
  
भिक्षूणां पटलं यत्र विश्रान्तिमगमत्सदा ।  
तन्त्रैपदं ब्रह्मतत्त्वं ब्रह्ममात्रं करोतु माम् ॥  
  
ॐ पूर्णमदः पूर्णमिदं  
पूर्णात् पूर्णमुदच्यते ।  
पूर्णस्य पूर्णमादाय  
पूर्णमेवावशिष्यते ॥  
  
ॐ शान्तिः शान्तिः शान्तिः ॥  
  
ॐ अथ भिक्षूणां मोक्षार्थिनां  
कुटीचकबहूदकहंसपरमहंसाश्वेति चत्वारः ।  
कुटीचका नाम गौतमभरद्वाजयाज्ञवल्क्यवसिष्ट -  
प्रभृतयोऽष्टौ ग्रासांश्वरन्तो  
योगमार्गे मोक्षमेव प्रार्थयन्ते ।  
अथ बहूदका नाम त्रिदण्डकमण्डलुशिखा -  
यज्ञोपवीतकाषायवस्त्रधारिणो  
ब्रह्मर्षिगृहे मधुमांसं वर्जयित्वाष्टौ  
ग्रासान्भैक्षाचरणं कृत्वा  
योगमार्गे मोक्षमेव प्रार्थयन्ते ।  
अथ हंसा नाम ग्राम एकरात्रं नगरे पञ्चरात्रं  
क्षेत्रे सप्तरात्रं तदुपरि न वसेयुः ।  
गोमूत्रगोमयाहारिणो नित्यं चान्द्रायणपरायणा  
योगमार्गे मोक्षमेव प्रार्थयन्ते ।  
अथ परमहंसा नाम संवर्तकारुणिश्वेतकेतुजडभरत -  
दत्तात्रेयशुकवामदेवहारीतकप्रभृतयोऽष्टौ  
ग्रासांश्वरन्तो  
योगमार्गे मोक्षमेव प्रार्थयन्ते ।  
वृक्षमूले शून्यगृहे श्मशानवासिनो वा  
साम्बरा वा दिगम्बरा वा ।  
न तेषां धर्माधर्मौ लाभालाभौ  
शुद्धाशुद्धौ द्वैतवर्जिता समलोष्टाश्मकाञ्चनाः  
सर्ववर्णेषु भैक्षाचरणं कृत्वा सर्वत्रात्मैवेति पश्यन्ति ।  
अथ जातरूपधरा निर्द्वन्द्वा निष्परिग्रहाः  
शुक्लध्यानपरायणा आत्मनिष्टाः प्राणसन्धारणार्थे  
यथोक्तकाले भैक्षमाचरन्तः शून्यागारदेवगृह -  
तृणकूटवल्मीकवृक्षमूलकुलालशालाग्निहोत्रशालानदीपुलिन -  
गिरिकन्दरकुहरकोटरनिर्झरस्थण्डिले तत्र ब्रह्ममार्गे  
सम्यक्सम्पन्नाः शुद्धमानसाः परमहंसाचरणेन  
सन्न्यासेन देहत्यागं कुर्वन्ति ते परमहंसा नामेत्युपनिषत् ॥  
  
ॐ पूर्णमदः पूर्णमिदं  
पूर्णात् पूर्णमुदच्यते ।  
पूर्णस्य पूर्णमादाय  
पूर्णमेवावशिष्यते ॥  
  
ॐ शान्तिः शान्तिः शान्तिः ॥  
  
इति भिक्षुकोपनिषत्समाप्ता ॥  
  
  
  
