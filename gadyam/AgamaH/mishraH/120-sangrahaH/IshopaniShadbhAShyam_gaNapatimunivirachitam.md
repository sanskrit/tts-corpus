---
Author: Vasishtha Ganapati Muni
Category: upanishhat, gaNapati-muni, upanishad
Description-comments: The Collected Works of Vasishtha Kavyakantha Ganapati Muni
File name: ishabhashyaGM.itx
Indexextra: (Collected Works)
Language: Sanskrit
Latest update: July 21, 2013
Location: doc_upanishhat
Proofread by: Sunder Hattangadi sunderh at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: upanishhat
Text title: Ishopanishadbhashyam
engtitle: Ishopanishadbhashya - Ganapati Muni
itxtitle: IshopaniShadbhAShyam (gaNapatimunivirachitam)
title: ईशोपनिषद्भाष्यम् (गणपतिमुनिविरचितम्)

---
  
 ईशोपनिषद्भाष्यम्   
  
अथ वाजसनेयिनां संहितोपनिषदं व्याख्यास्यामः ।  
  
        ॐ ईशावास्यमिदं सर्वं यत् किं च जगत्यां जगत् ।  
        तेन त्यक्तेन भुञ्जीथा मा गृधः कस्यस्विद्धनम् ॥ १॥  
  
जगत्यां प्रपञ्चे यत् किं च जगत् गतिमत् प्राणवदिति यावत् । तदिदं  
सर्वं ईशा सर्वशक्तेन परमात्मना वास्यमाच्छाद्यम् व्याप्यमित्यर्थः ।  
तेन जगदंशेन त्यक्तेन परित्यक्तेन अविषयीकृतेनेति यावत् । भुञ्जीथाः  
अनुभव ईश्वरमिति शेषः । घटे कम्बुग्रीववत्वादेर्विकारांशस्य परित्यागेन  
मृदनुभववत् जगत्यां नामरूपादिविकारांशपरित्यागेन कारणभूत-  
सदनुभवः सिध्यतीति तात्पर्यम् । एवमनया त्रिपाद्या ज्ञानयोग उक्त्ः ।  
उत्तरया पञ्चपाद्या कर्मयोगमाह मा गृधो मा कामं कृथाः । धनं कस्यस्विन्न  
कस्यचिदित्यर्थः ।  
  
        कुर्वन्नेवेह कर्माणि जिजीविषेच्छतँ समाः ।  
        एवं त्वयि नान्यथेतोऽस्ति न कर्म लिप्यते नरे ॥ २॥  
  
इह लोके कर्माणि विहितानि कुर्वन्नेव शतं समाश्चिरं जिजीविषेत्  
जीवितुमिच्छेत् । शाश्वतमेवात्र (जीवितं) विवक्षितं कर्मयोगफल-  
भूतम् । एवं त्वयि नरे कर्म न लिप्यते सङ्गाय न भवति । इतो  
मार्गादन्यथा नास्ति । निष्कामविहितकर्माचरणादन्यो मार्गो नास्ति  
कर्मलेपाभावायेत्यर्थः ।  
  
        असुर्या नाम ते लोका अन्धेन तमसावृताः ।  
        ताँस्ते प्रेत्याभिगच्छन्ति ये के चात्महनो जनाः ॥ ३॥  
  
अन्धेन तमसा वृताः ज्ञानशक्तिप्रविलयनात् । असून् प्राणान्  
रान्त्यपहरन्त्यपगतप्रज्ञान् कुर्वन्तीति प्रज्ञापरिपन्थिनो भावाः असुरा  
उच्यन्ते । तद्धितत्वादसुर्या नाम तेऽस्मद्दृष्टिपरोक्षाः लोकाः सन्तीति  
शेषः । ये के चात्महनः प्रकरणादात्मज्ञानशून्यत्वात् कर्मलेपत्वाच्च  
हेतुभ्यां शरीराद्विज्ञानमयस्य पृथक्करणाभावादन्तकाले आत्मनो हन्तारः  
प्रज्ञापरिच्युतेः स्थावरसाम्यमिता इत्यर्थः । ते तान् पूर्वोक्तानसुर्यांल्लोकान्  
प्रेत्याभिगच्छन्ति । मूर्छितस्य यादृशो लोकस्तादृशा एषां लोका इति  
विज्ञायते । ज्ञानयोगीत्विहैवात्मानमनुभवति । कर्मयोगि त्वलिप्तत्वाद्  
अन्ततः प्राप्नोत्यमृतत्वम् । अपरस्त्वात्महाजुगुप्सितगतिर्भवतीति  
पर्यवसन्नं तात्पर्यम् ।  
  
        अनेजदेकं मनसो जवीयो नैनद्देवा आप्नुवन्पूर्वमर्षत् ।  
        तद्धावतोऽन्यानत्येति तिष्ठत्तस्मिन्नपो मातरिश्वा दधाति ॥ ४॥  
  
एकं सर्वोपादानत्वात् सर्वात्मकमिति केवलं किमपि वस्तु । अनेजत्  
स्वभावादचञ्चलम् । मनसो जवीयो वेगवत्तरं धर्मभूतज्ञानद्वारा ।  
पूर्वमर्षद्गच्छदेनद्देवानाप्नुवन् पश्चान्न प्रापुः । तत्तिष्ठदचञ्चलमेव धावतो-  
ऽन्यानत्येति अतिलङ्घते । तस्मिन् मातरिश्वा निजक्रियाशक्तिरूपो  
वायुरपोरसन्दधाति धारयति । यदलेपत्वात् सूक्ष्मातिसूक्ष्मत्वात्  
सर्वातिगत्वाच्चान्याभिर्विभूतिभिरस्पृश्यमासीत्तत्र मातरिश्वना निमित्तेन  
रसः सूक्ष्मो भूत्वा प्राणात्मको ध्रियमाणो योगं प्रापेत्यर्थः ।  
  
        तदेजति तन्नैजति तद्दूरे तद्वन्तिके ।  
        तदन्तरस्य सर्वस्य तदु सर्वस्यास्य बाह्यतः ॥ ५॥  
  
तदेजति तन्नैजति प्रागुक्तरीत्या । तद्दूरे सूर्यमण्डलान्तर्वर्तित्वात् ।  
तदन्तिके हृदयान्तर्वर्तित्वात् । तदस्य सर्वस्यान्तर्न केवलं मण्डल-  
हृदययोः । तदस्य सर्वस्य बाह्यतः । पूर्णमित्युक्तं भवति । द्विरुः  
पादपूरणः ।  
  
        यस्तु सर्वाणि भूतान्यात्मन्येवानुपश्यति ।  
        सर्वभूतेषु चात्मानं ततो न विजुगुप्सते ॥ ६॥  
  
यस्तु सर्वाणि भूतान्यात्मन्येवानुपश्यति । आत्मानं च सर्वभूतेषु ।  
ततोऽनुभवान्न विजुगुप्सते न कस्मिँश्चिद्वस्तुनि जुगुप्सावान् भवति ।  
सर्वत्रात्मदर्शनात् । अस्यानुभवस्तु तेन त्यक्तेनेत्येव ।  
  
        यस्मिन्सर्वाणि भूतान्यात्मैवाभूद्विजानतः ।  
        तत्र को मोहः कः शोक एकत्वमनुपश्यतः ॥ ७॥  
  
विजानत आत्मज्ञानिनो यस्मिन् दशाविशेषे सर्वाणि भूतान्यात्मैवाभूत्  
अपृथग्भावेन दर्शनात् । तत्र दशाविशेषे एकत्वमनुपश्यतः पुरुषस्य  
को मोहः कः शोकः । मोहशोकौ न स्यातामित्यर्थः । पूर्वत्र विकारांश-  
त्यागेन ब्रह्मानुभूतिर्विवक्षिता । अत्र सर्वस्यापि ब्रह्मत्वेन दर्शनं  
विवक्षितम् । विकाराणां विषयत्वेन सेवासंसारः । विभूतित्वेनोपासनं  
तु पूर्णानुभूत्यप्रतिद्वन्द्वीति ।  
  
        स पर्यगाच्छुक्रमकायमव्रणमस्नाविरं शुद्धमपापविद्धम् ।  
        कविर्मनीषीपरिभूः स्वयम्भूर्याथातथ्यतोऽर्थान् व्यदधा-  
        च्छाश्वतीभ्यः समाभ्यः ॥ ८॥  
  
स मुक्तः पुरुषोऽकायमशरीरं अव्रणमभेद्यत्वात् अस्नाविरमभौतिक-  
त्वात् । शुद्धममलिनम् । अपापविद्धं असङ्गत्वात् । शुक्रममृतं ज्योतिर्मयं  
दिव्यं वपुः पर्यगात् प्राप । कविर्मन्त्रदर्शी मनीषी मनस ईशः परिभूः  
सर्वात्मभावेन व्याप्तः स्वयम्भूरमृते दिव्ये वपुषि स्वयमाविर्भावात् । स  
पुरुषोऽर्थान् वेदितव्यानंशान् याथातथ्यतः सत्यतया शाश्वतीभ्यः  
समाभ्यः चिरं लोके जिज्ञासूनामर्थे स्थितये व्यदधाद्रचयामास । अभि-  
दधावित्यर्थः । ऋषेरात्मान्वितैव परोक्षवदेषोक्तिः । ईश्वराधि-  
कारोऽयमित्येके ।  
  
        अन्धं तमः प्रविशन्ति येऽविद्यामुपासते ।  
        ततो भूय इव ते तमो य उ विद्यायाँ रताः ॥ ९॥  
  
ये अविद्यां केवलां निद्रामित्यर्थः । सा ह्यविद्या केवला । यतस्तदा न  
किञ्चिद्विजानाति । ते अन्धं तमः प्रविशन्ति ज्ञानशून्यत्वात् । ये  
विद्यायां केवलायां त्रय्यादिविद्यायां लोकज्ञानात्मिकायां चरताः सक्ताः ।  
ते ततः पूर्वोक्तात्तमसः भूय इव तमः प्रविशन्ति ।  
विकाराविज्ञानेनासमुच्चितं विज्ञानं कदाचिन्न ब्रह्मज्ञाने ।  
भेदेन विकारग्रहः । अभेदेन ब्रह्मानुभव  
इति परस्परविरोधात् । नैवं विभूत्युपासनोच्छेदः । तत्र विकाराणां  
पृथक्त्वेनाग्रहणादविद्यैवेति । उः पादपूरणः ।  
  
        अन्यदेवाहुर्विद्ययान्यदाहुरविद्यया ।  
        इति शुश्रुम धीराणां ये नस्तद्विचचक्षिरे ॥ १०॥  
  
विद्यया वक्ष्यमाणया अन्यदेव फलमाहुः । अविद्यया वक्ष्यमाणया  
अन्यत्फलमाहुः । ये नस्तत् प्रकरणं विचचक्षिरे तेषां धीराणां  
सकाशादिति शेषः । इति पूर्वोक्तप्रकारेण शुश्रुम श्रुतवन्तः स्मः ।  
यद्यप्यविद्याविद्ये निष्फले केवले तथापि ते प्रकारान्तरेण समुच्चिते  
फलदे इति भावः ।  
  
        विद्यां चाविद्यां च यस्तद्वेदोभयँ सह ।  
        अविद्यया मृत्युं तीर्त्वा विद्ययाऽमृतमश्नुते ॥ ११॥  
  
विद्यां चाविद्यां चोभयं तत्सह समुच्ययेन यो वेद युगपद्विद्वानविद्वाँश्च  
भवतीत्यर्थः । कस्य विद्वान् कस्याविद्वानिति चेत् ईश्वरस्य विद्वान्  
पार्थक्येन विकाराणामविद्वानिति व्याख्यास्यामः । स चाविद्यया पार्थक्येन  
विकाराणामपरिज्ञानेन निमित्तेन मृत्युं प्रमादं तीर्त्वा विद्ययेश्वरानुभूत्या  
अमृतं शाश्वतं ब्रह्मभावेन स्थितिमश्नुते प्राप्नोति । जगद्यः पृथग्भावेन  
जानन्ननुभवति स ईश्वरं लक्षणतो जानन्नपि नैवानुभवति । अत एव  
केवलां विद्यां न्यषेधत् । ईश्वरस्याविद्वान् प्रपञ्चमविजानन्नपि न  
समाधिस्थः । तं तु निद्रितमेव पश्यामः । अतः केवलामविद्यां निनिन्द ।  
अविद्याविद्ययोः प्रागुक्तरीत्या समुच्चयः स समाधिरेव ।  
  
        अन्धं तमः प्रविशन्ति येऽसम्भूतिमुपासते ।  
        ततो भूय इव ते तमो य उ सम्भूत्याँ रताः ॥ १२॥  
  
ये असम्भूतिं सम्भूतिप्रतिद्वन्द्विनं विनाशमुपासते केवलं म्रियन्त इति  
यावत् । ते अन्धं तमः प्रविशन्ति । ये सम्भूत्यां रताः जन्म प्राप्ता इति  
यावत् । ते ततो भूय इव तमः प्रविशन्ति । केवलेभ्यो मृतेभ्यो जाताः  
केवला अधिके तमसि प्रविष्टा इति भावः ।  
  
        अन्यदेवाहुः सम्भवादन्यदाहुरसम्भवात् ।  
        इति शुश्रुम धीराणां ये नस्तद्विचचक्षिरे ॥ १३॥  
  
सम्भवादन्यदेव फलमाहुर्वक्ष्यमाणात् । असम्भवाद्विनाशादन्यदेव  
फलमाहुर्वक्ष्यमाणात् । ये नः (अस्मभ्यं) तत् प्रकरणं विचचक्षिरे ।  
तेषां धीराणां सकाशादिति शेषः । इति पूर्वोक्तप्रकारेण शुश्रुम श्रुतवन्तः  
स्मः । यद्यपि मरणजन्मनी केवले तमः प्रविशहेतू तथापि प्रकारान्तरेण  
समुच्चिते फलदे इति भावः ।  
  
        सम्भूतिं च विनाशं च यस्तद्वेदोभयँ सह ।  
        विनाशेन मृत्युं तीर्त्वा सम्भूत्याऽमृतमश्नुते ॥ १४॥  
  
सम्भूतिं च विनाशं च तदुभयं सह समुच्चयेन यो वेदानुभवति युगपज्जातो  
मृतश्च भवतीत्यर्थः । अभिमानत्यागादत्र शरीरे मृतः । तपसाऽऽभ्यन्तरे  
ज्योतिषि तादात्म्याज्जात इति विवेकः । स च विनाशेन  
देहाभिमानत्यागेनात्र शरीरे मरणेन मृत्युं प्रमादं तीर्त्वा ।  
सम्भूत्याऽऽभ्यान्तरे ज्योतिषि तादात्म्याद्दिव्येन जन्मनाऽमृतं  
ब्रह्मभावमश्नुते पाप्नोति ।  
  
        हिरण्मयेन पात्रेण सत्यस्यापिहितं मुखम् ।  
        तत्त्वं पूषन्नपावृणु सत्यधर्माय दृष्टये ॥ १५॥  
  
सत्यस्य प्रत्यगात्मनो मुखं भ्रूमण्डलवर्ति दिव्यमान्तरं चक्षुर्हिरण्मयेन  
पात्रेणाक्ष्णोरुपरिभागेन पात्राकारत्वादेष भागः पात्रं हिरण्मयमिति  
रूपितः । अपिहितमाच्छादितम् । अतो वयमन्तरन्धाः । पूषन्  
सूर्यमण्डलान्तर्वर्तिन् पुरुष त्वं तदपावृणु कुर्वपावृतम् । कस्मै प्रयोजनाय  
सत्यधर्माय प्रत्यगात्मधर्माय दृष्टये प्रतीच्यै दृष्टय इति भावः ।  
  
        पूषन्नेकर्षे यम सूर्य प्राजापत्य व्यूह रश्मीन् समूह ।  
        तेजो यत्ते रूपं कल्याणतमं तत्ते  
        पश्यामि योऽसावसौ पुरुषः सोऽहमस्मि ॥ १६॥  
  
पूषन् पोषक एकर्षे सर्वमन्त्राणां द्रष्टः । यम नियामक प्राजापत्य  
प्रजापतेरखण्डात्मनो हिरण्यगर्भात्मना मण्डले प्रादुर्भूतसूर्य- भगवन्,  
व्यूह सन्नाहय रश्मीन् किरणान् । समूह एकीकुरु । मम प्राणानां  
सर्वेषां सजातीयानामनुग्रहायेति भावः । रश्मयो हि प्राणा अध्यात्मम् ।  
तेजस्तेजोमयं यत्ते कल्याणतमं रूपं तत्ते पश्यामि । योऽसौ असौ  
पुरुषः सोऽहमस्मि । साक्षात्कारादन्तरमिदमुच्यते ।  
  
        वायुरनिलममृतमथेदं भस्मान्तँ शरीरम् ।  
        ॐ क्रतो स्मर कृतँ स्मर क्रतो स्मर कृतँ स्मर ॥ १७॥  
  
वायुरनिलं निलयनरहितममृतं वस्तु । सङ्गरहित इति यावत् । अथेदं  
शरीरं भस्मान्तं नश्वरमित्यर्थः । मातरिश्वन एवैषा स्तुतिर्भवति । ॐ  
प्रणवरूपक्रतो सर्वक्रियाकारिन् वायो स्मर मामिति शेषः । कृतं मया  
कृतं पुण्यं स्मर । वाक्यस्य द्विर्वचनं प्रार्थनायामादरातिशयार्थम् ।  
  
        अग्ने नय सुपथा राये अस्मान्  
                विश्वानि देव वयुनानि विद्वान् ।  
        युयोध्यस्मज्जुहुराणमेनो भूयिष्ठां  
                ते नम उक्तिं विधेम ॥ १८॥  
  
द्युस्थानमन्तरिक्षस्थानं च दैवते प्रार्थिते । अथ पृथिवीस्थानं प्रार्थयते ।  
अग्ने देव अस्मान् राये सम्पदे विश्वानि सर्वाणि वयुनानि स्थानानि  
विद्वान् त्वं सुपथा शोभनेन मार्गेण नय । अस्मन् मत्तो जुहुराणं  
लज्जाकरमेनो युयोधि पृथक्कुरु । ते तुभ्यं भूयिष्ठां नम उक्तिं विधेम ।  
यदीशोपक्रम्य सूर्यवायुवैश्वानराणां स्तुत्योपसंहरति । तत्  
ज्ञापयत्युपनिषत् ईशस्तिस्र एता देवता विभूतय इति विभूतय इति ।  
  
अत्रायं श्लोको भवति ।  
संहितान्तानुवाकोऽयं गोप्यो वाजसनेयिनाम् ।  
भाष्येण लधुनाऽनेन दीपेनेव प्रकाशितः ॥  
  
॥ इति श्रीभगवन्महर्षिरमणान्तेवासिनो वासिष्ठस्य नरसिंहसूनो-  
र्गणपतेः कृतिर्वाजसनेयिसंहितोपनिषद्भाष्यं समाप्तम् ॥  
  
  
  
Proofread by Sunder Hattangadi sunderh at hotmail.com  
  
