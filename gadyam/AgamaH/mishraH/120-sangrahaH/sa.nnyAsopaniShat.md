---
Author: Vedic tradition
Category: upanishhat, upanishad
Description-comments: 65 / 108; Sama veda - sanyasa upanishad
File name: sanyasa.itx
Language: Sanskrit
Latest update: July 20, 2000
Location: doc_upanishhat
Proofread by: Sunder Hattangadi
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: upanishhat
Text title: Sanyasa Upanishad
Transliterated by: Sunder Hattangadi
engtitle: Sanyasa Upanishad
itxtitle: sa.nnyAsopaniShat
title: संन्यासोपनिषत्

---
  
 सन्न्यासोपनिषत्   
  
सन्न्यासोपनिषद्वेद्यं सन्न्यासिपटलाश्रयम् ।  
सत्तासामान्यविभवं स्वमात्रमिति भावये ॥  
  
ॐ आप्यायन्तु मामाङ्गानि वाक्प्राणश्चक्षुः  
श्रोत्रमथो बलमिन्द्रियाणि च ॥ सर्वाणि सर्वं ब्रह्मोपनिषदं  
माहं ब्रह्म निराकुर्यां मा मा ब्रह्म निराकरोदनिराकरण-  
मस्त्वनिराकरणं मेस्तु तदात्मनि निरते य उपनिषत्सु धर्मास्ते  
मयि सन्तु ते मयि सन्तु । ॐ शान्तिः शान्तिः शान्तिः ॥  
  
हरिः ॐ अथातः सन्न्यासोपनिषदं व्याख्यास्यामो  
योऽनुक्रमेण सन्न्यस्यति स सन्न्यस्तो भवति । कोऽयं सन्न्यास  
उच्यते कथं सन्न्यस्तो भवति । य आत्मानं क्रियाभिर्गुप्तं करोति  
मातरं पितरं भार्यां पुत्रान्बन्धूननुमोदयित्वा ये  
चास्यर्त्विजस्तान्सर्वांश्च पूर्ववत्प्राणित्वा वैश्वानरेष्टिं  
निर्वपेत्सर्वस्वं दद्याद्यजमानस्य गा ऋत्विजः सर्वैः पात्रैः  
समारोप्य यदाहवनीये गार्हपत्ये वान्वहार्यपचने  
सभ्यावसथ्योश्च प्राणापानव्यानोदानसमानान्सर्वान्सर्वेषु  
समारोपयेत् । सशिखान्केशान्विसृज्य यज्ञोपवीतं छित्त्वा पुत्रं  
दृष्ट्वा त्वं यज्ञस्त्वं सर्वमित्यनुमन्त्रयेत् ।  
यद्यपुत्रो भवत्यात्मानमेवेमं ध्यात्वाऽनवेक्षमाणः  
प्राचीमुदीचिं वा दिशं प्रव्रजेच्च । त्रिषु वर्णेषु  
भिक्षाचर्यं चरेत् । पाणिपात्रेणानाशनं कुर्यात् ।  
औषधवदहनमाचरेत् । औषधवदशनं प्राश्नीयात् ।  
यथालाभमश्नीयात्प्राणसन्धारणार्थं यथा मेदोवृद्धिर्न  
जायते । कृशो भूत्वा ग्राम एकरात्रं नगरे पञ्चरात्रं  
चतुरोमासान्वार्षिकान्ग्रामे वा नगरे वापि वसेत् ।  
विशीर्णवस्त्रं वल्कलं वा प्रतिगृह्णीयानान्यत्प्रतिगृह्णीयाद्यद्यशक्तो  
भवति क्लेशतस्तप्यते  तप इति । यो वा एवं क्रमेण सन्न्यस्यति यो वा  
एवं पश्यति किमस्य यज्ञोपवीतं कास्य शिखा कथं वास्योपस्पर्शनमिति ।  
तं होवाचेदमेवास्य तद्यज्ञोपवीतं यदात्मध्यानं विद्या शिखा  
नीरैः सर्वत्रावस्थितैः कार्यं निर्वर्तयन्नुदरपात्रेण जलतीरे निकेतनम् ।  
ब्रह्मवादिनो वदन्त्यस्तमित आदित्ये कथं वास्योपस्पर्शनमिति ।  
तान्होवाच यथाहनि तथा रात्रौ नास्य नक्तं न दिवा तदप्येतदृषिणोक्तम् ।  
सङ्कृद्दिवा हैवास्मै भवति य एवंविद्वानेतेनात्मानं सन्धत्ते ॥  
  
इति प्रथमोऽध्यायः ॥ १॥  
  
ॐ चत्वारिंषत्संस्कारसम्पन्नः सर्वतो  
विरक्तश्चित्तशुद्धिमेत्याशासूयेर्ष्याहङ्कारं  
दग्ध्वा साधनचतुष्टयसम्पन्न एव सन्न्यस्तुमर्हति ।  
सन्न्यासं निश्चयं कृत्वा पुनर्न च करोति यः ।  
स कुर्यात्कृच्छ्रमात्रं तु पुनः सन्न्यस्तुमर्हति ।, १॥  
  
सन्न्यासं पातयेद्यस्तु पतितं न्यासयेत्तु यः ।  
सन्न्यासविघ्नकर्ता च त्रीनेतान्पतितान्विदुः ॥ २॥ इति॥  
  
अथ षण्डः पतितोऽङ्गविकलः स्त्रैणो बधिरोऽर्भको मूकः  
पाषण्डश्चक्री लिङ्गी कुष्ठी वैखानसहरद्विजौ  
भृतकाध्यापकः शिपिविष्टोऽनग्निको नास्तिको वैराग्यवन्तोऽप्येते  
न सन्न्यासार्हाः । सन्न्यस्ता यद्यपि महावाक्योपदेशे नाधिकारिणः ॥  
  
आरूढपतितापत्यं कुनखी श्यावदन्तकः ।  
क्षीबस्तथाङ्गविकलो नैव सन्न्यस्तुमर्हति ॥ ३॥  
  
सम्प्रत्यवसितानां च महापातकिनां तथा ।  
व्रात्यानामभिशस्तानां सन्न्यासं न कारयेत् ॥ ४॥  
  
व्रतयज्ञतपोदानहोमस्वाध्यायवर्जितम् ।  
सत्यशौचपरिभ्रष्टं सन्न्यासं न कारयेत् ॥ ५॥  
  
एते नार्हन्ति सन्न्यासमातुरेण विना क्रमम् ।  
ॐ भूः स्वाहेति शिखामुत्पाट्य यज्ञोपवीतं  
बहिर्न निवसेत् । यशो बलं ज्ञानं वैराग्यं  
मेधां प्रयच्छेति यज्ञोपवीतं छित्त्वा ॐ भूः  
स्वाहेत्यप्सु वस्त्रं कटिसूयं च विसृज्य सन्न्यस्तं  
मयेति त्रिवारमभिमन्त्रयेत् ।  
सन्न्यासिनं द्विजं दृष्ट्वा स्थानाच्चलति भास्करः ।  
एष मे मण्डलं भित्त्वा परं ब्रह्माधिगच्छति ॥ ६॥  
  
षष्टिं कुलान्यतीतानि षष्टिमागामिकानि च ।  
कुलान्युद्धरते प्राज्ञः सन्न्यस्तमिति यो वदेत् ॥ ७॥  
  
ये च सन्तानजा दोषा ये दोषा देहसम्भवाः ।  
प्रैषाग्निर्निर्दहेत्सर्वांस्तुषारिन्निव काञ्चनम् ॥ ८॥  
  
सखा मा गोपायेति दण्डं परिग्रहेत् ।  
दण्डं तु वाणवं सौम्यं सत्वचं समपर्वकम् ।  
पुण्यस्थलसमुत्पन्नं नानाकल्मषशोधितम् ॥ ९॥  
  
अदग्धमहतं कीटैः पर्वग्रन्थिविराजितम् ।  
नासादघ्नं शिरस्तुल्यं भ्रुवोर्वा बिभृयाद्यतिः ॥ १०॥  
  
दण्डात्मनोस्तु संयोगः सर्वथा तु विधीयते ।  
न दण्डेन विना गच्छेदिषुक्षेपत्रयं बुधः ॥ ११॥  
  
जगज्जीवनं जीवनाधारभूतं माते मामन्त्रयस्व सर्वसौम्येति  
कमण्डलुं परिगृह्य योगपट्टाभिषिक्तो भूत्वा यथासुखं विहरेत् ॥  
  
त्यज धर्ममधर्मं च उभे सत्यानृते त्यज ।  
उभे सत्यानृते त्यक्त्वा येन त्यजसि तत्त्यज ॥ १२॥  
  
वैराग्यसन्न्यासी ज्ञानसन्न्यासी ज्ञानवैराग्यसन्न्यासी  
कर्मसन्न्यासीति चातुर्विध्यमुपागतः । तद्यथेति दृष्टानुश्रविक-  
विषयवैतृष्ण्यमेत्य प्राक्पुण्यकर्मविशेषात्सन्न्यस्तः  
स वैराग्यसन्न्यासी । शास्त्रज्ञानात्पापपुण्यलोकानुभवश्रवणा-  
त्प्रपञ्चोपरतो देहवासनां शास्त्रवासनां लोकवासनां त्यक्त्वा  
वमनान्नमिव प्रवृत्तिं सर्वं हेयं मत्वा साधनचतुष्टयसम्पन्नो  
यः सन्न्यस्यति स एव ज्ञानसन्न्यासी । क्रमेण सर्वमभ्यस्य सर्वमनुभूय  
ज्ञानवैराग्याभ्यां स्वरूपानुसन्धानेन देहमात्रावशिष्टः सन्न्यस्य  
जातरूपधरो भवति स ज्ञानवैराग्यसन्न्यासी । ब्रह्मचर्यं समाप्य  
गृही भूत्वा वानप्रस्थाश्रममेत्य वैराग्याभावेऽप्याश्रमक्रमानुसारेण  
यः सन्न्यस्यति स कर्मसन्न्यासी । स सन्न्यासः षड्विधो भवति  
कुटीचकबहूदकहंसपरमहंसतुरीयातीतावधूताश्चेति । कुटीचकः  
शिखायज्ञोपवीति दण्डकमण्डलुधरः कौपीनशाटीकन्थाधरः  
पितृमातृगुर्वाराधनपरः पिठरखनित्रशिक्यादिमात्रसाधनपर  
एकत्रान्नादनपरः श्वेतोर्ध्वपुण्ड्रधारी त्रिदण्डः । बहूदकः शिखादिकन्थाधर-  
स्त्रिपुण्ड्रधारी कुटीचकवत्सर्वसमो मधुकरवृत्त्याष्टकवलाशी ।  
हंसो जटाधारी त्रिपुण्ड्रोर्ध्वपुण्ड्रधारी असङ्क्लृप्तमाधूकरान्नाशी  
कौपीनखण्डतुण्डधारी । परमहंसः शिखायज्ञोपवीतरहितः पञ्चगृहेषु  
करपात्री एककौपीनधारी शाटीमेकामेकं वैणवं दण्डमेकशाटीधरो वा  
भस्मोद्धृलनपरः सर्वत्यागी तुरीयातीतो गोमुखवृत्त्या फलाहारी अन्नाहारी  
चेद्गृहत्रये देहमात्रावशिष्टो दिगम्बरः कुणपवच्छरीन्वृत्तिकः ।  
अवधूतस्त्वनियमः पतिताभिशस्तवर्जनपूर्वकं सर्ववर्णेष्वजगरवृत्त्याहारपरः स्वरूपानुसन्धानपरः ।  
जगत्तावदिदं नाहं सवृक्षतृणपर्वतम् । यद्बाह्यं  
जडमत्यन्तं तत्स्यां कथमहं विभुः ॥ १३॥  
  
कालेनाल्पेन विलयी देहो नाहमचेतनः ।  
जडया कर्णशष्कुल्या कल्पमानक्षणस्थया ॥ १४॥  
  
शून्याकृतिः शून्यभवः शब्दो नाहमचेतनः ।  
त्वचा क्षणविनाशिन्या प्राप्योऽप्राप्योऽयमन्यथा ॥ १५॥  
  
चित्प्रसादोपलब्धात्मा स्पर्शो नाहमचेतनः ।  
लब्धात्मा जिह्वया तुच्छो लोलया लोलसत्तया ॥ १६॥  
  
स्वल्पस्यन्दो द्रव्यनिष्ठो रसो नाहमचेतनः ।  
दृश्यदर्शनयोर्लीनं क्षयिक्षणविनाशिनोः ॥ १७॥  
  
केवले द्रष्टरि क्षीणं रूपं नाहमचेतनम् ।  
नासया गन्धजडया क्षयिण्या परिकल्पितः ॥ १८॥  
  
पेलवो नियताकारो गन्धो नाहमचेतनः ।  
निर्ममोऽमननः शान्तो गतपञ्चेन्द्रियभ्रमः ॥ १९॥  
  
शुद्धचेतन एवाहं कलाकलनवर्जितः ।  
चैत्यवर्जितचिन्मात्रमहमेषोऽवभासकः ॥ २०॥  
  
सबाह्याभ्यन्तरव्यापी निष्कलोऽहं निरञ्जनः ।  
निर्विकल्पचिदाभास एक आत्मास्मि सर्वगः ॥ २१॥  
  
मयैव चेतनेनेमे सर्वे घटपटादयः ।  
सूर्यान्ता अवभास्यन्ते दीपेनेवात्मतेजसा ॥ २२॥  
  
मयैवैताः स्फुरन्तीह विचित्रेन्द्रियवृत्तयः ।  
तेजसान्तःप्रकाशेन यथाग्निकणपङ्क्तयः ॥ २३॥  
  
अनन्तानन्दसम्भोगा परोपशमशालिनी ।  
शुद्धेयं चिन्मयी दृष्टिर्जयत्यखिलदृष्टिषु ॥ २४॥  
  
सर्वभावान्तरस्थाय चैत्यमुक्तचिदात्मने ।  
प्रत्यक्चैतन्यरूपाय मह्यमेव नमो नमः ॥ २५॥  
  
विचित्राः शक्तयः स्वच्छाः समा या निर्विकारया ।  
चिता क्रियन्ते समया कलाकलनमुक्तया ॥ २६॥  
  
कालत्रयमुपेक्षित्र्या हीनायाश्चैत्यबन्धनैः ।  
चितश्चैत्यमुपेक्षित्र्याः समतैवावशिष्यते ॥ २७॥  
  
सा हि वाचामगम्यत्वादसत्तामिव शाश्वतीम् ।  
नैरात्मसिद्धात्मदशामुपयातैव शिष्यते ॥ २८॥  
  
ईहानीहामयैरन्तर्या चिदावलिता मलैः ।  
सा चिन्नोत्पादितुं शक्ता पाशबद्धेव पक्षिणी ॥ २९॥  
  
इच्छाद्वेषसमुत्थेन द्वन्द्वमोहेन जन्तवः ।  
धराविवरमग्नानां कीटानां समतां गताः ॥ ३०॥  
  
आत्मनेऽस्तु नमो मह्यमविच्छिन्नचिदात्मने ।  
परामृष्टोऽस्मि लब्धोऽस्मि प्रोदितोऽस्म्यचिरादहम् ।  
उद्धृतोऽस्मि विकल्पेभ्यो योऽस्मि सोऽस्मि नमोऽस्तु ते ॥ ३१॥  
  
तुभ्यं मह्यमनन्ताय मह्यं तुभ्यं चिदात्मने ।  
नमस्तुभ्यं परेशाय नमो मह्यं शिवाय च ॥ ३२॥  
  
तिष्ठन्नपि हि नासीनो गच्छन्नपि न गच्छति ।  
शान्तोऽपि व्यवहारस्थः कुर्वन्नपि न लिप्यते ॥ ३३॥  
  
सुलभश्चायमत्यन्तं सुज्ञेयश्चाप्तबन्धुवत् ।  
शरीरपद्मकुहरे सर्वेषामेव षट्पदः ॥ ३४॥  
  
न मे भोगस्थितौ वाञ्छा न मे भोगविसर्जने ।  
यदायाति तदायातु यत्प्रयाति प्रयातु तत् ॥ ३५॥  
  
मनसा मनसि च्छिन्ने निरहङ्कारं गते ।  
भावेन गलिते भावे स्वस्थस्तिष्ठामि केवलः ॥ ३६॥  
  
निर्भावं निरहङ्कारं निर्मनस्कमनीहितम् ।  
केवलास्पन्दशुद्धात्मन्येव तिष्ठति मे रिपुः ॥ ३७॥  
  
तृष्णारज्जुगणं छित्वा मच्छरीरकपञ्जरात् ।  
न जाने क्व गतोड्डीय निरहङ्कारपक्षिणी ॥ ३८॥  
  
यस्य नाहङ्कृतो भावो बुद्धिर्यस्य न लिप्यते ।  
यः समः सर्वभूतेषु जीवितं तस्य शोभते ॥ ३९॥  
  
योऽन्तःशीतलया बुद्ध्या रागद्वेषविमुक्तया ।  
साक्षिवत्पश्यतीदं हि जीवितं तस्य शोभते ॥ ४०॥  
  
येन सम्यक्परिज्ञाय हेयोपादेयमुज्झता ।  
चित्तस्यान्तेऽर्पितं चित्तं जीवितं तस्य शोभते ॥ ४१॥  
  
ग्राह्यग्राहकसम्बन्धे क्षीणे शान्तिरुदेत्यलम् ।  
स्थितिमभ्यागता शान्तिर्मोक्षनामाभिधीयते ॥ ४२॥  
  
भ्रष्टबीजोपमा भूयो जन्माङ्कुअरविवर्जिता ।  
हृदि जीवद्विमुक्तानां शुद्धा भवति वासना ॥ ४३॥  
  
पावनी परमोदारा शुद्धसत्त्वानुपातिनी ।  
आत्मध्यानमयी नित्या सुषुप्तिस्थेव तिष्ठति ॥ ४४॥  
  
चेतनं चित्तरिक्तं हि प्रत्यक्चेतनमुच्यते ।  
निर्मनस्कस्वभावत्वान्न तत्र कलनामलम् ॥ ४५॥  
  
सा सत्यता सा शिवता सावस्था पारमात्मिकी ।  
सर्वज्ञता सा सन्तृप्तिर्नतु यत्र मनः क्षतम् ॥ ४६॥  
  
प्रलपन्विसृजन्गृह्णन्नुन्मिषन्निमिषन्नपि ।  
निरस्तमननानन्दः संविन्मात्रपरोऽस्म्यहम् ॥ ४७॥  
  
मलं संवेद्यमुत्सृज्य मनो निर्मूलयन्परम् ।  
आशापाशानलं छित्त्वा संविन्मात्रपरोऽस्म्यहम् ॥ ४८॥  
  
अशुभाशुभसङ्कल्पः संशान्तोऽस्मि निरामयः ।  
नष्टेष्टानिष्टकलनः सम्मात्रपरोस्म्यहम् ॥ ४९॥  
  
आत्मतापरते त्यक्त्वा निर्विभागो जगत्स्थितौ ।  
वज्रस्तम्भवदात्मानमवलम्ब्य स्थिरोऽस्म्यहम् ॥ ५०॥  
  
निर्मलायां निराशायां स्वसंवित्तौ स्थितोऽस्म्यहम् ।  
ईहितानीहितैर्मुक्तो हेयोपादेयवर्जितः ॥ ५१॥  
  
कदान्तस्तोषमेष्यामि स्वप्रकाशपदे स्थितः ।  
कदोपशान्तमननो धरणीधरकन्दरे ॥ ५२॥  
  
समेष्यामि शिलासाम्यं निर्विकल्पसमाधिना ।  
निरंशध्यानविश्रान्तिमूकस्य मम मस्तके ॥ ५३॥  
  
कदा तार्णं करिष्यन्ति कुलायं वनपुत्रिकाः ।  
सङ्कल्पपादपं तृष्णालतं छित्त्वा मनोवनम् ॥ ५४॥  
  
विततां भुवमासाद्य विहराभि यथासुखम् ।  
पदं तदनु यातोऽस्मि केवलोऽस्मि जयाम्यहम् ॥ ५५॥  
  
निर्वाणोऽस्मि निरीहोऽस्मि निरंशोऽस्मि निरीप्सितः ।  
स्वच्छतोर्जितता सत्ता हृद्यता सत्यता ज्ञता ॥ ५६॥  
  
आनन्दितोपशमता सदा प्रमुदितोदिता ।  
पूर्णतोदारता सत्या कान्तिसत्ता सदैकता ॥ ५७॥  
  
इत्येवं चिन्तयन्भिक्षुः स्वरूपस्थितिमञ्जसा ।  
निर्विकल्पस्वरूपज्ञो निर्विकल्पो बभूव ह ॥ ५८॥  
  
आतुरो जीवति चेत्क्रमसन्न्यासः कर्तव्यः ।  
न शूद्रस्त्रीपतितोदक्या सम्भाषणम् ।  
न यतेर्देवपूजनोत्सवदर्शनम् ।  
तस्मान्न सन्न्यासिन एष लोकः ।  
आतुरकुटीचकयोर्भूलोकभुवर्लोकौ ।  
बहूदकस्य स्वर्गलोकः ।  
हंसस्य तपोलोकः । परमहंसस्य सत्यलोकः ।  
तुरीयातीतावधूतयोः स्वात्मन्येव कैवल्यं  
स्वरूपानुसन्धानेन भ्रमरकीटन्यायवत् ।  
स्वरूपानुसन्धानव्यतिरिक्तान्यशास्त्राभ्यास  
उष्ट्रकुङ्कुमभारवद्व्यर्थः । न योगशास्त्रप्रवृत्तिः ।  
न साङ्ख्यशास्त्राभ्यासः । न मन्त्रतन्त्रव्यापारः ।  
नेतरशास्त्रप्रवृत्तिर्यतेरस्ति । अस्ति चेच्छवालङ्कारव-  
त्कर्माचर विद्यादूरः ।  
न परिव्राण्नामसङ्कीर्तनपरो यद्यत्कर्म करोति तत्तत्फलमनुभवति ।  
एरण्डतैलफेनवत्सर्वं परित्यजेत् । न देवताप्रसादग्रहणम् ।  
न बाह्यदेवाभ्यर्चनं कुर्यात् । स्वव्यतिरिक्तं सर्वं त्यक्त्वा  
मधुकरवृत्त्याहारमाहरन्कृशीभूत्वा मेदोवृद्धिमकुर्वन्विहरेत् ।  
माधूकरेण करपात्रेणास्यपात्रेण वा कालं नयेत् ।  
आत्मसम्मितमाहारमाहरेदात्मवान्यतिः ।  
आहारस्य च भागौ द्वौ तृतीयमुदकस्य च ।  
वायोः सञ्चरणार्थाय चतुर्थमवशेषयेत् ॥५९॥  
  
भैक्षेण वर्तयेन्नित्यं नैकान्नाशी भवेत्क्वचित् ।  
निरीक्षन्ते त्वनुद्विग्नास्तद्गृहं यत्नतो व्रजेत् ॥ ६०॥  
  
पञ्चसप्तगृहाणां तु भिक्षामिच्छेत्क्रियावताम् ।  
गोदोहमात्रमाकाङ्क्षेन्निष्क्रान्तो न पुनर्व्रजेत् ॥ ६१॥  
  
नक्ताद्वरश्चोपवास उपवासादयाचितः ।  
अयाचिताद्वरं भैक्ष्यं तस्मात्भैक्षेण वर्धयेत् ॥ ६२॥  
  
नैव सव्यापसव्येन भिक्षाकाले विशेद्गृहान् ।  
नातिक्रामेद्गृहं मोहाद्यत्र दोषो न विद्यते ॥ ६३॥  
  
श्रोत्रियान्नं न भिक्षेत श्रद्धाभक्तिबहिष्कृतम् ।  
व्रात्यस्यापि गृहे भिक्षेच्छ्रद्धाभक्तिपुरस्कृते ॥ ६४॥  
  
माधूकरमसङ्क्लृप्तं प्राक्प्रणीतमयाचितम् ।  
तात्कालिकं चोपपन्नं भैक्षं पञ्चविधं स्मृतम् ॥ ६५॥  
  
मनःसङ्कल्परहितांस्त्रीन्गृहान्पञ्च सप्त वा ।  
मधुमक्षिकवत्कृत्वा माधूकरमिति स्मृतम् ॥ ६६॥  
  
प्रातःकाले च पूर्वेद्युर्यद्भक्तैः प्राथितं मुहुः ।  
तद्भैक्षं प्राक्प्रणीतं स्यात्स्थितिं कुर्यात्तथापि वा ॥ ६७॥  
  
भिक्षाटनसमुद्योगाद्येन केन निमन्त्रितम् ।  
अयाचितं तु तद्भैक्षं भोक्तव्यं च मुमुक्षुभिः ॥ ६८॥  
  
उपस्थानेन यत्प्रोक्तं भिक्षार्थं ब्राह्मणेन तत् ।  
तात्कालिकमिति ख्यातं भोक्तव्यं यतिभिस्तदा ॥ ६९॥  
  
सिद्धमन्नं यदानीतं ब्राह्मणेन मठं प्रति ।  
उपपन्नमिति प्राहुर्मुनयो मोक्षकाङ्क्षिणः ॥ ७०॥  
  
चरेन्माधूकरं भैक्षं यतिर्म्लेच्छकुलादपि ।  
एकान्नं नतु भुञ्जीत बृहस्पतिसमादपि ।  
याचितायाचिताभ्यां च भिक्षाभ्यां कल्पयेत्स्थितम् ॥ ७१॥  
  
न वायुः स्पर्शदोषेण नाग्निर्दहनकर्मणा ।  
नापो मूत्रपुरीषाभ्यां नान्नदोषेण मस्करी ॥ ७२॥  
  
विधूमे सन्नमुसले व्यङ्गारे भुक्तवज्जने ।  
कालेऽपराह्णे भूयिष्ठे भिक्षाचरणमाचरेत् ॥ ७३॥  
  
अभिशतं च पतितं पापण्डं देवपूजकम् ।  
वर्जयित्वा चरेद्भैक्षं सर्ववर्णेषु चापदि ॥ ७४॥  
  
घृतं स्वमूत्रसदृशं मधु स्यात्सुरया समम् ।  
तैलं सूकरमूत्रं स्यात्सूपं लशुनसम्मितम् ॥ ७५॥  
  
माषापूषादि गोमांसं क्षीरं मूत्रसमं भवेत् ।  
तस्मात्सर्वप्रयत्नेन घृतादीन्वर्जयेद्यतिः ।  
घृतसूपादिसंयुक्तमन्नं नाद्यात्कदाचन ॥ ७६॥  
  
पात्रमस्य भवेत्पाणिस्तेन नित्यं स्थितिं नयेत् ।  
पाणिपात्रश्चरन्योगी नासकृद्भैक्षमाचरेत् ॥ ७७॥  
  
आस्येन तु यदाहारं गोवन्मृगयते मुनिः ।  
तदा समः स्यात्सर्वेषु सोऽमृतत्वाय कल्पते ॥ ७८॥  
  
आज्यं रुधिरमिव त्यजेदेकत्रान्नं पललमिव  
गन्धलेपनमशुद्धलेपनमिव क्षारमन्त्यजमिव  
वस्त्रमुच्छिष्टपात्रमिवाभ्यङ्गं स्त्रीसङ्गमिव  
मित्राह्लादकं मूत्रमिव स्पृहां गोमांसमिव  
ज्ञातचरदेशं चण्डालवाटिकादिव स्त्रियमहिमिव  
सुवर्णं कालकूटमिव सभास्थलं श्मशानस्थलमिव  
राजधानीं कुम्भीपाकमिव शवपिण्डवदेकत्रान्नं न  
देवतार्चनम् । प्रपञ्चवृत्तिं परित्यय जीवन्मुक्तो भवेत् ॥  
  
आसनं पात्रलोपश्च सञ्चयः शिष्यसञ्चयः ।  
दिवास्वापो वृथालापो यतेर्बन्धकराणि षट् ॥ ७९॥  
  
वर्षाभ्योऽन्यत्र यत्स्थानमासनं तदुदाहृतम् ।  
उत्कालाब्वादिपात्राणामेकस्यापीह सङ्ग्रहः ॥ ८०॥  
  
यतेः संव्यवहराय पात्रलोपः स उच्यते ।  
गृहीतस्य तु दण्डादेर्द्वितीयस्य परिग्रहः ॥ ८१॥  
  
कालान्तरोपभोगार्थं सञ्चयः परिकीर्तितः ।  
शुश्रूषालाभपूजार्थं यशोर्थं वा परिग्रहः ॥ ८२॥  
  
शिष्याणां नतु कारुण्याच्छिष्यसङ्ग्रह ईरितः ।  
विद्या दिवा प्रकाशत्वादविद्या रात्रिरुच्यते ॥ ८३॥  
  
विद्याभ्यासे प्रमादो यः स दिवास्वाप उच्यते ।  
आध्यात्मिकीं कथां मुक्त्वा भिक्षावार्तां विना तथा ॥ ८४॥  
  
अनुग्रहं परिप्रश्नं वृथाजल्पोऽन्य उच्यते ।  
एकान्नं मदमात्सर्यं गन्धपुष्पविभूषणम् ॥ ८५॥  
  
ताम्बूलाभ्यञ्जने क्रीडा भोगाकाङ्क्षा रसायनम् ।  
कत्थनं कुत्सनं स्वस्ति ज्योतिश्च क्रयविक्रयम् ॥ ८६॥  
  
क्रियाकर्मविवादश्च गुरुवाक्यविलङ्घनम् ।  
सन्धिश्च विग्रहो यानं मञ्चकं शुक्लवस्त्रकम् ॥ ८७॥  
  
शुक्लोत्सर्गो दिवास्वापो भिक्षाधारस्तु तैजसम् ।  
विषं चैवायुधं बीजं हिंसां तैक्ष्ण्यं च मैथुनम् ॥ ८८॥  
  
त्यक्तं सन्न्यासयोगेन गृहधर्मादिकं व्रतम् ।  
गोत्रादिचरणं सर्वं पितृमातृकुलं धनम् ।  
प्रतिषिद्धानि चैतानि सेवमानो व्रजेदधः ॥ ८९॥  
  
सुजीर्णोऽपि सुजीर्णासु विद्वांस्त्रीषु न विश्वसेत् ।  
सुजीर्णास्वपि कन्थासु सज्जते जीर्णमम्बरम् ॥ ९०॥  
  
स्थावरं जङ्गमं बीजं तैजसं विषमायुधम् ।  
षडेतानि न गृह्णीयाद्यतिर्मूत्रपुरीषवत् ॥ ९१॥  
  
नैवाददीत पाथेयं यतिः किञ्चिदनापदि ।  
पक्वमापत्सु गृण्हीयाद्यावदन्नं न लभ्यते ॥ ९२॥  
  
नीरुजश्च युवा चैव भिक्षुर्नावसथे वसेत् ।  
परार्थं न प्रतिग्राह्यं न दद्याच्च कथञ्चन ॥ ९३॥  
  
दैन्यभावात्तु भूतानां सौभगाय यतिश्चरेत् ।  
पक्वं वा यदि वाऽपक्वं याचमानो व्रजेदधः ॥ ९४॥  
  
अन्नपानपरो भिक्षुर्वस्त्रादीनां प्रतिग्रही ।  
आविकं वानाविकं वा तथा पट्टपटानपि ॥ ९५॥  
  
प्रतिगृह्य यतिश्चैतान्पतत्येव न संशयः ।  
अद्वैतं नावमाश्रित्य जीवन्मुक्तत्वमाप्नुयात् ॥ ९६॥  
  
वाग्दण्डे मौनमातिष्टेत्कायदण्डे त्वभोजनम् ।  
मानसे तु कृते दण्डे प्राणायामो विधीयते ॥ ९७॥  
  
कर्मणा बध्यते जन्तुर्विद्यया च विमुच्यते ।  
तस्मात्कर्म न कुर्वन्ति यतयः पारदर्शिनः ॥ ९८॥  
  
रथ्यायां बहुवस्त्राणि भिक्षा सर्वत्र लभ्यते ।  
भूमिः शय्यास्ति विस्तीर्णा यतयः केन दुःखितः ॥ ९९॥  
  
प्रपञ्चमखिलं यस्तु ज्ञानाग्नौ जुहुयाद्यतिः ।  
आत्मन्यग्नीन्समारोप्य सोऽग्निहोत्री महायतिः ॥ १००॥  
  
प्रवृत्तिर्द्विविधा प्रोक्ता मार्जारी चैव वानरी ।  
ज्ञानाभ्यासवतामोतुर्वानरीभाक्त्वमेव च ॥ १०१॥  
  
नापृष्टः कस्यचिद्ब्रूयान्न चान्यायेन पृच्छतः ।  
जानन्नपि हि मेधावी जडवल्लोकमाचरेत् ॥ १०२॥  
  
सर्वेषामेव पापानां सङ्घाते समुपस्थिते ।  
तारं द्वादशसाहस्रमभ्यसेच्छेदनं हि तत् ॥ १०३॥  
  
यस्तु द्वादशसाहस्रं प्रणवं जपतेऽन्वहम् ।  
तस्य द्वादशभिर्मासैः परं ब्रह्म प्रकाशते॥ १०४॥  
  
इत्युपनिषत्  हरिः ॐ तत्सत् ॥ इति द्वितीयोऽध्यायः ॥ २॥  
  
ॐ आप्यायन्तु मामाङ्गानि वाक्प्राणश्चक्षुः  
श्रोत्रमथो बलमिन्द्रियाणि च ॥ सर्वाणि सर्वं ब्रह्मोपनिषदं  
माहं ब्रह्म निराकुर्यां मा मा ब्रह्म निराकरोदनिराकरण-  
मस्त्वनिराकरणं मेस्तु तदात्मनि निरते य उपनिषत्सु धर्मास्ते  
मयि सन्तु ते मयि सन्तु । ॐ शान्तिः शान्तिः शान्तिः ॥  
  
इति सन्न्यासोपनिषत्समाप्ता ॥  
  
  
  
