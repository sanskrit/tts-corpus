---
Author: Vedic Rishis
Category: upanishhat, svara, upanishad
Description-comments: 14/108; Krishna YajurVeda, Samanya upanishad
File name: shveta.itx
Indexextra: (translations 1 2 3)
Language: Sanskrit
Latest update: July 20, 1999, February 21, 2018
Location: doc_upanishhat
Proofread by: John Manetta
Send corrections to: Sanskrit@cheerful.com
Site access: https://sanskritdocuments.org
Subject: Philosophy
Sublocation: upanishhat
Text title: shvetaashvataropaniShat
Texttype: svara
Transliterated by: Sunder Hattangadi sunderh at hotmail.com
engtitle: Shvetashvatara Upanishad
itxtitle: shvetAshvataropaniShat
title: श्वेताश्वतरोपनिषत्

---
  
 श्वेताश्वतरोपनिषत्   
  
ॐ सहनाववतु । सह नौ भुनक्तु ।  
सह वीर्यं करवावहै ।  
तेजस्वि नावधीतमस्तु । मा विद्विषावहै ॥  
  
ॐ शान्तिः शान्तिः शान्तिः ॥  
  
         प्रथमोऽध्यायः ।  
  
हरिः ॐ ॥ ब्रह्मवादिनो वदन्ति ।  
  
किं कारणं ब्रह्म कुतः स्म जाता  
      जीवाम केन क्व च सम्प्रतिष्ठा ।  
अधिष्ठिताः केन सुखेतरेषु  
      वर्तामहे ब्रह्मविदो व्यवस्थाम् ॥ १॥  
  
कालः स्वभावो नियतिर्यदृच्छा  
      भूतानि योनिः पुरुष इति चिन्त्या ।  
संयोग एषां न त्वात्मभावा-  
      दात्माप्यनीशः सुखदुःखहेतोः ॥ २॥  
  
ते ध्यानयोगानुगता अपश्यन्  
      देवात्मशक्तिं स्वगुणैर्निगूढाम् ।  
यः कारणानि निखिलानि तानि  
      कालात्मयुक्तान्यधितिष्ठत्येकः ॥ ३॥  
  
तमेकनेमिं त्रिवृतं षोडशान्तं  
      शतार्धारं विंशतिप्रत्यराभिः ।  
अष्टकैः षड्भिर्विश्वरूपैकपाशं  
      त्रिमार्गभेदं द्विनिमित्तैकमोहम् ॥ ४॥  
  
पञ्चस्रोतोम्बुं पञ्चयोन्युग्रवक्रां  
      पञ्चप्राणोर्मिं पञ्चबुद्ध्यादिमूलाम् ।  
पञ्चावर्तां पञ्चदुःखौघवेगां  
      पञ्चाशद्भेदां पञ्चपर्वामधीमः ॥ ५॥  
  
सर्वाजीवे सर्वसंस्थे बृहन्ते  
      अस्मिन् हंसो भ्राम्यते ब्रह्मचक्रे ।  
पृथगात्मानं प्रेरितारं च मत्वा  
      जुष्टस्ततस्तेनामृतत्वमेति ॥ ६॥  
  
उद्गीतमेतत्परमं तु ब्रह्म  
      तस्मिंस्त्रयं सुप्रतिष्ठाऽक्षरं च ।  
अत्रान्तरं ब्रह्मविदो विदित्वा  
      लीना ब्रह्मणि तत्परा योनिमुक्ताः ॥ ७॥  
  
संयुक्तमेतत् क्षरमक्षरं च  
      व्यक्ताव्यक्तं भरते विश्वमीशः ।  
अनीशश्चात्मा बध्यते भोक्तृ-  
      भावाज् ज्ञात्वा देवं मुच्यते सर्वपाशैः ॥ ८॥  
  
ज्ञाज्ञौ द्वावजावीशनीशावजा  
      ह्येका भोक्तृभोग्यार्थयुक्ता ।  
अनन्तश्चात्मा विश्वरूपो ह्यकर्ता  
      त्रयं यदा विन्दते ब्रह्ममेतत् ॥ ९॥  
  
क्षरं प्रधानममृताक्षरं हरः  
      क्षरात्मानावीशते देव एकः ।  
तस्याभिध्यानाद्योजनात्तत्त्व-  
      भावात् भूयश्चान्ते विश्वमायानिवृत्तिः ॥ १०॥  
  
ज्ञात्वा देवं सर्वपाशापहानिः  
      क्षीणैः क्लेशैर्जन्ममृत्युप्रहाणिः ।  
तस्याभिध्यानात्तृतीयं देहभेदे  
      विश्वैश्वर्यं केवल आप्तकामः ॥ ११॥  
  
एतज्ज्ञेयं नित्यमेवात्मसंस्थं  
       नातः परं वेदितव्यं हि किञ्चित् ।  
भोक्ता भोग्यं प्रेरितारं च मत्वा  
       सर्वं प्रोक्तं त्रिविधं ब्रह्ममेतत् ॥ १२॥  
  
वह्नेर्यथा योनिगतस्य मूर्तिर्न  
       दृश्यते नैव च लिङ्गनाशः ।  
स भूय एवेन्धनयोनिगृह्य-  
       स्तद्वोभयं वै प्रणवेन देहे ॥ १३॥  
  
स्वदेहमरणिं कृत्वा प्रणवं चोत्तरारणिम् ।  
ध्याननिर्मथनाभ्यासादेवं पश्येन्निगूढवत् ॥ १४॥  
  
तिलेषु तैलं दधिनीव सर्पि-  
        रापः स्रोतःस्वरणीषु चाग्निः ।  
एवमात्माऽत्मनि गृह्यतेऽसौ  
        सत्येनैनं तपसायोऽनुपश्यति ॥ १५॥  
  
सर्वव्यापिनमात्मानं क्षीरे सर्पिरिवार्पितम् ।  
आत्मविद्यातपोमूलं तद्ब्रह्मोपनिषत् परम् ॥ १६॥  
  
              द्वितीयोऽध्यायः ।  
  
युञ्जानः प्रथमं मनस्तत्त्वाय सविता धियः ।  
अग्नेर्ज्योतिर्निचाय्य पृथिव्या अध्याभरत् ॥ १॥  
  
युक्तेन मनसा वयं देवस्य सवितुः सवे ।  
सुवर्गेयाय शक्त्या ॥ २॥  
  
युक्त्वाय मनसा देवान् सुवर्यतो धिया दिवम् ।  
बृहज्ज्योतिः करिष्यतः सविता प्रसुवाति तान् ॥ ३॥  
  
युञ्जते मन उत युञ्जते धियो  
       विप्रा विप्रस्य बृहतो विपश्चितः ।  
वि होत्रा दधे वयुनाविदेक  
       इन्मही देवस्य सवितुः परिष्टुतिः ॥ ४॥  
  
युजे वां ब्रह्म पूर्व्यं नमोभिर्विश्लोक  
       एतु पथ्येव सूरेः ।  
शृण्वन्तु विश्वे अमृतस्य पुत्रा आ ये  
       धामानि दिव्यानि तस्थुः ॥ ५॥  
  
अग्निर्यत्राभिमथ्यते वायुर्यत्राधिरुध्यते ।  
सोमो यत्रातिरिच्यते तत्र सञ्जायते मनः ॥ ६॥  
  
सवित्रा प्रसवेन जुषेत ब्रह्म पूर्व्यम् ।  
यत्र योनिं कृणवसे न हि ते पूर्तमक्षिपत् ॥ ७॥  
  
त्रिरुन्नतं स्थाप्य समं शरीरं  
        हृदीन्द्रियाणि मनसा सन्निवेश्य ।  
ब्रह्मोडुपेन प्रतरेत विद्वान्  
        स्रोतांसि सर्वाणि भयानकानि ॥ ८॥  
  
प्राणान् प्रपीड्येह संयुक्तचेष्टः  
        क्षीणे प्राणे नासिकयोच्छ्वसीत ।  
दुष्टाश्वयुक्तमिव वाहमेनं  
        विद्वान् मनो धारयेताप्रमत्तः ॥ ९॥  
  
समे शुचौ शर्करावह्निवालिका-  
        विवर्जिते शब्दजलाश्रयादिभिः ।  
मनोनुकूले न तु चक्षुपीडने  
        गुहानिवाताश्रयणे प्रयोजयेत् ॥ १०॥  
  
नीहारधूमार्कानिलानलानां  
        खद्योतविद्युत्स्फटिकशशीनाम् ।  
एतानि रूपाणि पुरःसराणि  
        ब्रह्मण्यभिव्यक्तिकराणि योगे ॥ ११॥  
  
पृथिव्यप्तेजोऽनिलखे समुत्थिते  
        पञ्चात्मके योगगुणे प्रवृत्ते ।  
न तस्य रोगो न जरा न मृत्युः  
        प्राप्तस्य योगाग्निमयं शरीरम् ॥ १२॥  
  
लघुत्वमारोग्यमलोलुपत्वं  
        वर्णप्रसादः स्वरसौष्ठवं च ।  
गन्धः शुभो मूत्रपुरीषमल्पं  
        योगप्रवृत्तिं प्रथमां वदन्ति ॥ १३॥  
  
यथैव बिम्बं मृदयोपलिप्तं  
        तेजोमयं भ्राजते तत् सुधान्तम् ।  
तद्वाऽऽत्मतत्त्वं प्रसमीक्ष्य देही  
        एकः कृतार्थो भवते वीतशोकः ॥ १४॥  
  
यदात्मतत्त्वेन तु ब्रह्मतत्त्वं  
        दीपोपमेनेह युक्तः प्रपश्येत् ।  
अजं ध्रुवं सर्वतत्त्वैर्विशुद्धं  
        ज्ञात्वा देवं मुच्यते सर्वपापैः ॥ १५॥  
  
एषो ह देवः प्रदिशोऽनु सर्वाः ।  
        पूर्वो ह जातः स उ गर्भे अन्तः ।  
स एव जातः स जनिष्यमाणः  
        प्रत्यङ् जनास्तिष्ठति सर्वतोमुखः ॥ १६॥  
  
यो देवो अग्नौ योऽप्सु  
        यो विश्वं भुवनमाविवेश ।  
य ओषधीषु यो वनस्पतिषु  
        तस्मै देवाय नमो नमः ॥ १७॥  
  
              तृतीयोऽध्यायः ।  
  
य एको जालवानीशत ईशनीभिः  
         सर्वाँल्लोकानीशत ईशनीभिः ।  
य एवैक उद्भवे सम्भवे च  
         य एतद् विदुरमृतास्ते भवन्ति ॥ १॥  
  
एको हि रुद्रो न द्वितीयाय तस्थु-  
         र्य इमाँल्लोकानीशत ईशनीभिः ।  
प्रत्यङ् जनास्तिष्ठति सञ्चुकोचान्तकाले  
         संसृज्य विश्वा भुवनानि गोपाः ॥ २॥  
  
विश्वतश्चक्षुरुत विश्वतोमुखो  
         विश्वतोबाहुरुत विश्वतस्पात् ।  
सं बाहुभ्यां धमति सम्पतत्रै-  
        र्द्यावाभूमी जनयन् देव एकः ॥ ३॥  
  
यो देवानां प्रभवश्चोद्भवश्च  
        विश्वाधिपो रुद्रो महर्षिः ।  
हिरण्यगर्भं जनयामास पूर्वं  
        स नो बुद्ध्या शुभया संयुनक्तु ॥ ४॥  
  
या ते रुद्र शिवा तनूरघोराऽपापकाशिनी ।  
तया नस्तनुवा शन्तमया गिरिशन्ताभिचाकशीहि ॥ ५॥  
  
याभिषुं गिरिशन्त हस्ते बिभर्ष्यस्तवे ।  
शिवां गिरित्र तां कुरु मा हिंसीः पुरुषं जगत् ॥ ६॥  
  
ततः परं ब्रह्म परं बृहन्तं  
         यथानिकायं सर्वभूतेषु गूढम् ।  
विश्वस्यैकं परिवेष्टितार-  
         मीशं तं ज्ञात्वाऽमृता भवन्ति ॥ ७॥  
  
वेदाहमेतं पुरुषं महान्त-  
         मादित्यवर्णं तमसः परस्तात् ।  
तमेव विदित्वातिमृत्युमेति  
         नान्यः पन्था विद्यतेऽयनाय ॥ ८॥  
  
यस्मात् परं नापरमस्ति किञ्चिद्य-  
          स्मान्नणीयो न ज्यायोऽस्ति कश्चित् ।  
वृक्ष इव स्तब्धो दिवि तिष्ठत्येक-  
           स्तेनेदं पूर्णं पुरुषेण सर्वम् ॥ ९॥  
  
ततो यदुत्तरततं तदरूपमनामयम् ।  
य एतद्विदुरमृतास्ते भवन्ति अथेतरे दुःखमेवापियन्ति ॥ १०॥  
  
सर्वानन शिरोग्रीवः सर्वभूतगुहाशयः ।  
सर्वव्यापी स भगवांस्तस्मात् सर्वगतः शिवः ॥ ११॥  
  
महान् प्रभुर्वै पुरुषः सत्वस्यैष प्रवर्तकः ।  
सुनिर्मलामिमां प्राप्तिमीशानो ज्योतिरव्ययः ॥ १२॥  
  
अङ्गुष्ठमात्रः पुरुषोऽन्तरात्मा  
            सदा जनानां हृदये सन्निविष्टः ।  
हृदा मनीषा मनसाभिक्लृप्तो  
            य एतद् विदुरमृतास्ते भवन्ति ॥ १३॥  
  
सहस्रशीर्षा पुरुषः सहस्राक्षः सहस्रपात् ।  
स भूमिं विश्वतो वृत्वा अत्यतिष्ठद्दशाङ्गुलम् ॥ १४॥  
  
पुरुष एवेदꣳ सर्वं यद् भूतं यच्च भव्यम् ।  
उतामृतत्वस्येशानो यदन्नेनातिरोहति ॥ १५॥  
  
सर्वतः पाणिपादं तत् सर्वतोऽक्षिशिरोमुखम् ।  
सर्वतः श्रुतिमल्लोके सर्वमावृत्य तिष्ठति ॥ १६॥  
  
सर्वेन्द्रियगुणाभासं सर्वेन्द्रियविवर्जितम् ।  
सर्वस्य प्रभुमीशानं सर्वस्य शरणं सुहृत् ॥ १७॥  
  
नवद्वारे पुरे देही हंसो लेलायते बहिः ।  
वशी सर्वस्य लोकस्य स्थावरस्य चरस्य च ॥ १८॥  
  
अपाणिपादो जवनो ग्रहीता  
          पश्यत्यचक्षुः स शृणोत्यकर्णः ।  
स वेत्ति वेद्यं न च तस्यास्ति वेत्ता  
          तमाहुरग्र्यं पुरुषं महान्तम् ॥ १९॥  
  
अणोरणीयान् महतो महीया-  
          नात्मा गुहायां निहितोऽस्य जन्तोः ।  
तमक्रतुः पश्यति वीतशोको  
          धातुः प्रसादान्महिमानमीशम् ॥ २०॥  
  
वेदाहमेतमजरं पुराणं  
          सर्वात्मानं सर्वगतं विभुत्वात् ।  
जन्मनिरोधं प्रवदन्ति यस्य  
          ब्रह्मवादिनो हि प्रवदन्ति नित्यम् ॥ २१॥  
  
              चतुर्थोऽध्यायः ।  
  
य एकोऽवर्णो बहुधा शक्तियोगाद्  
          वरणाननेकान् निहितार्थो दधाति ।  
विचैति चान्ते विश्वमादौ च देवः  
          स नो बुद्ध्या शुभया संयुनक्तु ॥ १॥  
  
तदेवाग्निस्तदादित्य-  
          स्तद्वायुस्तदु चन्द्रमाः ।  
तदेव शुक्रं तद् ब्रह्म  
          तदापस्तत् प्रजापतिः ॥ २॥  
  
त्वं स्त्री त्वं पुमानसि  
          त्वं कुमार उत वा कुमारी ।  
त्वं जीर्णो दण्डेन वञ्चसि  
          त्वं जातो भवसि विश्वतोमुखः ॥ ३॥  
  
नीलः पतङ्गो हरितो लोहिताक्ष-  
          स्तडिद्गर्भ ऋतवः समुद्राः ।  
अनादिमत् त्वं विभुत्वेन वर्तसे  
          यतो जातानि भुवनानि विश्वा ॥ ४॥  
  
अजामेकां लोहितशुक्लकृष्णां  
          बह्वीः प्रजाः सृजमानां सरूपाः ।  
अजो ह्येको जुषमाणोऽनुशेते  
          जहात्येनां भुक्तभोगामजोऽन्यः ॥ ५॥  
  
द्वा सुपर्णा सयुजा सखाया  
          समानं वृक्षं परिषस्वजाते ।  
तयोरन्यः पिप्पलं स्वाद्वत्त्यन-  
          श्नन्नन्यो अभिचाकशीति ॥ ६॥  
  
समाने वृक्षे पुरुषो निमग्नोऽ-  
          नीशया शोचति मुह्यमानः ।  
जुष्टं यदा पश्यत्यन्यमीशमस्य  
          महिमानमिति वीतशोकः ॥ ७॥  
  
ऋचो अक्षरे परमे व्योमन्  
          यस्मिन्देवा अधि विश्वे निषेदुः ।  
यस्तं न वेद किमृचा करिष्यति  
          य इत्तद्विदुस्त इमे समासते ॥ ८॥  
  
छन्दांसि यज्ञाः क्रतवो व्रतानि  
          भूतं भव्यं यच्च वेदा वदन्ति ।  
अस्मान् मायी सृजते विश्वमेत-  
          त्तस्मिंश्चान्यो मायया सन्निरुद्धः ॥ ९॥  
  
मायां तु प्रकृतिं विद्यान्मायिनं च महेश्वरम् ।  
तस्यवयवभूतैस्तु व्याप्तं सर्वमिदं जगत् ॥ १०॥  
  
यो योनिं योनिमधितिष्ठत्येको  
           यस्मिन्निदं सं च विचैति सर्वम् ।  
तमीशानं वरदं देवमीड्यं  
           निचाय्येमां शान्तिमत्यन्तमेति ॥ ११॥  
  
यो देवानां प्रभवश्चोद्भवश्च  
           विश्वाधिपो रुद्रो महर्षिः ।  
हिरण्यगर्भं पश्यत जायमानं  
           स नो बुद्ध्या शुभया संयुनक्तु ॥ १२॥  
  
यो देवानामधिपो  
           यस्मिन्ल्लोका अधिश्रिताः ।  
य ईशे अस्य द्विपदश्चतुष्पदः  
           कस्मै देवाय हविषा विधेम ॥ १३॥  
  
सूक्ष्मातिसूक्ष्मं कलिलस्य मध्ये  
           विश्वस्य स्रष्ठारमनेकरूपम् ।  
विश्वस्यैकं परिवेष्टितारं  
           ज्ञात्वा शिवं शान्तिमत्यन्तमेति ॥ १४॥  
  
स एव काले भुवनस्य गोप्ता  
           विश्वाधिपः सर्वभूतेषु गूढः ।  
यस्मिन् युक्ता ब्रह्मर्षयो देवताश्च  
           तमेवं ज्ञात्वा मृत्युपाशांश्छिनत्ति ॥ १५॥  
  
घृतात् परं मण्डमिवातिसूक्ष्मं  
           ज्ञात्वा शिवं सर्वभूतेषु गूढम् ।  
विश्वस्यैकं परिवेष्टितारं  
           ज्ञात्वा देवं मुच्यते सर्वपाशैः ॥ १६॥  
  
एष देवो विश्वकर्मा महात्मा  
           सदा जनानां हृदये सन्निविष्टः ।  
हृदा मनीषा मनसाभिक्लृप्तो  
           य एतद् विदुरमृतास्ते भवन्ति ॥ १७॥  
  
यदाऽतमस्तान्न दिवा न रात्रिः  
           न सन्नचासच्छिव एव केवलः ।  
तदक्षरं तत् सवितुर्वरेण्यं  
           प्रज्ञा च तस्मात् प्रसृता पुराणी ॥ १८॥  
  
नैनमूर्ध्वं न तिर्यञ्चं  
           न मध्ये न परिजग्रभत् ।  
न तस्य प्रतिमा अस्ति  
           यस्य नाम महद् यशः ॥ १९॥  
  
न सन्दृशे तिष्ठति रूपमस्य  
           न चक्षुषा पश्यति कश्चनैनम् ।  
हृदा हृदिस्थं मनसा य एन-  
           मेवं विदुरमृतास्ते भवन्ति ॥ २०॥  
  
अजात इत्येवं कश्चिद्भीरुः प्रपद्यते ।  
रुद्र यत्ते दक्षिणं मुखं तेन मां पाहि नित्यम् ॥ २१॥  
  
मा नस्तोके तनये मा न आयुषि  
           मा नो गोषु मा न अश्वेषु रीरिषः ।  
वीरान् मा नो रुद्र भामितो  
           वधीर्हविष्मन्तः सदामित् त्वा हवामहे ॥ २२॥  
  
              पञ्चमोऽध्यायः ।  
  
द्वे अक्षरे ब्रह्मपरे त्वनन्ते  
         विद्याविद्ये निहिते यत्र गूढे ।  
क्षरं त्वविद्या ह्यमृतं तु विद्या  
         विद्याविद्ये ईशते यस्तु सोऽन्यः ॥ १॥  
  
यो योनिं योनिमधितिष्ठत्येको  
         विश्वानि रूपाणि योनीश्च सर्वाः ।  
ऋषिं प्रसूतं कपिलं यस्तमग्रे  
         ज्ञानैर्बिभर्ति जायमानं च पश्येत् ॥ २॥  
  
एकैक जालं बहुधा विकुर्व-  
         न्नस्मिन् क्षेत्रे संहरत्येष देवः ।  
भूयः सृष्ट्वा पतयस्तथेशः  
         सर्वाधिपत्यं कुरुते महात्मा ॥ ३॥  
  
सर्वा दिश ऊर्ध्वमधश्च तिर्यक्  
         प्रकाशयन् भ्राजते यद्वनड्वान् ।  
एवं स देवो भगवान् वरेण्यो  
         योनिस्वभावानधितिष्ठत्येकः ॥ ४॥  
  
यच्च स्वभावं पचति विश्वयोनिः  
         पाच्यांश्च सर्वान् परिणामयेद् यः ।  
सर्वमेतद् विश्वमधितिष्ठत्येको  
         गुणांश्च सर्वान् विनियोजयेद् यः ॥ ५॥  
  
तद् वेदगुह्योपनिषत्सु गूढं  
         तद् ब्रह्मा वेदते ब्रह्मयोनिम् ।  
ये पूर्वं देवा ऋषयश्च तद् विदु-  
         स्ते तन्मया अमृता वै बभूवुः ॥६॥  
  
गुणान्वयो यः फलकर्मकर्ता  
          कृतस्य तस्यैव स चोपभोक्ता ।  
स विश्वरूपस्त्रिगुणस्त्रिवर्त्मा  
          प्राणाधिपः सञ्चरति स्वकर्मभिः ॥ ७॥  
  
अङ्गुष्ठमात्रो रवितुल्यरूपः  
          सङ्कल्पाहङ्कारसमन्वितो यः ।  
बुद्धेर्गुणेनात्मगुणेन चैव  
          आराग्रमात्रोऽप्यपरोऽपि दृष्टः ॥ ८॥  
  
बालाग्रशतभागस्य शतधा कल्पितस्य च ।  
भागो जीवः स विज्ञेयः स चानन्त्याय कल्पते ॥ ९॥  
  
नैव स्त्री न पुमानेष न चैवायं नपुंसकः ।  
यद्यच्छरीरमादत्ते तेने तेने स युज्यते ॥ १०॥  
  
सङ्कल्पनस्पर्शनदृष्टिमोहै-  
           र्ग्रासाम्बुवृष्ट्यात्मविवृद्धिजन्म ।  
कर्मानुगान्यनुक्रमेण देही  
           स्थानेषु रूपाण्यभिसम्प्रपद्यते ॥ ११॥  
  
स्थूलानि सूक्ष्माणि बहूनि चैव  
            रूपाणि देही स्वगुणैर्वृणोति ।  
क्रियागुणैरात्मगुणैश्च तेषां  
            संयोगहेतुरपरोऽपि दृष्टः ॥ १२॥  
  
अनाद्यनन्तं कलिलस्य मध्ये  
            विश्वस्य स्रष्ठारमनेकरूपम् ।  
विश्वस्यैकं परिवेष्टितारं  
            ज्ञात्वा देवं मुच्यते सर्वपाशैः ॥ १३॥  
  
भावग्राह्यमनीडाख्यं भावाभावकरं शिवम् ।  
कलासर्गकरं देवं ये विदुस्ते जहुस्तनुम् ॥ १४॥  
  
                                  षष्ठोऽध्यायः ।  
  
स्वभावमेके कवयो वदन्ति  
            कालं तथान्ये परिमुह्यमानाः ।  
देवस्यैष महिमा तु लोके  
            येनेदं भ्राम्यते ब्रह्मचक्रम् ॥ १॥  
  
येनावृतं नित्यमिदं हि सर्वं ज्ञः  
              कालकारो गुणी सर्वविद् यः ।  
तेनेशितं कर्म विवर्तते ह  
             पृथिव्यप्तेजोनिलखानि चिन्त्यम् ॥ २॥  
  
तत्कर्म कृत्वा विनिवर्त्य भूय-  
             स्तत्त्वस्य तावेन समेत्य योगम् ।  
एकेन द्वाभ्यां त्रिभिरष्टभिर्वा  
             कालेन चैवात्मगुणैश्च सूक्ष्मैः ॥ ३॥  
  
आरभ्य कर्माणि गुणान्वितानि  
             भावांश्च सर्वान् विनियोजयेद्यः ।  
तेषामभावे कृतकर्मनाशः  
             कर्मक्षये याति स तत्त्वतोऽन्यः ॥ ४॥  
  
आदिः स संयोगनिमित्तहेतुः  
             परस्त्रिकालादकलोऽपि दृष्टः ।  
तं विश्वरूपं भवभूतमीड्यं  
             देवं स्वचित्तस्थमुपास्य पूर्वम् ॥ ५॥  
  
स वृक्षकालाकृतिभिः परोऽन्यो  
              यस्मात् प्रपञ्चः परिवर्ततेऽयम् ।  
धर्मावहं पापनुदं भगेशं  
              ज्ञात्वात्मस्थममृतं विश्वधाम ॥ ६॥  
  
तमीश्वराणां परमं महेश्वरं  
              तं देवतानां परमं च दैवतम् ।  
पतिं पतीनां परमं परस्ताद्-  
              विदाम देवं भुवनेशमीड्यम् ॥ ७॥  
  
न तस्य कार्यं करणं च विद्यते  
              न तत्समश्चाभ्यधिकश्च दृश्यते ।  
परास्य शक्तिर्विविधैव श्रूयते  
              स्वाभाविकी ज्ञानबलक्रिया च ॥ ८॥  
  
न तस्य कश्चित् पतिरस्ति लोके  
              न चेशिता नैव च तस्य लिङ्गम् ।  
स कारणं करणाधिपाधिपो  
              न चास्य कश्चिज्जनिता न चाधिपः ॥ ९॥  
  
यस्तन्तुनाभ इव तन्तुभिः प्रधानजैः स्वभावतः ।  
देव एकः स्वमावृणोति स नो दधातु ब्रह्माप्ययम् ॥ १०॥  
  
एको देवः सर्वभूतेषु गूढः  
              सर्वव्यापी सर्वभूतान्तरात्मा।  
कर्माध्यक्षः सर्वभूताधिवासः  
              साक्षी चेता केवलो निर्गुणश्च ॥ ११॥  
  
एको वशी निष्क्रियाणां बहूना-  
               मेकं बीजं बहुधा यः करोति ।  
तमात्मस्थं येऽनुपश्यन्ति धीरा-  
               स्तेषां सुखं शाश्वतं नेतरेषाम् ॥ १२॥  
  
नित्यो नित्यानां चेतनश्चेतनाना-  
               मेको बहूनां यो विदधाति कामान् ।  
तत्कारणं साङ्ख्ययोगाधिगम्यं  
               ज्ञात्वा देवं मुच्यते सर्वपाशैः ॥ १३॥  
  
न तत्र सूर्यो भाति न चन्द्रतारकं  
               नेमा विद्युतो भान्ति कुतोऽयमग्निः ।  
तमेव भान्तमनुभाति सर्वं  
               तस्य भासा सर्वमिदं विभाति ॥ १४॥  
  
एको हंसः भुवनस्यास्य मध्ये  
               स एवाग्निः सलिले सन्निविष्टः ।  
तमेव विदित्वा अतिमृत्युमेति  
               नान्यः पन्था विद्यतेऽयनाय ॥ १५॥  
  
स विश्वकृद् विश्वविदात्मयोनि-  
               र्ज्ञः कालकालो गुणी सर्वविद् यः ।  
प्रधानक्षेत्रज्ञपतिर्गुणेशः  
               संसारमोक्षस्थितिबन्धहेतुः ॥ १६॥  
  
स तन्मयो ह्यमृत ईशसंस्थो  
               ज्ञः सर्वगो भुवनस्यास्य गोप्ता ।  
य ईशेऽस्य जगतो नित्यमेव  
               नान्यो हेतुर्विद्यत ईशनाय ॥ १७॥  
  
यो ब्रह्माणं विदधाति पूर्वं  
               यो वै वेदांश्च प्रहिणोति तस्मै ।  
तं ह देवं आत्मबुद्धिप्रकाशं  
               मुमुक्षुर्वै शरणमहं प्रपद्ये ॥ १८॥  
  
निष्कलं निष्क्रियं शान्तं निरवद्यं निरञ्जनम् ।  
अमृतस्य परं सेतुं दग्धेन्दनमिवानलम् ॥ १९॥  
  
यदा चर्मवदाकाशं वेष्टयिष्यन्ति मानवाः ।  
तदा देवमविज्ञाय दुःखस्यान्तो भविष्यति ॥ २०॥  
  
तपःप्रभावाद् देवप्रसादाच्च  
            ब्रह्म ह श्वेताश्वतरोऽथ विद्वान् ।  
अत्याश्रमिभ्यः परमं पवित्रं  
            प्रोवाच सम्यगृषिसङ्घजुष्टम् ॥ २१॥  
  
वेदान्ते परमं गुह्यं पुराकल्पे प्रचोदितम् ।  
नाप्रशान्ताय दातव्यं नापुत्रायाशिष्याय वा पुनः ॥ २२॥  
  
यस्य देवे परा भक्तिः यथा देवे तथा गुरौ ।  
तस्यैते कथिता ह्यर्थाः प्रकाशन्ते महात्मनः ॥ २३॥  
  
प्रकाशन्ते महात्मन इति ।  
  
ॐ सह नाववतु । सह नौ भुनक्तु । सह वीर्यं करवावहै ।  
        तेजस्वि नावधीतमस्तु । मा विद्विषावहै ॥  
  
ॐ शान्तिः शान्तिः शान्तिः ॥  
  
  
''
Proofread by John Manetta  
  
