---
Author: Vedic Tradition
Category: upanishhat, svara, upanishad
Description-comments: 89/108; Atharva Veda, Shakta Upanishad
File name: devi.itx
Indexextra: (devIatharvashIrShaM)
Language: Sanskrit
Latest update: September 19, 2003
Location: doc_upanishhat
Proofread by: Sunder Hattangadi (sunderh at hotmail.com)
Send corrections to: Sanskrit@cheerful.com
Site access: https://sanskritdocuments.org
Subject: philosophy/religion/hinduism
Sublocation: upanishhat
Text title: Devi Upanishad
Texttype: svara
Transliterated by: Sunder Hattangadi (sunderh at hotmail.com)
engtitle: Devi Upanishad
itxtitle: devyupaniShat
title: देव्युपनिषत्

---
  
 देवी उपनिषत्   
  
 ॥ अथ देव्युपनिषत् ॥  
  
 अथर्ववेदीय शाक्तोपनिषत् ॥  
  
श्रीदेव्युपनिषद्विद्यावेद्यापारसुखाकृति ।  
त्रैपदं ब्रह्मचैतन्यं रामचन्द्रपदं भजे ॥  
  
ॐ भद्रं कर्णेभिः शृणुयाम देवाः  
              भद्रं पश्येमाक्षभिर्यजत्राः ।  
        स्थिरैरङ्गैस्तुष्टुवाꣳसस्तनूभि-  
              व्यशेम देवहितं यदायुः ॥  
  
        स्वस्ति न इन्द्रो वृद्धश्रवाः  
              स्वस्ति नः पूषा विश्ववेदाः ।  
        स्वस्ति नस्तार्क्ष्यो अरिष्टनेमिः  
               स्वस्ति नो बृहस्पतिर्दध्हातु ॥  
  
ॐ शान्तिः शान्तिः शान्तिः ॥  
  
हरिः ॐ ॥ सर्वे वै देवा देवीमुपतस्थुः । कासि त्वं महादेवि ।  
साब्रवीदहं ब्रह्मस्वरूपिणी । मत्तः प्रकृतिपुरुषात्मकं  
जगच्छून्यं चाशून्यं च ।  
अहमानन्दानानन्दाः विज्ञानाविज्ञाने अहम् । ब्रह्मा ब्रह्मणि  
वेदितव्ये ।  इत्याहाथर्वणि श्रुतिः ॥ १॥  
  
अहं पञ्चभूतान्यपञ्चभूतानि । अहमखिलं जगत् ।  
वेदोऽहमवेदोऽहम् । विद्याहमविद्याहम् । अजाहमनजाहम् ।  
अधश्चोर्ध्वं च तिर्यक्चाहम् ।  
अहं रुद्रेभिर्वसुभिश्चराम्यहमादित्यैरुत विश्वदेवैः ।  
अहं मित्रावरुणावुभौ बिभर्म्यहमिन्द्राग्नी अहमश्विनावुभौ ।  
अहं सोमं त्वष्टारं पूषणं भगं दधाम्यहम् ।  
विष्णुमुरुक्रमं ब्रह्माणमुत प्रजापतिं दधामि । अहं  
दधामि द्रविणं हविष्मते सुप्राव्ये ३ यजमानाय सुन्वते ॥ २॥  
  
अहं राष्ट्री सङ्गमनी वसूनामहं सुवे पितरमस्य  
मूर्धन्मम योनिरप्स्वन्तः समुद्रे । य एवं वेद स  
देवीपदमाप्नोति । ते देवा अब्रुवन् ।  
नमो देव्यै महादेव्यै शिवायै सततं नमः ।  
नमः प्रकृत्यै भद्रायै नियताः प्रणताः स्म ताम् ॥ ३॥  
  
तामग्निवर्णां तपसा ज्वलन्तीं वैरोचनीं कर्मफलेषु जुष्टाम् ।  
दुर्गां देवीं शरणमहं प्रपद्ये सुतरां नाशयते तमः ॥ ४॥  
  
देवीं वाचमजनयन्त देवास्तां विश्वरूपाः पशवो वदन्ति  
। सा नो मन्द्रेशमूर्जं दुहाना धेनुर्वागस्मानुपसुष्टुतैतु ॥ ५॥  
  
कालरात्रिं ब्रह्मस्तुतां वैष्णवीं स्कन्दमातरम् ।  
सरस्वतीमदितिं दक्षदुहितरं नमामः पावनां शिवाम् ॥ ६॥  
  
महालक्ष्मीश्च विद्महे सर्वसिद्धिश्च धीमहि ।  
तन्नो देवी प्रचोदयात् ॥ ७॥  
  
अदितिर्ह्यजनिष्ट दक्ष या दुहिता तव । तां देवा  
अन्वजायन्त भद्रा अमृतबन्धवः ॥ ८॥  
  
कामो योनिः कामकला वज्रपाणिर्गुहा हसा ।  
मातरिश्वाभ्रमिन्द्रः पुनर्गुहा सकला मायया च  
पुनः कोशा विश्वमाता दिवि द्योम् ॥ ९॥  
  
एषात्मशक्तिः । एषा विश्वमोहिनी  
पाशाङ्कुशधनुर्बाणधरा । एषा श्रीमहाविद्या ।  
य एवं वेद स शोकं तरति ।  
नमस्ते अस्तु भगवति भवति मातरस्मान्पातु सर्वतः ।  
सैषाष्टौ वसवः । सैषैकादश रुद्राः । सैषा  
द्वादशादित्याः । सैषा विश्वेदेवाः  
सोमपा असोमपाश्च । सैषा यातुधानु असुरा रक्षांसि  
पिशाचयक्षाः सिद्धाः ।  
सैषा सत्त्वरजस्तमांसि । सैषा प्रजापतीन्द्रमनवः ।  
सैषा ग्रहा नक्षत्रज्योतींषि  
कलाकाष्ठादिकालरूपिणी । तामहं प्रणौमि नित्यम् ।  
तापापहारिणीं देवीं भुक्तिमुक्तिप्रदायिनीम् ।  
अनन्तां विजयां शुद्धां शरण्यां शिवदां शिवाम् ॥ १०॥  
  
वियदाकारसंयुक्तं वीतिहोत्रसमन्वितम् । अर्धेन्दुलसितं  
देव्या बीजं सर्वार्थसाधकम् ॥ ११॥  
  
एवमेकाक्षरं मन्त्रं यतयः शुद्धचेतसः ।  
ध्यायन्ति परमानन्दमया ज्ञानाम्बुराशयः ॥ १२॥  
  
वाङ्मया ब्रह्मभूतस्मात्षष्ठं वक्त्रसमन्वितम् । सूर्यो  
वामश्रोत्रबिन्दुः संयुताष्टकतृतीयकः ॥ १३॥  
  
नारायणेन संयुक्तो वायुश्चाधरसंयुतः । विच्चे  
नवार्णकोऽर्णः स्यान्महदानन्ददायकः ॥ १४॥  
  
हृत्पुण्डरीकमध्यस्थां प्रातःसूर्यसमप्रभाम् ।  
पाशाङ्कुशधरां सौम्यां वरदाभयहस्तकाम् ।  
त्रिनेत्रां रक्तवसनां भक्तकामदुघां भजे ॥ १५॥  
  
नमामि त्वामहं देवीं महाभयविनाशिनीम् ।  
महादुर्गप्रशमनीं महाकारुण्यरूपिणीम् ॥ १६॥  
  
यस्याः स्वरूपं ब्रह्मादयो न जानन्ति तस्मादुच्यतेऽज्ञेया ।  
यस्या अन्तो न विद्यते तस्मादुच्यतेऽनन्ता ।  
यस्या ग्रहणं नोपलभ्यते तस्मादुच्यतेऽलक्ष्या । यस्या  
जननं नोपलभ्यते तस्मादुच्यतेऽजा ।  
एकैव सर्वत्र वर्तते तस्मादुच्यत एका । एकैव विश्वरूपिणी  
तस्मादुच्यते नैका ऽत एवोच्यतेऽज्ञेयानन्तालक्ष्याजैका नैकेति ।  
मन्त्राणां मातृका देवी शब्दानां ज्ञानरूपिणी ।  
ज्ञानानां चिन्मयातीता शून्यानां शून्यसाक्षिणी ॥ १७॥  
  
यस्याः परतरं नास्ति सैषा दुर्गा प्रकीर्तिता ।  
[दुर्गात्सन्त्रायते यस्माद्देवी दुर्गेति कथ्यते ॥ १८॥  
  
प्रपद्ये शरणं देवीं दुन्दुर्गे दुरितं हर ॥]  
तां दुर्गां दुर्गमां देवीं दुराचारविघातिनीम् ।  
नमामि भवभीतोऽहं संसारार्णवतारिणीम् ॥ १९॥  
  
इदमथर्वशीर्षं योऽधीते  
पञ्चाथर्वशीर्षजपफलमवाप्नोति ।  
इदमथर्वशीर्षं ज्ञात्वा योऽर्चां स्थापयति ।  
शतलक्षं प्रजप्त्वापि सोऽर्चासिद्धिं च विन्दति ।  
शतमष्टोत्तरं चास्याः पुरश्चर्याविधिः स्मृतः ॥ २०॥  
  
दशवारं पठेद्यस्तु सद्यः पापैः प्रमुच्यते । महादुर्गाणि  
तरति महादेव्याः प्रसादतः ॥ २१॥  
  
प्रातरधीयानो रात्रिकृतं पापं नाशयति ।  
सायमधीयानो दिवसकृतं पापं नाशयति ।  
तत्सायं प्रातः प्रयुञ्जानः पापोऽपापो भवति । निशीथे  
तुरीयसन्ध्यायां जप्त्वा वाक्सिद्धिर्भवति ।  
नूतनप्रतिमायां जप्त्वा देवतासान्निध्यं भवति ।  
प्राणप्रतिष्ठायां जप्त्वा प्राणानां प्रतिष्ठा भवति ।  
भौमाश्विन्यां महादेवी सन्निधौ जप्त्वा महामृत्युं तरति  
। य एवं वेदेत्युपनिषत् ॥ २२॥  
  
ॐ भद्रं कर्णेभिः शृणुयाम देवा  
              भद्रं पश्येमाक्षभिर्यजत्राः ।  
        स्थिरैरङ्गैस्तुष्टुवाꣳसस्तनूभि-  
              र्व्यशेम देवहितं यदायुः ॥  
  
        स्वस्ति न इन्द्रो वृद्धश्रवाः  
              स्वस्ति नः पूषा विश्ववेदाः ।  
        स्वस्ति नस्तार्क्ष्यो अरिष्टनेमिः  
              स्वस्ति नो बृहस्पतिर्दधातु ॥  
  
ॐ  शान्तिः  शान्तिः  शान्तिः ॥  
  
॥ इति श्रीदेव्युपनिषत्समाप्ता ॥  
  
  
''
  
