---
Author: Vedic tradition
Category: upanishhat, upanishad
Description-comments: 93 / 108; Krishna Yajurveda - shaiva upanishad
File name: panchabrahma.itx
Language: Sanskrit
Latest update: April, 14, 2000
Location: doc_upanishhat
Proofread by: Sunder Hattangadi (sunderh at hotmail.com)
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: upanishhat
Text title: Panchabrahma Upanishad
Transliterated by: Sunder Hattangadi (sunderh at hotmail.com)
engtitle: Panchabrahma Upanishad
itxtitle: panchabrahmopaniShat
title: पञ्चब्रह्मोपनिषत्

---
  
 पञ्चब्रह्मोपनिषत्   
  
ब्रह्मादिपञ्चब्रह्माणो यत्र विश्रान्तिमाप्नुयुः ।  
तदखण्डसुखाकारं रामचन्द्रपदं भजे ॥  
  
ॐ सह नाववतु ॥ सह नौ भुनक्तु ॥ सह वीर्यं करवावहै ॥  
  
तेजस्विनावधीतमस्तु  मा विद्विषावहै ॥  
  
ॐ शान्तिः शान्तिः शान्तिः ॥  
  
हरिः ॐ ॥  
  
अथ पैप्पलादो भगवान्भो किमादौ किं जातमिति । सद्यो जातमिति ।  
किं भगव इति । अघोर इति । किं भगव इति । वामदेव इति ।  
किं वा पुनरिमे भगव इति । तत्पुरुष इति । किं वा पुनरिमे भगव इति ।  
सर्वेषां दिव्यानां प्रेरयिता ईशान इति । ईशानो भूतभव्यस्य  
सर्वेषां देवयोगिनाम् । कति वर्णाः । कति भेदाः । कति शक्तयः ।  
यत्सर्वं तद्गुह्यम् । तस्मै नमो महादेवाय महारुद्राय प्रोवाच  
तस्मै भगवान्महेशः ।  
गोप्याद्गोप्यतरं लोके यद्यस्ति श्रुणु शाकल ।  
सद्यो जातं मही पूषा रमा ब्रह्मः त्रिवृत्स्वरः ॥ १॥  
  
ऋग्वेदो गार्हपत्यं च मन्त्राः सप्तस्वरास्तथा ।  
वर्णं पीतं क्रिया शक्तिः सर्वाभीष्टफलप्रदम् ॥ २॥  
  
अघोरं सलिलं चन्द्रं गौरी वेद द्वितीयकम् ।  
नीर्दाभं स्वरं सान्द्रं दक्षिणाग्निरुदाहृतम् ॥ ३॥  
  
पञ्चाशद्वर्णसंयुक्तं स्थितिरिच्छक्रियान्वितम् ।  
शक्तिरक्षणसंयुक्तं सर्वाघौघविनाशनम् ॥ ४॥  
  
सर्वदुष्टप्रशमनं सर्वैश्वर्यफलप्रदम् ।  
वामदेव महाबोधदायकं पावनात्मकम् ॥ ५॥  
  
विद्यालोकसमायुक्तं भानुकोटिसमप्रभम् ।  
प्रसन्नं सामवेदाख्यं नानाष्टकसमन्वितम् ॥ ६॥  
  
धीरस्वरमधीनं चावहनीयमनुत्तमम् ।  
ज्ञानसंहारसंयुक्तं शक्तिद्वयसमन्वितम् ॥ ७॥  
  
वर्णं शुक्लं तमोमिश्रं पूर्णबोधकरं स्वयम् ।  
धामत्रयनियन्तारं धामत्रयसमन्वितम् ॥ ८॥  
  
सर्वसौभाग्यदं नॄणां सर्वकर्मफलप्रदम् ।  
अष्टाक्षरसमायुक्तमष्टपत्रान्तरस्थितम् ॥ ९॥  
  
यत्तत्पुरुषं प्रोक्तं वायुमण्डलसंवृतम् ।  
पञ्चाग्निना समायुक्तं मन्त्रशक्तिनियामकम् ॥ १०॥  
  
पञ्चाशत्स्वरवर्णाख्यमथर्ववेदस्वरूपकम् ।  
कोटिकोटिगणाध्यक्षं ब्रह्माण्डाखण्डविग्रहम् ॥ ११॥  
  
वर्णं रक्तं कामदं च सर्वाधिव्याधिभेषजम् ।  
सृष्टिस्थितिलयादीनां कारणं सर्वशक्तिधृक् ॥ १२॥  
  
अवस्थात्रितयातीतं तुरीयं ब्रह्मसञ्ज्ञितम् ।  
ब्रह्मविष्ण्वादिभिः सेव्यं सर्वेषां जनकं परम् ॥ १३॥  
  
ईशानं परमं विद्यात्प्रेरकं बुद्धिसाक्षिणम् ।  
आकाशात्मकमव्यक्तमोङ्कारस्वरभूषितम् ॥ १४॥  
  
सर्वदेवमयं शान्तं शान्त्यतीतं स्वराद्बहिः ।  
अकारादिस्वराध्यक्षमाकाशमयविग्रहम् ॥ १५॥  
  
पञ्चकृत्यनियन्तारं पञ्चब्रह्मात्मकं बृहत् ।  
पञ्चब्रह्मोपसंहारं कृत्वा स्वात्मनि संस्थितः ॥ १६॥  
  
स्वमायावैभवान्सर्वान्संहृत्य स्वात्मनि स्थितः ।  
पञ्चब्रह्मात्मकातीतो भासते स्वस्वतेजसा ॥ १७॥  
  
आदावन्ते च मध्ये च भाससे नान्यहेतुना ।  
मायया मोहिताः शम्भोर्महादेवं जगद्गुरुम् ॥ १८॥  
  
न जानन्ति सुराः सर्वे सर्वकारणकारणम् ।  
न सन्दृशे तिष्ठति रूपमस्य परात्परं पुरुषं विश्वधाम ॥ १९॥  
  
येन प्रकाशते विश्वं यत्रैव प्रविलीयते ।  
तद्ब्रह्म परमं शान्तं तद्ब्रह्मास्मि परमं पदम् ॥ २०॥  
  
पञ्चब्रह्म परं विद्यात्सद्योजातादिपूर्वकम् ।  
दृश्यते श्रूयते यच्च पञ्चब्रह्मात्मकं स्वयम् ॥ २१॥  
  
पञ्चधा वर्तमानं तं ब्रह्मकार्यमिति स्मृतम् ।  
ब्रह्मकार्यमिति ज्ञात्वा ईशानं प्रतिपद्यते ॥ २२॥  
  
पञ्चब्रह्मात्मकं सर्वं स्वात्मनि प्रविलाप्य च ।  
सोऽहमस्मीति जानीयाद्विद्वान्ब्रह्माऽमृतो भवेत् ॥ २३॥  
  
इत्येतद्ब्रह्म जानीयाद्यः स मुक्तो न संशयः ।  
पञ्चाक्षरमयं शम्भुं परब्रह्मस्वरूपिणम् ॥ २४॥  
  
नकारादियकारान्तं ज्ञात्वा पञ्चाक्षरं जपेत् ।  
सर्वं पञ्चात्मकं विद्यात्पञ्चब्रह्मात्मतत्त्वतः ॥ २५॥  
  
पञ्चब्रह्मात्मिकीं विद्यां योऽधीते भक्तिभावितः ।  
स पञ्चात्मकतामेत्य भासते पञ्चधा स्वयम् ॥ २६॥  
  
एवमुक्त्वा महादेवो गालवस्य महात्मनः ।  
कृपां चकार तत्रैव स्वान्तर्धिमगमत्स्वयम् ॥ २७॥  
  
यस्य श्रवणमात्रेणाश्रुतमेव श्रुतं भवेत् ।  
अमतं च मतं ज्ञातमविज्ञातं च शाकल ॥ २८॥  
  
एकेनैव तु पिण्डेन मृत्तिकायाश्च गौतम ।  
विज्ञातं मृण्मयं सर्वं मृदभिन्नं हि कायकम् ॥ २९॥  
  
एकेन लोहमणिना सर्वं लोहमयं यथा ।  
विज्ञातं स्यादथैकेन नखानां कृन्तनेन च ॥ ३०॥  
  
सर्वं कार्ष्णायसं ज्ञातं तदभिन्नं स्वभावतः ।  
कारणाभिन्नरूपेण कार्यं कारणमेव हि ॥ ३१॥  
  
तद्रूपेण सदा सत्यं भेदेनोक्तिर्मृषा खलु ।  
तच्च कारणमेकं हि न भिन्नं नोभयात्मकम् ॥ ३२॥  
  
भेदः सर्वत्र मिथ्यैव धर्मादेरनिरूपणात् ।  
अतश्च कारणं नित्यमेकमेवाद्वयं खलु ॥ ३३॥  
  
अत्र कारणमद्वैतं शुद्धचैतन्यमेव हि ।  
अस्मिन्ब्रह्मपुरे वेश्म दहरं यदिदं मुने ॥ ३४॥  
  
पुण्डरीकं तु तन्मध्ये आकाशो दहरोऽस्ति तत् ।  
स शिवः सच्चिदानन्दः सोऽन्वेष्टव्यो मुमुक्षिभिः ॥ ३५॥  
  
अयं हृदि स्थितः साक्षी सर्वेषामविशेषतः ।  
तेनायं हृदयं प्रोक्तः शिवः संसारमोचकः ॥ ३६॥  
  
इत्युपनिषत् ॥  
  
ॐ सह नाववतु ॥ सह नौ भुनक्तु ॥ सह वीर्यं करवावहै ॥  
  
तेजस्विनावधीतमस्तु मा विद्विषावहै ॥  
  
ॐ शान्तिः शान्तिः शान्तिः ॥  
  
इति पञ्चब्रह्मोपनिषत्समाप्ता ॥  
  
  
''
  
