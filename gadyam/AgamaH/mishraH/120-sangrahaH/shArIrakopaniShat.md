---
Author: Vedic Tradition
Category: upanishhat, upanishad
Description-comments: 62/108; Krishna-Yajurveda; Samanya Upanishad
File name: shaariiraka.itx
Language: Sanskrit
Latest update: October 20, 1999
Location: doc_upanishhat
Proofread by: Sunder Hattangadi sunderh at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/religion/hinduism
Sublocation: upanishhat
Text title: Shariraka Upanishad
Transliterated by: Sunder Hattangadi sunderh at hotmail.com
engtitle: Shariraka Upanishad
itxtitle: shArIrakopaniShat
title: शारीरकोपनिषत्

---
  
 शारीरकोपनिषत्   
  
तत्त्वग्रामोपायसिद्धं परतत्त्वस्वरूपकम् ।  
शारीरोपनिषद्वेद्यं श्रीरामब्रह्म मे गतिः ॥  
  
ॐ सह नाववतु । सह नौ भुनक्तु । सह वीर्यं करवावहै ।  
तेजस्वि नावधीतमस्तु । मा विद्विषावहै ॥  
  
ॐ   शान्तिः   शान्तिः   शान्तिः ॥  
  
ॐ अथातः पृथिव्यादिमहाभूतानां समवायं शरीरम् ।  
यत्कठिनं सा पृथिवी यद्द्रवं तदापो यदुष्णं तत्तेजो यत्सञ्चरति  
स वायुर्यत्सुषिअरं तदाकाशम्  
श्रोत्रादीनि ज्ञानेन्द्रियाणि । श्रोत्रमाकाशे वायौ त्वगग्नौ चक्षुरप्सु  
जिह्वा पृथिव्यां घ्राणमिति ।  
एवमिन्द्रियाणां यथाक्रमेण शब्दस्पर्शरूपरसगन्धाश्चैते  
विषयाः पृथिव्यादिमहाभूतेषु क्रमेणोत्पन्नाः ।  
वाक्पाणिपादपायूपस्थाख्यानि कर्मेन्द्रियाणि ।  
तेषां क्रमेण वचनादानगमनविसर्गानन्दश्चैते विषयाः  
पृथिव्यादिमहाभूतेषु क्रमेणोत्पनाः ।  
मनोबुद्धिरहङ्कारश्चित्तमत्यन्तःकरणचतुष्टयम् ।  
तेषां क्रमेण सङ्कल्पविकल्पाध्यवसायाभिमानावधारणास्वरूपश्चैते  
विषयाः ।  
मनःस्थानं गलान्तं बुद्धेर्वदनमहङ्कारस्य हृदयं चित्तस्य नाभिरिति ।  
अस्थिचर्मनाडीरोममांसाश्चेति पृथिव्यंशाः ।  
मूत्रश्लेष्मरक्तशुक्रस्वेदा अबंशाः ।  
क्षुत्तृष्णालस्यमोहमैथुनान्यग्नेः ।  
प्रचारणविलेखनस्थूलाक्ष्युन्मेषनिमेषादि वायोः ।  
कामक्रोधलोभमोहभयान्याकाशस्य ।  
शब्दस्पर्शरूपरसगन्धाः पृथिवीगुणाः ।  
शब्दस्पर्शरूपरसाश्चापां गुणाः ।  
शब्दस्पर्शरूपाण्यग्निगुणाः ।  
शब्दस्पर्षाविति वायुगुणौ ।  
शब्द एक आकाशस्य ।  
सात्त्विकराजसतामसलक्षणानि त्रयो गुणाः ॥  
  
अहिंसा सत्यमस्तेयब्रह्मचर्यापरिग्रहाः ।  
अक्रोधो गुरुशुश्रुषा शौचं सन्तोष आर्जवम् ॥ १॥  
  
अमानित्वमदम्भित्वमास्तिकत्वमहिंस्रता ।  
एते सर्वे गुणा ज्ञेयाः सात्त्विकस्य विशेषतः ॥ २॥  
  
अहं कर्ताऽस्म्यहं भोक्ताऽस्म्यहं वक्ताऽभिमानवान् ।  
एते गुणा राजसस्य प्रोच्यन्ते ब्रह्मवित्तमैः ॥ ३॥  
  
निद्रालस्ये मोहरागौ मैथुनं चौर्यमेव च ।  
एते गुणस्तामसस्य प्रोच्यन्ते ब्रह्मवादिभिः ॥ ४॥  
  
ऊर्ध्वे सात्विको मध्ये रजसोऽधस्तामस इति ।  
सत्यज्ञानं सात्त्विकम् । धर्मज्ञानं राजसम् । तिमिरान्धं तामसमिति ।  
जाग्रत्स्वप्नसुषुप्तितुरीयमिति चतुर्विधा अवस्थाः ।  
ज्ञानेन्द्रियकर्मेन्द्रियान्तःकरणचतुष्टयं चतुर्दशकरणयुक्तं जाग्रत् ।  
अन्तःकरणचतुष्टयैरेव संयुक्तः स्वप्नः ।  
चित्तैककरणा सुषुप्तिः ।  
केवलजीवयुक्तमेव तुरीयमिति ।  
उन्मीलितनिमीलितमध्यस्थजीवपरमात्मनोर्मध्ये जीवात्मा क्षेत्रज्ञ इति विज्ञायते ॥  
  
बुद्धिकर्मेन्द्रियप्राणपञ्चकैर्मनसा धिया ।  
शरीरं सप्तदशभिः सूक्ष्मं तल्लिङ्गमुच्यते ॥ ५॥  
  
मनो बुद्धिरहङ्कारः खानिलाग्निजलानि भूः ।  
एताः प्रकृतयस्त्वष्टौ विकाराः षोडशापरे ॥ ६॥  
  
श्रोत्रं त्वक्चक्षुषी जिह्वा घ्राणं चैव तु पञ्चमम् ।  
पायूपस्थौ करौ पादौ वाक्चैव दशमी मता ॥ ७॥  
  
शब्दः स्पर्शश्च रूपं च रसो गन्धस्तथैव च ।  
त्रयोविंशतिरेतानि तत्त्वानि प्रकृतानि तु ।  
चतुर्विंशतिरव्यक्तं प्रधानं पुरुषः परः ॥ ८॥  
  
इत्युपनिषत् ॥  
  
ॐ सह नाववतु । सह नौ भुनक्तु । सह वीर्यं करवावहै ।  
तेजस्वि नावधीतमस्तु । मा विद्विषावहै ॥  
  
ॐ   शान्तिः   शान्तिः   शान्तिः ॥  
  
॥ इति कृष्णयजुर्वेदीय शारीरकोपनिषत्समाप्ता ॥  
  
  
  
