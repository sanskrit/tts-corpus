+++
title = "085 तेषां वेदविदो"

+++


परिषद्गमनं प्रायश्चित्तिनो ऽनेन कथ्यते । तस्याश् च लक्षणं ब्राह्मणा **वेदविदस् त्रयः** परिषद् इति । 

- ननु च "दशावरा वा परिषत्" (म्ध् १२.११०) इति वक्ष्यति । तथा "एको ऽपि वेदविद् धर्मम्" (म्ध् १२.११३) इति । 

- न दशसंख्या पुरुषाणाम् उपदिश्यते, किं तर्हि, गुणानाम् । तथा च "त्रैविद्यो हैतुकस् तर्की" (म्ध् १२.१११) इति गुणानाम् एव निर्देशः । "एको ऽपि वेदवित्" (म्ध् १२.११३) इत्य् अनेन चैतत् प्रकटीकरोति हैतुकत्वादिगुणान्तराभावे[^११६] ऽपि केवलेनैव वेदेन वेदवित्परिषत्त्वं लभ्यते । इत्य् उपात्तं हैतुकत्वादयो ऽपि गुणा गृह्यन्ते न ह्य् अन्यथा वेदवित्त्वं शिष्टपरिषल्लक्षणम् । 


[^११६]:
     M G: haitukatvād guṇāntarābhāvo

- अयं तु श्लोकः संख्यानिर्देशार्थः । अत्र यद्य् अपि वेदविद इत्य् उपात्तम्, हैतुकत्वादयो ऽपि गुणा गृह्यन्ते । न ह्य् अन्यथा वेदवित्त्वं शिष्टपरिषल्लक्षणम् । तत्रैव व्याख्यास्यामः । 

- यदि वेदवित्त्वं न हैतुकत्वादिना विना भवति, कथं तर्हीदम् उक्तम् "एको ऽपि वेदवित्" इति ।

- गुणान्तराभावे ऽपि वेदवित्परिग्रहार्थम् इत्य् एतद् अपि तत्रैव वक्ष्यामः । 

- अतः प्रायश्चित्तिना त्रयः समुदिताः प्रष्टव्याः । एकस्य कदाचित् प्रमादो ऽनवधानं स्यात् । तथैतत् परिषद्गमनं विदुषाप्य् अदृष्टर्थं कर्तव्यम् इति । तथा च **पवित्रं विदुषां हि वाक्** । 

- न च रहस्यप्रायश्चित्ताभावप्रसङ्गः । यत्र कस्याप्य् अविदितं तद्रहस्यम् । विदिते तु परिषद्गमनम् । तथा चोक्तम् "ख्यापनेनानुतापेन" (म्ध् ११.२२६) इति । 

- तद् एतद् अयुक्तम्, कल्पनाविषयत्वाद् अस्य । "शक्तिं चावेक्ष्य पापं च प्रायश्चित्तं विकल्पयेत्" (म्ध् ११.२०८) इति, अनुक्तनिष्कृतीनां प्रायश्चित्तं कल्पयेत् । तत्र त्रिभिर् वा कल्पना कृता सा प्रमाणयितव्या ॥ ११.८५ ॥