+++
title = "176 विप्रदुष्टां स्त्रियम्"

+++


**वि**शेषेण **प्रदुष्टां** **निरुन्ध्यात्** पत्नीकार्येभ्यो निर्वर्तयेत् "अर्थस्य संग्रहे चैनाम्" (म्ध् ९.११) इत्यादिभ्यः । **एकवेश्मनीति** निगडबन्धे कर्तव्या । न स्वैरं भर्तृगृहे विहर्तुं लभेत । तत्र निरुद्धां प्रायश्चित्तं कारयेत् । 

- किं पुनः ।

- **यत् पुंसः परदारेषु** प्रायश्चित्तम् उपपातकं ब्राह्मणस्य तत्समानहीनजातीयासु पारदार्यम् इति । वर्णान्तराणां तद् एव । उत्तमागमने तु द्विगुणं वैश्यस्य त्रिगुणं ब्राह्मण्यां क्षत्रियस्य । तथायं विशेषो द्वे परदारे त्रीणि श्रोत्रियस्येति । शूद्रस्य ब्राह्मणीगमने महापातकप्रायश्चित्तम् । वैश्यस्य क्षत्रियागमन उपपातकं द्विगुणं त्रिगुणम् । केचित् तूत्तमागमने शूद्रस्य ब्राह्मणीवद् इच्छन्ति । "प्रातिलोम्ये वधः पुंसाम्" (य्ध् २.२८८) इति लिङ्गदर्शनात्, एतद् उक्तम् । दण्डेष्व् अपि विशेषो दर्शितः । यथैवोत्तमागमने पुंसां व्यवस्था तथैव स्त्रीणां हीनजातीयपुरुषसंपर्के चेति । दोषे ऽपि[^२७४] स्त्रीणाम् अर्धं प्रायश्चित्तम् । 


[^२७४]:
     M G: -saṃparke yuvatidoṣe 'pi

- प्रायश्चित्तार्धम् अर्हन्ति स्त्रियो रोगिण एव च ।

- बालश् चा षोडशाद् वर्षाद् अशीतिपरतः पुमान् ॥ 

- तथा दृष्टव्यभिचारायां गमने लघीयः । स्वैरिण्यां वृषल्याम् अवकीर्णः सचैलस्नानाद् उदकुम्भं दद्याद् ब्राह्मणाय । वैश्यायां चतुर्थकालाहारो ब्राह्मणं भोजयेत् । क्षत्रियायां त्रिरात्रोपोषणं यवाढकं दद्यात् । वैश्यवद् इत्य् अपि स्मर्यते । तद्वच् छूद्रम् आर्यायां द्रष्टव्यम् । ऋतौ वा गच्छतो गर्भम् आदधतो वा ।

- ब्राह्मणक्षत्रियविशां स्त्रियः शूद्रेण संगताः ।

- अप्रजाता विशुध्येयुः प्रायश्चित्तेत नेतरा ॥ (वध् २१.१२)

- अथ वा या एता न केनचिद् ऊह्यन्ते, वैश्येन चरन्ति, तद्गमने ऽस्ति प्रायश्चित्तं नेति संदेहः । 

- कुतः संशयः । 

- दारशब्दस्य संस्कारशब्दत्वात् । असति विवाहे न ता अस्य दारा इति व्यपदेशम् अर्हन्ति । पारदार्ये च प्रायश्चित्तम् । अतो नास्तीत्य् अवगच्छामः । यतस् तु "स्वदारनिरतः" (म्ध् ३.४५) इति नियमो विहितो ऽतो भवतीति मन्यामहे । 

- किं पुनर् अत्र युक्तम् ।

- अस्तीति ।

- कुतः ।

- नियमस्य विहितत्वात् । "अकुर्वन् विहितम्" (म्ध् ११.४३) इत्यादि, तदतिक्रमे प्रायश्चित्तस्मरणात् । मा भून् नामोपपातकम् । न तावता प्रायश्चित्ताभावः[^२७५] प्रायश्चित्तार्थम् उपपातकजातिभ्रंशकरादि परिगणितम् । सामान्यं तु निमित्तं सर्वत्राकुर्वन् विहितम् इत्यादि । 


[^२७५]:
     M G omit: prāyaścittābhāvaḥ

- उक्तं च प्राक् "स्वैरिणीत्यादि" ।

- ननु[^२७६] मृतभर्तृपक्षेण[^२७७] पितृपक्षेण वा संबद्धैव परदारव्यपदेश्या । अधिकाम् अविहारित्वात् स्वैरिण्यः । 


[^२७७]:
     M G: mṛtabhartṛkābhartṛpakṣeṇa


[^२७६]:
     M G: tat ca

- सत्यम् । वेश्यास्व् अपि स्वातन्त्र्यावलंबनः स्वैरिशब्दो न विरुध्यते ।

- अतश् च तासां सचैलस्नानोदकुम्भादिदानम् । 

- तत्र केचिद् आहुः । व्रतम् एतत् । तस्य "व्रतम्" (म्ध् ३.१) इत्य् उपक्रम्य "व्रतानीमानि धारयेत्" (म्ध् ४.१३) इति च यानि विहितानि तानि स्नातकव्रतानि, न सर्वपुरुषधर्मः ॥ ११.१७६ ॥