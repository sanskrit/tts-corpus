+++
title = "191 येषान् द्विजानाम्"

+++


"आ षोडशाद् ब्राह्मणस्य" (म्ध् २.३८) इत्यादिनोपनयनकालनियमः कृतः । तदतिक्रमे प्रायश्चित्तम् इदम् । गर्भाष्टमात् प्रभृति यावत् षोडशवर्षं ब्राह्मणस्य **सावित्री नानूच्येत** । सावित्र्यनुवचनेनोपनयनाख्यसंस्कारो लक्ष्यते । अस्मिन् काले यद्य् उपनयनं न क्रियेत । एवं "आ द्वाविंशात् क्षत्रियस्य आ चतुर्विंशतेर् विशः" (म्ध् २.३८) । अत ऊर्ध्वं **त्रीन् कृच्छांश् चारयितव्यः** । निरुपपदकृच्छ्रश्रवणे प्राजापत्यप्रत्यय इति स्मृतितन्त्रसिद्धिः । 

- अन्ये तु कृच्छ्रातिकृच्छ्रान् आहुः ।

- कृच्छ्रेषु कृतेषूपनेतव्या । **यथाविधी**त्य् अनुवादः ॥ ११.१९१ ॥