+++
title = "110 दिवानुगच्छेद् गास्"

+++


यासां गवां स्थाने वसति ताश् चरितुं गच्छन्तीः पश्चाद् गच्छेत् । तच्छब्देन प्रत्यवमर्शाद् यासां गृहे स्थितस् तासाम् । अन्यासां गच्छन्तीनां न भवत्य् अनुगमनम् । ताभिः समुत्थापितं **रजो** रेणुर् **ऊर्ध्वं** गच्छन् **पिबेत्** । एवं तत्रैव ताभिः सह दिवसं विहृत्य ताभिर् एव सह पुनर् गोष्ठम् आगच्छेत् । **शुश्रूषयित्वा** कण्डूकर्षणरजोपनोदनेनोपगच्छन् । **नमस्कृत्य** जानुशिरसा प्रणामं कृत्वा । **वीरासनो वसेत्** । भित्तिशय्यादाव् अनिषद्य यद् उपविष्टस्यावस्थानं तद् **वीरासनम्** ॥ ११.११० ॥