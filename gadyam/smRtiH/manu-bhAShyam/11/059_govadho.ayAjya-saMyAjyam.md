+++
title = "059 गोवधो ऽयाज्य-संयाज्यम्"

+++


**अयाज्या** अविरुद्धापातकिशूद्रादयस् तेषां संयाज्यं[^८२] संयाजनम् । भावे ण्यच् छादसः । **आत्मविक्रयं** गवादिद्रव्यवद् आत्मनः परविधेयकरणं दास्येन[^८३] । 


[^८३]:
     M G add: anyena


[^८२]:
     M G: asaṃyājyaṃ

- अन्ये तु "पारदार्यम् अविक्रयम्" इति पठन्ति । 

- अनुत्साहो निराहारः स्वल्प एवोपघाते ऽवसादाश्रयणम् । **गुरोस् त्यागो** यथावद् अननुवृत्तिः[^८४] । अध्यापनसमर्थे ऽध्यापयितर्य् उपाध्यापकान्तराश्रयः[^८५] । एवं **मातापित्रोः** । अपतितानां चैतेषां त्यागो दोषाय । पतितानां त्व् इष्ट एव । **स्वाध्यायाग्न्योस्** त्याग इति संबध्यते । स्वाध्यायस्य त्यागश्[^८६] च "अहर् अहः स्वाध्यायम् अधीयीत" इत्य् अस्य विधेर् अननुष्ठानम् । 


[^८६]:
     M G: svādhyāyatyāgaś


[^८५]:
     M G: upādhyāyāntarāśrayaḥ


[^८४]:
     M G: anuvṛttiḥ

- किम् ऐकाहिके माससांवत्सरिके वा त्यागे व्यतिक्रमो ऽयम् । 

- अविशेषाद् ऐहिके प्राप्नोति ।

- तद् अयुक्तम्, एतस्य विधेर् नित्यत्वात् । नित्यानां च व्यतिक्रमे प्रायश्चित्तान्तरं वक्ष्यति । तस्माद् विस्मरणपर्यन्तस् त्यागो ऽभिप्रेतः । 

- स ब्रह्मोज्झतापदेन सुरापानेन समीकृतः (म्ध् ११.५६) । तत्र विकल्पनार्थम् एतत् । अस्य च लघुत्वात् तस्य गुरुत्वाद् व्यवस्थायां विकल्पो योज्यः । तत्र यो वैदिक एवान्यस्मिन् कर्मणि युक्ततया स्वाध्यायं जहाति तस्योपपातकत्वम् । यस् तु भोगसेवयार्थपरतया कलहशीलतया जहाति तस्य सुरापानसमत्वम् । 

- **अग्नेस्** त्व् एकत्वविशिष्टस्येहोपादानाद् गृह्यस्येति द्रष्टव्यम् । प्राग् "अग्नीन्" (म्ध् ११.४०) इति बहुवचनात्, श्रौतानां ग्रहणम् । 

- ननु च तत्रापि चान्द्रायणम् उक्तम्, इहाप्य् उपपातकत्वात् तद् एवात्र वाच्यं ।

- नैष दोषः । उपपातकेष्व् अप्य् अन्यान्य् अपि प्रायश्चित्तानि सन्ति । शक्त्यपेक्षया गुरुलघुभावो न्यूनाधिकभावः । अतो नियमार्थं तत्र चान्द्रायणग्रहणम् । 

- **सुतस्य** त्यागो ऽभरणं गृहान् निष्काशनम् अशिशोः प्राप्तस्य च गुणवतः, पातकिनस् तु न दोषः ॥ ११.५९ ॥