+++
title = "065 अनाहिताग्निता स्तेयम्"

+++


कृतविवाहस्य विदुषो द्रव्यसंपत्तौ जातपुत्रस्य वा **अनाहिताग्निता** । साधिकाराविशेषान् नित्यश्रुतयो नित्याधानस्य प्रयोजिका इति स्मृतिकारो मन्यते । 

- कथं पुनः श्रुतिप्रयुक्तम् आधानं विहितम् । कस्यचित् प्रकरणे कथ्यते येनागमो ऽप्य् उच्छिद्येत । स्वतश् च प्रतीयमानाधिकारत्वाद् अग्निनिष्पत्त्यर्थतया कुतो ऽधिकारान्तरप्रयुक्तिः । 

- अग्नयस् तावद् विनियुक्ताः, "यद् आहवनीये जुहोति" (षड्ब् ५.१.९) इत्यादिना । न चाधानेन विना तेषां निष्पत्तिर् इत्य् अतो ऽग्निषु प्रयुक्तेषु तद् अपि प्रयुक्तम् इत्य् उच्यते । 

- यद्य् एवम् अग्निनिष्पत्त्यर्थं तद् आहिताग्निष्व् अधिकारः, असत्स्व् अग्निषु नाधिक्रियते । न चाधानं नित्यं यावज्जीवादिविधिवत् । अतः कथम् अनाहिताग्नितादोषः ।

- "अकुर्वन् विहितं कर्म" (म्ध् ११.४३) इति विहिताकरणे प्रायश्चित्तं विहितम्, "अग्नीन् आदधीत" (प्ब् २५.१३.१) इति । 

- सत्यं विहितम् । न स्वर्गाय नाधिकारान्तरसंपत्तये । किं तर्हि, अग्निनिष्पत्तये । अग्नेश् च ज्ञातप्रयोजना यस्य तैः प्रयोजनं स तेनोपायेनार्जयति, अन्यस् तु नेति । का तत्र विहिताकरणाशङ्का येन प्रायश्चित्ती स्यात् । यो हि सुवर्णं नार्जयति कथम् असौ दुष्येत । 

- उच्यते । अस्माद् एव वचनात् सत्य् अधिकारे ऽग्नयो ऽवश्यम् अर्जनीया इति गम्यते ।

- **स्तेयम्** उक्तेभ्यो द्रव्येभ्यो ऽन्यस्य । **ऋणानां** "चतुर्भिर् ऋणैः" इत्य् एतच्छ्रुतेर् अनुष्ठानम् । **असच्छास्त्राणि** चार्वाकनिर्ग्रन्थाः, यत्र न प्रमाणं न वेदकर्म फलसंबद्धम् आपद्यते । **कौशीलवत्वं** चारणत्वं नर्तनत्वं गायनत्वम् ॥ ११.६५ ॥