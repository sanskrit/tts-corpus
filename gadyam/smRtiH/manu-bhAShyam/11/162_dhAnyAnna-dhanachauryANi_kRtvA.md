+++
title = "162 धान्यान्न-धनचौर्याणि कृत्वा"

+++


**द्विजोत्तम**ग्रहणं प्रदर्शनार्थं क्षत्रियादीनाम् अपि । द्विजोत्तमशब्दसंनिपाताच् च **स्वजातीयगृहाद्** इति ब्राह्मणगृहाद् विज्ञायते । तेनैतद् उक्तं भवति । सर्व एव वर्णा ब्राह्मणगृहात् धनं हृत्वा **कृच्छ्राब्देन** शुध्येयुः । **धन**ग्रहणात् सर्वस्मिन् धने सिद्धे[^२५६] **धान्यान्न**ग्रहणं सद्धान्यार्थम् । अल्पसाराणाम् अन्यं विधिं वक्ष्यति । अतः सारभूतप्रधानद्रव्यापहरण इदं विज्ञायते । 


[^२५६]:
     M G: dhanaṃ siddhaṃ

- तेषां[^२५७] हि परस्परद्रव्यापहरणे ब्राह्मणस्य तदीयधनापहारे कतरत् प्रायश्चित्तम् ।


[^२५७]:
     M G add: na

- उच्यते । हिंसाप्रायश्चित्तवत् तुर्याष्टमादिभागकल्पना कर्तव्या । क्षत्रियस्य धने त्रीन्, वैश्यस्य सार्धम्, शूद्रस्य द्वाविंशतिरात्रं वा । 

- कियत्परिमाणे[^२५८] धान्ये ऽपहृते ।


[^२५८]:
     M G: kiṃcit parimāṇe

- दशभ्यः कुम्भेभ्यः किंचिदूने, महत्त्वात् प्रायश्चित्तस्य । धनम् आप्य् एवं कालं न कल्पनेति विज्ञेयम् । 

- **कामाद्** इति श्लोकपूरणम् । न ह्य् अकामस्य परधनहरणसंभवः । **धान्यं** व्रीह्यादि तद् एवापहृतम् । **अन्नं** सिद्धम्[^२५९] । धान्यादीनां प्रत्येकं हरणे त्र्यब्दं कृच्छ्रम् । 


[^२५९]:
     M G: siddhamāṃsaṃ ca

- केचिच् च समुदायहरणे प्रायश्चित्तम् इच्छन्ति, गरीयो ह्य् एतत् ॥ ११.१६२ ॥