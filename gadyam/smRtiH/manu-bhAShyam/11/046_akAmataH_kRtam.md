+++
title = "046 अकामतः कृतम्"

+++


किं पुनर् एतानि प्रायश्चित्तानि निमित्तमात्रपर्यवसायीनि संध्योपासनादिवत्, उत कार्यपर्यन्तानि शारीरशौचवद् उत्पन्नदोषनिर्घातार्थानि । 

- तत्र केचिद् आहुः । न हि कर्म क्षीयते । कार्यविरामित्वम्[^५०] एव धर्माधर्मयोः । न हि कर्माणि स्वफलम् अदत्वा प्रलीयन्ते । तद् उक्तम् "न हि कर्म क्षीयते" (बाउ १.४.१५) इति । तस्माद् यो ऽतिक्रमकारी स ततो नरकफलं भुङ्क्त एव[^५१] । प्रायश्चित्तानि यदि न करोति ततस् तदतिक्रमात् प्रत्यवायान्तरोत्पत्तिः । 


[^५१]:
     M G: evaṃ


[^५०]:
     M G: -virāgitvam

- तद् एतद् अयुक्तम्, "न हि कर्म" । "चरितव्यम् अतो नित्यं प्रायश्चित्तं विशुद्धये" (म्ध् ११.५२) इति[^५२] स्वशब्देनैव शुद्ध्यर्थता विहिता । तथा च[^५३] तैः कृतैर् अपोहेत पापम्, स्वयं कृतत्वात् । 


[^५३]:
     M G: tathāpi


[^५२]:
     M G J: viśudhyata iti; most editors have failed to note that this is a citation

- तद् अप्य् उच्यते- प्रतिषेधविधिना प्रतिषिध्यमानक्रियाकर्तुः प्रत्यवायभागित्वम् अवगमितम् । न तस्य प्रायश्चित्तैर् मिथ्यात्वं शक्यते कर्तुम् ।

- तद् अप्य् अयुक्तम्, यतस् तेन दुःखहेतुता तस्यावगमिता । प्रायश्चित्तेष्व् अपि तपोदानादि दुःखम् अस्त्य् एव । अल्पेन तादात्मिकेन दुःखेनागामिनः संभाव्यमानस्य महतो दुःखस्य निवृत्तिर् युक्तैव, यथा व्याधेस् तिक्तकटुकौषधदानलघ्वाहारादिना । यथा व्यतिक्रमं कृत्वा कश्चित् स्वयम् आगत्य राजनि वेदनं करोति "इत्य् एवं कर्मास्मि" इति, सो ऽर्धदण्डभाग् भवति । यस् तु राजपुरुषैर् हठाद् आनीयेत स भूयो दण्ड्यते । 

- एवम् उपदेशानाम् अर्थवत्वसिद्धिः । अतः स्वयं कार्यविरोधित्वम्[^५४] अस्य विहितत्वात् । निष्कृतिः प्रायश्चित्तम् इति समाख्यातम् अपि सत्[^५५] तद् एव कृतदोषस्य निर्यातनम् अपि । अकारणं निर्यातो निष्कृतिर् इति उच्यते । एवं प्रायश्चित्तम् अपि नास्याधिकारप्रतिप्रसवार्थम् । पञ्चानाम् एव पातकानाम् अधिकारोपगमविहितत्वाद् द्विजातिकर्मभ्यो हानिः पतनम् इति । 


[^५५]:
     M G: tat


[^५४]:
     M G: svakāryavirodhitvam

- न चात्र "वेदाभ्यासो ऽकामतः कामतस् तपः" इति विषयविभागो बोद्धव्यः । उभयार्थोभयत्रोपदर्शनार्थत्वात्, निमित्तोपदेशकरणे पठितत्वात्, "ब्रह्महा द्वादश" (म्ध् ११.७१) इत्यादिप्रायश्चित्तानाम् उपक्रम्यमाणत्वात् । तस्माद् अकामतो लघुप्रायश्चित्तं कामतो गरीय इति श्लोकस्य तात्पर्यम् ।

- ननु चाकामतो नैव तस्य कर्तृत्वम्, बुद्धिपूर्वं कुर्वन् कर्तेत्य् उच्यते । यथा च लौकिकः- "दैवेन कार्यते, किम् अयं करोति" इति । किं च लिप्सया यत्र प्रवृत्तिस् तत्र प्रतिषेधः । यो हि मद्याय[^५६] स्पृहयति स पिपासुं न कदर्थयति "मा पासीः सुराम्" इति । यस् तु जलार्थी जलबुद्ध्या सुरां पीतवांस् तस्याजानतो नापराधो न हि तस्य सुरालिप्सया प्रवृत्तिः । अथोच्यते- विधिलक्षणप्रवृत्तिर् न निषिध्यते । सत्यं । भवत्य् अर्थलक्षणानां तु[^५७] मध्ये तर्ह्य् उदकेन च सर्वस्या अर्थलक्षणायाः प्रतिषेधः । 


[^५७]:
     M G: arthalakṣaṇā | na tu


[^५६]:
     M G: madyapaḥ

- केचिद् आहुः । प्रत्यवायपर्यन्तो विधिर् विषभक्षणवन् निषेधशास्त्रार्थः । तेषाम् अचोद्यम् एतत् । विषम् अविशेषेणोपात्तं ज्ञानतो ऽज्ञानतश् च मरणाय कल्पत एव । एवं ब्रह्महत्यादयो ऽपीति । येषाम् अपि "कर्तव्यम्" इति वचनात् क्रियते, "न कर्तव्यम्" इति न क्रियते, तेषाम् अपि लौकिकक्रियया प्रवर्तमानस्य निषेधः प्रवर्तमानश् चोच्यते प्रवृत्तः कर्ता । कर्तृत्वम् अबुद्धिपूर्वकम् अप्य् अस्ति, कूले[^५८] पततीति । न चायं गौणः[^५९] कर्तृताभावः । "स्वतन्त्रः कर्ता" इति हि स्मर्यते, न "इच्छया प्रवर्तते यः स कर्ता" इति । किं चास्माद् एव वचनात् प्रमादकृतो दोषो ऽस्ति, प्रायश्चित्तम् इति, किम् अपरेण विकल्पितेन ॥ ११.४६ ॥


[^५९]:
     M G: gauṇa-


[^५८]:
     M G: kūlaṃ