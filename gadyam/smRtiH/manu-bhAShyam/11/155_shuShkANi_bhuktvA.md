+++
title = "155 शुष्काणि भुक्त्वा"

+++


**शुष्काणि** वल्लूरादीनि । **भौमानीति** कोटरजातानाम् अनिषेधार्थम् । **अज्ञातं** मेषस्य महिषस्येति प्रकृतेर् अज्ञानात् । **सूना** घातस्थानम् । यत्र विक्रयार्थं पशवो हन्यन्ते । अतो ऽन्यत्र स्थितस्य लघुप्रायश्चित्तम् । 

- ननु **सूनास्थ** इति वचनाद् अन्यत्र स्थितस्य प्रायश्चित्ताभाव एव युक्तः । 

- नैतद् एवम् । सौनम् इत्य् अविशेषेण प्रतिषेधात् । प्रायश्चित्ते तु **स्थ**ग्रहणात् तदुत्थितस्य[^२४४] गुरुलघुभावो युक्ततरः । तद् एव चान्द्रायणम् । ज्ञाते तु जातिविशेषे ऽभ्यासे सप्तरात्रं यावकपानम् । "सेषेषूपवसेद् अहः" (म्ध् ५.२०) इति ॥ ११.१५५ ॥


[^२४४]:
     J: tucchagrahaṇāt tadrahitasya