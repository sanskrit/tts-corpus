+++
title = "091 गोमूत्रम् अग्नि-वर्णम्"

+++


अन्यतरप्रायश्चित्तम् **अग्निवर्णं** भवत्य् एव । **गोमूत्रा**दयो द्रव्यविशेषा अन्यप्रकारमरणनिवृत्त्यर्थाः[^१२२] । **सुरा** च पैष्टीति विज्ञेया । तां मुख्येत्य् उपचरन्ति । अन्यत्र तु प्रयोगो गौणः । कामतः पाने चैतत् । तथा च वक्ष्यति । "अज्ञानाद् वारुणीं पीत्वा संस्करेणैव शुध्यति" (म्ध् ११.१४५) । **अग्निवर्णम्** इत्य् अग्निस्पर्शम् इति ज्ञातव्यम् । तथा चाह **आ मरणात्** इति । सुरा च स्त्रीणाम् अपि प्रतिषिद्धा । उक्तं हि वासिष्ठे- "तथा ब्राह्मणी सुरापी भवति । न तां देवाः पतिलोकं नयति । इहैव सा भ्रमति क्षीणपुण्या लोके प्रेत्यावाप्सु च जलभुग् भवति" (वध् २१.११) ॥ ११.९१ ॥


[^१२२]:
     M G: -maraṇānivṛttyarthāḥ