+++
title = "016 तथाऐव सप्तमे"

+++


आत्मकुटुम्बावसादे ऽपि पूर्ववत् परादानं कर्तव्यम् । **अश्वस्तन**ग्रहणाद् एकदिनवृत्त्यर्थम् एवानुजानाति, नाधिकम् । **हीनकर्मण** इति कर्मार्थम् । स्मृत्यन्तरे-

- हीनाद् आदेयम् आदौ स्यात् तदलाभे समाद् अपि ।

- असंभवे त्व् आददीत विशिष्टाद् अपि धार्मिकात् ॥ 

**सप्तमे भक्ते** । त्र्यहं येन न भुक्तं चतुर्थे ऽहनि प्रातर् भोजनार्थं परादाने प्रवर्तेत । "सायंप्रातर् भुञ्जीत" (ग्ध् ९.५९) इत्य् अहन्य् अहनि भक्तद्वयं विहितम् ॥ ११.१६ ॥