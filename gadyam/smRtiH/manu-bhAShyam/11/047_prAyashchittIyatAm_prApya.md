+++
title = "047 प्रायश्चित्तीयताम् प्राप्य"

+++


**दैवात्** स्वीकृतात् प्रमादाद् इत्य् अर्थः । 

- अन्ये तु **दैव**शब्दस्थाने "मोहात्" इति पठन्ति । मोहाद् एवाकार्यं क्रियते । को ह्य् अमूर्खः शास्त्रं व्यतिक्रमिष्यति । 

- **पूर्वकृतेन** जन्मान्तरकृतेन चोपभुक्तफलेन कर्मणा विसेषेण कौनख्यादिलिङ्गाद्यनुमितेन । एतद् उक्तं भवति- इह जन्मकृते व्यतिक्रमे बुद्धिपूर्वम्[^६०] अबुद्धिपूर्वं वा तथा जन्मान्तरकृते ऽपि लिङ्गानुमेये कर्तव्यम् । 


[^६०]:
     M G: buddhidarsanapūrvam

- किं पुनः कुनख्यादीनाम् प्रायश्चित्तम् ।

- "कृच्छ्रातिकृच्छौ चान्द्रायणम् इति सर्वप्रायश्चित्तानि" (ग्ध् १९.२०) । वसिष्ठेन तु "यस्य यल् लिङ्गं तेन तद् एव प्रायश्चित्तं केनचिद् अंशेन कर्तव्यम्" इति पठितम् । अतश् चैव ते सर्वे ऽकृतप्रायश्चित्ताः[^६१] संसर्गं सद्भिर् वर्जयेयुः, अध्ययनादिक्रिययैकस्थानादिरूपतया । संसर्गो यद्य् अप्य् उभयाश्रयत्वाद् अन्यतरप्रतिषेधेनोभयोर् अपि सिद्धः[^६२] प्रतिषेधस् तथापि "सद्भिस् तैः संसर्गो न कर्तव्यः" इति पुनः प्रतिषिध्यते उत्तरत्र, कर्तृभेदात् । एकस्य हि प्रतिषेधे स एव प्रायश्चित्ती स्यान् न द्वितीयः, सत्य् अपि संसर्गे । अत उभयोः प्रायश्चित्तार्थम् उभयत्र प्रतिषेधः । सताम् असतां चातः श्यावदन्तिप्रभृतिभिर् अकृतप्रायश्चित्तैः[^६३] सह संसर्गो न कर्तव्यः ॥ ११.४७ ॥


[^६३]:
     M G add: śiṣṭaiḥ


[^६२]:
     M G: siddhiḥ


[^६१]:
     M G add: na