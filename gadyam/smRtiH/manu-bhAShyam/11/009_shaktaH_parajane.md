+++
title = "009 शक्तः परजने"

+++

<details><summary>मेधातिथिः</summary>

यः **स्वजनो** भृत्यामात्यमातृपितृपुत्रदारादिस् तस्मिन् **दुःखजीविनि** । यः **परजने** यशोर्थं ददाति तस्यासौ **विषास्वादः** । **आपाते** संनिपाते मधुरः । यथा विषस्यास्वादः संनिपातमधुरो विपाकविरसो मरणफलत्वात्, एवं तादृशं दानम् । यद्य् अपि संप्रति यशः सुखं जनयत्य् अमुत्र प्रत्यवायोत्पत्या विषास्वादसमं संपद्यते । तद् एवाह **धर्मप्रतिरूपको** ऽसौ सदृशो न धर्मः, शुक्तिर् इव रजतज्ञानस्य ॥ ११.९. ॥
</details>

<details><summary>भारुचिः</summary>

एवं च सत्य् एतद् अर्थाद् गम्यते स्वजनोपरोधेन परेभ्यो न देयम् । **स्वजनं** च पुत्रदारादिं वक्ष्यति । अन्यथा हि स्वजनातिक्रमेण यो ददाति दातुस् तस्यासौ **मध्यापातः**, मधुन इवापतः आपात आस्वादः संनिपात रमणीयो यशः; सुखं यशो ऽर्थिनां यद्य् अपि भवति, तथाप्य् असौ **विषास्वाद** इव ज्ञेयो ऽप्य् एव । कटुरसत्वेनात्र प्रत्यवायोत्पत्त्या । तथा च दर्सयति **स धर्मप्रतिरूपको** दातुर् अधर्म इत्य् अर्थः । कुतः । नियमातिक्रमात् । अस्य निन्दार्थवादो निवृत्त्यर्थः ॥ ११.८ ॥
</details>

<details><summary>Bühler</summary>

009	(If) an opulent man (is) liberal towards strangers, while his family lives in distress, that counterfeit virtue will first make him taste the sweets (of fame, but afterwards) make him swallow the poison (of punishment in hell).
</details>
