+++
title = "175 चण्डालान्त्यस्त्रियो गत्वा"

+++


**चण्डाला** म्लेच्छा दिगन्तवासिनः । तत्**स्त्री**गमने प्रायश्चित्तं तदन्नभोजने प्रतिग्रहे च । **पततीति** वचनात् कृच्छ्राब्दाद् अधिकं प्रायश्चित्तम्, न पुनः पातित्यम् एव भोजने । "अभोज्यानां तु भुक्त्वान्नम्" (म्ध् ११.१५१) इति प्राप्ते वचनम् इदं कृच्छ्राब्दप्रायश्चित्तार्थम् । एवं प्रतिग्रहे ऽपि "मासं गोष्ठे पयः" (म्ध् ११.१९३) इति प्राप्ते तदर्थम् एव । **ज्ञानात् साम्यम्** इति । कामकारकृते ऽपि प्रायश्चित्तविधानार्थे ऽर्थवादो ऽयम् । यत् स्मृत्यन्तरे ऽब्दशब्देन ज्ञाताज्ञातयोः प्रायश्चित्तम् उक्तं तच् च दर्शितम् । अतः कुतो ऽधिकप्रायश्चित्तार्थता । 

- भुक्त्वा चेति केन संबध्यते । 

- चाण्डालान्त्येत्य् अनेन । 

- ननु च गुणीभूतम् एतत् । 

- गुणीभूतस्याप्य् अपेक्षायां संबन्धो दर्शितः । भुक्त्वा कस्येत्य् आकांक्षायां अन्यस्याश्रुतत्वात् साम्यवचनाच् च चाण्डालान्त्यानाम् एव संबन्धः । अतो ऽयम् अर्थो भवति । चाण्डालस्त्रीम्लेच्छानाम् अन्नम् अशित्वा तेभ्यः प्रतिगृह्य च स्त्रियं गत्वा सकृद्गमनात् प्रायश्चित्तम् । अभ्यासे तु साम्यम् एव युक्तम् अनधिकारप्रायश्चित्तेन । यतः प्रतिनिमित्तं नैमित्तिकेन भवितव्यं न च तान्य् एकेन जन्मना शक्यन्ते ऽनुष्ठातुम् ॥ ११.१७५ ॥