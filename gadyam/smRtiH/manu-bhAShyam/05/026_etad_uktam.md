+++
title = "026 एतद् उक्तम्"

+++


आद्येन श्लोकार्धेन पूर्वप्रकरणम् अवच्छिनत्ति । तद् एतद् अनन्तरम् अनुक्रान्तं प्रकरणम् एतत्[^५५] द्विजातीनां न शूद्राणाम् इति, उत्तरं तु यद् वक्ष्यते तच् छूद्राणाम् अपीति प्रकरणव्यवच्छेदप्रयोजनम् । 


[^५५]:
     M G 1st ed.: eva

- अतश् च मांसभक्षणे प्रकारो वक्ष्यते । यच् च तद्वर्जनेन फलं तच् छूद्रस्यापि भवतीति । अन्यथा "अभक्ष्याणि द्विजातीनाम्" (म्ध् ५.५) इत्य् अधिकाराल् लशुनादिष्व् इव[^५६] शूद्रस्य मांसभक्षणे ऽपि कामचारः स्यात् । 


[^५६]:
     M G 1st ed.: atha

- यद्य् एवं देवाद्यर्चने शिष्टस्य मांसस्य भक्ष्यता वक्ष्यते- "देवान् पितॄंश् चार्चयित्वा खादन् मांसं न दुष्यति" (म्ध् ५.३२) इति । देवाद्यर्चनं मेध्येन मांसेन । ये च द्विजातीनां प्रतिषिद्धा मृगशकुन्तास् ते ऽमेध्याः । अतश् च तेषां मांसेन देवार्चनासंभवाद् अतच्छेषस्याभक्ष्यत्वाद्[^५७] अन्ये ऽपि प्रकरणभेदाः, यथा ब्राह्मणादीनां मृगपक्षिणः प्रतिषिद्धाः, ते शूद्रस्यापि प्रकारान्तरेण प्रतिषिद्धा भवन्ति । तत्र प्रकरणभेदेन न किंचिद्[^५८] उच्यते । लशुनादिप्रतिषेधः शूद्रस्य न भवति ।


[^५८]:
     M G: -bhedena kenacid


[^५७]:
     M G: ataccheṣasya bhakṣyatvād

- अस्ति तावत् प्रकरणभेदेन प्रयोजनं लशुनादिप्रतिषेधे शूद्रस्याधिकारो मा भूद् इति । मांसे ऽपि देवाद्यर्चने गृहस्थस्याधिकाराद् अगृहस्थस्य शूद्रस्य यथाकाम्यम् । 

- ननु च पाकयज्ञे शूद्रस्याधिकारतः स्थित एव[^५९] । भोजनं गृहस्थानां च विहितम् । न च लशुनादिभिः पाकयज्ञाः क्रियन्ते । ततश् च नापि शूद्रस्य यथाकाम्यं लशुनादयो भक्ष्याः स्युः । 


[^५९]:
     M G 1st ed: sthitasya

- को दोषः । 

- द्विजातिग्रहणम् अनर्थकम् । 

- परिहृतम् एतद् अगृहस्थस्य प्रोषितस्य वा कामचारः । न च गृहस्थेन यद् अहुतं तन् न भोक्तव्यम् । "शेषभुग् भवेत्" (म्ध् ३.१०७) इत्य् अस्यायम् अर्थः- अकृतवैश्वदेवक्रियेण न भोक्तव्यम् । तत्र यस्यैव यागसाधनता द्रव्यस्य तद् एव मेध्यं होतव्यम् । अन्ये तु भोजनकाले कुतश्चिद् आहृत्य मध्यगेहे वा भुज्यते । तच् चाहुतशेषम्[^६०] अपि न प्रतिषिद्धम् । मांसे तु पुनर्वचनान् नियमः- न कदाचिद् देवानुपयुक्तं भोज्यम् इति । 


[^६०]:
     M G 1st ed.: ca hutaśeṣam

- यदि चातुर्वर्ण्यस्यात्राधिकारस् तदा यद् वक्ष्यति परस्तात्[^६१] शुद्धविधौ "चतुर्णाम् अपि वर्णानाम्" (म्ध् ५.५७) इति तद् अनर्थकम् । 


[^६१]:
     M G add: tu

- तत्रैव तस्य प्रयोजनं वक्ष्यामः । 

- अथ श्वमांसाद्य् अप्य् शूद्रस्य भक्ष्यं प्राप्नोति द्विजातिग्रहणात् पूर्वत्र । 

- किं त्व् एकादशे "विड्वराहखरोष्ट्राणाम्" इत्यादिश्लोकत्रयनिर्दिष्टाः (म्ध् ११.१५३–५५) शूद्रस्यापि न भक्ष्या इति ज्ञापकं दर्शयिष्यामः ॥ ५.२६ ॥