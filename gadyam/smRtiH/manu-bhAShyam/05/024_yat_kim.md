+++
title = "024 यत् किम्"

+++


**भक्ष्यं यत् किंचित् स्नेहसंयुक्तम्** । **भोज्यम्** ओदनादि । भुक्तिभुज्योर् एकार्थत्वे ऽपि पृथगुपादानाद् विषयभेदो ऽयं प्रतीयते । **अगर्हितं** शुक्तताम् अनापन्नम् । **तत् पर्युषितम् अप्य् आद्यम्** । रात्र्यन्तरे पर्युषितम् उच्यते । पूर्वेद्युः सिद्धम् अप्य् अपरेद्युः पर्युषितं भवति । **स्नेहसंयुक्तम्** इति । एवं संदिह्यते । किं यत् स्नेहसंयुक्तं सत् पर्युषितं रसमिश्रशाकादि तत् पर्युषितम् अशितव्यम्, उत शुष्कस्यापि[^४९] पर्युषितस्य भक्षणकाले[^५०] स्नेहसंयोगः कर्तव्यः । भक्षापूपाद्य् अपि पर्युषितं भोजनकाले स्नेहेन संयोज्य भक्षयितव्यम् इति । 


[^५०]:
     M G: bhakṣaṇam | kāle


[^४९]:
     M G: śuktasyāpi

- अत्र संदिह्यते-[^५१] स्नेहयुक्तानां भक्ष्यतोच्यते **तत् पर्युषितम् आद्यम्** इति । उद्दिश्यमानं स्नेहसंयुक्तम्[^५२] निपतनं न पुनर् विधेयार्थे । न हि तच्छब्दसंबन्धो ऽस्य श्रुतो यत् पर्युषितं तत्[^५३] स्नेहसंयुक्तम् आद्यम् इति । 


[^५३]:
     M G omit: tat


[^५२]:
     M G add: idaṃ


[^५१]:
     M G: ataḥ saṃdihya yāvatā yat

- उच्यते । हविःशेषाणां पर्युषितानाम् अस्नेहसंयुक्तानां तेषां वचनम् अनर्थम् । न च तेषां स्नेहसंयुक्तानां परिवासः संभवति । एवं च तेषां वचनम् अर्थवद् भवति यदि भोजनकाले तेषां स्नेहसंयोगो नापेक्ष्यते । अतस् तेषां तावद् भोजनकाल एव स्नेहसंयोगनिरपेक्षतया वचनस्यार्थवत्त्वम् । 

- यद्य् एवं तथापि न संदेहः । अर्थवत्त्वाद् विशेषपदस्य विधेयर्थता स्नेहसंयुक्तशब्दस्य[^५४] न्याय्या । 


[^५४]:
     M G 1st ed.: snehasaṃyuktā

- उच्यते । एतावद् अत्र संदेहे बीजम् । यथाश्रुतसंबन्धस्य बलीयस्त्वात् किं हविःशेषपदम् अनुवादो ऽस्तु उतानर्थनकत्वं मा प्रापद् इति यत् पर्युषितं तेन स्नेहसंबन्धः क्रियताम् । तत्रानर्थक्याद् व्यवहितकल्पना ज्यायसी । समाचारान् निर्णयः । 

- सर्पिस्तैलवसामज्जाः **स्नेहाः** ॥ ५.२४ ॥