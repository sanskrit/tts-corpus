+++
title = "070 नाऽत्रिवर्षस्य कर्तव्या"

+++


**आ त्रिवर्षस्येति **आ तृतीयाद् वर्षात् प्रतिषेधः । न पुनश् चतुर्वर्षादौ । एवमर्थम् **एवा**दिशब्दं केचित् पठन्ति- **नात्रिवर्षस्य कर्तव्या** त्रिवर्षादेर् इति । समाचारश् चैवम् एव । **जातदन्तस्य वा कुर्युः** । उदकक्रियासाहचर्याद् अग्निसंस्कारो ऽभ्यनुज्ञायते ।

- ननु च विकल्पे कामचारः । तत्र कः प्रयाससाध्यं वित्तक्षयकरम् अनुष्ठानपक्षम् आश्रयेत । व्यर्थस् तद्दुपदेशः ।

- उच्यते । सर्वविलक्षणो ऽयं पित्रोर् अधिकारः । प्रेतोपकारार्थम् एतत् क्रियते । नैमित्तिकत्वाद् अवश्यकर्तव्यम् इत्य् एतत् प्राग् एवोक्तम् । तत्रावश्यकर्तव्यताप्रतिषेधो ऽस्तीतीह निश्चीयते । प्रेतोपकारार्थत्वम् अस्तीत्य् अभ्यनुज्ञानेन ज्ञाप्यते । तत्राकरणे नास्ति विध्यतिक्रमः । प्रेतोपकारस् त्व् अनुष्ठानाद् भवतीति विधिप्रतिषेधयोर् नासामञ्जस्यम् ॥ ५.६९ ॥