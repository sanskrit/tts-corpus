+++
title = "127 त्रीणि देवाः"

+++


**पवित्राणि** शुद्धानि । **देव**ग्रहणं स्तुतिः । **ब्राह्मण**ग्रहणम् अपि समाचारात्[^२५६] सर्ववर्णार्थम् । **अदृष्टं** यद् अनारक्षप्रदेशस्थं द्रव्यम् अदृष्टश्वकाकादिसंसर्गं[^२५७] । न च सद्भावमात्रेण तदुपघाताशङ्का निष्प्रमाणिका कर्तव्या । एवं महानसादौ सूदादिभिर् अकृतशौचैर् व्यवहर्द्भिः पाक्यं द्रव्यम् अदृष्टं परिभोक्तुं न दुष्यति । 


[^२५७]:
     M G: aduṣṭa-


[^२५६]:
     M G add: tat

- न पुनर् इयम् आशङ्का कर्तव्या- उत्तरकाले तत् प्राग् अविज्ञातोपघाते न दोषः । तथा हि "अमतयैतानि च" (म्ध् ५.२०) इत्यादि विरुध्येत । एवं तावद् यत्र दोषसंबन्धो न केनचित् प्रमाणेनावगम्येत तच् छुद्धम् । यत्र पुनर् असत्य् अपि निश्चायके प्रमाणे कुतर्केण संभव्यते तत्राद्भिर् निर्णेक्तव्यम् । यथा समानदेशस्थालीपीठरादि श्वकाकादिभिर् उपहन्यमानं दृष्टम्, अन्यद् अदृष्टम् अप्य् अद्भिर् निर्णेक्तव्यम् । 

- तथैवंविधम् एव **वाचा प्रशंसनीयम्** । शुद्धम् एतद् अस्त्व् इति शिष्टा वाचयितव्याः । ब्राह्मणवचनाच् छुद्धिर् भव्तीत्य् आहुः । **प्रशस्यत** इति लड् अयं विधौ द्रष्टव्यः । 

- ये त्व् आहुर् दृष्टोपघातं यत् तस्य व्यवहर्त्रा साक्षाच् छुद्धौ क्रियमाणायाम् अदृष्टायाम् शिष्टाश् चेद् आहुः- "कृतम् अस्य शौचम्" इति, तत्र प्रत्येतव्यम् इति वाक्प्रशस्तस्यार्थः । 

- तद् अयुक्तम् । आप्तवचनस्य सर्वत्रैवाप्रामान्यस्यानङ्गीकृतत्वात् पौनरुक्त्यप्रसङ्गः । 

- अन्ये त्व् **अद्भिर् निर्णिक्तम्** इति दृष्टान्ततया व्याख्यानयन्ति । अदृष्टवाक्प्रशस्ते विधीयेते । यथाद्भिर् निर्णिक्तं शुद्धम् एवम् अदृष्टं वाक्प्रशस्तं विधीयते । 

- ननु च यद्य् अदृष्टदोषं प्रत्यक्षानुमानागमैः शुद्धं, तत् कथं "संवत्सरस्यैकम् अपि" (म्ध् ५.२१) इति ।

- भक्ष्यविषयं तत् । स्पृश्यविषया शुद्धिर् इयम् । गुरुलघुतया वा, आपदनापद्भेदेन वा व्यवस्था ॥ ५.१२५ ॥