+++
title = "020 अमत्यैतानि षड्"

+++


**अमत्या** अबुद्धिपूर्वं **षट् जग्ध्वा** षण्णाम् अन्यतमम् अपि । भक्षणस्य अविधेयत्वनिमित्ततया साहित्यस्याविवक्षा । **शेषेषु** अभक्ष्येषु भक्षणे लोहितवृक्षनिर्यासादिषु एकम् अहोरात्रं न भुञ्जीत । **अहः**शब्दो रात्राव् अपि दृष्टप्रयोगः । "अहश् च कृष्णम् अहर् अर्जुनं च" (र्व् ६.९.१) इति । येषु चात्र प्रकरणे प्रतिषिद्धेषु प्रायश्चित्ताधिकारे प्रतिपदं प्रायश्चित्तम् अन्यद् वक्ष्यते "क्रव्यादसूकर" (म्ध् ११.१५५) इत्यादि तत्र तद् एव द्रष्टव्यं प्रतिपदविहितत्वात्, अस्य चोपवासस्यान्यत्र चरितार्थत्वात् ॥ ५.२० ॥