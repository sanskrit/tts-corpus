+++
title = "066 रात्रिभिर् मास-तुल्याभिर्"

+++


**गर्भस्रावे** गर्भमाससमा रात्रीः स्त्रिया एव शुद्धिर् युक्ता, इह वाक्ये तस्याः श्रुतत्वात् । सपिण्डानां तु स्मृत्यन्तरसमाचाराव् अन्वेषणीयौ । वसिष्ठेन तु सपिण्डानां त्र्यहः समाम्नातः- "ऊनदिवर्षे प्रेते गर्भपतने सपिण्डानां त्रिरात्रम् अशौचम्" (वध् ४.३४) । स्रावस् तु गर्भस्य मासत्रयाद् ऊर्ध्वं प्राग् दशमान् मासात् । केचित् तु प्राङ् नवमाद् इत्य् आहुः । अप्राप्तकालस्य पातः स्राव उच्यते । न पुनर् द्रवरूपस्यैव । तथा गौतमेन गर्भस्रंसने "गर्भमाससमा रात्रीः" इति पठितम् (ग्ध् १४.१७) । सप्तमास्याश् च जीवन्ति । अतः सप्तमे मासे पूर्णम् आशौचम् । एतत् तु जीवतो जातस्य युक्तम् अन्यथा तु गर्भमाससमा इत्य् एव । 

- इह रजस्वलाया रजस्य् उपरते स्नानेन शुद्धिर् आम्नाता । स्मृत्यन्तरे त्र्यहाद् ऊर्ध्वम् । तत्रैवं व्यवस्था । प्राक् त्र्यहाद् रजोनिवृत्ताव् अपि नास्ति शुद्धिर् ऊर्ध्वम् अनुपरते ऽपि भवति । किं तु **विशुद्ध्यतीति** । प्रकृते पुनः **साध्वीति** वचनाद् अनिवृत्ते रजसि वैदिककर्माधिकारानुप्रवेशो नास्ति, न पुनः स्पर्शादिनिषेधः । उत्क्तम् "आद्याश् चतस्रो निन्दिताः" (म्ध् ३.४७) इति । **रजस्वला स्त्री रजस्य् उपरते स्नानेन साध्वी** भवति शुद्धा कर्मयोग्येत्य् एवं पदयोजना । स्त्रीग्रहणं वर्णमात्रस्त्र्यर्थम् । पूर्वे तु श्लोका ब्राह्मणविषया व्याख्यातास् तदाशङ्कानिवृत्त्यर्थं स्त्रीग्रहणम् । उत्तरत्रापि यत्र विशेषप्रमाणं नास्ति तत्रापि वर्णमात्रविषयतयैव, यथा "नृणाम् अकृतमुण्डानाम्" (म्ध् ५.६६) इति ॥ ५.६५ ॥