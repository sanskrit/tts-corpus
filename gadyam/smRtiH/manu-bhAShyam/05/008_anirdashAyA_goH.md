+++
title = "008 अनिर्दशाया गोः"

+++


यदीह "अनिर्दशाहं गोः क्षीरम्" इति पाठः उष्ट्रादीनाम् अपि दाशाहादिकः प्रतिषेध आशङ्क्यते । अनिर्दशाग्रहणानुवृत्त्या तत्र समाचार आत्यन्तिकप्रतिषेधार्थ आश्रयणीयः । अनिर्दशाया इति तु स्त्रीलिङ्गपाठे आशङ्कैव नास्ति । न हि तद्धितान्तैर् अनिर्दशाया उष्ट्रम् इत्यादिभिः संबन्धोपत्तिः । उत्तरत्र च पुनः क्षीरग्रहणात् समाचाराच् च उष्ट्रैकशफाविकानिर्दशगवीक्षीराणि सविकाराणि प्रतिषिध्यन्ते । संधिनीविवत्सयोस् तु क्षीरम् एव । 

- **अनिर्दशा** च गौर् उच्यते यस्याः प्रसूताया दशाहान्य् अनतिक्रान्तानि । **संधिनी** या उभयोः प्राप्तदोहा कथंचिद् अन्यतरस्मिन् दुह्यते । प्रातरदुग्धा[^२२] सायं  दुह्यते । सा तु स्वल्पक्षीरत्वाद् एकस्मिन्न् एव काले, सासौ **संधिनी** । 


[^२२]:
     M G 1st ed.: sāyam apradugdhā; G 2nd ed.: prātar adugdhā sāyam apradugdhā

- कश्चिद् आह या मृतस्ववत्सा परकीयं वत्सं संचार्य दुह्यते सा **संधिनी** । **विवत्सा** तु या सत्य् एव वत्से विनाकृतवत्सा वत्सप्रस्रवणम् अनपेक्ष्य कुष्ठकयवशालितुषादिना भोजनविशेषेण दुह्यात् । 

- **विवत्साया** इति । तेनैव वत्सग्रहणेनावत्सा धेनुर् आनीयताम् इतिवद् गोर् इति लब्धे गोग्रहणम् अजामहिष्योर् अप्रतिषेधार्थम् । न पुनर् अनिर्दशाया इत्य् अत्र । अतश् च गोग्रहणं तत्राजाद्युपलक्षणार्थम् । तथा च गौतमः- "गोश् च क्षीरम् अनिर्दशायाह् सूतके । अजामहिष्योश् च " (ग्ध् १७.२२–२३) इत्य् आह । **पयो**ग्रहणं संधिनीक्षीरम् इति समासान्तवर्तिनः क्षीरपदस्य नातिसुकरः संबन्धो यतः ॥ ५.८ ॥