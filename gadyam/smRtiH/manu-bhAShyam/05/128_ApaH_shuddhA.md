+++
title = "128 आपः शुद्धा"

+++


**भूमि**ग्रहणम् उपलक्षणार्थम् । तेन प्रणालिकागता अपि शुचय एव । स्वभावशुचयो ह्य् आपो **भूमिगता** आकाशगताश् च । किं तु भूमेर् अमेध्यद्रव्यसंसर्गात् किंचिद् अशुचित्वम् । तत्र गतानां सर्गतो ऽशुचित्वप्राप्तौ यावतीनां च शुद्धिस् तदर्थम् इदं **वैतृष्ण्यं यासु गोर् भवेद्** इति । वैतृष्ण्यं पिपासाविच्छेदः । परिमाणोपलक्षणार्थं चैतत् । तत्र चिरन्तनैर् व्याख्यातं लिङ्गदर्शनेन "यथा वै गोः सस्नाम्भसि प्लाव्य" इति । यत्र गोः सास्नादि मज्जति तृष्णा च विच्छिद्यते तावत्यः । यास् तु मेध्यभूमिगतास् ताः स्वल्पा अपि शुद्धाः । कथं पुनर् अमेध्यव्याप्तिर् अवसेया- **गन्धवर्णरसान्विताः** । **अमेध्येने**ति तृतीयान्तं षष्ठ्या विपरिणम्यते । अमेध्यसंबन्धिभिर् गन्धादिभिर् यद्य् अन्विताः संयुक्ता भवन्ति, ततो **व्याप्ता** उच्यन्ते । एवं च कृत्वा पानीयं तडागादिषु यद्य् एकस्मिन् प्रदेशे ऽमेध्यं दृश्यते प्रदेशान्तरे गन्धादिशून्यं शुद्ध्येद् एव ॥ ५.१२६ ॥