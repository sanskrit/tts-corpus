+++
title = "063 निरस्य तु"

+++


सहेतुकं त्र्यहम् उपदिशन्न् अपस्पर्शनशुद्धिं पूर्वोक्ताम् अनुमन्यते । किम् अर्थम् उच्यत इति चेत्, सरूपविधितयार्थवादार्थम्, न विधेयतया "जर्तिलयवाग्वा वा जुहुयात्" (त्स् ५.४.३.२) इतिवत्[^१६८] ।


[^१६८]:
     On this example, see Śabara on PMS 10.8.7.

- **निरस्य तु शुक्रं** मैथुनधर्मेण संप्रयुज्य शुक्रोत्सर्गाद् अनन्तरं **उपस्पृश्य** स्नात्वा शुचिर् भवति । अतो **बैजिकाद् अभिसंबन्धात्** । बीजनिमित्तो **बैहिकः** । **अभिसंबन्धः** अपत्योत्पत्तिः । अतस् तत्र कथं **नानुरुन्ध्यान्** नानुवर्तेत । **अघम्** आशौचं **त्र्यहम्** । यादृशं च शुक्रनिरसनेन अकृतस्नानस्याशुचित्वम्, न तादृशम् एव प्रसवे, अपि तु त्र्यहम् । पूर्वश्लोकार्धत्र्यहशेषतयानूद्यते । अत एवोपस्पृश्येति स्नानम् उच्यते, "स्नानं मैथुनिनः स्मृतम्" इति वचनान् नाचमनम् । 

- पुत्रे तु जाते तदहः स्पृश्यतैवेति केचित् । तथा च शंख आह- "कुमारप्रसवे नाड्याम् अच्छिन्नयां गुडतिलहिरण्यवस्त्रप्रावरणगोधान्यप्रतिग्रहेष्व् अदोषस् तदहर् इत्य् एके" । 

- तस्मात् स दिवसः पुण्यः पितॄणां प्रीतिवर्धनः । 

- स्मरणाच् चैव पूर्वेषां तदहर् न प्रदुष्यति ॥ इति ।

तथा श्राद्धम् अप्य् एके कुर्वन्तीति च । अनेन पितुः सर्वथाशौचाभाव एव । 

- तत्रैते स्मृती पूर्ववद् वृत्तिसदसद्भावापेक्षया विकल्प्येते[^१६९] ॥ ५.६२ ॥


[^१६९]:
     M G 1st ed.: vikalpete