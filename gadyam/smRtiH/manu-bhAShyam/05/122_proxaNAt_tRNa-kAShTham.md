+++
title = "122 प्रोक्षणात् तृण-काष्ठम्"

+++


व्रीह्यादिकाण्डं स्रस्तरादिप्रयोजनं **पलालम्** । **तृणानि** कुशशाद्वलादीनि ।

- ननु च दारवाणाम् इत्य् अत्र विकृतिः प्रकृतेर् ग्राहिकेत्य् उक्तम् । किमर्थं काष्ठग्रहणम् ।

- नियमार्थम्, प्रोक्षणम् एव । तेन यावन् न महान् उपघातस् तावद् दारूणि न[^२५४] तक्ष्यन्ते । चण्डालादिस्पर्शे तु "सोमसूर्यांशुमारुतैः" (य्ध् १.१९३) इत्य् अनेनैव शुद्धिः । तद्विकारणां तु दर्व्यादीनां प्रक्षालनतक्षणे स्वल्पोपघाते ऽन्नाद्युपयोगिनां कर्तव्ये । 


[^२५४]:
     M G omit: na

- **मार्जनं** शोधनं गृहस्य दूमांधकाराद्यपनयनम् । **उपाञ्जनं** सुधागोमयादिभिर् भूमिविलेपनम् । एतच् च शवचण्डालोदक्यादिभिर् भित्तिसंस्पर्शे व्यापिनि द्रष्टव्यम् । अव्याप्तौ तु तावन्मात्रस्यैव । ऊर्ध्वं शवोपघाते तु भित्तितक्षणं सूर्यरश्म्यनुप्रवेशो ऽग्निज्वालाभिमर्शनम् । क्वचित् पुनर् नवीकरणम् इत्यादिपठितं संमार्जनम् । 

- **मृन्मयानां पुनःपाकः** । पर्यग्निकरणम् उच्छिष्टपुरुषसंस्पर्शादौ द्रष्टव्यम् । पुनःपाकस् तु मद्यभाण्डादिसंस्पर्शे द्रष्टव्यः । साक्षात्स्पर्शे तु त्याग एव । यथोक्तम् 

- मद्यैर् मूत्रपुरीषैर् वा ष्ठीवनैः पूयशोणितैः ।

- संस्पृष्टं नैव शुध्येत पुनःपाकेन मृन्मयम् ॥ इति । (वध् ३.५९)