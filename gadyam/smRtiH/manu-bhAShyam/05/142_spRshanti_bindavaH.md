+++
title = "142 स्पृशन्ति बिन्दवः"

+++


**परान् आचमयतः** परेभ्य आचमनं ददत इत्य् अर्थः । एतद् उक्तं भवति । यः परस्मा आचमनं ददाति तस्याचमयितृहस्ताद् अधो ऽङ्गुलिविवरेभ्यः पतद्भिर् उद**बिन्दुभिर्** भूम्यभिघातोत्थैर् यद् आचामनस्य दातुः **पादौ** **स्पृश्येते** तदा न तैर् अशुचिर् भवति । 

**भौमिकैर्** यथानुपहतायां भुमौ स्थिताः काश्चिद् उदकमात्राः शुद्धा एवं ते ऽप्य् उच्छिष्टा हस्तात् पतन्त उदबिन्दवः ।  
**न तैः** स्पृष्टः **अप्रयतः** अशुचिः । 

**पर**ग्रहणाद् य आचामति तेन तत्संसर्गो रक्षितव्यः अन्येन च समिपस्थेन । **पाद**ग्रहणाच् च जङ्घाद्यन्तस्पर्शो दुष्ट एव ॥ ५.१४० ॥