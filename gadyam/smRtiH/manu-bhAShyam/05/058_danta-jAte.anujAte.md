+++
title = "058 दन्त-जाते ऽनुजाते"

+++


**अनुजातो** दन्तजाताद् बालतर इति स्मरन्ति । तथाविभागेनोद्देशमात्रम् इदं यतस् तदपेक्ष आशौचकालभेदो भविष्यति । तद् यथा स्मृत्यन्तरे "आ दन्तजन्मनः",[^१४५] तथा "बाले देशान्तरस्थे च" (म्ध् ५.७७) इत्यादिना सद्यःशौचं श्रुतम् । बाल अजातदन्तो विज्ञेयः । एवं च "नृणाम् अकृतचूडानाम्" (म्ध् ५.६६) इत्य् एतद् एकरात्रिकम् आशौचं दन्तजाते ऽप्य् अवस्थाप्यते । एवम् एते स्मृती[^१४६] विषयव्यवस्थया अविरोधिन्यौ बालविषये भवतः । नैशिकी च शुद्धिर् आ चूडाकरणात् । यतो निवृत्तमुण्डकानां त्रिरात्रं वक्ष्यति । तच् च त्रिरात्रं प्राग् उपनयनात् परतः "शुद्ध्येद् विप्रः" (म्ध् ५.८२) इत्यादि । 


[^१४६]:
     M G 1st ed.: smṛti


[^१४५]:
     This verse in YDh 3.23 in Vijñāneśvara.

- ये तु "दशाहं शावम् आशौचम्" (म्ध् ५.५९) इत्य् एतान् पक्षान् वयोविभागेन वर्णयन्ति, स्मृत्यन्तरात् समाचाराच् च व्युत्क्रमेण संबन्धयन्ति, दशाहम् उपनीतस्य अनुपनीतस्य चतुरहं कृतमुण्डस्य त्र्यहं जातदन्तस्यैकाहम् अनुजातस्य सद्यःशौचिकादयस् तु विकल्पाः । एवं त्र्यहचतुरहयोः कृतचूडस्य । 

- तेषां मते स्मृत्यन्तरप्रसिद्धो वृत्तस्वाध्यायापेक्षो न विकल्पः प्रतिपादितः स्यात् । तच्चोत्तरत्र दर्शयिष्यामः । 

- सर्वव्यापारनिवृत्त्या मृत उच्यते, संपूर्वस्य तिष्ठतेर् व्यापारोपरमदर्शनात् । **बान्धवाः** सपिण्डाः समानोदकाश् च । **सूतके च** पुत्रजन्मादौ । **तथोच्यते अशुद्धा बान्धवाः सर्व** इत्य् एतेनास्य संबन्धः ।

- कथं पुनर् अत्र वयोभेदप्रतिपत्तिर् यावता कृतमुण्ड इति संस्कारसंबन्धो गम्यते । कृतोपनयने चेत्य् अत्र श्रुतम् एव । अत एव कृतचौडः कियन्तं कालम् उच्यत इति नैव श्रूयते ।

- उच्यते । दन्तजातानुजातसाहचर्यात्[^१४७] कृतमुण्डः काललक्षणार्थो विज्ञायते । स च कालो ऽत्र प्रथमतृतीयवर्षः[^१४८] । 


[^१४८]:
     M G 1st ed.: prathamatṛtīya ity eṣaḥ


[^१४७]:
     M G: dantajātānusāhacaryāt

- यद्य् अपि प्रथमे वर्षे वैकल्पिकं मुण्डीकरणं तस्मिन्त् समाश्रीयमाणे "आ दन्तजन्मनः सद्यः"[^१४९] इत्य् एतद् बाधितं भवति ।


[^१४९]:
     This verse in YDh 3.23 in Vijñāneśvara.

- तद् अप्य् अयुक्तम् । कियान् अवधिः **कृतमुण्ड** इति । **च**शब्दात् **कृतमुण्डे चे**ति कृतोपनयने चेति लब्यते, संस्कारान्तरप्राप्तौ व्यपदेशान्तरप्रवृत्तेः । एवं चैतया स्मृत्या एकवाक्यता भविष्यति "आ दन्तजन्मनः सद्यः"[^१५०] इत्य् अत्रापि । "त्रिरात्रम् आ व्रतादेशात्"[^१५१] इति व्रतादेशग्रहणं कालोपलक्षणार्थम् एव । न च ब्राह्मणस्यानित्यो ऽष्टमवर्षे एवं क्षत्रियवैश्ययोर् यश् च कालः, तदा शूद्रस्य न कश्चित् काल उक्तः स्यात् । तत्राप्य् अतीतशैशवस्य "परिपूर्णं सर्वेषाम्" इतिवचनात् । अतश् च आ अष्टमाद् वर्षाद् ऊर्ध्वं चतुर्णाम् अपि वर्णानां सर्वाशौचम्, शूद्रस्यापि तस्य कालस्य सद्भावात् । यस्मिंस् तु पक्षे एकादशे वर्षे क्षत्रियवैश्ययोर् उपनयनं लक्ष्यते तदा शूद्रस्य न कश्चित् काल उक्तः स्यात् । तत्राप्य् अतीतशैशवस्य परिपूर्णम्, अर्वाक् त्रिरात्रम् । शैशवस्य निवृत्तिश् च स्मृत्यन्तरे "प्राग् अष्टमाच् शिशुः प्रोक्तः", अन्यैस् तु " आ ष्ōडशाद् भवेद् बालः" इति । ये ऽपि षोडशाद् बाल्यनिवृत्तिम् आहुस् तेषाम् अप्य् अष्टमाद् ऊर्ध्वं मासिक्य् एव शुद्धिः । एवं पठ्यते "ऊर्ध्वं तु षड्भ्यो वर्षेभ्यः शुद्धिः शूद्रस्य मासिकी" । अन्यत्र पठितम् अष्टवर्षस्य मास इति । 


[^१५१]:
     This verse in YDh 3.23 in Vijñāneśvara.


[^१५०]:
     This verse in YDh 3.23 in Vijñāneśvara.

- ननु वक्ष्यमाणेभ्य एव वाक्येभ्य एषा वयोभेदव्यवस्था लभ्यते । किम् अनेन दन्तजात इत्य् उद्देशेन ।

- सत्यम् । सुखावबोधार्थम् ॥ ५.५८ ॥