+++
title = "012 कलविङ्कम् प्लवम्"

+++


**कलविङ्को** ग्रामचटको निगमेषूक्तः । ग्रामवासित्वात् तस्य सिद्धे प्रतिषेधे पुनः प्रतिषेधः स्त्रियाश् चटकाया अब्यनुज्ञानार्थः । पुंशब्दो ह्य् अयं वृषबवत् । 

- अन्ये त्व् आरण्यस्य निवृत्त्यर्थं मन्यन्ते । ते हि वर्षासु वनवासिनो भवन्ति । बाहुलयव्यपदेशाच् च ग्रामचटका उच्यन्ते । यथा महिषा आरण्याः । 

- **प्लवहंसचक्रवाकानां** वक्ष्यमाणजालपादप्रतिषेधात् सिद्धे प्रतिषेधे नित्यार्थं ग्रहणम् । अत आट्यादीनां विकल्पेन भक्षणं गम्यते । **ग्रामकुक्कुटम्** । ग्रामग्रहणाद् आरण्याभ्यनुज्ञानम् । 

- कुतः पुनर् आरण्यस्याभक्ष्यताशङ्का ।

- स्मृत्यन्तरे हि "कुक्कुटो विकिराणाम्" (आप्ध् १.१७.३२) इति पठ्यते । अतश् चाविशेषेणाभक्ष्यता प्राप्ता, वचनेन तस्य सामान्यप्रतिषेधस्य विशिष्टविषयता प्रज्ञायते ।

- ननु विकल्पः कस्मान् न भवत्य्[^२९] अनेन शास्त्रेणास्याभ्यनुज्ञानाच् छास्त्रान्तरेण चाविशेषेण तस्यापि प्रतिषेधात् । 


[^२९]:
     M G: kasmād bhavaty

- नायं विकल्पस्य विषयः । विरोधे हि तुल्यबलानां विकल्पो न चात्र विरोधो ऽस्ति । न ह्य् अनयोः स्मृत्योः शास्त्रभेदो ऽपि, सामान्यस्य विशेष उपसंहर्तुं न्याय्यत्वात्, शाखान्तरतस् तृतीयस्याप्य् एकशास्त्रस्य दर्शितत्वात् । 

- यद्य् एवं जालपादप्रतिषेधस्यापि हंसादिविशेष एवोपसंहारो युक्तो नाविशेषेण काकजालपादानां सर्वेषां प्रतिषेधः । 

- भवेद् एवं यद्य् अपौरुषेयो ऽयं ग्रन्थः स्यात् । भिन्नकर्तृके त्व् अपौरुषेयत्वे न सामान्यस्य[^३०] किंचित् प्रयोजनं हंसादिविशेषमात्रपर्यवसाने । भिन्नकर्तृकत्वे तु[^३१] पौरुषेयत्वे सति सामान्यदर्शिनो विशेषविषयम् अज्ञानं संभवति, विशेषदर्शिनो ऽपि सामान्यविषयम्[^३२] । उभयोश् च मूलकल्पनायाम् एकस्य सामान्यवेदनं वचनमूलं कल्प्यते, अन्यस्य विशेषवचनम् । तयोश् च वैदिकयोर् भिन्नशाखादीतयोर् असति शास्त्रभेदे, एकवाक्यतैव न्याय्या । न च वेदे पर्यनुयोगो ऽस्ति, किं सामान्येन यदि विशेषनिष्ठता, तस्य कर्तुर् अभावात् । श्रुताद् धि तत्र प्रतिपत्तिः केवलशब्दशक्तिसमाश्रिता । न प्रयोजनवशेनार्थान्तरकल्पनम् । 


[^३२]:
     M G 1st ed.: -viṣayaḥ


[^३१]:
     M G: bhinnakartṛkaś ca


[^३०]:
     M G add: na

( **रज्जुदाला**दयः शाकुनिकेभ्य उपलब्धव्याः ॥ ५.१२ ॥)