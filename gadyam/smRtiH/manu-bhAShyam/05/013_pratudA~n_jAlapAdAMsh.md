+++
title = "013 प्रतुदाञ् जालपादांश्"

+++


प्रतुद्य प्रहृत्य चञ्च्वा ये भक्षयन्ति । स्वभाव एष एषां पक्षिणाम् । **प्रतुदाः** शतपत्रादयः । **जालपादा** आट्यादयः । तेषां विकल्प उक्तः ।

- ननु च यत्र विकल्प अन्यतरत्रेच्छातः[^३३] प्रवृत्तिः । सा चाप्रतिषिद्धेष्व् अपि स्थितैव । लौकिकं हि भक्षणम्, तत् सत्य् एवार्थित्वे । न शास्त्रीयम्, येन नियमतः स्यात् । तत्र विकल्पितस्य प्रतिषेधस्य न किंचित् प्रयोजनं पश्यामः ।


[^३३]:
     M G 1st ed.: anyatarat necchātaḥ

- उच्यते । दत्तोत्तरम् एतत् । 

- यत्राबुद्धिपूर्वप्रयोगाच् छब्दाद् एवार्थावगतिः । पौरुषेयस् त्व् अयं ग्रन्थः समाहितचेतसा प्रयत्नवता शतसाहस्रिकं संक्षेप्तुम् आचार्येण प्रणीतः, यत्राशक्यम् अनर्थकं प्रयोक्तुम् । अत आचार्याभिधानम् उन्नीयते । न तु[^३४] जालपादप्रतिषेधे ऽसति तद्विशेषं[^३५] हंसं स्वशब्देन निषेधयति । यत एतद् अपि स्मरणम् एव ।


[^३५]:
     M G: jālapāde pratiṣedhe tv asati yena tadviśeṣaṃ


[^३४]:
     M G 1st ed.: nūnaṃ

- अन्ये त्व् अन्येन जालपादस् त्व् इति प्रमादपाठः स्यात् । 

- उक्तं चैतद् इङ्गितेन चेष्टितेन महता वा सूत्रप्रणयनेनाचार्याणाम् अभिप्राया लक्ष्यन्ते । विशेषश् चात्रानुमीयते । "जालपादादि[^३६] न भक्षयेत्"इत् विवक्षते सामान्यप्रतिषेध उभयोर् अर्थवत्त्वाय । 


[^३६]:
     M G 1st ed.: anāpadi

- यत्र मांसविक्रयार्थाः पशवो हन्यन्ते सा **सूना** । आपणो मांसस्येत्य् एके । **वल्लूरं** मांसं संशोष्य चिरस्थापितम् । नखैर् विकीर्य भक्षयन्ति ते **नखविष्किराः** । मयूरबलाकादयः । "आपत्सु" (म्ध् ११.२८) इति वचनात् तु तेषां पाक्षिकी भक्ष्याप्य् अस्ति । स हि पठति "कुक्कुटो विकिराणाम्" (आप्ध् १.१७.३२) इति । न चास्य मानवस्य वचनस्य कुक्कुटोपसंहारः शक्यो वक्तुं कुक्कुटनामग्रहणस्यानर्थकप्रसङ्गात् ॥ ५.१३ ॥