+++
title = "084 न वर्धयेद्"

+++


यस्यैषा बुद्धिः- "य उक्तास् त्र्यहादयः कल्पास् तुल्यं दशाहेन विकल्प्यन्ते, न वृत्तादिव्यवस्थयेति, ततश् चिरतरकालम् अन्यस्य संभवे किम् इत्य् एकाहपक्षं नित्यस्वाध्यायाक्लेशकरं[^१९२] प्रतिपत्स्ये, दशाहम् अपाश्रयामि निष्कर्मसुखम् आसिष्ये" इति — तं प्रति सौहार्द्देन सा व्यवस्था स्पष्टीक्रियते । नैते तुल्या अपि तु व्यवस्थिता एव । व्यवस्था च प्राग् दर्शिता । अन्यथा यस्याशौचकालो विहितस् तस्य ततः कालावधिकस्य कुतो वृद्धिप्राप्तिः, येनैवम् अर्थ्वत् स्यात् । विस्पष्टार्थत्वे को दोषः ।


[^१९२]:
     J: nityasvādhyāyakleśakaraṃ

- अन्ये त्व् आहुर् अतीतेष्व् अप्य् अहःसु यावत् स्नानादिक्रिया न कृता तावन् नैव शुद्धिः । "विप्रः शुध्यत्य् अपः" (म्ध् ५.९८) इत्यादि वक्ष्यति । तत्राशुचित्वाद् अननुष्ठानेन न दुष्यामीति[^१९३] स्नानादिषु शुद्धये न प्रवर्तते । तत्रैवम् उच्यते "**न वर्धयेत्**" नातीतेष्व् अहःसु बाह्याशौचे विलम्बितव्यम् । 


[^१९३]:
     M G: anuṣṭhānena duṣyāmīti

- ये त्व् अहःशब्दो दशमस्याह्नो या रात्रिस् तस्याम् आशौचं न भवतीति, ते न सम्यङ् मन्यत इत्य् उक्तम् । तथा च गौतमः आशौचमध्य आशौचान्तर उत्पन्ने तच्छेषेण शुद्धिः इत्य् उक्त्वा (ग्ध् १४.६), एकस्यां रात्रौ शेषायां तयैव शुद्धिं मन्यमान आह "रात्रिशेषे द्वाभ्याम्" (ग्ध् १४.७) इति ।

- **प्रत्यूहेन् नाग्निषू क्रियाः** । अशुचित्वात् सर्वश्रौतस्मार्तक्रियानिवृत्तौ प्राप्तायाम् इदम् उच्यते । अग्निषु याः क्रियाः सायंहोमाद्यास् ता न प्रत्यूहेन् न प्रत्यस्येत् । प्रत्यूहो निर्हास अननुष्ठानम् । न च स्वयं कुर्याद् यत आह **न च तत्कर्म कुर्वाणः सनाभ्यो ऽपीति** । सनाभ्यो ऽपि नाशुचिः स्यात् किं पुनर् अन्यः । तथा गृह्यम्- "नित्यानि निवर्तेरन् वैतानवर्जं शालाग्नौ चैके" इत्य् उक्त्वा आह "अन्य एतानि कुर्युः" (पार्ग् ३.१०३२–३४) इति । न च यद् अग्न्याधानं होममात्रम् एव क्रियते, किं तर्हि साङ्गप्रयोगः, तत्रैव कर्तुर् नरस्य संभवात् प्रधानहोमस्य तु द्रव्यत्यागरूपत्वात् स्वयंकर्तृतैव । अतो होमवैश्वदेवदर्शपूर्णमासाद्या निवर्तन्ते । अन्येषां तु जपसंध्योपासनादीनां निवृत्तिर् न दर्शिता । तानि च नित्यानि । अतो अन्येषाम् एवाभ्यनुज्ञानं यतः स्मृत्यन्तरे प्रतिषिद्धम्- "होमः स्वाध्यायश् च निवर्तते" (विपु ३.१३.१८) इति । अतो नित्यकांयभेदेन व्यवस्था । काम्यं तु नैव कर्तव्यम् अशुचित्वाद् अधिकारापगमात् ।

- ननु च नित्येष्व् अपि नैवाशुचेर् अधिकारः । 

- न च शौचम् अङ्गम् । यदि विगुणं नित्यम् अनुष्ठीयते, न काम्यम् इत्य् उच्यते । 

- अथास्माद् वचनाद् भवति ।

- मैवम् । इह यद् अपि मानं तद् अस्यान्य एतानि कुर्युर् इति परकर्तृत्वम् अभ्यनुज्ञायते । तच् च विगुणत्वान् नित्येषूपपद्यते न काम्येषु । 

- वैश्वदेवे तु विवदन्ते । स्मृत्यन्तरं चोदाहरन्ति ।

- होमं तत्र न कुर्वीत शुष्कधान्यफलैर् अपि ।

- एवं यज्ञविधानं तु न कुर्यान् मृत्युजन्मनोः ॥

अतः संध्याहोमौ दर्शपूर्णमासौ सांवत्सरिकं चाश्वयुज्यादि कर्तव्यम् । उपाकरणं तु नक्षत्राश्रयम् एव, न पौर्णमास्याश्रयम् ॥ ५.८३ ॥