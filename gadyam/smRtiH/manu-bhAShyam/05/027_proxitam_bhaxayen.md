+++
title = "027 प्रोक्षितम् भक्षयेन्"

+++


अग्नीषोमीये पशौ हुतशिष्टं मांसं लक्षणया **प्रोक्षितम्** उच्यते ।

- ननु **प्रोक्षित**शब्दो यौगिक उक्षसेचन इत्य् अस्य धातोः प्रक्षालनक्रियानिमित्तकः । तथा च "प्रोक्षणीर् आसादय," "घृतं प्रोक्षणीयम्" इति, "प्रोक्षणीभिर् उद्वेजिताः स्थ" इति सर्वत्र क्रियायोगात् प्रयुज्यते । यद्य् आसेचनसाधनम्, तत्र कुतो वैदिकसंस्कारनिमित्तकानां स्वसंबन्धे पशुलक्षणाद्वारेण मांसे प्रवर्तते । मुख्यं च शब्दार्थम् अतिक्रम्य किम् इति लक्षणाश्रीयते । अतः प्रक्षालितम् उदकादिना[^६२] युक्तम् ।


[^६२]:
     M G add: māṃsaṃ kriyādinā

- सत्यम्, यद्य् अत्र वाक्यान्तराण्य् अर्थवादाश् च शेषभूता[^६३] न स्युः- "अनुपाकृतमांसानि" (य्ध् १.१७०), "असंस्कृतान् पशून् मन्त्रैः" (म्ध् ५.३६) इति । अतस् तत्पर्यालोचनयायम् एवार्थो ऽवतिष्ठते । 


[^६३]:
     M G: ceti niḥśeṣabhūtā

- यद्य् एवं तत एव सिद्धत्वात् किम् अनेन । 

- केचिद् आहुः अनुवदो ऽयम् । मांसेच्छया भक्षणस्य विधिस् तावद् अयं न भवति क्षुत्प्रतिघातार्थिनो लिप्सया प्रवृत्त्युपपत्तेः । स हि विधिर् उच्यते यः पुरुषस्य दृष्टेन प्रयोजनेन प्रवृत्ताव् असत्यां प्रवृत्त्यवबोधकः- "याविज्जीवम् अग्निहोत्रं जुहुयात्" इति । शास्त्रम् एवात्र प्रमाणम् । यत्र "अस्मिन् कृते इदम् अभिमतम् अभिनिर्वर्तते[^६४], अकृते वायम् अनर्थ आपतति" एवम् अन्वयव्यतिरेकाभ्याम् अवगम्यते तत्र शास्त्रम् एव मृग्यते । यत्र तु नायम् अन्यतो ऽवगमः[^६५] केवलागमैकगोचरः[^६६] स विधिर् इति चोच्यते । इह तु भोजने कृते पुष्टिर् उपजायते, यद् दुःखं तन् निवर्तत इति, बाला अपि स्तनपायिनो ऽनुपदिष्टम् अवयन्ति । नियमो ऽपि भवति, तद्रूपानवधारणात् । यदि तावत् प्रोक्षितं च भक्षयेद् एवेति नियमस् तदा कालविशेषावच्छेदाभावाद् आहारविहारकाला अप्य् अवसीदेयुर् अनवरतम् अश्नन्न् एवासीत, अशक्यश् चार्थ उपदिष्टः स्यात् । यथोक्तम् "अश्राद्धभोजी" इति, "यद् अहर् एव प्रत्यवेयात्" इति । महाभाष्यकारेण विधिविशेष एव च नियम उक्तः । असंभवति च विधौ कुतो नियमः । न चान्येन प्रोक्षितम् अन्येन लभ्येत । तस्माद् अयम् अनर्थः । अथ प्रोक्षितम् एवेति अप्रोक्षितं नेति परिसंख्या । न हि प्रोक्षिताप्रोक्षितोभयभक्षणस्य त्यागाद् अशनाया निवृत्तौ युगपत् पर्यायेण वा प्रवृत्त्या परिसंख्यालक्षणस्य विद्यमानत्वात् । तथाप्य् "अनुपाकृतमांसानि" (य्ध् १.१७०) इत्य् एव सिद्धम् ।


[^६६]:
     M G 1st ed.: gocarair yaḥ


[^६५]:
     M G: 'vagataḥ


[^६४]:
     M G: abhinivartate

- अन्ये त्व् अस्य पक्षस्यैवं दोषम् उपपादयन्ते । अविशेषेण[^६७] सर्वाप्रोक्षीतप्रतिषेधे[^६८] शकुनीनाम् अपि प्रतिषेधः प्राप्नोति । न च येषाम् एव प्रोक्षणं विहितं तेषां तु प्रतिविधानाद्यभावाद् इति न विशेषपरिग्रहे प्रमाणम् अस्ति । 


[^६८]:
     M G: -pratiṣedhaḥ


[^६७]:
     M G: viśeṣeṇa

- तद् अयुक्तं मन्यन्ते । एवं सति भेदेन शकुनीनां प्रतिषेधानुक्रमेण, गमकत्वात् । 

- तस्माच् छ्रुतकर्माङ्गत्वेन[^६९] नियमस्य प्रोक्षितमांसभक्षणस्यायम् अनुवाद इति युक्तं दृष्टान्ततया । यथा यज्ञे ऽवश्यं भक्षणम्, अभक्षणाच् छास्त्रातिक्रमः, एवम् उत्तरेष्व् अपि निमित्तेषु । अनुवादश् चेत् परिसंख्यापेक्षाप्य् अस्तु । गोऽव्यजमांसम् अप्रोक्षितं न[^७०] भक्षयेद् इत्य् अननैतद् अनुपाकृतानाम् एवासद्रूपम् अनूद्यते, अप्रोक्षितस्यापि ब्राह्मणकाम्यादिनिमित्तेष्व् अनुज्ञापनार्थः । 


[^७०]:
     M G 1st ed. omit: na


[^६९]:
     M G: tasmāt tacchruta-

- अन्यच् च "अनर्चितं वृथामांसम् अपि" (म्ध् ४.२१३) चातुर्थिकेन वृथामांसशब्देन एतद् अनुपरिज्ञानार्थम् इतरथा न[^७१] विज्ञायेत किं तद् वृथामांसम् इति । अथ वा एकत्र भोक्तुर् उपदेशो ऽन्यत्र कल्पयित्वा येन देवाद्यर्चनं न[^७२] कृतं तदीयं मांसम् अन्येनाप्य् अतिथ्यादिना न भोक्तव्यम् । अनधिकृतेनापि देवाद्यर्चनेन ह्य् अतिथ्यादयः परगृहे तदीयेन मांसेन देवार्चने ऽधिक्रियते । अथ कल्पयित्वा यदि कृतं तदार्हत्य् अशितुम् । द्वितीयस् तु प्रषेधो "देवान् पितॄन्" (म्ध् ५.३२) इति स्वगृहे ऽधिकृतानाम् अकृतवतां भक्षणाय । यस् तर्हि[^७३] "असंस्कृतान् पशून् मन्त्रैः" (म्ध् ५.३६) इति स[^७४] उक्तः प्रोक्षणशब्दार्थः । एवं पञ्चापि निषेधवाक्यानि पृथगर्थानि दर्शितानि ।


[^७४]:
     M G omit: sa


[^७३]:
     M G 1st ed.: bhakṣaṇādayas tarhi; G 2nd ed.: bhakṣaṇāya tarhi


[^७२]:
     M G omit: na


[^७१]:
     M G 1st ed. omit: na; G 2nd ed. places it after vṛthāmāsam api

- **ब्राह्मणानां च काम्यया** । काम्या[^७५] कामना इच्छा । काम्याशब्दः छान्दसः । 


[^७५]:
     M G omit: kāmyā

- यदा ब्राह्मणादीनाम् अप्रोक्षितानाम् इदम् अनुज्ञानम्, तदा किं पुनर् अयं नियमः । अभक्षणे शास्त्रातिक्रमः । उत प्रतिप्रसवमात्रम् । प्रतिप्रसवे भोक्तव्यं विवाहे पुनर् भोक्तव्यम् इति वचनाद् अपि प्रतिषेधाप्रवृत्तिर्[^७६] विवाहे गम्यते । 


[^७६]:
     M G 1st ed.: pratiṣedhāvṛttir

- न भोजनार्थम् आवश्यकं किं तु ब्राह्मणा यदि गरीयांसस् तदा तद्वचनातिक्रमो न युक्तः ।

- अन्ये तु "क्रीत्वादि"श्लोके (म्ध् ५.३२) ब्राह्मणानाम् इत्य् अनुवर्त्य शशादिमांसस्यापि विधिम् इच्छन्ति । यज्ञविवाहयोर् अन्यत्र च गोष्ठीभोजनादौ यदि ब्राह्मणा अर्थयन्ते तदा तेषां मांसं स्वरूपेण देवौद्देशिकया न प्रतिषिद्धम्, अवस्थाविशेषेण प्रोक्षणम् देवार्चनादीनि कर्तव्यानि । विशेषः प्रतिषिद्धः । तस्य ब्राह्मणकामनानिमित्तत अभ्यनुज्ञाता[^७७], न तु[^७८] "क्रव्यादान् शकुनान्" इत्यादेः प्रतिषेधस्य[^७९] "निवृत्तिस् तु महाफला" (म्ध् ५.११) इति कृतसंकल्पस् तस्याप्य् अनुज्ञानम् इष्यते, प्रोक्षिते ऽप्रोक्षिते च कृतार्चने ऽकृतार्चने वा ।


[^७९]:
     M G: ityāder atra pratiṣedhasyāpi


[^७८]:
     M G 1st ed.: nanu


[^७७]:
     M G: -nimitte abhyanujñāte

- **यथाविधिनियुक्त तु प्राणानाम् एव चात्यये** । मधुपर्के च श्राद्धे च नियुक्तो ऽप्रोक्षणेनापि भक्षयेत् । एष हि यथाशास्त्रं नियोगस् तत्र श्राद्धे नियमा उक्ता एव । "केतितस् तु यथान्यायम्", "कथंचिद् अप्य् अतिक्रामन्" (म्ध् ३.१८०) इति । श्राद्धं भोक्ष्य इत्य् अभ्युपत्येदम् अहं नाश्नामीति न लभ्यते वक्तुम्, अभक्ष्यम् अशुचिकरं व्याधिजननं च वर्जयित्वा, हविष्यविधानान् न भक्ष्यं यद् यद् रोचते तत् तन् नाप्रीतिकरं दीयते । अत इदं वचनं मधुपर्क एव ।

- ननु मधुपर्के नास्ति नियोगः । 

- अशितव्यं मधुपर्कार्हेणेति[^८०] नियमः, नासौ मधुपर्कस्य विधिः । स हि तत्राधिकृतो न धन्यो राजादिः । यथैव "नास्यानश्नन् गृहे वसेत्" (म्ध् ३.९५) इति गृहस्थस्य नियमो दृश्यते । एतेनावगम्यते अमतिके न दातव्यम् इति । यैस् तु कामचार एवं पूजितसमादानेन पूज्यस्याशनेन, न हि तत् तदर्थं कर्म ।


[^८०]:
     M G 1st ed.: -ārheṇa ca

- ननु चातिथ्यम् एवानित्यम् ।

- सत्यम् । दृष्टं प्रीत्युत्पादनेन[^८१] धर्मार्थम् अनुष्ठानम् । तस्य नियमोक्तधर्मार्थम् एव दातुस् तस्य हि गोर् उत्सर्गपक्षे विहितो "नामांसो मधुपर्कः स्यात्" इति । 


[^८१]:
     M G 1st ed.: vrātyutpādanena

- नन्व् आर्त्विज्ये[^८२] वचनस्यापि विषय इति चेत् । 


[^८२]:
     M G: nārtvijye

- अस्त्व् अयम् अपि पूर्ववद् अनुवादः श्राद्धे आर्त्विज्ये च ।

- ननु चार्त्विज्ये उक्तम् एव इडादिभक्षणं यजमानस्य तत्र शास्त्रनिबन्धनो नियमः, नर्त्विजाम् ।

- सत्यम् । किं तु ऋत्विजो यदि न भक्षयन्ति ते प्रवाद्यन्ते । अविदितेन अदृष्टेनापि दोषेण युज्यन्ते ।

- ननु तेषां भक्षणम् अधिकृतानाम् आस्ताम्[^८३] । न हि ते कर्मफलेन युज्यन्ते । भृत्यादिर् हि परिक्रीतो विहितान्[^८४] पदार्थान् अनुतिष्ठति । विहितश् च "यजमानपञ्चमा इडां[^८५] भक्षयन्ति" इति । तेषां भकषणतो ऽस्याभ्युपगतार्त्विज्यानां नियतं भक्षणं तदा तेनानूद्यत इति युक्तम् । न हि श्राद्धभुजाम् ऋत्विजां च भक्षणे शास्त्रीययोगः । यजमानस्यैवानुवादः किमर्थ इति चेन्, नानुवादः प्रयोजनम् अपेक्षते । किं तर्हि प्राप्तम् अस्ति चात्रोच्यते । अत्रापि यदा गोपेन गोवधपूजाभ्युपगता तदावश्यम् अशितव्यम् । तदनुग्रहार्थम् असौ मधुपर्कपूजां प्रतीक्षति[^८६] । अतः पूर्वा तेन क्रिया संपादनीया । अन्यथा प्राक्रमिकस्याभावाद् अपर्पूर्णेन[^८७] मधुपरेण तदनुग्रहासम्पत्तेस् तस्मिन् प्रतिषिद्धमांसाशने मधुपर्कपूजार्त्विज्यं च प्रथमम् एवाभ्युपगन्तव्यम् । ब्राह्मणभोजने च । ब्रह्मचारिणस् तु व्रतवद् इत्य् अनुज्ञानाद् अनशनम् एव[^८८] ग्राह्यं मांसस्य ।


[^८८]:
     M G 1st ed. : anujñādānam eva; G 2nd ed.: anujñādānād aśanam eva


[^८७]:
     M G 1st ed.: prākramikaḥ syāc ca parpūrṇena; G 2nd ed: prākramikaḥ syāt na parpūrṇena


[^८६]:
     M G: pratīcchati


[^८५]:
     M G: iḍā


[^८४]:
     M G: parikrāṃtān avihitān


[^८३]:
     M G 1st ed.: bhāsatāṃ

- **प्राणानाम् एव चात्यये** । प्रकृतत्वाद् देवाद्यर्चनम् अन्तरेण अभक्ष्यमाणे व्याधिना क्षुधा भोजनान्तरासंभवे जीवनाशशङ्कायां गोऽजावि भक्षयितव्यम् । "सर्वत एवात्मानं गोपायेत्" (ग्ध् ९.३४) इत्य् एतच्छ्रुतिमूलो ऽयं नियमः । अतश् चेदृशे निमित्ते मांसम् अनश्नन्न्[^८९] आत्महा संपद्यते । आत्मवधश् च "सर्वत एवात्मानं गोपायेत्" (ग्ध् ९.३४)। "तस्माद् उ ह न पुरायुषः स्वःकामी प्रेयाद् अलोक्यं ह्य् एतद् भवति" (श्ब् १०.२.६.७) इत्यादिश्रुतिभिर् मन्त्रार्थवादैश् च तैर् दोषवान् नेति ज्ञापितः । तथाहि मन्त्रः-


[^८९]:
     M G 1st ed.: aśnann

- असुर्या नाम ते लोका अन्धेन तमसावृताः ।

- तांस् ते प्रेत्याभिगच्छन्ति ये के चात्महनो जनाः ॥ इति । (ईशु ३)

- ब्रह्मचारिणो ऽपि प्राणात्यये भक्षणम् इष्यते । तस्यैव बाल्याद्यवस्थानिमित्तं वाचनिकं प्रायश्चित्तं भविष्यतीति- "ब्रह्मचारी तु यो ऽश्नीयान् मधु मांसं कदाचन" (म्ध् ११.१५७) इति । क्षुधा तु प्राणात्ययाशङ्कायां प्रतिषिद्धमांसाशनम् अपीति व्यासः (वेसू ३.४.२८) । जाघनीनिदर्शनेनैकाहिकं चेष्यते । एतावता[^९०] अतीतव्याधौ तु न शक्यम् एतत् ज्ञातुम् अवश्यम् अशितेनानेन जीवतीति । तत्र न प्रतिषिद्धग्राम्यकुक्कुटादिमांसभक्षणम् इष्यते । प्रोक्षणदेवाभ्यर्चनरहितस्य[^९१] तु प्रकृतत्वाद् अस्त्य् अनुज्ञानम् । व्याधेश् च न केवलम् उत्पन्नस्य निवृत्त्यर्थं यावत् कृशक्षय्यातुरदुर्बालादीनां सर्वकालं मांसाशनं नियमत इष्यते । 


[^९१]:
     M G: prokṣaṇaṃ


[^९०]:
     M G 1st ed. add: kāntāraṃ

- स्त्रीमद्यनित्याः क्षयिणः श्रमव्याध्या च कर्शिताः । 

- नित्यमांसरसाहारा आतुराश् चापि दुर्बलाः ॥

अप्रोक्षितस्यापि छागमांसस्य देवताद्यर्चनं तु तैर् अवश्यं कर्तव्यम् । असंभवे तु कस्मिंश्चिद् अहनि न दोषः ॥ ५.२७ ॥