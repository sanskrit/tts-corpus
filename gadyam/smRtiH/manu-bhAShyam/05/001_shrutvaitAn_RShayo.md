+++
title = "001 श्रुत्वैतान् ऋषयो"

+++


ब्रह्मचारिगृहस्थ्योर् अध्यायत्रयेण ये धर्मा विहितास् **ताञ् छ्रुत्वा ऋषयो** मरीच्यादयो **भृगुम्** आचार्यम् **इदं** वक्ष्यमाणं वस्त्व् **अब्रुवन्** पृष्टवन्तः ।

- ननु चात्र स्नातकस्येति श्रूयते । तत्र ब्रह्मचारिग्रहणं किम् अर्थम् ।

- उच्यते । वृत्तसंकीर्तनम् एतत् । ब्रह्मचारिणो धर्मा उक्ता एव ।

- **महात्मानम् अनलप्रभवम्** इति च **भृगु**विशेषणम् । अनलाद् अग्नेः प्रभव उत्पत्तिस् यस्य तम्[^१] ।


[^१]:
     M G: tasya, and omits tam.

- ननु प्रथमे ऽध्याये "अहं प्रजाः सिसृक्षुः" (म्ध् १.३४) इत्य् अत्र मनोर् अपत्यं भृगुर् उक्तः ।

- सत्यम् । अर्थवादः । अमुत्र अग्नेः सकाशाद् भृगोर् जन्म श्रुतं तद्दर्शनेनैवम् उक्तम् । तथा च नाम निर्वचनम् । "भृष्टाद् रेतसः प्रथमम् उददीप्यत तद् असाव् आदित्यो ऽभवत् यद् द्वितीयम् आसीत् तद् भृगुः" इति । उपचारतो वैतद् उच्यते । तेजस्वितासामान्याद् अग्नेर् इव प्रसव इति । न चात्राभिनिवेष्टव्यं कतरः पक्षो युक्त इति । अनिदंपरत्वाद् अस्य शास्त्रस्य । सर्व एवायं प्रश्नप्रतिवचनसंदर्भो वक्ष्यमाणस्यान्नदोषस्य गौरवज्ञापनार्थः[^२] । परिग्रहदुष्टाद् अन्नस्वभावदुष्टं गुरुतरम् इति । संबन्धिदोषात् स्वरूपदोषो बलवान् अन्तरङ्गत्वात् ।


[^२]:
     M G 1st ed.: -ārthaṃ

- ननु च पूर्वं बहुतरं प्रायश्चित्तं श्रूयते "अमत्या क्षपणं त्र्यहम्" (म्ध् ४.२२३) इति । इदं तु "शेषेषूपवसेद् अहः" (म्ध् ५.२०) इति । तत् कथम् अस्य गुरुतरत्वम् ।

- उच्यते । लशुनाद्यपक्षम् एतत् । तेषु हि "मत्या जग्ध्वा पतेत्" (म्ध् ५.१९) इति पतितप्रायश्चित्तं भवति ॥ ५.१॥