+++
title = "059 दशाहं शावम्"

+++


सापिण्ड्यलक्षणं वक्ष्यते । **अर्वाक् संचयनाद्** इति चतुरहोपलक्षणं वक्ष्यति । "आहिताग्नेः संचयनं चतुर्थ्याम्" इति वचनम् अस्ति । अयं च विकल्पो वृत्तस्वाध्यायापेक्षो वृत्तापेक्षो वा । तथा च स्मृत्यन्तरम् ।

- एकाहाद् ब्राह्मणः शुद्धो यस् तु ब्रह्माग्निसंयुतः ।

- त्र्यहात् केवलवेदस् तु निर्गुणो दशभिर् दिनैः ॥

तत्र त्रिवेदस्याग्निमत एकाहः । द्विवेदस्य तु त्र्यहम् । निर्गुणस्य दशाहम् । गौतमेन (ग्ध् १४.४४) पठितं सद्यः शौचम् । तच् च विशेष एव ब्राह्मणस्य स्वाध्यायानिवृत्त्यर्थम् । तत्र क्रियान्तराणि- 

- उभयत्र दशाहानि कुलस्यान्नं न भुज्यते ।

- दानं प्रतिग्रहो होमः स्वाध्यायश् च निवर्तते ॥ 

इत्याद्याः क्रिया निवर्तन्ते । केवलं बहुवेदस्यागुण्यमानं प्रणश्यतीति स्वाध्यायो न निवर्तते । 

- तथा वृत्त्यपेक्षो युक्तो विकल्पः । षट्कर्मजीविनो दशाहः, त्रिबिर् अन्य इत्य् अस्य चतुरहः, द्वाभ्याम् एक इत्य् अस्य त्र्यहः । दाशाहिक आशौचे प्रतिग्रहादाव् अनधिकारात् प्राणयात्रैव दुर्लभा । 

- ये तु "वयांसि चत्वारि, चत्वारश् चाशौचकालाः, अतो यथावयो यथासंख्येन संबन्धः," तेषां दन्तजाते दशाहः प्राप्नोति, उपनीते तु मृते एकाह एव । 

- तत्र स्मृत्यन्तरसमाचारविरोधः । 

- अथ विरोधपरिहारार्थं प्रातिलोम्येन संबन्धः क्रियते । "उपनीते दशाहः कृतमुण्डे चतुरहः त्र्यहो दन्तजाते एकाहो ऽनुजात" इति । 

- अत्रापि "निवृत्तचौडकानां त्रिरात्रात्" इति विरोधेन विकल्पो युक्तः, स्वशब्देन त्रिरात्रस्यानुविधानात्, चतुरहस्य वृत्तिभेदेन संचयभेदेन विषयत्वसिद्धेः । स्मृत्यन्त्रेणैवम् एकवाक्यता भवति एकाहाद् इत्यनेन । अन्यथा वयोभेदेन विकल्पे व्याख्यायमाने वृत्तस्वाध्यायापेक्षो मानवे शास्त्रे केन विकल्पो लभ्यते ।

- अतो गौतमवचनाद् यस्य प्रात्यहिकेन प्रतिग्रहेण विनापि वृत्तिर् अस्ति कुसूलधान्यादेस् तस्य बहुस्वाध्यायस्य स्वाध्यायाध्ययनमात्रे सद्यःशुद्धिः । ये ऽपि त्र्यहदयः कल्पास् तत्रापि त्र्यहैहिकादीनां तावन्मात्र एव विशुद्धिर् वृत्त्यर्थे प्रतिग्रहे ऽनेनैव गौतमदर्शनेन । अन्यथा ब्राह्मणस्य स्वाध्यायिन इत्य् एवावक्ष्यत् न स्वाध्यायानिवृत्त्यर्थम् इति । 

- अतो यद्य् अप्य् अविशेषेणैकाहाच् छुद्धिर् इत्यादि श्रुतम्, तथापि नियतक्रियाविषयं विज्ञ्ēयम् । येन नित्यवद् ब्राह्मणस्य दशाहम् आह "शुद्ध्येद् विप्रो दशाहेन" इति (म्ध् ५.८२) । न ह्य् अन्यत् पुनर्वचने प्रयोजनम् अस्ति । तस्माद् विकल्पो ऽयं युक्तेन मार्गेण व्याख्येयः । यत्र पुनर् बालादौ सद्यःशौचम्, निवृत्तमुण्डकादौ त्रिरात्रम्, तत्र विकल्पाभावात् सर्वक्रियासु शुचित्वम् ॥ ५.५९ ॥