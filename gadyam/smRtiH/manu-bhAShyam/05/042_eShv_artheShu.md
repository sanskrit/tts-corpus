+++
title = "042 एष्व् अर्थेषु"

+++


**मधुपर्को** व्याख्यातः । तत्र गोवधो विहितः । **यज्ञः** ज्योतिष्टोमादिः । तत्र संस्थैकादशिन्यादिपशुवधो निरूढपशुवधादिः स्वतन्त्र एव च[^१२१] । **पितृदैवतं** पितरो देवता यस्मिन् कर्मण्य् अष्टकादौ, न तु श्राद्धम् । तद् धि सिद्धेन मांसेन विहितम्, न च पशुवधश् चोदितः । न चेदम् एव विधायकं युक्तम्, उत्पत्तौ श्राद्धस्य हिंसाया अचोदितत्वात्, अस्य च विस्पष्टविधानाद् अष्टकापशुवधेनापि नेतुं शक्यत्वात्, विधित्वे चास्य मूलकल्पनाप्रसङ्गात्, विध्यन्तरशेषतायाश् च वक्ष्यमाणत्वात् । येषां[^१२२] तु मतं पितॄणां देवतानां च कर्म महायञ्जादि । "ब्राह्मणैर् वध्याः । । । भृत्यानां चैव वृत्त्यर्थम्"[^१२३] (म्ध् ५.२२) आपदि पशुहिंसनम् अप्राप्तं प्राणात्यये ऽभ्यनुज्ञायते ॥ ५.४१–४२ ॥


[^१२३]:
     DK (5: 625) suggests adding: ityādiṣu


[^१२२]:
     DK (5: 625) suggests: anyeṣāṃ


[^१२१]:
     J G 2nd ed.: svatantram evaṃ ca