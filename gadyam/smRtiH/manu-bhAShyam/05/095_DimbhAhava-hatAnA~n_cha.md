+++
title = "095 डिम्भाहव-हतानाञ् च"

+++


**डिम्बो** बहुजनसंकुलः अशस्त्रकलहो वा । **आहवः** संग्रामो युद्धम् । तत्र **हतानां** सद्यः शौचम् । **विद्युद्** अशनिः एतद् व्याख्यातम् । **पार्थिवः** पृथिव्या ईश्वरश् चातुर्वर्ण्यस्य यः कश्चित् । **ब्राह्मणार्थे गवार्थे च** युद्धाद् अन्यत्रापि जलाग्निदंष्ट्रिहतस्य । **यस्य चेच्छति पार्थिवः** स्वकार्यार्थपरिपालनाधिकृतस्य ॥ ५.९४ ॥

_कुत एतत् । यतो राज्ञां परिपालन एवाशौचनिवृत्तिस् तत्र कुतो ऽन्यस्याविशेषेण तदिच्छया विनिवृत्तिः स्यात् ।_