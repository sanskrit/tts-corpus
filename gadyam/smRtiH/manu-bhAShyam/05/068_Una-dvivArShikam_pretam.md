+++
title = "068 ऊन-द्विवार्षिकम् प्रेतम्"

+++


ऊने असंस्कृतस्य द्वे वर्षे यस्य जातस्य गते, स उच्यते **ऊनद्विवार्षिकः** । तं **प्रेतं बान्धवा** **बहिर्** ग्रामं **निदध्युर्** भूमौ निखातायां स्थापयेयुः । स्मृत्यन्तरे "निखनेत्" (य्ध् ३.१) इति पठ्यते । **अलंकृत्य** प्रेतालंकारैः । ऊनद्विवर्षे ऽपि श्रूयमाणो ऽलंकारः समाचारात् कृतोपनयनादाव् अपि विज्ञेयः । **शुचौ** यत्रास्थीनि भूप्रदेशे न सन्ति । अस्थिसंचयरहितत्वेन या शुद्धा तत्र निखाय स्थाप्यः । स्मशाने किलास्थीनि संचितानि भवन्ति । अत एतेन[^१७०] वचनेन ततो ऽन्यत्र निधानम् उच्यते । न पुनस् तादृशस्यास्थिसंचयो न कर्तव्य इत्य् एव वाक्यार्थः । अग्निसंस्काराभावाद् एव तदप्राप्तेः ॥ ५.६७॥


[^१७०]:
     M G: eva tena