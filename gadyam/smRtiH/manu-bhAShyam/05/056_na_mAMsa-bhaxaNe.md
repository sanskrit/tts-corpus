+++
title = "056 न मांस-भक्षणे"

+++


"प्राणस्यान्नम्" (म्ध् ५.२८) इत्य् अत आरभ्य यावद् अयं श्लोको ऽर्थवादसंघात एव । द्वित्राः श्लोका विधेयार्थाः[^१४३] । 


[^१४३]:
     M G: viṣayārthāḥ

- **न मांसभक्षणे दोषो** यथा "क्रीत्वा स्वयं वाप्य् उत्पाद्य" (म्ध् ५.३२) इति तथायम् अपि श्लोकः । **निवृत्तिस् तु महाफलेत्य्** एतद् अत्र श्रूयते । बहुभिर् निन्दार्थाकरैर् ईदृशः संस्कारो जातो यन् न किंचिन् मांसम् अशितव्यम् । भूतानां वृत्त्यर्थम् आह- **न मांसभक्षणे दोष** इति । देवार्चनशिष्टे ब्राह्मणकाम्यादिषु निमित्तेषु प्रागुक्तेषु न दोषः । किं तु यद्य् अशितुम्[^१४४] इच्छन्ति । निवृत्तिर् न भक्षयामीति संकपपूर्विका महाफला । फलविशेषाश्रुतेः स्वर्गः फलम् इति मीमांसकाः । 


[^१४४]:
     M G 1st ed.: kiṃcid aśitum

- एवं मद्ये क्षत्रियादीनाम्, मैथुने तु सर्ववर्णानाम्, दिवोदक्यापर्वकालाद् अन्यत्र । अल्पस्व् अल्पा प्रवृत्तिर् एषा शास्त्रीया । भूतानां शरीरस्थितिहेत्वर्था प्रवृत्तिः । तथा चायुर्वेदकृत् । 

- आहारो ब्रह्मचर्यं च निद्रा चेति त्रयं मतम् ।

- मादकं च स्त्रियश् चैव ह्य् उपस्तम्भनम् आयुषः ॥ इति ।

- यस् तु तेन विनापि शक्नोति जीवितुं तस्य **निवृत्तिर् महाफला** । प्रदर्शनार्थं चैतत् । अशिष्टाप्रतिषिद्धविषयाणाम् अन्यासाम् अपि निवृत्तीनाम् एवम् एव । यत्र विधानं पुरुषस्य प्रवर्तमानस्य प्रीत्यतिशयोत्पत्तिप्रयोजनम् अनिन्द्यम्, गर्हेत वा यतो निवृत्तिः फलाय, यथा मध्वशनं संपन्नभोजनं राङ्कवं परिधानम् इत्य् एवमादि । तथा च शिष्टसमाचारः । व्यासश् च भगवान् एवम् आह । ये तु संसक्तितो ऽशिष्टाप्रतिषिद्धा अपि यथा हसितकण्डूयनादयस् ततो निवृत्तिर् धर्माय ॥ ५.५६ ॥