+++
title = "086 आचम्य प्रयतो"

+++


अशुचयः संनिधानात् पूर्वोक्ता एव । सूर्यदैवत्या मन्त्राः **सौराः** "उद् उ त्यं जातवेदसम्" (र्व् १.५०.१) इत्यादयः । **पावमाण्यः** दाशतयीषु नवमे मण्डले ऽधीताः "स्वादिष्टया" इत्याद्याः (र्व् ९.१.१) । **यथोत्साहं शक्तित** इति च एक एवार्थः । वृत्तवशाच् छब्दद्वयं पठितम् । बहुवचननिर्देशात् त्रित्वसंख्यावश्यं कर्तव्या । परतस् तु यदि गुरुतरकार्यात्ययो न भवति तदा कर्तव्य एव जपः । मन्त्रग्रहणात् पावमानीर् इति च ऋचाम् उपादानाद् असमाप्ते ऽपि सूक्ते त्रिभ्य ऊर्ध्वं भवत्य् एव शुद्धिः । श्वाप्य् अत्र प्रक्षेप्तव्यः । सो ऽप्य् अशुचिर् एव । पठितं च गौतमीये ऽस्मिन्न् एव वर्गे- "शुनश् च । यद् उपहन्याद् इत्य् एके" इति (ग्ध् १४.३२–३३) । **प्रयतः** अनन्यमना मन्त्रदेवतादिध्यानपरः । अथ वा **प्रयतो** देवतादिपूजाप्रवृत्तो यदा पश्येत् तदैव कुर्यान् नान्यदेति ॥ ५.८५ ॥