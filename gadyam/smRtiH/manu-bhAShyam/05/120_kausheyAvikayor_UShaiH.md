+++
title = "120 कौशेयाविकयोर् ऊषैः"

+++


**ऊषाः** काञ्चनमृदः । **अरिष्टका**दयः प्रसिद्धाः । स्नेहादिलेपे सत्य् उदकेन तेषां द्रव्याणां चूर्णसंमिश्रेण[^२५३] लेपनोच्छेदनादि कर्तव्यम् । **कौशेयः** पट्टविशेषः । एवम् **अंशुपट्टम्** आविकम् ऊर्णामयं तस्य हारीतेनोक्तम् "आदित्येनोर्णामयानाम्" । तन् नित्यं प्रध्रियमाणानाम् अनेकपुरुषस्य शरीरसंस्पर्शे द्रष्टव्यम्, नान्यस्मिन्न् उपघाते । वासस्त्वादेः तेषां केवलयोः प्रोक्षणप्रक्षालनयोः प्राप्तयोः स्नेहादिलेपापकर्षणे अतिदिश्येते । **क्षौम**ग्रहणं शाणादीनाम् अपि प्रदर्शनार्थम् ॥ ५.११९ ॥


[^२५३]:
     M G 1st ed. add: na