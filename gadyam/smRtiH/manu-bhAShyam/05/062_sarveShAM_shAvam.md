+++
title = "062 सर्वेषां शावम्"

+++


**एवम्** एतत् सपिण्डानां **जनने** । यथैव दशाहादयः कल्पाः षट्कर्मादिवृत्त्यपेक्षया स्वाध्यायाल्पमहत्वापेक्षया च व्यवस्थिता मरणे, तथैव **जनने ऽप्य्** आशौचमात्रम् अतिदिश्यते कालानवच्छिन्नम् । सामर्थ्याच् चागृह्यमाणविशेषतया तत्संबन्धसकललाभः । कालावच्छिन्नातिदेशे तु एकेनैव मुख्यत्वाद् दशाहेन संबन्धः स्वाध्यायादिष्व् स्यात् । यदि वा पाठप्रत्यासत्त्या[^१६४] दशाहाद्यपेक्षया एकाहेन एकेनैव[^१६५] च निराकांक्षीकृतत्वाद् अन्यैस् त्र्यहादिभिर् न संबन्धः स्यात् । तत्रेयं स्मृतिर् अविशेषेण वृत्तस्वाध्यायापेक्षायां व्यवस्थायां मृतसूतकयोर् विदधती, जनने गुणाद्यनपेक्षया जातिमात्रे स्थाप्यमाना, विरुध्येत[^१६६] । समाचारश् च बाधितः स्यात् ।


[^१६६]:
     M G 1st ed.: virudhyate


[^१६५]:
     M G 1st ed.: śakyenaiva


[^१६४]:
     M G 1st ed.: svādhyāyādiṣv apāṭhaprattyāsattyā

- ननु एवं स्त्रीणाम् अपि त्र्यहैकाहादयः कल्पाः सूतिकानां प्राप्नुवन्ति समाचारविरोधिनः । 

- अत्रोच्यते । यद्य् अयं विकल्पः स्यात् तद् एवम्[^१६७] । व्यवस्थित एवासीत् कल्पः । तथा हि **तु**शब्द उपपन्नतरो भवति । 


[^१६७]:
     M G 1st ed.: eva

- **सूतक**शब्दश् च नाशौचे वर्तते । लक्षणया सूतकसंबन्ध्य् अशौचं लक्षयेत् । लक्षणायाः साहचर्याद् अस्पृश्यतैव लक्षयितुं युक्ता । यदि च सर्वम् आशौचम् अभिप्रेतं स्याद् आशौचग्रहणम् एवाकरिष्यत् "अशौचं मातुर् एव" इति । अतश् च स्मृत्यन्तरे त्रिरात्रम् अस्पृश्यतोक्त्या इह तदभावस् तयोर् विकल्पः **सूतकं मातुर् एव** । मातापित्रोर् मातुर् एवेति पितुर् विकल्पः । **उपस्पृश्य** स्नात्वा **शुचिर् भवतीति** । उपक्रममात्रम् इदं वक्ष्यमाणेन श्लोकेन पितुर् अपि त्र्यहम् एव ॥ ५.६१ ॥