+++
title = "083 शुद्ध्येद् विप्रो"

+++


क्षत्रियादीनां प्रागुक्तवृत्ताद्यपेक्षस् त्र्यहचतुरहादिकल्पव्यावृत्त्यर्थम् इदम् । ब्राह्मणे दशाहस् त्व् अनूद्यत एव । 

- अत्र त्व् इदं वाच्यम्-[^१८७] केन क्षत्रियादीनां द्वादशाहेन नियतकालाप्राप्तिर् येन कल्पान्तरव्यावृत्त्यर्थतावगम्यते । 


[^१८७]:
     M G: vākyaṃ

- इयम् एव ह्य् एषाम् इयत्कालस्य प्रापकम् । सत्य् अस्मिंस् तत्र दशाहो ऽयम् आशौचकालस् तदुपलक्षणार्थो विज्ञायते । 

- न[^१८८] च सत्य् अप्य् अस्मिंस् तस्योपलक्षणार्थता । सत्य् अपि चातुर्वर्ण्याधिकारे यस्यैव दशाह उक्तस् तस्यैवेतरे कल्पा इति । स्मृत्यन्तरे च ब्राह्मणविवक्षयैवोक्तम्- "एकाहाद् ब्राह्मणस्य स्यात् स्वाध्यायः" इत्यादि । तेषां तु स्मृत्यन्तरे यानि कल्पान्तराण्य् आम्नातानि तानि[^१८९] विकल्प्यन्ते[^१९०] । एकादशे आशौचकालः कश्चिद् विवरणकार आह-  "शुद्ध्येद् विप्रो दशाहेन" इति । अत्राहर्ग्रहणं विवक्षितम्, तेन दशम्यां रात्रौ नास्त्य् आशौचम् । ततः पूर्वेद्युर् निमन्त्रणादि युक्तम् । अग्निं चाधास्यतः पौर्वाह्णिकजागरणादिनाशौच उपक्रान्तो[^१९१] भविष्यति । 


[^१९१]:
     M G: upakrāntaṃ


[^१९०]:
     M G: vikalpante


[^१८९]:
     M G omit: tāni


[^१८८]:
     M G: nanu

- तद् अयुक्तम् । अहर्विवक्षायाम् आद्यास्व् अपि रात्रिषु न स्याद् आशौचम् । अथ "दशाहं शावम्" (म्ध् ५.५९) इति एतस्मात् तत्र भविष्यति । अत्राविवक्षायां किं प्रमाणम् । तस्माद् अहःशब्दो ऽयम् अहोरात्रवचन इति प्रदर्शितम् । तथा च पूर्वश्लोके "अहः कृत्स्नम्" (म्ध् ५.८१) इति रात्रिनिवृत्त्यर्थं कृत्स्नग्रहणम् ॥ ५.८२ ॥