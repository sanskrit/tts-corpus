+++
title = "063 आप्ताः सर्वेषु"

+++


**आप्ता** अविसंवादका यथादृष्टार्थवादिनः येषां लोको विप्रलम्भकत्वं न संभावयति, धर्मानुष्ठानपरा ये ख्याताः । **सर्वधर्मविदः** श्रौतं स्मार्तम् आचारनिरूढं च सर्वं धर्मम् — इह नरकः फलम् इह स्वर्ग इत्य् एवं निरवशेषम् — जानन्ति ते ह्य् अनृताभिधाने नरकं पश्यन्तो बिभ्यति । **अलुब्धा** उदारसत्वा न स्वल्पं धनं बहु मन्यन्ते । एकैकस्य समस्तानि दर्वाणि विशेषणानि, साक्षिक्रियायां गुणभूतत्वाद् गुणे च साहित्यस्य विवक्षितत्वात् । **सर्वेषु वर्णेष्व्** इति । सर्वकार्येषु[^२४७] न जातिनियमो ऽस्तीत्य् उक्तं भवति । यत् पुनर् जातिव्यवस्थावचनं तद् उपरिष्टाद् वक्ष्यामः । तद् एतद् उक्तं भवति । सर्वैः कार्यिभिः सर्वे वर्णा यथासंभवं साक्षिणः कर्तव्याः । **कार्येषु** ऋणादानादिषु । यथोक्तलक्षणात्[^२४८] **विपरीतांस् तु वर्जयेत्** । यद्य् अपि विशिष्टेष्व् अभिहितेषु तद्विपरीतानां प्रसङ्ग एव नास्ति तथापि लौकिको ऽयं पर्युदासः । प्रायेण हि लौकिका अन्यं विधायान्यं[^२४९] तद्विपरीतं निषेधयन्ति । तथा च भवन्ति वक्तारः — "क्रिया हि द्रव्यं विनयति नाद्रव्यम्" इति । किं चाविसंवादकत्वम्[^२५०] इह प्रधानं साक्षिलक्षणं तच् च न विधिमुखेन शक्यावसानम्, किं तु विसंवादकरणाभावमुखेन । न ह्य् अविसंवादकत्वं प्रत्यक्षदृश्यम् । तद् धि यथार्थाभिधानम् । श्रोत्रग्राह्ये च वस्तुनि कुतः प्रत्यक्षो यथार्थनिश्चयः । प्रत्यक्षत्वे हि नैव साक्ष्यवगमो ऽन्विष्यते । न च सर्वत्र परोक्षे वस्तुनि शब्दावगम्ये प्रमाणान्तरसंवादसंभवः । तस्माद् यानि भूयस्त्वेन मिथ्याभिधानकरणतया दृष्टानि तदभावनिश्चयेनाविसंवादकत्वम्[^२५१] अनुमीयते[^२५२] । अतस् तत्प्रदर्शनार्थो ऽयम् उपक्रमो **विपरीतांस् तु वर्जयेद्** इति ॥ ८.६३ ॥


[^२५२]:
     M G: anumīyante


[^२५१]:
     M G: nabhāva-


[^२५०]:
     M G: -vādakam


[^२४९]:
     M G: anyaviṣaye 'nye


[^२४८]:
     M G DK: yathokalakṣaṇāḥ


[^२४७]:
     M G add: ity arthaḥ; DK (1.252) omit: sarvakāryeṣu