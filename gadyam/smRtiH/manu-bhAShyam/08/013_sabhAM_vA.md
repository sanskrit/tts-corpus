+++
title = "013 सभां वा"

+++


अनेनार्थेन द्वयं विप्रतिषिध्यते । प्रतिपन्नाधिकारेण मिथ्यादर्शनं न कर्तव्यम् अन्येन च क्रियमाणं नोपेक्षणीयम् । तत्रोभयथा दोषः । **अब्रुवन्न्** अन्येन विपरीते ऽनुष्ठीयमाने तूष्णीम् आसीनो हस्तक्षेपेण वा शास्त्रन्यायविरुद्धं[^९१] ब्रुवन् **किल्बिषी** पापभाग् भवति । तेन नैषा प्रत्याशा कर्तव्या । द्वितीयः प्राड्विवाको मिथ्या पश्यति, स एव योज्यते[^९२], अहं तूष्णींभूत उदासीनः किम् इत्य् एनसा योक्ष्य इति । सभाप्रवेशनिषेधेन चात्र व्यवहारदर्शनाधिकारप्रतिपत्तिः प्रतिषिध्यते । **सभा वा न प्रवेष्टव्येति** । व्यवहारदर्शनाधिकारो न प्रतिपादनीय इत्य् अर्थः । प्रतिपन्नश् चेत् समञ्जसं वक्तव्यम् । अनेन त्व् अनधिकृतस्यापि यदृच्छया संनिहितस्य मिथ्यापश्यत्सु सभ्येषु विदुषस् तूणींभावं नेच्छन्ति । तथा च "नियुक्तो वानियुक्तो वा धर्मज्ञो वक्तुम् अर्हति" । अथ राजपुरुषपर्यनुयोग आशङ्क्यते किम् इत्य् अनधिकृतो ब्रवीति, ततश् च तत्प्रदेशाद् अपसर्तव्यम् । तद् इदम् उक्तम्- "दुर्बलहिंसायां चाविमोचने[^९३] शक्तश् चेत्" इति (ग्ध् २१.१९) ॥ ८.१३ ॥


[^९३]:
M G J: ca vimocane


[^९२]:
M G DK: yojayati


[^९१]:
M G: śāstrānyāviruddhaṃ; DK (1: 34): śāstrājñāviruddhaṃ