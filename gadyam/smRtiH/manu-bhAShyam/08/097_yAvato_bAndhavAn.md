+++
title = "097 यावतो बान्धवान्"

+++


द्रव्यविशेषानृताश्रयाः पापविशेषाः कूटसाक्षिण इत्य् एतत् प्रदर्शनार्थं प्रकरणम् आरभ्यते । तत्रायं श्लोकः संबोधनद्वारेणोपदिश्यमान[^३२३] आदरार्थः संपद्यते । यद् गुह्यं मिथ उपदिश्यते तद् यथाकथंचिद् भवतीत्य् अवधारितं ग्रहणं नातिगुरु इदं त्व् अतिमहाप्रयोजनम् अवहितैः श्रोतव्यम् इति ।


[^३२३]:
     M G: saṃbandho dhanadvāreṇo-

**सौम्येति** चैकवचनम् अनेकशिष्यसंनिधाने भृगाव् एव विवक्षितम् । **यस्मिन् साक्ष्य** इति व्यधिकरणसप्तमी । **यस्मिन्** द्रव्यभेदभिन्ने व्यवहारे यत् साक्ष्यं तत्र तन्निमित्तं यद् अनृतम् इत्य् एषा विषयसप्तमी । अपरा "यस्य च भावेन" (पाण् २.३.३७) इति । अथ वा द्रव्यभेदात् साक्ष्यभेदः, तत्र समानाधिकरण एव । **तावत** इति परिमाणे व्युत्पाद्यते । तत्र यत् प्रभूतनिमित्तम् अपि परिमाणं संभाव्यते, शिशून् स्त्रियो वृद्धान्[^३२४] इत्य् अतो[^३२५] विशिनष्टि- **संख्ययेति** । **अनुपूर्वश** इति सुखप्रतिपत्तये ऽनुपूर्वेण ह्य् अभिधीयमानं सुखेन प्रतीयते । आनुपूर्वी च संख्यागतात्राभिप्रेता । तस्या एव वक्ष्यमाणत्वात् "पञ्च पशु" इत्यादि" ॥ ८.९७ ॥