+++
title = "182 साक्ष्य्-अभावे प्रणिधिभिर्"

+++


पदार्थयोजनाम् इदानीम् उपसरामः । **स याच्यः प्राविवाकेन तन्निक्षेप्तुर् संनिधौ** । येन निक्षेप्त्रा[^५८०] रहसि स्थापितं साक्षिष्व् असत्सु तस्य याचमानस्य धारणको यद्य् अपह्नुते "न त्वया किंचिन् निक्षिप्तम्" इति, ततो निक्षेप्त्रा[^५८१] राजा ज्ञापितो न निक्षेपधारिण आकारं दर्शयेत् । किं तर्हि कुर्यात् । **प्रणिधिभिश्** चारैर् हिरण्यम् आत्मीयं सुवर्णं रूप्यं वान्यस्य **संन्यस्य** निक्षिप्य याचितव्यो ऽर्थनीयः द्वितीयं निक्षेपं प्राड्विवाकेन । प्राड्विवाकग्रहणं निर्णयाधिकृतपुरुषोपलक्षणार्थम् । किं साक्षाद् एव याचितव्यः । नेत्य् आह, प्रणिधीनां मुखेन । यैर् एव न्यस्तं **वयोरूपसमन्वितैः** । वयसा समन्विता[^५८२] येन बाला न भवन्ति, तेषां हि परैः प्रेरितानां मद्वञ्चनार्थो न्यास इति संभाव्यते । परिणतवयोभ्यस् तु नाशङ्का[^५८३] भवति । एवं रूपसमन्वयो व्याख्येयः । रूपम् एव कस्यचित् तादृशं भवति यस्य दर्शनाद् एव चापलं प्रतिभाति । तथा च रूपम् एतद् व्याचष्टे "भगवन् वीतरागताम्" इति । तेनैतद्[^५८४] उक्तं भवति- तादृशाः प्रणिधयः कर्तव्या येषां मद्वञ्चनार्थो ऽयम् उपक्रम इति नाशङ्कते धारणकः । **अपदेशैः** सव्याजैर् निक्षेपकारणैः । राज्ञोपद्रवग्रामगमनादिभि- "अनेन हेतुना त्वयि संप्रति निक्षिपाम्" इत्य् अनृतसंभवात् कारणकथनम् अपदेशः । एतच् च सर्वं प्राङ् निक्षेप्तुर् असंनिधौ कर्तव्यम् ॥ ८.१८२ ॥


[^५८४]:
     M G DK: tenaiva tad


[^५८३]:
     M G: nāśako


[^५८२]:
     M G: vayasāmanvitā


[^५८१]:
     M G DK: nikṣeptā


[^५८०]:
     M G DK place nikṣeptrā after sākṣiṣv asatsu