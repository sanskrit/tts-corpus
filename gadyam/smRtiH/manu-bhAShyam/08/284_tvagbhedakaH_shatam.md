+++
title = "284 त्वग्भेदकः शतम्"

+++


द्विजातीनाम् अयं परस्परापराधे, शूद्रस्य तु शूद्रापराधे, उच्यते[^२३२] । यः केवलाम् एव त्वचं भिन्द्याद् विदारयेन् न लोहितं दर्शयेत् तस्य **शतं दण्डः** । तावद् एव **लोहितदर्शने** । यद्य् अपि **त्वग्बेदम्** अन्तरेण न लोहितं दृश्यते, तथाप्य् अधिकापराधाद् अधिकदण्डे प्राप्ते शतवचनं[^२३३] नियमार्थम् ।


[^२३३]:
     M G: śatavacana-


[^२३२]:
     M G DK (1: 1804): manyate

- span style="text-decoration-underline;">अन्ये तु कर्णनासिकादेर् अपि स्रवति शोणितं बहिस्त्वग्भेदे ऽपि तदर्थम् उच्यत इत्य् आहुस् । 

तद् अयुक्तम् । अन्तर्भेदे हि महत्त्वान् महादण्डो युक्तः । तस्माद् यत्रेषत्स्रवति शोणितं तत्र शतं । शिरोभेदे तु मांसवत् ।   
**निष्क**शब्दः सुवर्णपरिमाणवाचीत्य् उक्तम् । **प्रवास्यो** **ऽस्थ्नां भेदकस्** तत्प्रयोजक इति । घञन्तेन समासं कृत्वा तं करोतीति पठितव्यः- अस्थिभेदकृद् इति । प्रवासनम् अर्थशास्त्रप्रवृत्त्या मारणम्, निर्वासनं वा । दण्डविधौ ह्य् अर्थशास्त्रश्रवणं दृश्यते । तथा हि "दशबन्धम्" इति बार्हस्पत्य औशनस्ये च प्रयोगः । निर्वासनं ब्राह्मणस्य नान्येषाम् ॥ ८.२८४ ॥