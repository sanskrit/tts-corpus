+++
title = "235 अजाविके तु"

+++


अजा चाविका च **अजाविके** । अविर् एवाविकैडका । एते **वृकैः** शृगालप्रभृतिभिः **संरुद्धे** अवष्टब्धे, न[^१०४] प्रथमपात एव हते । अस्मिंश् चान्तरे सत्य् आमोक्षणे ऽहतत्वात्, न च पाल आयाति मोक्षयितुम्, **अनायत्य्** अनागच्छति **पाले** यत् तत्र **प्रसह्य** बलेनाभिभूय **वृको हन्यात्** पालस्य स दोषः । स्वामिनो दापयितव्यः । प्रायश्चित्तं चरेत् । गोर् महत्त्वाद् गोमायुना न शक्यते संरोद्धुम् इत्य् **अजाविके** इत्य् उच्यते, न पुनस् तद्रूपम् । अतश् च बालानां गोवत्सानाम् एष एव न्यायः ॥ ८.२३५ ॥


[^१०४]:
     M G omit: na