+++
title = "075 साक्षी दृष्ट-श्रुताद्"

+++


असत्याभिधाने साक्षिणां फलदर्शनार्थम् इदम् । **दृष्टश्रुत**शब्द उपलब्धिपर्याय इत्य् उक्तम् । तस्माद् **अन्यद्** अनुपलब्धम् । तच् चेद् ब्रवीति । **आर्याः** सभ्याः सम्यक्कारिणः । तेषां **संसदि** सभायाम् **अवाङ्** अधोमुखः **नरकं**[^२८१] यामं यातनास्थानं[^२८२] गच्छति । **प्रेत्य** मृत्वा **स्वर्गाच् च हीयते** भ्रश्यति । यद् अप्य् अनेन स्वर्गारोहणिकं कर्म कृतं तद् अपि कौटसाक्ष्यपापस्य गुरुत्वात् प्रतिबध्यते । न तु स्वर्गस्य कर्मणः पापेनान्येन नाशः । स्वफलविधित्वात् कर्मणाम् अन्यत्र प्रायश्चित्तेभ्यः ॥ ८.७५ ॥


[^२८२]:
     J: yamayātanāsthānaṃ


[^२८१]:
     J add: yāti