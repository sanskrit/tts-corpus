+++
title = "076 यत्राऽनिबद्धो ऽपीक्षेत"

+++


ननु चोक्तं "समक्षदर्शनात्" (म्ध् ८.७४) इत्य् अत्र यथाकथंचिदनुभूतवतो ऽनियुक्तस्यापि साक्ष्यम् अस्तीति । तत्र किम् अनेन "यत्रानिबद्धो ऽपि" इति । को वा विशेषः । 

उच्यते । लेख्यारूढस्य व्यापारविशेषाद्युक्तं साक्षित्वं न पुनर् अनारूढस्य । आरोहणस्यानर्थक्यप्रसङ्गाद् उभयोः साक्षित्वे[^२८३] । अत एताम् आशङ्काम् अपनेतुम् इदम् उच्यते । पूर्वस् तु श्लोको यत्रानुकाः[^२८४] साक्षिणः । अयं तु यत्र ससाक्षिकं लेख्यम् ।  
**अनिबद्धो** लेक्यम् अनारूढो ऽपीत्य् अर्थः । ईक्षणश्रवणे व्याख्याते । शेषं सुबोधम् ॥ ८.७६ ॥