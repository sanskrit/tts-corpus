+++
title = "396 शाल्मलीफलके श्लक्ष्णे"

+++


**शाल्मली** नाम वृक्षस् तद्विकारे **फलके** । स हि प्रकृत्यैव शल्क्ष्णो[^३३६] भवति । न च वाससो ऽपि पातैर् अवयवा अस्य च्यवन्ते । ते हि च्युता वासः पाटयेयुः । न चायं जातिनियमो ऽदृष्टाय[^३३७] । तेनान्यद्[^३३८] अपि यत् काष्ठम् एवंस्वभावं तत्फलके न दोषः । **श्लक्ष्णे** ऽपरुषे च । **वासांस्य्** अन्यदीयान्य् अन्यदीयैर् **वासोभिर् न निर्हरेत्** । बद्ध्वोपरिवेष्ट्य तीर्थे प्रक्षालयितुं न नयेत् । बन्धनाद् वाससां विनाशो मा भूत् । अधिकं हि तानि पीडितानि भवन्ति । **न च वासयेत्** । अन्यदीयानि वासांस्य् अन्यस्मै न प्रयच्छेत्,[^३३९] मूल्येन[^३४०] वसनार्थं न दद्यात् । एतद् धि वासनम्- वस्ते ऽपरः, तं रजको वासयति । अश्रुतत्वाद् दण्डस्य प्रकृतमाषकयोजना कर्तव्या ॥ ८.३९६ ॥


[^३४०]:
     M G DK omit: mūlyena


[^३३९]:
     M G: anyasmai prayacchan


[^३३८]:
     M G: yenānyad


[^३३७]:
     M G: dṛṣṭo


[^३३६]:
     M G DK (1: 1709): dṛḍho