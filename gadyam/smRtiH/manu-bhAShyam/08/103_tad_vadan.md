+++
title = "103 तद् वदन्"

+++


**तद्** अन्यथापि **जानन्न् अन्यथा** **वदन् न स्वर्गाद्** भ्रश्यति । कूटम् अपि वदन् न दुष्यतीत्य् अर्थः । किं सर्वदैव । नेत्य् आह । **धर्मतो ऽर्थेषु** । धर्मेण दयादिना निमित्तेनार्थेषु व्यवहारेषु । धर्मस्य च निमित्तत्वम् उक्तम् उत्तरश्लोके दर्शयिष्यति । एतच् च न स्वमनीषिकयोच्यते । किं तर्ह्य् **एतां वाचम् वदन्ति** अस्मात् पूर्वे ऽपि स्मर्तारः[^३] । का पुनर् दैवी वाक् । ययास्मिन् निमित्ते ऽनृतं वदितव्यम् इत्य् एषा देवानां संबन्धिनी वाक् **तां** मन्वादयः श्रुत्वा **वदन्तीति** विशेषे ऽनृतप्रशंसा । 


[^३]:
     M G: 'vismartāraḥ

अन्यैस् तु पूर्वविधिशेषतयायं श्लोको व्याख्यातः । तद् एतद् गोरक्षकादिष्व् अनुयोगवाक्येषु ब्राह्मणेषु भवितव्यम् । अन्यथा ब्राःमणेषु "सत्यं ब्रूहि" (म्ध् ८.८८) इति यथा ब्राह्मणा एते कथं शूद्रवद् अनुयोज्या इति तद्विदान् अपि न दुष्यतीति यतो मन्वादयः एवंविधां वाचं वदन्ति यथैते शूद्रवद् आचरणीया[^४] इति । ते च धर्माधर्मयोः प्रमाणम् । तैश् च सत्यं वदितव्यम् । तच् च यथाविहितं तत्र स एव धर्मो यत्र वानृतं तत्रानृताभिधानम् एव धर्म इति ॥ ८.१०३ ॥