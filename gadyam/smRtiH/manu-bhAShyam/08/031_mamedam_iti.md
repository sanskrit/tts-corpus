+++
title = "031 ममेदम् इति"

+++


**यः** कश्चिद् आगत्य "**ममेदं** स्वं द्रव्यम्" **इति ब्रूयात्,** **सो ऽनुयोज्यो यथाविधि** । **अनुयोज्यः** प्रष्टव्य इत्य् अर्थः । को ऽसाव् अनुयोगविधिः । "को भवान्, किं द्रव्यं हारितम्, किंरूपम्, किंपरिमाणम्, किंसंख्याकम्, संपतितम् अपतितं वा, यदि पतितं कस्मिन् देशे, तथा कुत आगमितं त्वया" इत्य् एवं पर्यनुयोगः कर्तव्यः । स यदि संवादयति **रूपसंख्यादीन्** । रूपं प्राणिवस्त्रादिविषयं शुक्लं वस्त्रं [^१३१]गौर् वेत्येवमादि । तथा संख्या दश गावो वा युगानि वा । **आदि**ग्रहणाद् धस्तादिप्रमाणं सुवर्णादिपरिमाणं प्रकीर्णरूपकं वा । एतत् सर्वं संवादयति तदासौ स्वामी भवति । अतस् तद् **द्रव्यम् अर्हति** स्वीकर्तुम् । संवाद उच्यते- यादृशम् एकेन प्रमाणेन परिच्छिन्नं तादृशम् एव यद्य् अनेन[^१३२] परिच्छिद्यते । रूपसंख्यादिग्रहणं च प्रदर्शनार्थं स्वामित्वकारणानाम् अन्येषाम् अपि साक्ष्यादीनाम् ॥ ८.३१ ॥


[^१३२]:
     M G J: evāsyānena


[^१३१]:
     DK (4: 1340) suggests adding: śuklā