+++
title = "179 कुलजे वृत्तसम्पन्ने"

+++


प्रख्याताभिजनः **कुलजः** । यस्य पितृपितामहा विद्वांसो धार्मिका महापरिग्रहाः स्वकुलांशनिगृहीता[^५५८] नाकार्ये प्रवर्तन्ते । स हि स्वल्पाम् अपि गर्हणां सोढुम् असमर्थः । नितरां न[^५५९] च निन्दन्ति जनाः । **वृत्तं** शीलम् आचारो जनापवादभीरुता स्वाभाविकम् । **संपन्नः** तद् युक्तः । **धर्मज्ञस्** तु स्मृतिपुराणेतिहासाभ्याससंजाततदर्थावबोधः । **सत्यवादी** बहुकृत्वः कार्येष्व् अदृष्टाकार्ये[^५६०] संभाव्यमानो वृत्ताभिधानः । **महापक्षः** सुहृत्स्वजनराजामात्याद्यनुग्रहीतमहिमत्त्वेन[^५६१] दुष्टराजाधिकारिणां गम्यो न भवति । **धनी** स्वधनरक्षार्थम् अदृष्टभयाच् च न परद्रव्यापहारणे वर्तते- "अस्ति मे पर्याप्तं धनं किं परकीयेन, कथंचिज् ज्ञाते दण्ड्यः स्याम्" इति । **आर्यो** धर्मानुष्ठायी ऋजुप्रकृतिर् वा । **निक्षेपम्**[^५६२] । निक्षिप्यमाणं सुवर्णादिद्रव्यं कर्मसाधनेन घञोच्यते । निक्षिपेद् रक्षार्थं स्थापयेद् **बुधः** । एवं निक्षिपन् प्राज्ञो भवति । अन्यथा मूर्खः संपद्यते । 


[^५६२]:
     M G DK (1: 738) omits: nikṣepam


[^५६१]:
     M G: -mahimahattvena


[^५६०]:
     J omits: adṛṣṭākārye


[^५५९]:
     J omits: na


[^५५८]:
     M G J: svakulāṃśaṃ nigṛhītvā

सुहृद् भूत्वोपदिसति दृष्टम् । नायम् अदृष्टार्थो ऽष्टकादिवद् उपदेशः । ईदृशि पुरुषे निक्षिप्तस्य न विप्रलयो[^५६३] भवति, एवंविधे न निक्षिप्तम् अनेनेति शङ्का न भवति । यस् तु नग्नकितवपानशौञ्डादिः स केनचिद् आकृष्टो ऽपि मत्पित्रास्य[^५६४] हस्ते निक्षिप्तं मया चेति न शङ्कास्पदम्, सुवर्णादेर् महतो धनस्य निक्षेपधारक इति । काकणी मात्रिकेभियुज्यमाने[^५६५] भवत्य् एव ॥ ८.१७९ ॥