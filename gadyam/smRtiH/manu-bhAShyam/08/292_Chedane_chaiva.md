+++
title = "292 छेदने चैव"

+++


नासायां भवं **नास्यम्** । "शरीरावयवाद् यत्" (पाण् ५.१.६) । नासिकापुटसंयोगिनी बलीवर्दानां रज्जुर् अश्वानां खलीनं हस्तिनाम् अङ्कुशः । तस्मिन् **छिन्ने** त्रुटिते । **युगे** च **भग्ने** । रथाङ्गकाष्ठं युगम् । छिन्नं नास्यम् अस्येति बहुवृईहिणा रथ उच्यते, पशुर् वा, उभयोर् अपि साक्षात् पारंपर्येण संबन्धात् । **तिर्यक्प्रतिमुखागते** याने, तिर्श्चीनं वा प्रतीचीनं वा कथंचिद् भूवैषम्यात् पशुत्रासाद् वा यानं गच्छत्[^२५४] कथंचिद् अपराध्येन् न दुष्येत् । प्राजको हि संमुखीणाञ् छक्तो रक्षितुं तिर्यक् प्रत्यगवस्थितौ त्व् अदृश्यमानस्य कथं शक्तो रक्षितुम्[^२५५] । प्रतिमुखागतं प्रत्यगावृत्तिः ।


[^२५५]:
M G kathaṃ rakṣituṃ; J: kathaṃ rakṣatu


[^२५४]:
M G DK (1: 1808): gacchet

अन्ये तु तिर्यगागते हिंस्यमाने ऋजुगामिन्य् एव याने न[^२५६] दोषम् आहुः । प्रतिमुखं चाभिमुखं मन्यन्ते । अभिमुखागतः किम् इति चक्रिणं दृष्ट्वा पन्थानं न ददाति ।   
**अक्षचक्रे** रथाङ्गे प्रसिद्धे । **यन्त्राणि** चर्मबन्धनानि शकटकाष्ठानाम् । **योक्त्रं** पशुग्रीवाकाष्ठम्। **रश्मिः** प्रग्रहो हस्तवध्रिः[^२५७] युग्यानां संचरणनियमनार्थः । **आक्रन्द** उच्चैः शब्दो **ऽपेहीत्य्** अपसरेत्य् अर्थः । **इति**करणो भाषाप्रसिद्धतदर्थशब्दोच्चारणार्थः, न त्व् अयम् एव शब्दः प्रयोक्तव्यः । अविधेयेषु युग्येष्व् अपसरापसरेति क्रोशतः प्राजकस्य पथो नातिक्रामन् यदि हिंस्यान् न दोषः ॥ ८.२९१–९२ ॥