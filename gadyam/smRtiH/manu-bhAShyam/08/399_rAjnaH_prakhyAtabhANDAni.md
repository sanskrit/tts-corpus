+++
title = "399 राज्ञः प्रख्यातभाण्डानि"

+++


**राज्ञः** संबन्धितया **प्रख्यातानि** **यानि** **भाण्डानि** राजोपयोगितया — यथा हस्तिनः, काश्मीरेषु कुंकुमम्, प्राच्येषु[^३५५] पट्टोर्णादीनि, प्रतीच्येष्व् अश्वाः, दाक्षिणात्येषु मणिमुक्तादीनि — यद् यस्य राज्ञो विषये सुलभम् अन्यत्र दुर्लभं तत्र तस्य प्रख्यापनं[^३५६] भवति । तेन हि राजान इतरेतरं संदधते । **प्रतिषिद्धानि यानि** राज्ञा मदीयाद् देशान् नैतद् अन्यत्र नेयम् अत्रैव वा विक्रेयं यथा दुर्भिक्षे धान्यम् इत्य् एवमादीनि । **लोभान् निर्हरतो** देशान्तरं नयतो विक्रीणानस्य वा **सर्वहारं हरेत्,** सर्वहरणं सर्वहारः । अयं धनलोभान् नयतो दण्डः । राजान्तरोपायनार्थं त्व् अधिकतरः शारीरो ऽपि दुर्गावरोधादिः ॥ ८.३९९ ॥


[^३५६]:
     M G: prakṣālanaṃ; DK 1: 1706; not 4: 2330): prakhyātaṃ


[^३५५]:
     M G: kuṃkumaprāyeṣu; DK (1: 1706; not 4: 2330) omits: prācyeṣu