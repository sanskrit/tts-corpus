+++
title = "110 महर्षिभिश् च"

+++


अर्थवादो ऽयं पूर्वोक्तस्य शपथविधेः । **महर्षिभिः** सप्तर्षिप्रभृतिभिः **कार्यार्थं** संदिग्धकार्यनिर्णयार्थं **शपथाः कृताः** । अस्मिन्न् अर्थे च भगवतः कृष्णद्वैपायनस्याख्यानम् उदाहर्तव्यम् । पुष्करेषु[^८६] तेष्व् अपहारितेष्व् इतरेतरं सप्तर्षयः शेपिरे- "यस् ते हरति पुष्करं स इमां पापकृतो गतिं गच्छेत्" इत्यादि । **देवैर्** इन्द्रप्रभृतिभिः । इन्द्रो ह्य् अहिल्यां प्रत्यभिशप्तः[^८७] शापभयाद् बहुविधं शपथं चकार । **वसिष्ठश् चेति** पृथङ्निर्देशः प्राधान्यख्यापनार्थः । शपतं कृतवान् इत्य् अर्थः । उपपदाद् एव विशेषावगतेः शपतिः करोत्यर्थमात्रे वर्तते । यथा यज्ञं यजत इति स्वपोषं पुष्ट इति तथा शपथं सेप इति ज्ञेयम् । "शप उपलंभने" इति लिटि प्रथमपुरुषात्मनेपदैकवचने शेपे इति रूपम् ।


[^८७]:
     DK: pratyabhiśastaḥ


[^८६]:
     M G DK (1: 435): veśeṣeṣu

**पैजवनो** राजा बभूव । तस्मिन् काले विश्वामित्रेणाक्रुष्टो मण्डलम् अध्यगतः कामक्रोधाभ्यां संक्षुब्धाचरणो[^८८] ऽघासुरो यातुधानो ऽस्मीति शपथं गृहीतवान् । विश्वामित्रेणोक्तस् तस्य राज्ञः समक्षम् अनेनैव तत्पुत्रशतम् अशितम् एष हि रक्ष इति । ततः स उवाच । अद्यैव म्रिये यदि रक्षः स्याम् इत्य् आत्मन्य् अनिष्टाशंसनम् अत्र शपथः । पुत्रदारादिशिरःस्पर्शने एतद् अनिष्टासंशनं शपथो मन्तव्यः ॥ ८.११० ॥


[^८८]:
     M G DK: saṃśodhyacaraṇo