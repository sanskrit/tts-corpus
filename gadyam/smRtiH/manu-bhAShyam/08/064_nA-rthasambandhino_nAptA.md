+++
title = "064 नाऽर्थसम्बन्धिनो नाप्ता"

+++


तानीमानि संभाव्यमानमिथ्याभिधानकरणत्वेन पठ्यन्ते । तत्र **अर्थसंबन्धिन** उत्तमर्णाधमर्णाद्याः । उत्तमर्णा ह्य् अधमर्णवचनेन पराजीयमानास् तदानीम् एव रोषावेशवशितः[^२५३] स्तम्भयन्ति धनं प्रयादतुम् अधमर्णम् । अतो ऽसौ[^२५४] संनिहितधनिकचित्तम् अनुवर्तमानः तदनुगुणं वक्तुं शक्नोति[^२५५] । तस्माद् असौ न साक्षी । उत्तमर्णो ऽपि निर्धने ऽधमर्णे व्यवहारजयाच् च धनप्राप्तौ मह्यम् अयं प्रतिदास्यतीत्य् अनया बुद्ध्या कदाचित् तत्पक्षानुगुणं वक्तीति सो ऽप्य् असाक्षी ।


[^२५५]:
     M G DK (1:254): saṃnihitadhanatvāc cittam anuvartamānaḥ śakyate


[^२५४]:
     M G: 'tau


[^२५३]:
     M G: -vaśitāḥ

अथ वार्थः प्रयोजनं यस्य साक्षिणो विवादिभ्यां किंचित् प्रयोजनं साध्यम्, तेन वा तयोः, स उपकारगन्धान् न साक्षी । यो वा व्यवहारगतेनार्थेन समानफलः । इत्य् एवंप्रकार्**आर्थसंबन्धिनः** ।   

**आप्ता** मित्रबान्धवतया[^२५६] कार्याभ्यन्तराः पितृव्यमातुलादयः । **सहायाः** प्रतिभूप्रभृतयो । **वैरिणः** प्रसिद्धाः । **दृष्टदोषा** अन्यत्र कृतकौटसाक्ष्याः । अन्यद् वा प्रतिषिद्धम् आचरितवन्तः । **व्याध्यार्ता** रोगपीडिताः । न पुनर् ईषद्रोगिण इत्य् आर्तग्रहणम् । पीडितस्य हि क्रोधविस्मृत्यादयो मिथ्यावचने संभाव्यन्ते । **दूषिताः** पातकिनो ऽभ्यस्तोपपातकाश् च । **दृष्टदोष**ग्रहणं तु तेषाम् एव कृतनिग्रहाणां परिग्रहार्थम् । ते हि राजभिर् धृतदण्डग्राहितविनयत्वान्[^२५७] न संप्रति दूषीता भवन्ति ॥ ८.६४ ॥