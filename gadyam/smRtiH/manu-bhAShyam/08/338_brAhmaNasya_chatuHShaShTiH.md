+++
title = "338 ब्राह्मणस्य चतुःषष्टिः"

+++


**तद्दोषगुणविद् धि स** इति हेत्वभिधानाद् विदुषां दण्डो ऽयम् । यत्र खलजन एकं कार्षापणं दाप्यते तत्र विद्वान्[^१२२] शूद्रो ऽष्टगुणाम् । **अष्टभिः आपाद्यते** संबध्यते यत् **किल्बिषं** पापं तद् एवम् उच्यते । अष्टभिर् वापाद्यत आहन्यते गुण्यत इति यावत्, उभयथाप्य् अष्टगुणस्य वाचको **ऽष्टापद्य**शब्दः । एवं तद् एव द्विगुणं वैश्यस्य । स हि साक्षाद् अध्ययनज्ञानयोर् अधिकृतः । शूद्रस् तु कथंचिद् ब्राह्मणापाश्रिततत्संगत्या कियद् अपि ज्ञास्यति । क्षत्रियस् तु रक्षाधिकारदोषेण समाने विद्वत्त्वे ततो ऽपि द्विगुणं दण्ड्यते । ब्राह्मणे तु दण्डविधौ न तृप्यति । चतुःषष्टिः शतम्[^१२३] अष्टविंशं वा शतम्[^१२४] इति । तस्य हि प्रवचनम् उपदेष्टृत्वं वा, अधिकं च रक्षा[^१२५] ततो भवेत् । प्राकृतजनस्य तिर्यक्प्रख्यस्य को ऽपराधः[^१२६] । अविद्वांसो गुणदोषानभिज्ञा अकार्ये प्रवर्तन्ते । विद्वान् अपि तथैव चेद् वर्तेत हन्त हतं[^१२७] जगत्, तृतीयस्य शिक्षितुर् अभावात् । तद् उक्तं "द्वौ लोके[^१२८] धृतव्रतौ[^१२९] राजा ब्राह्मणश् च बहुश्रुतः" (ग्ध् ८.१) इति । राज्ञः पूर्वेण दण्डाधिक्यम् अनेन ब्राह्मणस्य । आधिक्यमात्राविधिश् चायं न यथाश्रुतसंख्याविधिः, ब्राह्मणदण्डे ऽनवस्थाश्रवणाद् अयं वायं वेति[^१३०] । न च विकल्पो युक्तो व्यवस्थाहेतुत्वाभावात् । तुल्यबलस्यैव विकल्पस्य परविषयाश्रयानुपपत्तेः[^१३१] । को हि राजा द्विजगुणम् उत्सृज्य चतुःषष्टिं ग्रहीष्यति । यदि परमदृष्टार्थे दण्डे[^१३२] विकल्पः, उपपद्येत । न चादृष्टार्थो ऽयम् इत्य् उक्तम् । तथा च गौतमः "विदुषो ऽतिक्रमे[^१३३] दण्डभूयस्त्वम्" इत्य् आह । तस्माद् अनवस्था विधित्वं व्याहरन्ति । न च गुणापेक्षो विकल्पो युक्तो नष्टादिश्लोकेनैव (म्ध् ८.२३२) विद्धत्वात् । अर्थवत्त्वाच्[^१३४] चात्र विध्यगतिः । स चाधिक्यविधौ लब्धालंबन इति न यथाश्रुतपरिकल्पने विकल्पने समर्थः ॥ ८.३३७–३८ ॥


[^१३४]:
M G DK: arthavādāc


[^१३३]:
M G J: 'tikrama-


[^१३२]:
J: paramadṛṣṭārtho daṇḍo


[^१३१]:
M G DK: tulyabalasyaiva viṣayasyānupapatteḥ


[^१३०]:
M G: ceti


[^१२९]:
J: dvau lokaviśrutau


[^१२८]:
M G: lokau


[^१२७]:
M G: hanta


[^१२६]:
M G: -prakhyasyāparādhaḥ


[^१२५]:
J: vādhikaṃ ca — yato rakṣā


[^१२४]:
DK (1: 1721): aṣṭaviṃśādhikaśatam


[^१२३]:
M G J: catuḥṣaṣṭiśatam


[^१२२]:
M G: tatrāvidvān