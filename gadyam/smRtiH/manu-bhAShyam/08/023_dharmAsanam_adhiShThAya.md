+++
title = "023 धर्मासनम् अधिष्ठाय"

+++


धर्मः प्रधानः यस्मिन्न् आसने भवति तद् **धर्मासनम्** । राजासने हि राज्यस्थित्यानुगुण्येनार्थम् एव प्रधानीकरोति न्यक्कृत्यापि धर्मम् । व्यवहारनिर्णये तु धर्मम् एव प्रधानं आश्रयेद् इत्य् अर्थः, न पुनर् आश्रयभेदो ऽनेन ज्ञाप्यते । **संवीताङ्गः** वस्त्रादिना स्थगितसरीरः । **प्रणम्य लोकपालेभ्य** इन्द्राद्यष्टौ लोकपालास् तान् नमस्कृत्य **कार्यदर्शनम् आरभेतेत्य्** अदृष्टार्थम् एतद् द्वयम् अङ्गसंवरणं लोकपालप्रणामश् च । **समाहितः** अनन्यचित्तः कार्यदर्शने । एवं हि दृष्टार्थं भवति । प्रणामविशेषणं वा समाहितग्रहणम् । यद्य् अप्य् अत्र किंचिद् उक्तम् एव प्रतिभाति तथापि पद्यग्रन्थत्वान् नातीव पौनरुक्त्यम् । **लोकपालेभ्य** इति चतुर्थी संप्रदाने । कथं । क्रियाग्रहणं संप्रदानसूत्रे चोदितम् "श्राद्धाय निगृह्णते" "पत्ये शेते" (पत् इ- ३३०) इत्याद्यर्थम् । न च क्रियाग्रहणं गृह्णात्यादिविषयम् एव, भाष्ये ऽनुक्तत्वात् ॥ ८.२३ ॥