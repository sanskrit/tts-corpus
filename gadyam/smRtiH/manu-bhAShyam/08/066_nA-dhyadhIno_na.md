+++
title = "066 नाऽध्यधीनो न"

+++


**अध्यधीन**शब्दो ऽत्यन्तपरतन्त्रगर्भदासादौ रूढ्या वर्तते । अन्ये तु तुल्यसंहितत्वाद् "अध्याधीनः" इति पठन्ति । अध्याधीनो बन्धकीकृतः । **वक्तव्यो** ऽनुशास्यः शिष्यपुत्रादिः, आचार्याधीनत्वात् । अथ वा कुष्ठादिना कुत्सितकायः । **दस्युः** भृतिदासः वैतनिकः "स ह्य् उपादासयति" कर्माणीति नैरुक्ते निरुक्तः । तस्य च दिवसभृतत्वान् नात्यन्तपारतन्त्र्यम् अस्तीति पृथग् उपदेशः क्रियते । कर्मजीवनत्वापत्तौ तथाविधानां जीविकोच्छेदः, लघुवृत्तित्वाच् च लोभादिसंभवेनाप्रत्ययिततापि । चौरस्य तु शब्दान्तरोपादानान् न **दस्यु**ग्रहणेन ग्रहणम् । कठिणहृदयो वा **दस्युः** क्रूरचेष्टः । **विकर्मकृच्** छास्त्रविरुद्धं यः कर्म करोति । यथा ब्राह्मणः क्षत्रियवृत्तिं वैश्यो वेत्यादि । **वृद्धो** वयःपरिणामाद् असंस्मृतिः । **शिशुर्** बालो ऽप्राप्तव्यवहारः । **एकः**[^२६२] त्र्यवरग्रहणेनैकस्याप्राप्तेः प्रतिषेधो द्वयोः कस्यांचिद् अवस्थायाम् अभ्यनुज्ञानार्थः, यथा त्रिहस्ताचारोपत्रे[^२६३] । यद्य् अपि तत्र तृतीयलेखको न[^२६४] भवति तथापि लेखनमात्रस्य व्यापारो न साक्षित्व इति कस्यचिद् इयम् आशङ्का स्यात् । **अन्त्यो** बर्बरचण्डालादिः, स्ववर्गाद्[^२६५] अन्यत्र । शूद्रयोनित्वेन प्राप्तस्य प्रतिषेधः । **विकलेन्द्रियो** ऽन्धबधिरादिः, शरीरपीडयोपलब्धिर् विकलत्वाच् च ॥ ८.६६ ॥


[^२६५]:
     M G DK: svadharmād


[^२६४]:
     M G DK omit: na


[^२६३]:
     DK: trihastācārapatre (perhaps attempting to correct the sandhi); could the original be trihastācāre patre?


[^२६२]:
     M G DK (1: 256): evaṃ