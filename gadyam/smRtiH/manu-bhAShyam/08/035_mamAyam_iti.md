+++
title = "035 ममायम् इति"

+++


निखातायाम् भूमौ गुप्तं स्थापितं धनं **निधिर्** उच्यते । वर्षशतिका वर्षसहस्रिकाश् च निधयो भवन्ति । तत्र यदि भूमेर् विदार्यमाणायाः कथंचित् केनचिन् निधिर् आसाद्यते, स तु राजधनम् । तथा च गौतमः- "निध्यधिगमो राजधनम्" (ग्ध् १०.४३) इति । एतच् चास्मर्यमाणनिधातृके निधौ द्रष्टव्यम् । तस्याख्याता षष्ठं लबेतेत्य् उक्तम् । अयं तु श्लोको यत्राख्यातैव निधाता तत्पुरुषो वा पितृपितामहादिश् तद्विषयो द्रष्टव्यः । **ममायं निधिर् इति यो ब्रूयात् सत्येन** प्रमाणेन ज्ञापयेद् इत्य् अर्थः । **तस्याददीत षड्भागम्** इति । निश्चिते तत्स्वामिकत्वे राज्ञः षष्ठादिभागग्रहणम् । विकल्पश् चाख्यातृगुणापेक्षया ॥ ८.३५ ॥