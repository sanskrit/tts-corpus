+++
title = "018 पादो ऽधर्मस्य"

+++


न चैषा मनिषा कर्तव्या- "अर्थिना प्रत्यर्थिना वान्यतरस्य भूम्याद्य् अपह्रियते स एव भूम्यपहारदोषभाग् भविष्यति । वयं तु तदकारिणः किम् इति दोषवन्तः स्याम" यतस् तत् पापं चतुर्धा विभज्यते । अर्थवादश् चायम् । न ह्य् अन्यकृतस्यैनसो ऽन्यत्र गमनम् अस्ति । तेषाम् अपि मिथ्यादर्शननिषेधातिक्रमाद् उत्पद्यते पापं मिथ्यालम्बनम्, राज्ञः स्वयम् अपश्यतो ऽप्य् अधिकृतराजस्थानीयादिदोषाद् दोषवत्त्वम् । यदि वा[^१०२] राजाधिकृतो मिथ्याचरितेन ज्ञापितः, पराजितं दुष्टं न निगृह्णीते न च पुनः सम्यक् निर्णयं करोति, ततः सो ऽपि पापभाग् भवति । अधिकृतोपलक्षणार्थं वा राजग्रहणम् । यदा राजा स्वयं मिथ्या पश्यति तदा दुष्यति । यदा राजस्थानीयस् तदा तस्य दोष इत्य् अर्थः ॥ ८.१८ ॥


[^१०२]:
     M G DK (1:36) omit: vā