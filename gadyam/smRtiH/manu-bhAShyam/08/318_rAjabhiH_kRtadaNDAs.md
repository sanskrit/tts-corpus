+++
title = "318 राजभिः कृतदण्डास्"

+++


यद् उक्तं पापकारिणो निग्रहणे कर्मकृतो रक्षन्त इति तत् स्फुटयति । **धृतो** विनिपातितो[^४३] **दण्डो** येषां **राजभिस्** ते **कृत्वा पापानि** कृतपापा राजनिग्रहेण **निर्मला** निरस्तपापा भवन्ति । अपगते च पापे यद् एषां स्वर्गारोहकं[^४४] कर्म तेन स्वर्गं प्राप्नुवन्ति । महद् धि पापं शुद्धस्य कर्मणः फलस्य प्रतिबन्धकम् । **सुकृतिनो** नित्यं सुकृतकर्मकारिणः । यथा सन्तो धार्मिकास्[^४५] तद्वद् । असताम् अधर्मो नैवोत्पद्यते, एषाम् उत्पन्नो निग्रहणेन विनाशित[^४६] इति प्राक्प्रध्वंसाभावयोर् विशेषः । 


[^४६]:
     M G: vinā sthita


[^४५]:
     M G: sattrī dhārmikas


[^४४]:
     M G: svargārohikaṃ


[^४३]:
     M G: vinipātite

**मानव**ग्रहणान् न प्रकरणाच् चौराणाम् एव । **दण्ड्**अशब्दस् तु शारीरनिग्रहविषयो न हि प्रकरणम् अतिक्रामति । धनदण्डो हि राजार्थः । वृत्तिर् हि सा[^४७] राज्ञः । शारीरे तु दण्डे दण्ड्यमानार्थता न[^४८] शक्यते निह्नोतुम्, त्वक्संस्कारो हि सा[^४९] । अथेयं बुद्धिः- पालनम् एव हिंसाम् अन्तरेण न निष्पाद्यते, तच् च राजार्थम् इति कुतो मार्यमाणार्थता मारणस्य । अथ किम् पालनं न पाल्यमानार्थं दृष्टम्[^५०] एवापह्नूयते । न हि तद्राष्ट्रम् उपादेयं राज्ञैव स्वरक्षार्थं करशुल्कादिभृत्या उपादीयन्ते । अतः सुतरां रक्षोपयोगित्वे[^५१] हिंसायां न[^५२] हिंस्यमानार्थतासिद्धिः । कथं वा हिंसया विना न रक्षानिर्वृत्तिर् यदि तावद् एवमर्थं निगृह्यन्ते पुनर् अकार्यम् आवर्तयिष्यते तन्निरोधनादिनापि[^५३] शक्यते नियन्तुम् । अथ तान् निगृहीतान् दृष्ट्वा[^५४] भयाद् अन्ये न प्रवर्तयिष्यन्त इति धनदण्डेनापि शक्यते दुःखयितुम् । हन्यमानेष्व् अपि सहस्रशः प्रवर्तन्ते । तस्माद् इयं हिंसा रक्षा सती हिंस्यमानसंस्कार इति मन्तव्यम् । अतश् च करणादिछेदने[^५५] नियमः । हस्त्यादिविधिश् च दण्ड्येष्वेवादृष्टम्[^५६] आधास्यति, न राजार्थो भविष्यति । 



[^५६]:
     M G DK: daṇḍye 'dṛṣṭam


[^५५]:
     M G J: kāraṇādi-


[^५४]:
     M G: tān gṛhītvā tān dṛṣṭvā


[^५३]:
     M G: tannibodhanād api; DK: tannirodhanād api


[^५२]:
     M G DK omit: na


[^५१]:
     M G DK: -yogitvaṃ


[^५०]:
     M G DK: - ārthadṛṣṭam


[^४९]:
     M G DK: hiṃsā


[^४८]:
     M G omit: na


[^४७]:
     M G: yā

- तस्माच् छरीरदण्डे पापान् मुक्तिर् न धनदण्ड इति स्थितम् । तथा च महापातकिनां हृतसर्वस्वानाम् अप्सु प्रवेशितदण्डानां संव्यवहारपरिहारार्थम् अङ्कनं वक्ष्यति । यदि च धनदण्डेन शुध्येयुः पुनर् अङ्कनम् अनर्थकं स्यात् । 

अत्र च स्वयम् आगतस्य नानीतस्य विशेषो यः स्तेन एव[^५७] विशेषो भवतु । इदं तु सर्वं शारीरदण्डविषयम् ॥ ८.३१८ ॥