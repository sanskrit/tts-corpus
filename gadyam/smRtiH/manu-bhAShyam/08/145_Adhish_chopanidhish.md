+++
title = "145 आधिश् चोपनिधिश्"

+++


**आधिर्** उक्तार्थः । प्रीत्या भुज्यमानः **उपनिधिस्** तु वस्त्रान्तर्हितो[^२०८] न्यासः । तौ चिरकालं न स्थाप्यौ । किं तर्हि, प्राप्ते काले मोक्षणीयौ । आधेर् मोक्षणकालो[^२०९] द्विगुणीभूतं धनम् । तस्यातिक्रमस् तस्मिन्न् अपि काले ऽमोक्षणम् । उपनिधिर् अपि यावता कालेन नास्यावसरो भवति, "मदीयम् एवैतद् भोक्ताहम्" इति, स प्रत्याहरणकालः । ततो ऽधिकः कालः **कालात्ययः** । तं **नार्हतः** स न कर्तव्य इत्य् अर्थः । हेतुम् आह- **अवहार्यौ भवेतां ताव्** इति । तौ हि दीर्घकालम् अवस्थिताव् अप्रत्याह्रीयमाणाव् **अव्यवहार्याव्** इति स्थितम्[^२१०] । तस्माद् द्विगुणीभूतधने आधिमोक्षणे[^२११] प्रयतितव्यम् । सुहृदुपदेशो ऽयम्, न त्व् एवाध्युपनिध्योर्[^२१२] भूयसापि कालेनापहारः[^२१३] । यतो वक्ष्यति "आधिः सीमा बालधनम्" (म्ध् ८.१४९) इति । अतस् तस्यैवायम् अनुवादः ।


[^२१३]:
     DK (1: 386): kālena nāpahāraḥ


[^२१२]:
     M G DK (1: 386): na tv evādhau iti 


[^२११]:
     M G J DK (5: 1186): 'dhimokṣaṇe (I follow DK 1: 386)


[^२१०]:
     DK (1: 386): hāniṃ gacchataḥ (but not DK 5: 1186)


[^२०९]:
     M G J: -kāle


[^२०८]:
     M G J: śāstrāntaravad antarhito (M G antarvitto); I follow DK (1: 386); DK (5: 1186) however suggests: śāstrāntaravaśād anantarhito

अन्ये त्व् आधिविषयम् उपदेशम् इच्छन्ति । यो द्वेषेण द्विगुणीभूते धने कालं क्षपति, "तत् त्रिलाभं[^२१४] धनं नाधिकं वर्धते, न चास्याधुनान्यत्राधानविक्रयौ स्तः, इह वृद्धिम् अयं मा लभताम्" इत्य् अनेन मात्सर्येण, तत्रेदम् उच्यते **अवहार्यौ भवेतां ताव्** इति । अनया बुद्ध्यामोक्षयतः स्वाम्यम् अस्य निवर्तते । यस् तु कथंचिद् असति धने न मोक्षयति तस्य निसर्गविक्रयौ न स्त इति । अथ वापरो ऽर्थो मुखेनोपेक्षयति, परहस्तगतया[^२१५] शङ्कयोच्यते[^२१६] **अवहार्यौ भवेताम्** इति ॥ ८.१४५ ॥