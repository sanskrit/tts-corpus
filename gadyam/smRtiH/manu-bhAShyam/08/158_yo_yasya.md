+++
title = "158 यो यस्य"

+++


ऋणप्रयोगे द्विविधो[^३७९] विश्रम्भः प्रतिभूर् आधिर् वा । तत्र प्रतिभूपक्ष इदम् उच्यते । त्रिविधश् च प्रतिभूः दर्शने प्रत्यये दाने च । तत्र दर्शनप्रतिभुवम् अधिकृत्येदम् आह । **यस्य दर्शनाय प्रतिभूस् तिष्ठेद्** अमुष्मिन् प्रदेशे मयैष तव दर्शनीयः, स तथा कुर्वन् **स्वधानात् तस्य ऋणं यतेत** प्रयत्नं कुर्याद् दातुम् इति शेषः । दद्याद् इति यावत् । **ऋण**ग्रहणं व्यवहारवस्तुमात्रोपलक्षणार्थम् । तेन यावन्तो ऽर्थविषया व्यवहारे ऽनुक्राम्यन्ते,[^३८०] तद्[^३८१] वस्तु दद्याद् दर्शनेनान्यतरेणाभियुक्तः । वाक्पारुष्यसंग्रहणादौ पणपरिभाषा कर्तव्या । यदि न दर्शितं चेत् तन्मया[^३८२] दातव्यम् । अकृतायां तु परिभाषायां राजदण्डम् एव दाप्यः । शरीरे तु निग्रहे तन्निष्क्रयणं[^३८३] सुवर्णम् ॥ ८.१५८ ॥


[^३८३]:
     M G J: nigrahāntaṃ vikrayaṇaṃ


[^३८२]:
     M G: tanmayāṃ


[^३८१]:
     J: tat tad


[^३८०]:
     M G DK (1: 662): bhūtvānukampayante (MG: -kapayante)


[^३७९]:
     M G: dvividhe