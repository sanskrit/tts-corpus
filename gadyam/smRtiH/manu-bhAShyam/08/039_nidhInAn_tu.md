+++
title = "039 निधीनान् तु"

+++


अन्येनापि दृष्टस्य निधे राज्ञा भागः पूर्वोक्तो ग्रहीतव्य इत्य् अस्य विधेर् अर्थवादो ऽयम्- **निधीनां** हि **पुराणानाम्** इति । **धातूनाम् एव च क्षितौ-** अयं त्व् अप्राप्तविधिः । सुवर्णरूप्यादिबीजम्[^१४३] मृदः सिन्दूरकालाञ्जनाद्याश् च धातवः । सुवर्णाद्याकरभूमीर् यः खनति, यो वा पर्वतादिषु गैरिकादिधातून् उपजीवति, तेनापि पूर्ववद् राज्ञे भागो दातव्यः । **अर्धभाग्** इति अर्धशब्दो ऽंशमात्रवचनः समासनिर्देशात्, यथा ग्रामार्धो नगरार्धम् इति । नपुंसकलिङ्गस् तु समप्रविभागः । इह तु समासे लिङ्गविशेषप्रतिपत्त्यभावात् पूर्वस्य[^१४४] **च**शब्दवशात्[^१४५] षड्दशद्वादशादेर् भागस्य प्रकृतत्वात् तद्वचनो विज्ञायते । अर्धं भजत एकदेशं गृह्णातीत्य् अर्थः । अत्र हेतुः, **रक्षणाद्** इति । यद्य् अपि क्षितौ निहितस्य केनचिद् अज्ञानान् न राजकीयरक्षोपयुज्यते, तथापि तस्य बलवतापहारः संभाव्यते । अतो ऽस्त्य् एव रक्षाया अर्थवत्त्वम् । एतदर्थम् एवाह- **भूमेर् अधिपतिर् हि सः** । प्रभुर् असौ भूमेः । तदीयायाश् च भुवो यल् लब्धं तत्र युक्तं तस्य भागदानम् ॥ ८.३९ ॥


[^१४५]:
     J DK (4: 1343 – but not 1.1957) omit: caśabdavaśāt


[^१४४]:
     J: pūrvavat 


[^१४३]:
     J omits: bījam