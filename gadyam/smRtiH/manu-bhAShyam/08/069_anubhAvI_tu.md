+++
title = "069 अनुभावी तु"

+++


**अन्तर्वेश्मनि** यत् कार्यम् अतर्कितोपनतं वाग्दण्डपारुष्यसंग्रहस्तेयसाहसादिरूपम्, अरण्ये वा तादृशम् एव, शरीरे च पीड्यमाने तत्काले दस्युभिर् अन्यैर् वा यतः कुतश्चिद् गृहीतम्, यो वा धननिमित्तं प्रतिभूत्वेन स्थापितः, न च साक्षिणो लब्यन्ते न वा तावत्कालं प्रतिपालयन्ति,[^२६९] रहसि चोक्तो वार्थम् आददते अप्रकाशम् — तादृशे विषये **यः कश्चिद् अनुभावी** स साक्षित्वेन ग्रहीतव्यः । **अनुभावी** साक्षाद् द्रष्टा । **यः कश्चिद्** इति न जातिनियमः, सदृशं च तदा नास्तीत्य् आह । 


[^२६९]:
     M G DK (1: 257) read: sākṣiṇām eva sarvo rājapuruṣādikaṃ na copadravanti, and place sākṣiṇo labyante na vā tāvatkālaṃ pratipālayanti after sākṣitvena grahītavyaḥ

**अन्तर्वेश्मनीति** विरलजनोपलक्षणार्थम् । तेन शून्यदेवतायतनादीन्य् अपि विरलजनानि गृह्यन्ते । तथा **चारण्य**ग्रहणम् अस्यैवार्थस्य प्रदर्शनार्थम् । 


अन्ये तु **शरीरस्यापि चात्यय** इत्य् अन्यथा व्याख्यानयन्ति । कार्यशरीरस्यातिपाते यः कश्चित् साक्षी । यत् कार्यम् अनुष्ठीयमानम् अतिपतत्य् उत्तरकालम् अशक्यानुष्ठानं तत्र साक्षिणां जातिलिङ्गवयःसादृश्यकसंबन्धाभावादिनियमो नास्ति । एतद् एवोत्तरेण दर्शयति ॥ ८.६९ ॥