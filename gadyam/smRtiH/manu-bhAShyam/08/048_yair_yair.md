+++
title = "048 यैर् यैर्"

+++


नेहाप्राप्तार्थाद् उत्तमर्णाद् राज्ञे भागं वक्ष्यत्य् अधर्मणाद् दण्डम् । तत्र स्वभागतृष्णया राजान उपायान्तरेण धनमार्गणं धनिकानां कारयेयुर् अतस् तन्निवृत्त्यर्थम् इदम् उच्यते । **यैर् यैर्** वक्ष्यमाणैर् **उपायैः** स्वधनं पूर्वप्रयुक्तम् **उत्तमर्णो** लभेत **तैस् तैर्** **अधमर्णं दापयेत्** । **संगृह्य** स्थिरीकृत्य । अनेनैवोपायेनैतस्माद् एतल् लभ्यत इत्य् एतन् निश्चित्येत्य् अर्थः । अथ वानुकूलम् उपसान्त्वनं **संग्रहः**[^१८७] । उत्तमर्ण एव **उत्तमर्णिकः** । उत्तमं च तद् ऋणं चोत्तमर्णम् । तद् अस्यास्तीत्य् **उत्तमर्णिकः** । "अत इनिठनौ" (पाण् ५.२.११५) इति रूपम् । एवम् इतराव् अपि । सर्वधनादिषु प्रक्षेप्तव्याव् अन्यत्र वीरपुरुषको ग्राम इतिवद् बहुव्रीहिणैव सामानाधिकरण्यस्य मत्वर्थे चोक्तार्थाविशेषेण समासः । मत्वरीयश् च दुर्लभः[^१८८] । वृद्धिलाभार्थं प्रयोगविषयं धनम् ऋणम् । द्वौ च तस्य संबन्धिनौ प्रयोक्ता ग्रहीता च । प्रयोजकस्य च तद् उत्तमं भवति । स्वतन्त्रो धनदाने प्रत्यादाने च । इतरस्य सोपचयदानाद् बह्वायामत्वाच् चाधमत्वम् । व्युत्पत्तिमात्रं त्व् एतत् । रूढ्यैव त्व् एतौ प्रयोक्तृग्रहीत्रोर् वाचकौ । के पुनस् तत्रोपाया इत्येतत्प्रदर्शनार्थ उत्तरश्लोकः ॥ ८.४८ ॥


[^१८८]:
     J omits: sarvadhanādiṣu prakṣeptavyāv anyatra . . . matvarīyaś ca durlabhaḥ


[^१८७]:
     M G DK (1: 717): grahaḥ