+++
title = "299 भार्या पुत्रश्"

+++


प्राप्ता अपराधं **प्राप्तापराधाः** । **अपराधो** व्यतिक्रमः नीतिभ्रंशः । स यदा तैः कृतो भवति, तदा ताडयितव्याः । 

ताडनम् अपि हिंसेत्य् उक्तम् । सा च "न हिंश्याद् भूतानि" इति प्रतिषिद्धा, अपराधे निमित्ते भार्यादीनां प्रति-प्रसूयते । 

संबन्धि-शब्दाश् चैते ।  
या[^२८२] यस्य **भार्या** यश् च यस्य **दासः** स तेनानुशासनीयः ।  
मार्ग-स्थापनोपाय-विधि-परश् चायम्, न ताडन-विधिर् एव ।  
तेन वाग्दण्डाद्य् अपि कर्तव्यम् । अपराधानुरूपेण कदाचित् ताडनम् । 

**सोदर**-स्थाने कनीयान् पठितव्यः- **भ्राता** **तथानुजः** । स हि ज्येष्ठस्य पुत्रवत् ताडनार्हः । वैमात्रेयो ऽपि चेद् अपितृको गुणवज्-ज्येष्ट-तन्त्रश् च । सो ऽप्य् उन्मार्गगामी ताडनादि-पर्यन्तैर् उपायैर् निवारणीयः । 

**वेणुदलं** वंश-त्वक् । एतद् अप्य् उपलक्षणम्- तथा-विधानां मृदु-पीडा-साधनानां शिफादीनाम्[^२८३] ॥ ८.२९९ ॥


[^२८३]:
     M G: śiṣyādīnām


[^२८२]:
     M G DK (1: 1812) omit: yā