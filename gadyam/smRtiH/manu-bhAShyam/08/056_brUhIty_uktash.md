+++
title = "056 ब्रूहीत्य् उक्तश्"

+++


उक्तार्थ एव श्लोको ऽयं श्लोकान्तरैर् दृश्यते । पुनर्वचने च प्रयोजनम् उक्तम्- "बहुकृत्वो ऽपि पथ्यं वेदितव्यम्" इति । अक्षरार्थस् त्व् अर्थिना निःशेषिते पूर्वपक्षे प्रतिवादी "ब्रूह्य् अस्मिन् वस्तुनि" इति पृष्टो यदि न ब्रूयात्, पुनः पुनः पृच्छ्यमानो[^२१५] ऽपि । यो हि सम्यग् उत्तराभावान् मिथ्योत्तरवादित्वाद् अमुनैव मे पराजयो भवति तूष्णीभूतस्य तु मे संशय एव पराजये इत्य् अनया बुद्ध्या नोत्तरं ददाति, सो ऽपि जीयते । वक्ष्यति चात्र कालावच्छेदम् "न चेत् त्रिपक्षात् प्रब्रूयात्" (म्ध् ८.५८) इति । सद्यो ह्य् आकृष्टस्य पूर्वपक्षार्थानवबोधाद् उत्तराप्रतिपत्तेर् युक्तं कालहरणम् । अत्र च दिवसैः पञ्चभिर् दशभिर् द्वादशभिर् वा ईषद् ईषद् वदतस् त्रिपक्षसमाप्तिः, न त्व् इयन्तं कालं तूष्णीभाव एव । यश् चातो ऽधिकः कालः, "संस्थितो ऽपि कच्चित् संवत्सरं प्रतीक्षेताप्रतिभावायाम्[^२१६]" (ग्ध् १३.२८) इति, न युक्तम् आदर्तुं यतो ऽप्रतिभा[^२१७] यदि[^२१८] प्रतीक्षाकारणम् सा चेत्[^२१९] संवत्सराद् ऊर्ध्वं भवतीति किम् इत्य् अकारणम् । न चैष नियमः केनचित् प्रकारेणावगम्यते[^२२०] ऽप्रतिभावतः[^२२१] संवत्सरेण प्रतिभा भवतीति । तस्मात् तावन्त्य् एवाहान्य् उपेक्षा युक्ता यावद्भिः पूर्वपक्षार्थावधारणं भवत्य् उत्तरं च प्रतिभाति । एतच् चामुकस्य मन्दधियो ऽप्य् एतावन् मात्रैर् अहोभिर् भवतीति नाधिकं कालम् उपेक्षणीयम् । 


[^२२१]:
     M G: pratibhānavataḥ; DK: 'pratibhānavataḥ


[^२२०]:
     M G: prakāreṇa navagamyate


[^२१९]:
     M G DK (1: 195) omit: cet


[^२१८]:
     M G DK omit: yadi


[^२१७]:
     MG: 'pratibhāve


[^२१६]:
     M G: -bhāvayed


[^२१५]:
     M G: pṛcchyamāne

- पूर्वपाक्षिकस्य तु तद् अहर् एव स्वार्थविनिवेशनं युक्तम् । यत इदम् एष मे धारयतीदं वानेन ममापकृतम् इति निश्चितं तस्य भवति । स्वेच्छया ह्य् असौ प्रवर्तते । केवलं तस्मै स्वपक्षम् आवेदयते किम् इत्य् अनिश्चितः स्वार्थो भवति । उत्तरपाक्षिकस् त्व् अविदितसंबन्धस् तदानीम् एव राजपुरुषैर् आनीयमानः कथम् इव स्वपरपक्षौ निश्चिनुयात् । पक्षद्वयनिरूपणं हि तद् अस्य तदानीम् एवापतति । नान्यथोत्तरपाक्षिको भवति । तस्मात् पूर्वपाक्षिकस्य साध्ये वस्तुनि तदहःपूर्वपक्षसमाप्तिर् द्विदिवसलाभो वा । उभाव् अपि चैतौ पक्षौ स्मृत्यन्तरपरिगृहीतौ । तथा ह्य् आह-

- सुनिश्चितबलाधानः पूर्वपक्षी भवेत् सदा ।

- दशाहं द्वादशाहं वा स्वपक्षं परिशोधयेत् ॥ इति ।

तथेदम् अपरम् "ततो ऽर्थी लेखयेत् सद्यः प्रतिज्ञातार्थसाधनम्" (य्ध् २.७) ।

- या तु संवत्सरपरीक्षा सा मूलासंभवाद् अप्रमाणम् । न हि व्यवहारस्मृताव् अष्टकादिवद् वेदमूलता शक्यते वक्तुम्, अकार्यरूपत्वाद् अर्थस्य । प्रमाणान्तरविषयत्वे च तदसंभवः प्रतिपादितः । 

- एषापि त्रिपक्षोपेक्षा न सर्वत्र । यत् उक्तम्-

- साहसस्तेयपारुष्यगोऽभिशापात्यये स्त्रियाम् ।

- विवादयेत् सद्य एव कालो ऽन्यत्रेच्छया स्मृतः ॥ इति । (य्ध् २.१२)

- साहसादौ हि चिरम् उपेक्ष्यमाणे ऽपरम् आराध्नुयात्[^२२२] । अतः सद्यो विवादो विधीयते । न चात्रास्मृत्यादयो[^२२३] ऽनुक्तहेतवः संभवन्ति । साहसादिकारणं हि तदानीम् एव राजानं वेदयेत् । तीव्रसंवेगता हि तत्र भवति । वस्त्राद्यपहारेण[^२२४] तदुपेक्षायां रागशङ्का[^२२५] भवति । साक्षिणस् तत्र यदृच्छया संनिहिता अपि भवन्ति । ते हि देशान्तरं गता नमजात्यादिभिर् न विज्ञायन्ते । ततः स्वाभाविकप्रमाणाभावः ।


[^२२५]:
     M G DK: nāśāśaṅkṣā


[^२२४]:
     M G DK: vastrādyupahāreṇa


[^२२३]:
     M G DK: cātra smṛtyādayo


[^२२२]:
     M G: aparādhnuyāt

- किं च ऋणादानादिषु कदाचिद् इतरेतरं संदधते । न तत्र राज्ञो हस्तप्रक्षेपः । प्रायेण[^२२६] च संशुद्धौ नानुस्मृतिर्[^२२७] उपयुज्यते तदा कियद् दत्तम् इति । साहसकारी तु राज्ञावश्यं निग्रहीतव्य इतरेण संधीयमानो ऽपि । तस्माद् ऋणादिषु कालहरणं साहसादिषु सद्य इति स्थितम् । तद् उक्तम्-


[^२२७]:
     M G DK: smṛtir


[^२२६]:
     M G DK: krameṇa

- गहनत्वाद् विवादानाम् असामर्थ्यात् स्मृतेर् अपि ।

- ऋणादिषु हरेत् कालं कामं तत्त्वबुभुत्सया ॥ (न्स्म् मा १.३८)

यदा संकुलः पूर्वपक्षो भवति तदा गहनत्वान् न शक्यते ग्रहीतुम् । अनाकुलो विलुप्तक्रमो ऽपि गृहीतः प्रतिवचनकाले महत्वान् न शक्यते सर्वेण स्मर्तुम् इति स्मृत्यन्तरस्यार्थः । 

**उक्तं च न विभावयेत्** । साध्यं वस्तु निर्दिश्य न साधयति साधनस्याभावात्, विपक्षे वा भावात् । **न च पूर्वापरं विद्यात्** । उक्तम् एतत् । **तस्माद्** **अर्थाद्** व्यवहारवस्तुनः **स हीयते** पराजितो भवतीत्य् अर्थः ॥ ८.५६ ॥