+++
title = "332 स्यात् साहसम्"

+++


परद्रव्यापहरणं **स्तेयम्** उच्यते । धात्वर्थप्रसिद्ध्या चास्यैव कर्ता स्तेनः ।[^९८] इह तु विशेषेणायं व्यवहार इष्यते तदर्थो ऽयं श्लोकः । न परद्रव्यादानमात्रं स्तेयम्, ऋणादाननिक्षेपादिष्व् अपि स्तेयदण्डप्रसङ्गात् । संज्ञाभेदो दण्डभेदार्थः ।[^९९] 


[^९९]:
     M G add: apahnutya yat tena mayā kṛtam ity āha


[^९८]:
     M G DK (1:1691) add: tasya kartavyena

**कर्म यत् कृतं** परपीडाकरं वस्त्रोत्पाटनाग्निदाहद्रव्यापहर्णादि[^१००] । अग्निदाहे यद्य् अपि द्रव्यापहरणं नास्ति तथापि चौर्यम् एव रहसि करणाद् अपह्नवाच् च मन्यन्ते । चौर्ये हि द्रव्यविशेषाश्रयो दण्डः । सो ऽत्र न स्यात् । एवमर्थम् एव स्तेयप्रकरणोत्कर्षणम्[^१०१] ।[^१०२] **प्रसभं कर्म** इति कर्मग्रहणाद् द्रव्यापहाराद् अन्यद् अप्य् एवंकृतम् अयुक्तं साहसम् एव । कस् तर्ह्य् अग्निदाहादाव् अप्रसभं कृते दण्डः । कण्टकशुद्धौ वक्ष्यामः । अत एव संधिछेदे[^१०३] ऽसत्य् अपि द्रव्यापहरणे कण्टकशुद्धौ दण्डम् आमनन्ति । अन्यथा स्तेय एवावक्ष्यत्[^१०४] ॥ ८.३३२ ॥