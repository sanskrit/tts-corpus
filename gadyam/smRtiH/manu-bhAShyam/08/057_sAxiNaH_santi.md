+++
title = "057 साक्षिणः सन्ति"

+++


**ज्ञातारः** साक्षिणः पुरुषा **मम सन्तीत्य् उक्त्वा** यदोच्यते कथ्यताम् इति तदा तूष्णीक आस्ते — न तान् देशनामजातिभिर् विशेषणैः कथयति — तदा **एतैः** प्रयेकं पूर्वम् उक्तैः **कारणैर्** इह **हीनो ऽसौ** व्यवहाराद् भ्रष्ट इति । **धर्मस्थो** धर्माधिकरणस्थः प्राड्विवाको **निर्दिशेन्** निश्चितं ब्रूयाज् जितो ऽयम् इति । यथैव विपक्षबाधकप्रमाणावृत्त्या[^२२८] पराजय एवं स्वपक्षसाधनाभावाद्[^२२९] अपि । अभावनिश्चयश् च पुनः पुनर् अवसरे ऽनुपन्यासात् कारणान्तरस्य चानुपन्यासे ऽभावाद् इति । 


[^२२९]:
     M G: svapakṣe sādhanābhāvād


[^२२८]:
     M G: vipakṣabādhakaṃ pramāṇavṛttyā

**ज्ञातार** इति तृन्नन्तम् एव । तत्रेदम् इति द्वितीयान्तं युज्यते, "खलर्थत्ट्नाम्" (पाण् २.३.६९) इति षष्ठीनिषेधात् । **हीनं तम्** इति द्वितीयान्तः पाठः । **इति**शब्दः प्रकारार्थो द्रष्टव्यः । एभिर् उक्तैः प्रकारैर् अन्यैश् चैवंविधैर् **हीनं तन् निर्दिशेत्** । यदा तु वाक्यार्थपरामर्शः तदा हीनो ऽसाव् इति पाठः । वाक्यार्थस्य कर्मत्वाद् द्वितीयाया अभावः । 


एते पराजयहेतवः । न त्व् आकारेङ्गितादिवद् व्यभिचारिणः[^२३०] । यो हि पुनः पुनर् विचारावसरे न संनिधीयते संनिहितो नोत्तरं प्रतिवक्ति[^२३१] तत्र निश्चितम् इदं भवति नास्य जयहेतुर् अस्तीति । यदि च सर्वदैवानुत्तरवादिनं न पराजयेद् राजा ततो व्यवस्थाभङ्ग आपद्यते । पौर्वापर्यानवबोधस्[^२३२] त्व् इङ्गितादिवद् द्रष्टव्यः । यः सर्वकालं वाग्मी प्रगल्भं प्रतिपत्तिमांस् तस्येङ्गितादयो ऽन्यथाभवन्तः पराजयहेतौ प्रमाणान्तरेणानिश्चिते ऽपि लिङ्गदर्शनस्थानीया उपोद्बलका भवन्ति ॥ ८.५७ ॥