+++
title = "058 अभियोक्ता न"

+++


**अभियोक्ता** अर्थी राज्ञान्तिकं कंचन[^२३४] पुरुषम् आहूय यदि व्यवहारपदं न कथयति, तदा निष्प्रयोजनाद् **बध्यो**[^२३५] **दण्ड्यश्** **च** । दण्डबन्धने दण्डपरिमाणे च गुणवत्तां प्रत्यर्थिन आह्वानेन च हानिम् अपेक्ष्य कल्पनीयानि । अतस् तदहर् एवार्थिना विवदितव्यम् । प्रत्यर्थी तु **न चेत् त्रिपक्षाद् ब्रूयाद्** इत्य् अर्थः — तदा नासौ दण्ड्यो बन्धयितव्यो वा । किं तर्हीयता कालेनोत्तरे सत्य् अपराजित एव । **धर्मं प्रति** । धर्मत एवायं पराजयो न छलम् इत्य् अर्थः । **त्रिपक्षाद्** इति पात्रादिषु द्रष्टव्यस् तेनेकाराभावः । अर्थतत्त्वम् अस्य लोकस्यास्माभिः प्राङ् निरूपितम् ॥ ८.५८ ॥


[^२३५]:
     J: bandhyo


[^२३४]:
     M G DK: ca