+++
title = "081 सत्यं साक्ष्ये"

+++


इतः प्रभृति सत्यवचनार्थः साक्षिणाम् अनुयोगविधिः । **सत्यं** वदन् **लोकान्** स्वर्गादिलक्षणान् **अनिन्दितान्** अगर्हितान् अभिप्रेतफलभोगहेतून् लभते **साक्षी** । जातिवचनो वा **लोक**शब्दः । शुभे जन्मनि जायत इत्य् अर्थः । अस्मिंश् च जन्मनि **कीर्तिः** ख्यातिर् **अनुत्तमा**[^३००] यस्या अन्यद् उत्तमं प्रकृष्टं नास्ति, तां लभते । साधुवादो जनेनास्मै दीयते । यस्माद् **एषा** च **वाक्** सत्या सरस्वती **ब्रह्मणा** प्रजापतिना **पूजिता** ॥ ८.८१ ॥


[^३००]:
     J: kīrtiṃ khyātim anuttamām