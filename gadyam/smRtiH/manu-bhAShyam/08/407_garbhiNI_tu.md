+++
title = "407 गर्भिणी तु"

+++


द्वाभ्यां मासाभ्याम् ऋतुदर्शनस्य व्यक्तगर्भा स्त्री भवति । तस्या अनुग्राह्यत्वात् तरपणो न ग्राह्यः । **प्रव्रजितश्** चतुर्थाश्रमी । **मुनिस्** तापसः । **ब्राह्मणा लिङ्गिनो** ब्रह्मचारिणः । ब्राह्मणग्रहणं विशेषणम् । तेन बाह्यप्रव्रज्यालिङ्गधरिणां नैष विधिः । तरप्रयोजनं **तारिकं** पणादि तरनिमित्तं न दाप्याः । वृत्तानुरोधात् **तारिकम्** इति सिद्धे **तर**ग्रहणम् ॥ ८.४०७ ॥