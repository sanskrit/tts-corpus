+++
title = "001 व्यवहारान् दिदृक्षुस्"

+++


प्रजानां पालनं राज्ञो वृत्तिर् विहिता । सा चात्र ।

- शस्त्रास्त्रभृत्त्वं क्षत्रस्य वणिक्पशुकृषीर् विशः ।

- आजीवनार्थं शूद्रस्य द्विजातीनां निषेवणम् ॥ (म्ध् १०.७९)

- एवं नृपो वर्तमानो लोकानान् आप्नोत्य् अनुत्तमान् ॥ इति ।

तथा धर्मो वर्धते लोके । अन्येषाम् अपि वर्णानां क्षत्रियवृत्त्या जीविनाम् अस्त्य् एव राज्याधिकारः ।

- यः कश्चित् सर्वलोकानाम् पालकश् च नृपः स्मृतः ।

- कर्मनिष्ठा च विहिता लोकसाधारणे हिते ॥

परिपालनं च पीडापहारः । द्वयी च पीडा, दृष्टा अदृष्टा च । तत्र दुर्बलस्य बलीयसा धनहरणादिना बाध्यमाना दृष्टा पीडा । इतरस्य तु विध्यतिक्रमजनितेन प्रत्यवायेनामुत्रिकदुःखोत्पादनम् अदृष्टपीडा । प्रजा हि द्वेषमत्सरादिभिर् इतरेतरम् अयथावद् आचरन्ति, कुपथेन यान्ति, अदृष्टदोषेण बाध्येरन् । अतश् च राज्यनाशः । प्रजैश्वर्यं हि राज्यम् उच्यते । तासु विनश्यन्तीषु कस्य राज्यं स्यात् । व्यवहारादयो ऽतः ।शास्त्रदण्डेन व्यवस्थाप्यमाना न भयात् पृथक् प्रचलन्ति, तथा चोभयथापि रक्षिता भवन्ति । धनदण्डश् च राज्ञः, करशुल्कादि[^१] वा । एतदन्या[^२] धर्मिष्ठजीविका न भवतीति वृत्तिपरिक्षयाद् अपि राज्यावसादः । अतो राज्यस्थित्यर्थं व्यवहारदर्शनं कर्तव्यम् ।


[^२]:
     DK (1: 29) suggests etadanyathā


[^१]:
     DK (1: 29; 4: 1815): karaḥ śuklādi

- तद् इदानीम् उच्यते । **व्यवहारश्** चात्र वादिप्रतिवादिनोर् इतरेतराशनोद्धाराय[^३] वृत्तिर् उच्यते । अथ वा ऋणादानादयः पदार्था एव विप्रतिपत्तिविषयाः सन्तो विचारगोचरसमर्थतया कर्तव्या इति । **दिदृक्षुर्** इत्य् उक्त्वा "पश्येत् कर्याणि" (म्ध् ८.२) इति सामानाधिकरण्यम् । पुनश् च प्रत्यवमर्शः "तेषाम् अद्यम् ऋणादानम्" (म्ध् ८.४) इति । तान् पदार्थान् विचारयेद् इति संबन्धः । वक्ष्यमाणाधिकृतपुरुषाधिष्ठितः प्रदेशः **सभा** । **प्रवेशस्** तदभ्यन्तरभावः । किम् एक एव प्रविशेत् । नेत्य्[^४] आह **ब्राह्मणैः सहेति** । अथ **मन्त्रज्ञैर्** इति कस्य विशेषणम् । न तावन् मन्त्रिणः, मन्त्रित्वाद् एव सिद्धेः । न हि मन्त्रम् अजानानो मन्त्रीति शक्यते वक्तुम् । नापि ब्राह्मणानाम्, व्यवहारदर्शने ऽधिकृतानां तत्परिज्ञानम् अदृष्टाय[^५] स्यात् । 


[^५]:
     M G J: adṛṣṭaṃ na; I follow DK (1: 29).


[^४]:
     M G J: praviśec cety; I follow DK (1: 29; 4: 1815).


[^३]:
     M G J: -āśanodhārāya; I follow DK (1: 29); DK (4: 1815) suggests: -āśayoddhārāya

- अत्रोच्यते । ब्राह्मणविशेषणम् एवैतत् । ते ह्य् अमन्त्रज्ञा[^६] भूत्वा निरपेक्षम् अवधारयन्तः स्युः । अन्यथा राज्ञो ऽनर्थम् आवहेयुः । तथा हि महामत्याश्रितः कश्चिज् जनपदेन व्यवहरन् सहसा जितो यदि न दण्ड्यते धनं वावष्टभ्य न दाप्यते, तदा समत्वेन व्यवहारदर्शनं न कृतं स्यात्, पक्षपातम् अशक्तिं वास्य जनपदा मन्येरन् । अथ दण्ड्यते, महामात्यक्षोभाद् अपि प्रकृतिविकृतं स्यात् । मन्त्रज्ञास् तु सन्तः संशयितारो यदि निर्णेतव्यस्य केनचिद् अपदेशेन प्रसङ्गरोधं कृत्वा रहसि राजानं परिबोधयन्ति "अनयोर् विवादिनोर् अयं जीयते ऽयं जयतीति, व्यवहारस् त्व् अस्माभिर् न तदानीम् एव निर्णीत इति स्वामी प्रमाणम्" । तत्र राजैवं विदित्वा महामात्यम् आदेशयति "त्वदीयो मनुष्यो जीयते, मम हनिर् मा भूद् इति संप्रति निर्णयो ऽवधीरितः । त्वम् एव तथा कुरु यथैष मनुष्यः संधीयते, बाधास्य व्यपनीयते" । ते मन्त्रिणो वादेयवाक्या मनुष्याणां सर्वेषाम् अनर्थ्यां च प्रवृत्तिं प्रतिबध्नन्ति ।


[^६]:
     DK (1: 29; 4: 1815) suggests: hi mantrajñā

अन्ये तु काकाक्षिवद् उभयविशेषणम् अर्थबेदेन **मन्त्रज्ञ**पदं मन्यन्ते । यदा मन्त्रिणो विशेष्यन्ते तत्तद्धातुतत्परिज्ञानं[^७] मन्त्रज्ञानम् । ब्राह्मणपक्षे तु कार्यार्थसमभावश् च । मन्त्रिब्राह्मणानां न प्रवेशमात्रम् एव, किं तर्हि निर्णयं "पश्येत्" (म्ध् ८.२) इत्य् उत्तरत्रवाक्याद्[^८] यथायोग्यम्,[^९] इतरथा अदृष्टाय प्रवेशः स्यात् । अतो नैकाकी निर्णयं कुर्यात्, किं तर्हि तैः सह निरूप्येति ।  
**विनीतः** वाक्पाणिपादचापलरहितः । वेपतो ह्य् अनर्थः स्यात् । **पार्थिव**ग्रहणान् न क्षत्रियस्यैवायम् उपदेशः, किं तर्ह्य् अन्यस्यापि पृथिव्याम् अधिपतेर् देशेश्वरस्य, न ह्य् अन्यथा[^१०] राज्यम् अविचलितं भवतीति ॥ ८.१ ॥