+++
title = "388 ऋत्विजं यस्"

+++


यज्ञे कर्मकर **ऋत्विक्**, होतोद्गात्रादिः । यद्य् अपि वरणोत्तरकालम् आ प्रयोगसमाप्तेस् तद्व्यपदेशस् तथाप्य् अत्र प्रारब्धकर्मणोर्[^३१०] इतरेतरत्यागे न[^३११] विधिर् अयम्, किं तर्हि प्राग् वरणात् । भूतपूर्वगत्या ऋत्विग्व्यवहारः । यः प्रयोगान्तरे वृतः स एव शक्तः प्रयोगान्तरे ऽपि वरितव्यः । न केवलं पूर्ववृतस्यायम् अत्यागः, किं तर्हि तत्पित्रादिभिर् अपि । तथाहि "पूर्वो जुष्टः स्वयंवृतः" (न्स्म् ३.१०) इति नारदः । न चायम् ऐकपुरुषिको नियमः । किं तर्हि कुलधर्मो ऽयम् । तथा च महाभारते संवर्तमरुत्तीयेषु प्रपञ्चितम् । तेन तत्कुलाः[^३१२] पित्रादिभिर् ऋत्विजो वृतास् त एव वरीतव्याः । 


[^३१२]:
     M G DK: tatkusāḥ


[^३११]:
     M G DK (1:776) omit: na


[^३१०]:
     M G omit: prārabdha-

- याजनकानाम् अप्य् एष एव विधिः । तैर् अपि ते योजनीयाः । **ऋत्विजं** कृतार्त्विज्यं तत्कुलीनं वान्यं यो न वृणीत यियक्षुः, अपि त्व् अन्यं याजकम् अर्थयेत् । **शक्तं कर्मणि** यज्ञे प्रयोगज्ञम् **अदुष्टम्** अभिशंसनाङ्गवैकल्यादिभिर् दोषैर् अयुक्तम् । एवम् ईदृश एवर्त्विग् अर्थ्यमानो यदि नाङ्गीकुर्याद् याजकत्वम् **अदुष्टम्** एभिर् एव दोषैर् अनाक्रान्तं याज्यं **शक्तं** विद्वत्तया च । तादृशे त्यागे **तयोः शतं दण्डः** । ऋत्विक् शतं दाप्यो **याज्यं** त्यजन्, **याज्य ऋत्विजम्** । 

न केवलम् अयम् ऋत्विग्याजकधर्मः, शिष्याचार्ययोर् अपि । तथा च गौतमः- "अथायाजकाव्[^३१३] ऋत्विगाचार्यौ पतनीयसेवायां च हेयौ । अन्यत्र हानात् पतति" (ग्ध् २१.१२–१३) इति । दातृसंप्रदानयोर् अपि प्रतिग्रहे केचिद् धर्मम् इमम् इच्छन्ति ॥ ८.३८८ ॥