+++
title = "344 ऐन्द्रं स्थानम्"

+++


सहो बलम्, तेन वर्तते **साहसिकः** । दृष्टादृष्टदोषान् अपरिगणय्य बलमात्रम् आश्रित्य स्तेयहिंसासंग्रहणादिपरपीडाकरेषु वर्तमानः प्रकाशं पुरुषः **साहसिकः** । तद् उक्तं "स्यात् सहसम्" (म्ध् ८.३३२) इति । न स्तेयादिभ्यः पदार्थान्तरं साहसम्, किं तु प्रसह्यकारणात् तान्य् एव साहसानि भवन्ति । यद्य् अप्य् अग्निदाहवस्त्रपाटनादि तद् अपि[^१५५] द्रव्यनाशात्मकत्वात् सिद्धम् एवेति,[^१५६] तस्य निग्रहात्[^१५७] **नोपेक्षेत** न विलंबेत क्षणम् अपि, यदा गृहीतस् तदैव निगृहीतव्यः । इन्द्रस्वामिकं **स्थानं** स्वर्गाख्यम् **ऐन्द्रं** तदाभिमुख्येन प्राप्तुम् इच्छन् । अथ वा स्वम् एव राज्यपदम् ऐन्द्रम् इवेच्छन्न्[^१५८] अविच्चालित्वसामान्यम्, निग्राह्य निग्रहेण हि प्रतापानुग्रहाभ्यां प्रजा अनुप्रवर्तन्ते । तद् उक्तम् "समुद्रम् इव सिन्धवः" (म्ध् ८.१७५) इति । **यशो ऽक्षयम् अव्ययं** च । द्वे विशेष्ये द्वे विशेषणे,[^१५९] स्थानम् अव्ययं यशो ऽक्षयम् इति । अथोभयेनापि यशो विशिष्यते, क्षयो मात्रापचयः, व्ययो निरन्वयविनाशः । उभयम् अपि तन् नास्ति । न मलिनीभवति यशो न कदाचिद् विच्छिद्यते । भूतार्थवादस्तुतिर् इयम् ॥ ८.३४४ ॥


[^१५९]:
     M G DK: dvaidhaviśeṣyaviśeṣaṇe


[^१५८]:
     M G: iva gacchann


[^१५७]:
     M G: nigraho; DK: nigrahaṃ


[^१५६]:
     M G DK: siddhaiveti


[^१५५]:
     M G DK (1: 1622): sāpi