+++
title = "194 निक्षेपो यः"

+++


**य** इति निक्षिप्यमाणद्रव्यजातिनिर्देशः । **यावान्** इति परिमाणस्य । य आह- "सुवर्णम् एतस्य हस्ते मया निक्षिप्तं कांस्यं ददाति, शतं च स्थापितम् अर्धं ददाति" । स पृच्छ्यते- "किं रहस्य् उत कस्यचित् समक्षम्" इति । स चेद् आह- **कुलसंनिधौ** । कुलं साक्षिणः ।[^६१६] तत्र ते पृष्टा यदाहुस् तद् एव सत्यम् । **विब्रुवन्** विरुद्धं ब्रुवाणो दण्ड्यते । तत्रापि यदि ब्रूयात् साक्षिसमक्षं रूप्यं[^६१७] तैर् विनान्यत् स्थापितम् इति । अस्त्य् अत्र प्रमाणान्तरव्यापारणावसरः । अयम् अपि श्लोको नाधिकविध्यर्थः ॥ ८.१९४ ॥


[^६१७]:
     J: kathaṃ


[^६१६]:
     M G DK add: puruṣās