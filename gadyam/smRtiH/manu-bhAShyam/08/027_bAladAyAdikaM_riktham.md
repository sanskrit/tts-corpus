+++
title = "027 बालदायादिकं रिक्थम्"

+++


ननु च व्यवहारदर्शनं वक्तव्यतया प्रस्तुतम् । तत्र कः प्रसङ्गो बालधनरक्षायाः । 

उच्यते । विवादपदताम् एवैतद् विषयान् निवर्तयितुम् इदम् आरभ्यते[^११२] । बालधनं राज्ञा स्वधनवत् परिपालनीयम् । अन्यथा पितृव्यादिबान्धवा मयेदं रक्षणीयं मयेदम् इति विवदेरन् । न चान्यः प्रसङ्गो ऽस्ति । आशङ्क्यमानव्यवहारवच् च । न केवलेषु राजधर्मेषूपदिश्यते अतो ऽस्मिन्न् एवावसरे वक्तव्यम्[^११३] । बालो दायादो ऽस्य तद् इदं **बालदायादिकम्** । दायादः स्वाम्य् अत्रोच्यते । बालस्वामिकं धनं **तावद्** **राजा** रक्षेद् **यावद्** असौ **समावृत्तः** गुरुकुलात् प्रत्यागतः **यावद् वातीतशैशवः** अतिक्रान्तबालभावः । अयं च विकल्पः । यो गृहशैशवो भवति तदर्थम् अतीतशैशवम् उच्यते । यस् तु व्रतकः स निवृत्ते ऽपि शैशवे[^११४] आ समावर्तनात् प्रतिपाल्यधनः स्यात् । अथ वा द्विजातीनां समावर्तनम् अवधिः, अन्येषां शैशवात्ययः ॥ ८.२७ ॥