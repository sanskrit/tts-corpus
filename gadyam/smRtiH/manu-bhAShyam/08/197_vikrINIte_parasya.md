+++
title = "197 विक्रीणीते परस्य"

+++


अस्वामिविक्रयाख्यविवादपदम् इदम् अनुक्रान्तम् । **परस्य** यद् द्रव्यादि **स्वं** तच् चेद् **अस्वामी** तत्पुत्रादिर् अन्यो वा **विक्रीणीते** स्वामिनाननुज्ञातस् तं **स्तेनं** चौरं विद्यात् । यद्य् अपि यस् तस्मात् क्रीणाति स तम् अस्तेनं मन्यते । **न तं नयेत साक्ष्यं तु** । तं पुरुषं न नयेत न प्रापयेत् साक्षयं न कारयेत् साक्षिकरणे न नियोक्तव्य इत्य् अर्थः । यथा चौरस् तादृश एवासौ । स्तेनत्वाच् च न साक्षित्वम्[^६२१] । न साक्षित्व एव प्रतिषेधः । किं तर्हि सर्वासु साधुजनसाध्यासु क्रियासु । परस्वम् अननुज्ञातेन विक्रीतं क्रेतुर् न स्वं भवतीति सिद्धे साक्षिकर्मनिषेधद्वारेण प्रतिषेधो वैचित्र्यार्थः ॥ ८.१९७ ॥


[^६२१]:
     M G omit: na sākṣitvam