+++
title = "232 नष्टं विनष्टम्"

+++


**नष्टं** दृष्टिपथाद् अपेतं न ज्ञायते क्व गतम् । **विनष्टं** **कृमिभिः** । आरोहकनामानः कृमयो गवां प्रजनवर्त्मनानुप्रविश्य नाशयन्ति । **श्वभिर् हतम्**[^९८] । प्रदर्शनार्थम् एतत् । तेन गोमायुव्याघ्रादिहतानाम् एषैव स्थितिः । **विषमे** श्वभ्रदरीशिलादिसंकटादौ **मृतं** **। प्रदद्यात् पाल एव** । **हीनं पुरुषकारेण** । पुरुषकारः[^९९] पुरुषव्यापारः । पालस्य तत्र संनिधानात् वृकनिवारणं च दण्डादिना प्रवृत्तिः । तेनापेतम् । यदि व्याप्रियमाणो व्याघ्रादेर् निवारणे नैव समर्थः, सहसैव वोत्पत्य[^१००] कश्चित् पशुर् वेगेन श्वभ्रं गच्छेद् अनुगच्छतापि न शक्यः प्रत्यावर्तयितुम्, न पाले दोषः ॥ ८.२३२ ॥


[^१००]:
     M G: sahasaivotpatya


[^९९]:
     M G omit: puruṣakāraḥ


[^९८]:
     DK (1:908): śvahataṃ