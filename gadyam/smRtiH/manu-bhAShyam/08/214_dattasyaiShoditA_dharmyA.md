+++
title = "214 दत्तस्यैषोदिता धर्म्या"

+++


पूर्वेणार्धेन पूर्वविवादोपसंहारः । उत्तरेण वक्ष्यमाणोपक्रमः । **दत्तस्यैषानपक्रियोदिता** । **अपक्रिया** क्रियापायः । तस्य नञा प्रतिषेधः । दानम् एवं न चलितं भवति । एषैव दाने स्थितिर् इति यावत् । धर्माद् अनपेता **धर्म्या** । कथं प्रतिश्रुत्यादीयमाने धर्मो न पश्यतीति नैषा शङ्का कर्तव्या । एष एवात्र धर्मो यन् न दीयते दत्तं च प्रत्यादीयते । **उदिता** उक्ता । यथावच्छब्दसमुदाय एव याथातथ्ये वर्तते । सम्यङ्निरूपितेत्य् अर्थः । अथ वा यथाशब्दो योग्यतायां वर्तते- ताम् अर्हतीति वतिः कर्तव्यः । **वेतनं** भृतिः, तस्य्**आनपक्रिया** । वेतनेन स्वकर्म कुर्वतां यो धर्मः स इदानीम् उच्यत इति प्रतिज्ञा[^४९] ॥ ८.२१४ ॥


[^४९]:
     DK (1: 796) omits: vetanaṃ bhṛtiḥ . . . pratijñā