+++
title = "079 सभान्तः साक्षिणः"

+++


सभायाम् अन्तः **सभान्तः** । शौण्डादित्वात् समासः (च्ड़्। पाण् २.१.४०) । व्यवहारदेशगता उभयोर् **अर्थिप्रत्यर्थिनोः** संनिधाने ऽनुयोक्तव्या वक्ष्यमाणेन विधिना । **सान्त्वयन्** अपरुषं ब्रुवन्[^२९५] । पारुष्येण हि प्राड्विवाकाद् बिभ्यतो ऽप्रकृतिस्था न[^२९६] सर्वं स्मरेयुः, संस्कारभ्रंशहेतुत्वाद् भयस्य । प्राड्विवाको राज्ञा व्यवहारदर्शनाधिकृतो रूढ्योच्यते । यद्य् अप्य् अवयवार्थो राजन्य् अपि संभवति। पृच्छति विविनक्तीति, तथापि[^२९७] भेदेन प्रयोगदर्शनम्- "अमात्यः प्राड्विवाको वा यः कुर्यात् कार्यम् अन्यथा" (म्ध् ९.२३४) इति । पृच्छतीति प्राट्, "क्विब्वचिप्रच्छिश्रिद्रुश्रुप्रुवां दीर्घो ऽसंप्रसारणं च" इति प्राट् । विशेषेण धर्मसंकटेषु विवेक्तीति विवाटः । "कृत्यल्युटो बहुलम्" (पाण् ३.३.११३) इति । कर्तरि घञ् । "चजोः कु घिण्ण्यतोः" (पाण् ७.३.५२) इति कुत्वम् । प्राट् चासौ विवाकश् च प्राड्विवाकः ॥ ८.७९ ॥


[^२९७]:
     M G: tathā ca


[^२९६]:
     M G: 'prakṛtisthānaṃ 


[^२९५]:
     M G omit: bruvan