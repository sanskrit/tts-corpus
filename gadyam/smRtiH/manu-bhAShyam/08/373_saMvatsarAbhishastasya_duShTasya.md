+++
title = "373 संवत्सराभिशस्तस्य दुष्टस्य"

+++


**अभिशस्तस्** तत्पापकारीत्य् अभिशब्दितः । यो यस्यां स्त्रियां संगृहीतः सो **ऽभिशस्तो** दण्डितः । स चेत् संवत्सरं प्रतिपाल्य,[^२६७] अतीते **संवत्सरे** पुनस् तस्याम् एव संगृह्यते तदा तस्यैकं वारम् अभिशस्तस्य **संवत्सरे** गते पुनर् दुष्टस्य द्विगुणो दण्डः ।


[^२६७]:
     M G: saṃvatsaraḥ pratipālyaḥ

**संवत्सराभिशस्तस्येति** समासपाठे कथंचिद् योजना ।   

**व्रात्यया सह संवासे** तावद् एव । किं यावद् एव पुनर् दुष्टस्य । नेति ब्रूमः । तत्राप्य् उत्तमाधममध्यमानाम् अनेकविधो दण्डः । तत्र को ऽसाव् इह । द्विगुण इति न ज्ञायते । किं तर्हि, **चाण्डाल्या संवासे** यावद् एव **तावद् एव** **व्रात्ययेति**, "सहस्रं त्व् अन्त्यजस्तेयम्" (म्ध् ८.३८५) इति । व्रातः पूगः संघः, तेन चरन्ती[^२६८] पुंश्चलीति कथंचिद् यः कर्तव्यः[^२६९] । अथ वा[^२७०] व्रातम् अर्हति व्रात्येत्य् अस्तु, यकारो दण्डादिः[^२७१] (पाण् ५.१.६६) । का च व्रातम्[^२७२] अर्हति । यानेकपुरुषोपभोग्या पुंश्चली सा हि पुरुषव्रातम् अर्हति । अथ वानेकपुरुषस्वामिका ग्रामस्य[^२७३] दास्यश् च व्रात्याः । ये तूद्वाहहीनां व्रात्यां[^२७४] मन्यन्ते, तेषां मते न मुख्यः शब्दार्थः । अयं हि व्रात्यशब्दः स्मृतिकारैः सावित्रीपतितेषु प्रयुक्तः । न च स्त्रीणां तत्संभवः । अथ स्त्रीणां विवाहस्य तदापत्तिवचनाद् उपनयनम्, तद्धीनपुरुषवद् व्रात्या, गौणस् तर्हि न मुख्यः । यदि नामोपनयनशब्दो ऽनुपनयने विवाहे प्रयुक्तस् तथाप्य् उपनयनहीनो व्रात्य इत्य् उक्ते न विवाहहीन इति प्रतीयते । तथासिंहो ऽयं देश इत्य् उक्ते न सिंहशब्दस्य माणवके प्रयुक्तस्यापि देशस्यामाणवकत्वं प्रतीयते । अस्ति तत्र मुख्य इहासंभव इति चेत्, नासंभवमात्रनिबन्धना गौणी प्रतीतिः । किं तर्हि, संबन्धम् अपरम् उपेक्ष्य । भवेद् उपनयनशब्दो विवाहे गौणः । व्रात्यशब्दस् तु गौण इति को हेतुः । गौणत्वे ऽपि विवाहाभावनिबन्धन इति दुरुपपदम्[^२७५] । व्रात्यजापि — काकाज् जातः काकः श्येनाज् जातः श्येन इति — व्रात्येति शङ्क्यते । बहुसंबन्धप्रत्यासत्त्या[^२७६] हि तत्र रूपातिदेशप्रतिपत्तिः । व्रात्यभार्या तु सत्य् अपि संबन्धे न व्रात्यशब्देन शक्याभिधातुम् । सो ऽयम् इत्य् अभिसंबन्धे हि "पुंयोगाद् आख्यायाम्" (पाण् ४.१.४८) इति तथा भवितव्यम् । तावतश् चायं भेदविवक्षायां तद्धितेनेति । तस्माद् यदि गौणो व्रात्यशब्दो गृहीतव्यस् तज्जाता प्रत्येया[^२७७] । अथ शब्दार्थे व्रातम् अर्हतीति । विवाहभ्रष्टा तु न मुख्या न गौणीति । न च विवाहकालः स्त्रीणां नियतो यत् कालाद् भ्रष्टा व्रात्याः स्युः । यद् अपि प्राग् ऋतोर् विवाह्याः तद् अपि स्वयंवरस्य ऋतुमत्या विना तत् परेणाभ्यनुज्ञात एव कामम् आ मरण्ं तिष्ठेद्[^२७८] गृहे कन्या[^२७९] ॥ ८.३७३ ॥