+++
title = "351 नाततायिवधे दोषो"

+++


**न कश्चन** इति- नाधर्मो न दण्डो न प्रायश्चित्तम् इति । **प्रकाशं** जनसमक्षम्, **अप्रकाशं** विषादिदानेन येन केनचिद् उपायेन । **मन्युः** क्रोधाभिमानिदेवता, असौ **मन्युम् ऋच्छति** । नात्र हन्तृहन्तव्यभावो ऽस्ति । पुरुषयोर् अर्थ आततायिक्रोध इतरेण हन्यत इत्य् अर्थवादो ऽयं । यथा प्रतिग्रहकामः "को मह्यं ददातु, नाहं प्रतिग्रहीता, न त्वं दाता, ततश् च कुतः प्रतिग्रहदोषो माम" एवम् अत्रापि । इह साहसिके दण्डो नाम्नातः । स दण्डपारुष्ये[^१८२] द्रष्टव्यः । इह त्व् अधिकतरः, यत उक्तम् "विज्ञेयः पापकृत्तमः" (म्ध् ८.३४५) इति[^१८३] ॥ ८.३५१ ॥


[^१८३]:
     M G: pāpakṛta iti


[^१८२]:
     M G add: ca