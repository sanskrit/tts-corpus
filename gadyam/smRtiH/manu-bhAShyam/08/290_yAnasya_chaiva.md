+++
title = "290 यानस्य चैव"

+++


सत्याम् अपि हिंसायां क्वचिद् दोषो नास्तीत्य् एतद् अनेन प्रकरणेन प्रदर्श्यते । **यानं** गन्त्र्यादि यादारुह्य यान्ति पन्थानम् । तच् च गन्त्र्यादि बलीवर्दगर्दभमहिषादिवाह्यम् । त एव वा गर्दभादयः पृष्टारोह्या **यानानि** । **याता** तदारूढः सारथ्यादिः । **यानस्वामी** यस्य तत्स्वयानम् । तत्रैषां चक्रवेगादिभी रथाकर्षणयुक्तैर् वाश्वादिभिः कस्यचिद् द्रव्यस्य नाशो वा मरणम् । तत्र पशुस्वामिपालव्यतिक्रमन्याये[^२५२] प्राप्ते कदाचिद् यातुर् दोषः कदाचित् स्वामिनः कदाचिद् उभयोः कदाचिन् न कस्यचिद् अपीति यो विशेषस् तत्र नोक्त इहैवेष्यते, स उच्यते । **अतिवर्तनानि**,[^२५३] अतिक्रम्य हिंसादण्डं वर्तते, नात्र दण्डो ऽस्ति, दण्डनिमित्तानि न भवन्तीति यावत् । **शेषे दण्ड** उक्तेभ्यो निमित्तेभ्यः । अन्यत्र तान्य् अपि वक्ष्यन्ते ॥ ८.२९० ॥


[^२५३]:
     M G omit: ativartanāni


[^२५२]:
     M G: paśusvāmiyāna-

_यत्र नास्ति दोषस् तानि तावद् आह ।_