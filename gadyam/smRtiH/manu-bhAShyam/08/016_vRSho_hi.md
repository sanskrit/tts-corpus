+++
title = "016 वृषो हि"

+++


**वृषल**शब्दनिर्वचनेन मिथ्यादर्शी निन्द्यते । न जातिवृषलो वृषलः, किं तर्हि, यो वृषस्य कामवर्षिणो धर्मस्य अलंकुरुते । निवृत्तिवचनः अलंशब्दः । स **वृषल** इत्य् एतम् अर्थम् **देवाः** प्रतिपन्नाः । मनुष्यास् तु यदि जातिशब्दम् एव मन्यन्ते, कामं मन्यन्ताम्, प्रमाणतरास् तु देवाः । ते चानेन प्रवृत्तिनिमित्तेन वृषलशब्दप्रोयोगं मन्यन्ते । देवग्रहणम् अर्थवादः । तस्मात् "श्राद्धकाले वृषलैर् न प्राप्तव्यम्", "हन्तव्यो वृषलश् चौरः," इत्याद्यासु क्रियासु मिथ्यादर्शी ब्राह्मण एव वृषलशब्देन ग्रहीतव्य इति । अतो वृषलत्वं मा प्रापम् इति **धर्मं न लोपयेत्,** न नाशयेद् इति । वृषलत्वाध्यारोपो निन्दा ॥ ८.१६ ॥