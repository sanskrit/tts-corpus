+++
title = "302 परमं यत्नम्"

+++


कश्चित् करुणावान् "क्रूरं हिंसाकर्म" इति मन्यमानो न प्रवर्तते । अतस् तत्प्रवृत्त्यर्थं[^२८८] स्तेननिग्रस्तुत्यर्थवादः प्रक्रम्यते । नात्र हिंसादोषो ऽस्ति, प्रत्युत दृष्टोपकारहेतुत्वात्[^२८९] स्तेनहिंसैव श्रेयस्करी । वेदतुल्यतां च ख्यापयितुम् अर्थवादा भूयांसः । तत्र हि प्रायेण सार्थवादका[^२९०] विध्युद्देशा इति । तत्प्रतीत्यनुसरणेन वैदिको ऽयम् अर्थ इति प्रसिद्धिः । भवन्ति चत्र केचित् प्रतिपत्तारो ये स्तुतिभिर् अतितरां[^२९१] प्रवर्तन्ते ।


[^२९१]:
     M G: ititarāṃ


[^२९०]:
     M G: sarvārthavādakā


[^२८९]:
     M G: dṛṣṭādṛṣṭopakārahetutvāt


[^२८८]:
     M G: tatpratipattyarthaṃ

**परं यत्नं** प्रकृष्टम् अतिशयवत् तात्पर्यम् आश्रयेत् । चरैश् चारयेत् साक्षात् प्रकाशं चातिप्रयत्नतः । **स्तेनाश्** चौराः । **निग्रहो** नियमनवधबन्धनादिः[^२९२] । एवं कृते **यशः** ख्यातिर् भवति । निरुपद्रवो ऽस्य राज्ञो देशः, स्तेना नाभिभवन्ति, निषा दिवातुल्या तत्र, इति सर्वत्र स्थितं भवति । **राष्ट्रं वर्धते** । राष्ट्रं जनपदस् तस्मिन् निवासिनश् च पुरुषाश् चौरैर् अनुपद्रूयमाणा वर्धन्ते । श्रीभिः प्रमोदमाना बहुपर्यन्तदेशान्तरस्था[^२९३] अपि निरुपद्रवं राष्ट्रम् आश्रयन्ते । ततो वर्धते ॥ ८.३०२ ॥