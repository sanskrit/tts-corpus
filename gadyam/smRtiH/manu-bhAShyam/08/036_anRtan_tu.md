+++
title = "036 अनृतन् तु"

+++


यस् तु मयायं निहितो मत्पूर्वजेन वेति[^१३६] प्रतिज्ञां न साधयति सो ऽसत्यवादी[^१३७] दण्ड्यः । यावत् तस्य वित्तम् अस्ति, ततो ऽष्टमं भागं **तस्यैव वा** **निधानस्याल्पीयसीं कलां** मात्रां भागम् इत्य् अर्थः । न तु तद् एव द्रव्यं सुवर्णादिकं दापयेत्, किं तु तत्परिमाणम् अन्यद् वा सममूल्यं यया धनमात्रया दण्डितो ऽवसादं न[^१३८] गच्छेद् विनयं वा ग्राह्येत । अनुबन्धादिविशेषापेक्षया पुरुषगुणापेक्षया च विकल्प आश्रयणीयः । आतिशायनिकात् पूर्वदण्डात् स्वल्पो दण्ड इति ज्ञापयति । तेन यस्य बहु वित्तं स्वल्पो निधिः, तत्र निध्यपेक्षां मात्राम् अष्टमांशम्[^१३९] अर्थाधीनां दण्ड्यः । सा ह्य् अल्पीयसी भवति ॥ ८.३६ ॥


[^१३९]:
     M G DK: aṣṭamām


[^१३८]:
     M G omit: na


[^१३७]:
     M G: 'nyavādī


[^१३६]:
     M G: ceti