+++
title = "126 अनुबन्धम् परिज्ञाय"

+++


उक्तानुक्तदण्ड्येष्व् अपराधेषु मातृकाश्लोको ऽयम् । एतदर्थानुसारणेन सर्वत्र दण्डकॢप्तिः कर्तव्या । तत्र पौनःपुन्येन प्रवृत्तिर् **अनुबन्धः**, प्रवृत्तिकरणं वा, अनुबध्यते प्रयुज्यते येन तस्मिन् कर्मणि । तं **परिज्ञाय** । किम् अयम् आत्मकुटुम्बक्षुदवसायेन[^१४६] धर्मतन्त्रप्रसङ्गेन[^१४७] वा, अथ मद्यद्यूतादिशौण्डतया, तथा प्रमादाद् बुद्धिपूर्वं वा परप्रयुक्तः[^१४८] स्वेच्छया वेत्यादिर् **अनुबन्धः** । **देशो** ग्रामारण्यगृहजलजन्मप्रसवभूम्यादिः[^१४९] । **कालो** नक्तं दिवादिः सुभिक्षदुर्भिक्षबाल्ययौवनादिर् वा[^१५०] । **सारः** शक्त्यशक्ती आढ्यत्वदारिद्र्ये । **अपराधो** ऽष्टादशानां पदानाम् अन्यतमः । एतत् सर्वं पौर्वापर्येण निरूप्य तथा **दण्डं पातयेत्** कुर्याद् यथा स्थितिः सांसारिकी न भ्रश्यतीति ॥ ८.१२६ ॥


[^१५०]:
     M G DK (1:576) omit: vā


[^१४९]:
     M G: -graha-


[^१४८]:
     M G J: paraprayukta-


[^१४७]:
     M G DK (1:576): -tantrasaṅgena


[^१४६]:
     MD (4:1971; but not 1: 576): -avasādena