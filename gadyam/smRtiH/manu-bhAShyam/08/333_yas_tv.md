+++
title = "333 यस् त्व्"

+++


**एतानि** सूत्रादीनि, **उपकॢप्तानि** प्रत्यासन्नदानोपभोगादिकार्यकालानि, अथ वा संस्कृतानि कृतसामर्थ्याधानानि । यथा तद् एव सूत्रं तन्तुवायहस्ते वायनार्थं दत्तं किंचिद् द्विगुणीक्रियते किंचित् परिवर्त्यते, एवं दधि मन्थनमरिचशर्करादिसंस्कृतम्, क्षीरं घृतम् इत्यादिसंस्कारः । तत्र **शतं** दण्डः । "आद्यम्" इति पाठे प्रथमसाहसः । **अग्निगृहात्** परिगृहीतं शालाग्निहोत्रेत्याद्यर्थम्,[^१०५] हेमन्ते वा सीतार्दितानां दरिद्राणाम् अप्रणीतम् अप्य् अग्नेर् उपकल्पनं पाककाले[^१०६] शीतादिनिवृत्त्यर्थं वा तापनकाले[^१०७] । अविशेषेणायम् अग्नेर् दण्डः स्वल्पस्य बहोर् उपकॢप्तस्यानुपकॢप्तस्य च । 


[^१०७]:
     M G J: tāpanakālaḥ


[^१०६]:
     M G J: pākakālaḥ


[^१०५]:
     M G J: -ādikaṃ

सत्य् अपि सूत्रादिदण्डे (म्ध् ८.३२६) आदिग्रहणे (म्ध् ८.३२९) नाग्नेस् तन्मूल्यादि संभवति,[^१०८] क्रयविक्रयव्यवहाराप्रसिद्धेः । यावता वेन्धनेनाग्निर् उपहृतपरिमाण[^१०९] उत्पद्यते यावतीभिर् दक्षिणाभिस् तन्मूल्याद् द्विगुणो दण्डः संभवति, शक्यते च[^११०] व्यपदेष्टुम्, तुष्ट्युत्पत्तिश् च स्वामिनः स्थितैव । अतस् त्रेताग्निहरणे यावत् पुनर् आधाने गच्छति प्रायश्चित्तेष्टौ च तावद् अग्निमते दातव्यः[^१११] । अतो ऽयम् अग्नेर् दण्डः शालाप्रणीताग्निविषय एव स्वल्पत्वात् । त्रेतायां तु तन्मूल्याद् द्विगुण इति । तथा च सुलभेष्व् अधिकारनिवृत्तिम् अकुर्वत्सु यागाङ्गद्रव्येष्व् अपह्रियमाणेषु[^११२] "कुशकरकाग्निहोत्रद्रव्यान्य्[^११३] अपहरतो ऽङ्गच्छेदः स्यात्" इति शङ्खः । अग्निषु तु हृतेष्व् अधिकार एव निवर्तते । तत्र कथं महान् दण्डो न स्यात् ॥ ८.३३३ ॥