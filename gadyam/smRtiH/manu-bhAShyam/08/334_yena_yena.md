+++
title = "334 येन येन"

+++


भूयोभूयः प्रवृत्तस्यायं दण्डः । यो धनेन दण्डितो ऽपि न मार्गे ऽवतिष्ठते तस्य त्रिचतुर्दण्डितस्यानवतिष्ठमानस्य द्रव्यजातिपरिमाणानपेक्षः संधिच्छेदाद्यनपेक्षचौर्यक्रियामात्राश्रितो[^११४] ऽङ्गच्छेदः । यस्य यस्याङ्गस्य बलम् आश्रित्यावतिष्ठते स्तेनश् चौर्ये प्रवर्तते **तत् तद् अस्य हरेच्** छिन्द्यात् । यस्य कश्चित् पादवलम् आश्रित्यावष्टभ्य पलायते "न माम् अनुगन्तुं कश्चिद् अपि शक्नोति" इति तस्य पादच्छेदः ।[^११५] अन्यः "संधिभेदज्ञो ऽहम्" तस्य हस्तच्छेदः । **प्रत्यादेशाय** प्रतिरूपफलदर्शनाय । स्वावष्टम्भेन साभिमानं सक्रोधं सावज्ञं न्यक्करणं वा **प्रत्यादेशः** । "य एवं करोति तस्य तस्याहम् एवं कर्ता" इति व्याख्यापनं प्रत्यादेशः ॥ ८.३३४ ॥


[^११५]:
     M G add: anyaḥ saṃdhibhedaḥ |


[^११४]:
     M G: sanvicchedādy-