+++
title = "146 सम्प्रीत्या भुज्यमानानि"

+++


प्रीतिर् एव **संप्रीतिः** । तया हेतुभूतयोपभुज्यन्ते धेन्वादयस् ते **न नश्यन्ति** । पूर्वस्वामिसंबन्धहान्या भोक्तुः स्वत्वापत्तिर् नाशः, स धेन्वादीनां प्रीत्या भुज्यमानानां न भवति । 

- span style="text-decoration-underline;">ननु च सर्वस्यैवोपनिधेर् भोगेनापहारो नास्ति । वक्ष्यति "निक्षेपोपनिधिः स्त्रियः"[^२१७] (म्ध् ८.१४९) इति । को विशेषो धेन्वादीनाम् । 


[^२१७]:
     M G J: nikṣepopanidhiś ca yaḥ

उच्यते । यत्र दशवर्षो भोगः, न च स्वरूपनाशः, तत्र "यत् किंचित्" (म्ध् ८.१४७) इति सामान्यवचनेन प्राप्ते ऽपहारे उपनिधेः प्रतिषेधः । देन्वादीनां तूपनिधित्वम् एव नास्ति, अतः प्रतिषेधस्य नायं विषय इति स्याद् आशङ्का । आधाननिमित्तो[^२१८] हि धेनुशब्दो यदि परसंवत्सरे धेनुः स्यात्, परत उपसर्या यदि गर्भम् आदध्याद् धेनुत्वम् आपद्येत, तदा जनयेद् आशङ्काम् "अस्यैवेयम्, न देवदत्तस्य" । यतः प्रष्ठौही न भोग्या, प्रीतिसंभोग्यश् चोपनिधिः । येन स्वकैर् भोग्यं परिपाल्य[^२१९] पुनर् भुज्यमानं दृष्टम् । न पुनर् उपनिधेर् एतद् रूपम् । भोग्यो ह्य् उपनिधिः । असद्भावाद् भोग्यस्य च कीदृशगुणम् उपनिधित्वम् । उपनिधेश् चासौ प्रतिषेधः । तस्माद् उपनिधिरूपातिक्रमाद् असति तस्मिन् प्रतिषेधे यत्नान्तरम् उक्तम् ।   
**उष्ट्रा**दीनाम् अपि दशवर्षाणि भुज्यमानानाम् अवस्थान्तरापत्तिः । अतस् तत्रापि नोपनिधित्वम् । **वहन्न्** इति केचिद् अश्वविशेषणं मन्यन्ते । वृषस्य नायं विधिः । अपरे तु गर्दभाश्वतरार्थं मन्यन्ते । **दम्यो** बलीवर्दः । **प्रयुज्यते** वाहनार्थं यो दीयते ।


अन्ये तु पुनः प्रतिषेधं विकल्पार्थं मन्यन्ते । एतद् व्यतिरेकेणान्यस्योपनिधेर् अस्ति कादाचित्को ऽपहारः । तेन यद् वस्त्रादि प्रीत्या भुज्यते,[^२२०] यच् च[^२२१] परिक्षीणम्, तत्रास्त्य् एवापहारः[^२२२] । न हि प्रीत्या गृहीते वस्त्रे परिक्षीणे[^२२३] स्वामिनोपेक्ष्यते[^२२४] पुनर् अवसरो ऽस्ति- "देहि मे वस्त्रं विनाशितं त्वया तत्समेन मूल्येन संसाधय"[^२२५] इति ॥ ८.१४६ ॥