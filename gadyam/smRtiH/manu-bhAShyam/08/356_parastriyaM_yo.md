+++
title = "356 परस्त्रियं यो"

+++


"परस्य पत्न्या" (म्ध् ८.३५४) इति प्रकृते पुनः **परस्त्री**ग्रहणं मातृभगिनीगुरुपत्न्यादीनाम् अप्रतिषेधार्थम् । न हि ताः सत्य् अपि परसंबन्धित्वे परस्त्रीव्यपदेश्याः । 

**तीर्थम्** उच्यते येन मार्गेण नदीतडागादिभ्यो जलम् आनेतुम् अवतरन्ति । स हि विजनप्रायो भवति । नानुदकार्थेन तत्र संनिधीयते । सङ्केतस्थानं तादृशम् अत्र कल्पितायाम् अवश्यम् एव गन्तव्यम् अहम् अपि संनिधीयमानो नाशङ्क्यो भविष्यामीति उदकार्थी दिवा शौचाचारं वा करिष्यन् प्रतिपालयन्न् इति[^१९२] जना मंस्यन्ते । प्रदेशान्तरे तु किम् अत्रायं प्रतिपालयन्तीति शङ्का स्यात् । अतस् तीर्थे प्रतिषेधः । **अरण्यं** हि ग्रामाद् विजनो देशो गुल्मवृक्षलतादिगहनः । वने वृक्षसंततौ[^१९३] । **नदीनां संभेदः** समागमः । सो ऽपि हि सङ्केतस्थानम् । **स संग्रहणं**[^१९४] **प्राप्नुयात्** । परस्त्रीकामत्वं **संग्रहणम्** । अतश् च यस् तत्र दण्डः सो ऽस्य स्याद् इत्य् उक्तं भवति । अनाक्षारितस्यपि सत्य् अपि कारणे ऽयं प्रतिषेधः । यत् त्व् आपस्तम्बेनोक्तम् "नासंभाष्य स्त्रियम् अतिव्रजेत्" इति, तद् अन्येषु संनिहितेष्व् एतच्छास्त्रज्ञेषु प्रकाशे[^१९५] "भगिनी नमस् ते" इत्याद्यभिवादनम् अविलम्बमानेन कर्तव्यम् ॥ ८.३५६ ॥