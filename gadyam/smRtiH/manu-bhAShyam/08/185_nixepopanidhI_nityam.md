+++
title = "185 निक्षेपोपनिधी नित्यम्"

+++


**प्रत्यनन्तरे**[^५९१] उत्पत्त्यनन्तर[^५९२] उच्यते निक्षेप्तुः पुत्रो भ्राता भार्या वा, यस्य निक्षेप्तुर् द्रव्ये स्वाम्यम् अस्ति — भार्यायास् तावत् स्वाम्यम् उक्तम् एव,[^५९३] पुत्रस्यापि पैतामहे भ्रातुश् चैकधनस्य । तत्र तेषां कश्चिद् याचेन् निक्षेप्तर्य्[^५९४] असंनिहिते "देहि नो ऽस्माकीनम् एतत्" इति । तत्र कश्चिद् अनया बुद्ध्या दद्यात् "साधारणम् एतद् एकेन निक्षिप्तम् अपरेण नीतम् इति को दोषः" इति । अत उच्यते- **न देयौ निक्षेपोपनिधी प्रयनन्तरे** । अर्थवादं[^५९५] हेतुसरूपम् आह- **नश्यतो विनिपाते तौ** । **विनिपातो** ऽन्यथात्वम् प्रत्यनन्तरस्य देशान्तरगमनादि[^५९६] । तस्मिन्न् अस्ति तौ हीयेते । यदि तेन नीत्वा निक्षेप्तुर्[^५९७] न दत्तं तदा तेन पर्यनुयुक्तस्य धारण्यकस्य किम् उत्तरम् । "त्वदीयेन भ्रात्रैतद् धनं साधारणस्वामिना नीतम्" इति नैतद् उत्तरम् । "यथा दायस् तथा ग्रहः" (म्ध् ८.१८०) इत्य् उक्तम् । येनैव निक्षिप्तं स्वामिनास्वामिना वा तस्मा एव देयं तस्यैवायं प्रपञ्चः । यदि तु प्रत्यनन्तरो विक्रियां न गच्छेत् तदा तद्दाने ऽपि न दोषः । तद् आह** अनिपाते त्व् अनाशिनौ** । तत्र ह्य् अस्त्य् उत्तरं मानशत्[^५९८] तस्माद् अर्पयामि । प्रत्यनन्तरेण नीते विनिपाते च तस्य निक्षेप्त्रे याचमानाय[^५९९] स्वधनं दातव्यम् इति श्लोकार्थः ॥ ८.१८५ ॥


[^५९९]:
     M G: nikṣeptṛyācamānāya


[^५९८]:
     DK (1: 740): ānāyya


[^५९७]:
     M G: nikṣeptuṃ


[^५९६]:
     J: deśāntare


[^५९५]:
     J: atraivārthavādaṃ


[^५९४]:
     M G: yāvan nikṣeptary; J: yācate kṣeptary


[^५९३]:
     See commentary on MDh 8.163.


[^५९२]:
     J omits: utpattyanantara


[^५९१]:
     M G omit: pratyanantare