+++
title = "072 साहसेषु च"

+++


सहो बलम्, तद् आश्रित्य यत् क्रियते तत् **साहसम्** । राजवाल्ल्भ्येन महापक्षतया स्वशरीरबलेन बलवदाश्रयेण वा यद् अकार्यकरणं तत् **साहसम्**, यथा[^२७६] वस्त्रपाटनाग्निदाहकेशछेदादि । अन्यत् प्रसिद्धम् । अत्र साक्षिणो न परीक्ष्याः । "गृहिणः पुत्रिणः" (म्ध् ८.६२) इत्य् एवमादिरूपपरीक्षात्र प्रतिषिध्यते । या तु व्यभिचारहेतुतया शङ्क्यते रागद्वेषधनलोभादिरूपा सा कर्तव्यैव । दृष्टमूलत्वाद् अस्याः स्मृतेर् इत्य् उक्तम् ॥ ८.७२ ॥


[^२७६]:
     J: tathā