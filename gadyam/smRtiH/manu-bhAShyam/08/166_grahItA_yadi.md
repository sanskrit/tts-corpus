+++
title = "166 ग्रहीता यदि"

+++


उक्तं येन गृहीतम् ऋणं तेन प्रतिदातव्यम् । तदभावे पुत्रपौत्रैस् तदभावे तदृक्थग्राहिणा[^४८८] । न तद्व्यतिरेकेनान्यस्य[^४८९] दानं प्राप्तम् इष्यते । अत्रे क्वचिद् विषये तदर्थम् इदम् उच्यते । येन गृहीतं धनं स चेन् **नष्टो** मृतो देशान्तरं गतो वा — **कुटुम्बे**[^४९०]** च कृतो व्ययः** — **दातव्यं बान्ध्वैस् तद्** भ्रातृतत्पुत्रपितृव्यादिभिः **प्रविभक्तैर्** विभक्तधनैर् अपि **स्वतः** स्वध्नाद् इत्य् अर्थः । यावद् भ्रातरः सह वसन्ति तेषां यद् ऋणम् उपजातं तद् गृहमध्याद् एव दीयते । तच्छिष्टे[^४९१] ऽस्य विभागः । यथोक्तम् ।


[^४९१]:
     M G: tadṛṣṭe; DK: tadṛkthe


[^४९०]:
     M G: kuṭumbena


[^४८९]:
     M G: tattadvyati- (omits na)


[^४८८]:
     M G DK: tadṛkthahārī

- पितृव्येणाविभक्तेन भ्रात्रा वा यद् ऋणं कृतम् ।

- मात्रा वा यत् कुटुम्बार्थं दद्युस् तत् सर्वम् ऋक्थतः[^४९२] ॥ इति ।


[^४९२]:
     M G: ṛkṣita; DK: ṛkthinaḥ

अविभक्तानाम् अन्यतमेन यत् कुटुम्बार्थम् ऋणं कृतं तद् भ्रातृपितृव्यतत्पुत्रादयः सर्वे दद्युर् न त्व् अकुटुम्बार्थम् इत्य् अर्थः । अविभक्तग्रहणात् तेषाम् एव तथाविधम् ऋणं संभवेत् प्रायः । न हि प्रविभक्ताः[^४९३] परकीयकुटुम्बभरणार्थम्[^४९४] ऋणं गृह्णन्तो दृश्यन्ते । अतः[^४९५] **प्रविभक्तैर् अपीत्य्** आह ¦ **अपि**शब्दाद् अविभक्तैश् च । यदि कश्चिद् भ्रातॄणां विभक्तानां स्वकुटुम्बभरणम् अकृत्वा प्रवसेद् इतरश् च महासत्वतया तदीयं कुटुम्भं बिभृयात्, तत्र विभकेनापि भ्रात्रा पितृव्येण वा यद् ऋणं कृतं तद् इतरो दद्याद् एव देशान्तरागतः ॥ ८.१६६ ॥


[^४९५]:
     M G DK omit: ataḥ


[^४९४]:
     M G: -karaṇārtham


[^४९३]:
     M G: pravibhaktāt