+++
title = "193 उपधाभिश् च"

+++


**उपधा** व्याजः । छद्मेत्य् अनर्थान्तरम् । ताश् चानेकविधाः । द्रव्यपरिवर्तः — कुंकुमं दर्शयित्वा कुसुम्भादिदानम्, तुलादिमानापचय इत्याद्याः । तत्र चान्यं विधिं वक्ष्यति "नान्यद् अन्येन संसृष्टम्" (म्ध् ८.२०३) इत्यादि । इह तु वित्रासनं[^६१२] राजत[^६१३] उपकारदर्शनं कन्यानुरागकथनम् इत्य् एवमाद्या गृह्यन्ते । "चौरास् त्वां मुष्णान्ति यद्य् अहं त्वां न रक्षामि," "राजा तवात्यन्तं कुपितो मया तु बहु समाहितम्," "राजतस् ते नगराधिकारं दापयामि," "मुख्यं वोपकारं करोमि," "पुष्पमित्रदुहिता त्वय्य्[^६१४] अत्यन्तम् अनुरागिणी मद्धस्त इदम् उपायनं प्रेषितवती" — इत्येवमाद्य्नृतम् उक्त्वात्मीयम् उपायनम् आसज्य बहु प्रतिनयन्ति । तत्समक्ष्यं च राजनि तत्समे[^६१५] वा कार्यान्तरम् उपांशु निवेद्य कथयन्ति- "त्वदीयं कार्यम् उपक्रान्तम्" इत्य् एवमाद्याभिर् **उपधाभिः** **परद्रव्यं** च भुञ्जते । तेषाम् अयं राजमार्गे **प्रकाशं विविधः** कुठारशूलारोपणहस्तिपदमर्दनाद्यनेकोपायसाध्नो वध उच्यते । 


[^६१५]:
     J: tatsamaṃ


[^६१४]:
     M G: tv


[^६१३]:
     DK (1: 744): rājyata


[^६१२]:
     M G: citrāsanaṃ

अन्ये तु प्रकरणान् निक्षेपविषयम् एवेदम् आहुः । तत्र हि प्रतिपद्यान्यत्र मया निहितं स च न संनिहितः श्वःपरश्व आगच्छतीत्य् असमर्पयन् हरतीति ॥ ८.१९३ ॥