+++
title = "011 यस्मिन् देशे"

+++


उक्तं सभां प्रविश्य व्यवहारान् पश्येद् इति । सभाशब्दश् च लोके गृहप्रासादविशेषे वर्तते "मयेन निर्मिता दिव्या सभा हेमपरिष्कृता" इति । क्वचित् पुरुषविशेषसंघटिता सभेति तन्निवृत्त्यर्थं सभाया लक्षणम् आह । यत्र त्रयो ब्राह्मणा वेदविदः संनिधीयन्ते, राज्ञश् च संबन्धी प्रकृतो ऽधिकृतो विद्वान् इति । अथ वा प्रकृतो ऽनन्तरश्लोके संनिहितः । सेह सभाभिप्रेता । ब्रह्मग्रहणं स्तुत्यर्थम् । यथा ब्रह्मणः सभा निरवद्यैवम् इयम्[^९०] अपीति ॥ ८.११ ॥


[^९०]:
     M G: niravadyaiveyam