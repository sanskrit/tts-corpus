+++
title = "040 दातव्यं सर्ववर्णेभ्यो"

+++


**चौरैर्** यन् नीतं किंचिद् **धनं** तद् राजा प्रत्याहृत्य नात्मन्य् उपयुञ्जीत । किं तर्हि, य एव मुषितास् तेभ्य एव प्रतिपादयितव्यम् । **सर्व**ग्रहणेन च चण्डालेभ्यो ऽपि देयम् इति । "चौराहृतम्" इत्य् अन्यस्मिन् पाठे चौरैः आहृतम्[^१४६] इति विगृह्य साधनं "कृता" (पाण् २.१.३२) इति समासः । पाठान्तरे "चौरहृतम्" इति "तृतीया" (पाण् २.१.३०) इति योगविभागात् पूर्ववद् वा समासः । अयं त्व् अत्रार्थः- यच् चौरैर् हृतम् अशक्यप्रत्यानयनं तद् राज्ञा स्वकोशाद् दातव्यम् ।


[^१४६]:
     M G DK (1: 1957): samāhṛtam; but DK (4: 704) has āhṛtam

उत्तरश्लोकार्ध[^१४७] एवं योजनीयः- **राजा तद् उपयुञ्जान** इति । अनेकार्थत्वाद् धातूनाम् उपपूर्वो युजिर् लक्षणया वाप्रतिपादन[^१४८] एव द्रष्टव्यः । यो ह्य् अन्यस्मै प्राप्तकालं धनं न ददाति, स्वप्रयोजनेषु विनियुङ्क्ते, तेन तदीयम् एव तदुपयुक्तं भवतीति युक्तम् उच्यते- **राजा** **तद् उपयुञ्जानश्** **चौरस्याप्नोति किल्बिषम्** । किल्बिषं[^१४९] पापम् ॥ ८.४० ॥