+++
title = "236 तासाञ् चेद्"

+++


"अजाविके"[^१०५] पूर्वश्लोके जात्यपेक्षं द्विवचनम् । पशुशकुनिद्वन्द्वत्वाद् विभाषितैकवद्भावः । इह तु **तासाम्** इति व्यक्त्यपेक्षो बहुवचने परामर्शः । **अवरुद्धानां** **मिथ** एकत्र प्रदेशे स्थापितानां संहतीभूतानां दिग्भ्यो विदिग्भ्यश् च निरुद्धगमनानां **वने चरन्तीनां** दृष्टिगोचराणाम्, यदि कुतश्चन कुञ्जात् संचारणोत्पतनानुक्रमेण निष्क्रम्य **वृको हन्यान्** **न पालो** दोषभाग् । अशक्यं ह्य् अनेकवृक्षक्षुपशरवल्लीगहनं वनं निर्विवरीकर्तुम्, छिद्रानुसारिणश् च वृकाः । **मिथो**ग्रहणाच् चातिदूरविप्रकृष्टासु वधे दोष एव । पालहस्तगताः पशवस् तदुपेक्षायां यदि दोषम् आप्नुयुः स पालेनैव समाधेय इति सिद्धे एष प्रपञ्चः सुखावबोधार्थः ॥ ८.२३६ ॥


[^१०५]:
     M G DK: ajāvika-