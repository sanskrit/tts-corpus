+++
title = "047 अतिवादांस् तितिक्षेत"

+++


शास्त्रम् अतिक्रम्य यः कश्चिद् वदति सो **ऽतिवादः** अप्रियाक्रोशः । **तितिक्षेत** क्षमेत, न प्रत्याक्रोशेत् । न च मनसा क्रुध्येतेत्य् अतो वक्ष्यति "आक्रुष्टः कुशलं वदेत्" (म्ध् ६.४८) इति । अनेन मनसः क्षोभो विनिवार्यते, न कुशलशब्दाभिधानं विधीयते । तदा हि मिथ्यावादी स्याद् अन्यद् धृदये ऽन्यत् तु वाचा वदन् । **नावमन्येतेति** । अवज्ञानं न कस्यचित् कुर्यात् । गुर्वादिपूजनं नातिक्रामेत् । **न चेमं देहम्,** यदि कश्चित् प्रहरेच् छरीरे, तेन सह वैरं कुर्यात् । "किम् अनेन मे शरीरेण नष्टेनानष्टेन वा, तेजोमयं मे शरीरं भवतु" इति ध्यायेत् ॥ ६.४७ ॥