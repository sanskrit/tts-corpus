+++
title = "057 अलाभे न"

+++


ईदृशे काले यदि कुतश्चिन् न लभ्यते तदा **विषादश्** चित्तपरिखेदो न ग्रहीतव्यः । लाभालाभयोर् हर्षविषादौ न ग्राह्यौ । **प्राणयात्रिकी** प्राणधारणार्था **मात्रा** परिमाणं भैक्षस्य । अनेनैतद् दर्शयति । भैक्षासंभवे प्राणयात्रा फलमुलोदकादिभिर्[^१९] अप्य् अपरिगृहीतैः कर्तव्या । **मात्रा** पात्रदण्डादि, तत्र **सङ्गः** प्रयत्नेनोपार्जनम्, ततो **विनिर्गतो** निवृत्तः । अकाम इति यावत् ॥ ६.५७ ॥


[^१९]:
     M G: mūlaphalamulodakādibhir