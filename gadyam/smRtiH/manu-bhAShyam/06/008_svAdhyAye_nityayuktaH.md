+++
title = "008 स्वाध्याये नित्ययुक्तः"

+++


आश्रमबुद्ध्या स्वाध्यायादीनां निवृत्तिम् आशङ्कमान आश्रमान्तरत्वाद् अस्यानिवृत्त्यर्थम् आह- **नित्ययुक्तः** । न यथा गार्हस्थ्ये । तत्र हि गृहचेष्टार्था अपि व्यापाराः सन्ति, तेष्व् अनुष्ठीयमानेषु नास्ति स्वाध्यायः । **दान्तो** दमयुक्तः मदवर्जितः । **मैत्रः** मित्रकर्मप्रधानः प्रियहितभाषी । संनिहितस्य चित्तानुकूलनपरः स **समाहितः** । नासंबद्धं नाप्राकरणिकं बहु पराधीनो ऽपि ब्रूयात् । **दाता** अपां मूलभिक्षाणां च । **अनादाता** पथ्यौषधाद्यर्थम् आश्रमान्तराद् आगतं न याचेत । **सर्वभूतानुकम्पकः** । अनुकम्पा कारुण्यम् । सत्य् अपि कारुणिकत्वे न परार्थम् अन्यं याचेत ॥ ६.८ ॥