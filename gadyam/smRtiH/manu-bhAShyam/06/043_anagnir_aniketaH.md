+++
title = "043 अनग्निर् अनिकेतः"

+++


[^१७]:
     M G 1st ed.: 'saṃkusuko

श्रौतानाम् अग्नीनां पूर्वम् अभाव उक्तो ऽनेन गार्हस्थ्यस्योच्यते । अथ वा पाकप्रतिषेधो ऽयम् अग्न्यर्थस्य चेन्धनस्य शीतादिनिवृत्तिप्रयोजनस्य । **निकेतो** गृहम् । **ग्रामम्** एकां रात्रिम् **अन्नार्थम् आश्रयेत्** । कृतप्रयोजनो ऽरण्ये शेषं कालम् । एषा चैकरात्रिर् ग्रामे गौतमेनोका (ग्ध् ३.२१) । तत्र यदि समया ग्रामं तदान्नार्थ एव प्रवेशः । अथ दूरतस् तदैकां रात्रिं वसेत् । द्वितीयाम् अरण्ये संभावयेत् । **उपेक्षकः** अचेतनेष्व् अपि भावेषु कमण्डल्वादिषु, न तन् निजायत्तं कुर्यात् । अथ वा शरीरस्य व्याधिप्रतीकारं न कुर्यात् । अन्ये त्व् "असंकसुकः" इति पठन्ति । अस्थिरः संकुसुकः, तन्निषेधेन चित्तवृत्तिधैर्यम् उपदिशति । **मुनिः** संयतवागिन्द्रियः । **भावेन** चित्तेन **समाहितः** मनसा विकल्पान् वर्जयेत् । भावेनैव समाहितो न वाङ्मात्रेण ॥ ६.४३ ॥