+++
title = "089 सर्वेषाम् अपि"

+++


इदम् अयुक्तं वर्तते । वेदशास्त्रश्रुत्या गार्हस्थस्य विधानं प्रतिज्ञायते, इतरेषां च भर्तव्यत्वम् । गार्हस्थस्य प्रत्यक्षश्रुतिविधानेनैवाश्रमान्तराणां सद्भावः । संनिहिततपःस्मृतिभ्यो बलीयसी श्रुतिः । अथोच्येत- नैवायम् अभिसंबन्धः क्रियते वेदश्रुत्याविधानाद् इति । अयम्[^५४] अभिसंबन्धः[^५५] । सत्य् अपि चैतस्मिन्[^५६] विधाने[^५७] गृहस्थस्य श्रैष्ठ्यं तद्भरणनिमित्तं **स त्रीन् एतान्** इत्य् अनेन प्रतिपाद्यते, तत्र वक्तव्यं कथम्, आस्रमान्तराणां श्रुतत्वात् — श्रौतत्वे च स्पष्टेयं स्मृतिर् विरुध्यते- "प्रत्यक्षविधानाद् गार्हस्थ्यस्य" (ग्ध् ३.३६) इत्यादिना । न च[^५८] संबन्धान्तरसंभवः । अथोच्येत "गृही भूत्वा वनी भवेत् वनी भूत्वा प्रव्रजेत्" (जाबु ४) इति जाबालश्रुतिम् अपेक्ष्य सर्वान्य् एव श्रुतानीति स्मृतिविरोधस् तावद् अपरिहृत एव । किं च नैषा श्रुतिर् विधात्री । न ह्य् एतत् श्रुतम्- "एवं वने वा विहर्तव्यम् इमानि वनस्थेनैव कर्माणि कर्तव्यानीमानि प्रव्रजितेन" इति, यथादानात् प्रभृत्य् आ चरमेष्टि[^५९] सर्वं गृहस्थकर्म प्रत्यक्षम् उक्तं[^६०] नैवम् आश्रमान्तराणाम्[^६१] । केवलं नाममात्रं श्रूयते "गृही भूत्वा" इत्यादि । तस्मात् पूर्वापरविरुद्धं गार्हस्थ्यमूलम्[^६२] आश्रमाणाम् इवोपदिश्यते[^६३] ।


[^६३]:
     M G 1st ed.: ivopadeśyam


[^६२]:
     M G: gārhasthyavedamūlam


[^६१]:
     M G 1st ed.: nāśramāntarāṇām


[^६०]:
     M G 1st ed.: pratyakṣataiva


[^५९]:
     M G: carameṣṭī


[^५८]:
     M G: yaḥ for na ca


[^५७]:
     M G: vividhāne


[^५६]:
     M G 1st ed.: caitān


[^५५]:
     G 2nd ed. omit: ayam abhisaṃbandhaḥ


[^५४]:
     M G 1st ed. omit: ayam

- अत्रोच्यते । सत्यम् आधानात् प्रभृति गृहकर्माणि प्रत्यक्षश्रुतानि कृतदारपरिग्रहस्य । तत्र विवाहे प्रयुक्तिनिरूपनात् किं कर्म श्रुतिभिः प्रयुज्यते । अग्निहोत्रादिभिः स्वाहाधिकारः[^६४] श्रुतेः, अथापत्योत्पत्तिविधिना, उत दृष्टेन पुरुषार्थेन । 


[^६४]:
     M G 1st ed.: svāhākāraḥ; G 2nd ed.: svāhākāra-

- ननु रागः स्त्रीमात्रं प्रयुङ्क्ते न विवाहम् । येन विना यन् न निष्पद्यते तत् तस्य प्रयोजकम् इति न्यायः । रागिणां च स्त्रीमात्रेण गृह्यकर्मनिर्वृत्तिः । किम् इति विवाहम् अपेक्षेरन् ।

- सत्यम् । यदि वचनान्तरे स्त्रीमात्रे[^६५] गमनं निषिद्धं स्यात् । समाने ऽपि सर्वत्र वेदाधिगमे शास्त्रतो गम्यागम्यविवेकः । अतश् च धीरप्रकृतीनां न विवाहम् अन्तरेण स्वार्थसंपत्तिर् इति युक्तैव वेदस्य प्रयोजकाशंका । 


[^६५]:
     M G 1st ed.: strīmātra-

- यद्य् एवं सर्वस्य न प्रयोजकानि सन्ति[^६६] । सर्वेषां तस्मिन् सत्य् अर्थनिवृत्तौ किं तेन निरूपितेन । यो ऽस्ति विवाहप्रयोजकः सो ऽस्तु । आश्रमान्तराणि प्रत्यक्षविधाने गार्हस्थस्य कथम् उपपद्यन्त इत्य् एतदधिकृता[^६७] विवाहप्रयुक्तिचिन्ता[^६८] तु केनांशेन संगच्छते ।


[^६८]:
     M G 1st ed.: vivāhaprayuktiṃ vinā


[^६७]:
     M G 1st ed.: adhikṛtaṃ


[^६६]:
     M G: santu

- उच्यते । यावद् उक्तं सर्वेषाम् अर्थसिद्धिर् इति ।

- सत्यम् । एकेन प्रयुक्ताव् अन्यस्य प्रसङ्गाद् उपकारसिद्धौ न पृथक्प्रयोक्तृत्वकल्पना । यथा व्रीहयः पुरुषार्थेन जीवनेन प्रयुक्ताः कर्मसु विनियुज्यन्ते । न कर्मणि धनार्जनं प्रयुज्यते । यथा वा विद्या सत्य् अप्य् वैदस्यानधिकारे[^६९] न प्रयुज्यते, स्वाध्यायविधिनैव तत्सिद्धेः । एवम् इह कामतः प्रवृत्तिसिद्धेर् न कर्मश्रुतयः प्रयोक्तव्याः । तेनाकृतविवाहम् अपि कृत्यकर्मविधय उपपत्स्यन्ते । 


[^६९]:
     M G 1st ed.: api veda-

- अतश् च यो ब्रह्मचर्य एव कथंचित् परिपक्वकषायः स न विवक्षते । ततः स द्वितीयत्वाभावान् नाधिकरिष्यते । अतश् च श्रौतेष्व् अनधिकारात् तादृशस्याश्रमान्तरतापत्स्येत ।

- अन्ये मन्यन्ते । नायं धनतुल्यो विवाहः । यथा धनेन विना जीवनम् अनुपपन्नम् इति, स वै जीवेद् धनतः, एवं न स्त्रियम् अन्तरेण जीवनाभाव इत्य् अत एव न दृष्टं नियमिनः प्रयोजनं संभवतीति धर्माधिकारार्थो ऽपि प्रयुक्तो विवाहः । अवश्यं चैतद् एवं विज्ञेयम् अधिकारोत्पत्त्यर्थे यत्नः कर्तव्य इति । इतरथा हि कृतोत्सर्गस्याशुचित्वाद् अधिकारापनये जननादि शुद्धकालावस्थे च संपादयतो न नित्यकर्मातिक्रमः स्यात् । ततश् च केनार्थेन मृतादिशुद्धौ क्लेशम् आदध्यात् । तद् अपि विहितम् एवेति चेत्, एवं तावन्मात्रस्यातिक्रमो न पुनर् विधिसहस्रस्य । 

- अथोच्येत कस्य पुनर् विधेर् अयं व्यापारो यदधिकृतत्वसंपत्त्यर्थम् अधिकृतः स्याम् इति पुरुषेण यत्नः कर्तव्य इत्य् उपदिशति । एतावद् अग्निहोत्रादिविधयस् ते यस्याम्नायस् तद्विषयां कर्त्व्यतां गमयन्ति, न त्व् अग्नीनाम् उत्पत्तिं प्रजुञ्जते । अग्नयो ऽपि काम्येषु लिप्सया प्रवर्तमानेन तदधिकारसिद्ध्यर्थम् अधीयते । तथा हि तेषु जातेष्व् आहिताग्नित्वे यावज्जीवश्रुतयः । भार्यावतश् चाधाने ऽधिकारः । यथैवाधिकारिणम् आत्मानं कर्तुम् अग्नीन् आधत्ते, एवं भार्याम् अप्य् उपयच्छते । अतो न कस्यचिद् विधेर् अर्थो विहितो यदि नाग्निहोत्रादिष्व् अधिकारो जनयितव्यः । न च विवाहविधिर् एव स्वार्थकर्तव्यताम् अवगमयति, नित्याग्निहोत्रादिश्रुतिवत् संस्कारकर्मत्वाद् अधिकारश्रवणभावाच् च । 

- अत्र पूर्वे वदन्ति । ऋणत्रयापाकरणश्रुतिर् अस्ति "जायमानो वै[^७०] ब्राह्मणस् त्रिभिर् ऋणवा जायते" (त्स् ६.३.१०.५) इत्यादि । एषा श्रुतिर् जातमात्रनिबन्धना । न चात्र जन्म द्वितीयम् उपनयनाख्यम् अभिप्रेतम्, प्राक् ततस् तिर्यक्समानधर्मत्वात् ।[^७१] जन्मनि सति यावता कालेनाधिकारावगमो भवति तद् एव ऋणश्रुत्या परिगृह्यते । ततश् च विदुषः सतः सत्य् अधिकारे यः कन्यां याचमानो न प्राप्नुयाद् यावत् सर्वतः पलितस् तस्य वानप्रस्थादाव् अधिकारः । स ह्य् एतन् निश्चिनोति — यौवन एव कन्या सर्वथा याचते, [^७२] कथयन्त्य् अन्ये — कृष्णकेशस्यैवाधानं श्रुतम्, भार्यामरणं वर्जयित्वा न सर्वतः पलितेनाधातव्यम् इति श्रुत्यर्थं व्याचक्षते । 


[^७२]:
     M G 1st ed.: yauvane vā yā kanyā sarvataram idānīṃ yācate


[^७१]:
     M G 1st ed. add: ādhāne


[^७०]:
     J omits: vai

- कर्मसंबन्धाद् गृहस्थः श्रेष्ठः । अत आश्रमस्यैव श्रैष्ठ्यम् उक्तं भवति । **त्रीन् एतान्** इति । इदम् अपरं श्रैष्ठ्यकारणं यद् अन्येषाम् आश्रमाणां भरणम् । तद् उक्तम् "ज्ञानेनान्नेन च" (म्ध् ३.६८) इति ॥ ६.८९ ॥

_एष एवार्थो दृष्टान्तेन दृढीक्रियते ।_