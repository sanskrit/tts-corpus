+++
title = "036 अधीत्य विधिवद्"

+++


"त्रिभिर् ऋणैर् ऋणवा जायते यज्ञेन देवेभ्यः प्रजया पितृभ्यः स्वाध्यायेनर्षिभ्यः" (त्स् ६.३.१०.५) इति श्रुत्यनुवादिनी स्मृतिर् इयम् ।

- ननु च "गृही भूत्वा प्रव्रजेत् । अथ वेतरथा ब्रह्मचर्याद् एव प्रव्रजेत्" (जाबु ४) इति जाबालश्रुतिः ।

- उच्यते । उत्पत्तिमात्रम् आश्रित्योक्तम् उदाहरति । तत्रेदं विरुध्यते "अनुत्पाद्य तथा प्रजाम्" (म्ध् ६.३७) इति । 

- यद्य् एषा श्रुतिर् अस्ति किं तर्हि ।

- इदम् उच्यते । "प्रत्यक्षविधानाद् गार्हस्थ्यस्य" (ग्ध् ३.३६) इति । "प्रव्रजेत्" इति- तेन[^११] तु प्रव्रजितेनेमानि कर्माणि कर्तव्यान्य् अनया वेतिकर्तव्यतयेत्य् एतन् नास्ति । गृहस्थस्य त्व् अग्निहोत्रादीनि साङ्गकलपान्य् आम्नातानीत्य् एतदभिप्रायम् एतत् । ये त्व् एतां श्रुतिम् अदृष्ट्वा स्मार्ता एव नैष्ठिकादयस् ते च गृहस्थाश्रमेण प्रत्यक्षश्रुतिविधानेन बाध्यन्ते । 


[^११]:
     M G 1st ed.: na

- ये च क्लीबाद्यनधिकृतविषयतया स्मृतिवाक्यानाम् अर्थवत्तां वर्णयन्ति, तेषाम् अभिप्रायं न विद्मः । यदि तावद् आज्यावेक्षणविष्णुक्रमाद्यङ्गाशक्तौ श्रौतेषु नाधिक्रियते, यतस् तथाविधाङ्गयुक्तं कर्म यः[^१२] संपादयितुं समर्थस् तं प्रत्य् अधिकारश्रुतीनां अर्थवत्त्वे जाते न तद् असमर्थम् अपि कुर्वीतेति । यद्य् एवं स्मार्थेष्व् अपि नैष्ठिकस्य गुर्वर्थम् उदकुम्भाद्याहरणं भैक्षपरिचरणम्, पारिव्राज्ये ऽपि "न द्वितीयाम् अपि रात्रिं ग्रामे वसेत्" (ग्ध् ३.२१) इति, कुतः पङ्ग्वधयोः स्मार्तकर्मक्रमाधिकारः । उपनयनं चैषाम् अस्ति लिङ्गम् । तत एषां विवाहार्थनं "यद्य् अर्थिता तु दारैः" (म्ध् ९.२०३) इति । यद्य् अप्य् उपनयनम् आदित्यदर्शनम् अग्निप्रदक्षिणं परीत्येति च विहितम्, यतो नानुपनीतस्य विवाहसंभवो व्रात्यत्वात्, अतो यावच् छक्यं गुरुशुश्रूषणं विगुणम् अपि ब्रह्मचर्यम् एवम् अस्ति । क्लीबस्य तु प्रकृतेर् अनुपनेयतैव । स च पिततश् च न क्वचिद् अधिकृतः । 


[^१२]:
     M G 1st ed. omit: yaḥ

- तस्माद् अनधिकृतविषयं पारिव्राज्यं नैष्ठिकता चेति न मनः परितोषम् आदधाति । सत्यम् उदितहोमनिन्दावद् भविष्यति । समुच्चयपक्षम् आश्रित्य "अनपाकृत्य" (म्ध् ६.३५) इति निन्दावचनम्, न पुनः प्रतिषेध एव । अथ वा यदाकृतदारपरिग्रहस्य प्रव्रज्यायाम् अधिकार इत्य् एवम् एतन् नेयम् ॥ ६.३६ ॥