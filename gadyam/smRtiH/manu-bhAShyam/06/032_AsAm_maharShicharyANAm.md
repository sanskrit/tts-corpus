+++
title = "032 आसाम् महर्षिचर्याणाम्"

+++


पूर्वोक्तानि तपांसि महाप्रस्थानं चानन्तरोक्तं **महर्षिचर्या** । **आसाम् अन्यतमया** नदीप्रवेशेन भृगुप्रपतनेनाग्निप्रवेशेनाहारनिवृत्त्या वा शरीरं त्यजेत् । अस्य फलं **वीतशोकभयस्य** **ब्रह्मलोक**प्राप्तिः । नरकादिदुःखानुभवः शोकः । भयं नरकं गमिष्यामीति । तद् अस्य व्येति । अव्यवधानेनैव, नार्चिरादिक्रमेण, ब्रह्मलोकं प्राप्नोति । इह स्थानविशेषो ब्रह्मलोकः, स्वर्गाद् अपि निरतिशयस् तत्र **महीयते** पूज्यमान आस्ते । न तु ब्रह्मणः स्वाराज्यं प्राप्नोति, लोकग्रहणात् । चतुर्थे ह्य् आश्रमे मोक्षं वक्ष्यति । 

- न केवलकर्मकृतो मोक्ष इत्य् आहुः ।

- ननु चास्याप्य् उक्तम् "विविधाश् चौपनिषदीर् आत्मसंसिद्धये स्रुतीः" (म्ध् ६.२९) इति । आत्मसंसिद्धिश् च आत्मोपासनतया तद्भावापत्तिः । न ह्य् अन्यः संसिद्धिशब्दस्यार्थ उपपद्यते । औपनिषदीषु श्रुतिषु तद्भाव्यं योगिनाम् आत्मानम् "ब्रह्मसंश्थो ऽमृतत्वम् एति" (छु २.२३.१) इति च । अथ सायुज्यं गच्छतीत्यादि (छु २.२०.२) ।

- अथोच्यते । अन्या अपि तपःसिद्धयः श्रूयन्ते । "स यदि पितृलोककामो[^९] भवति" (छु ८.२.१) इत्यादि संकल्पितार्थोपपादिता सार्ष्टिता सालोक्यं च पुरुषस्य भविष्यति । न पुनर् मोक्ष इति । 


[^९]:
     M G 1st ed.: pitṛlokavāso; G 2nd ed.: pitṛlokavāso kāmo

- तद् अयुक्तं विशेषाभावात् । यथैव परिमितफलासूपासनास्व् अधिक्रियते एवम् अमृतत्वप्राप्ताव् अपि । न क्वचिच् छ्रूयते परिव्राजकेनैवोपासनान्य् अद्वैतविषयाणि कर्तव्यानि ।

- ननु च "त्रयो धर्मस्कन्धाः" इत्य् उपक्रम्य "यज्ञो ऽध्ययनं दानम्" (छु २.२३.१) इत्य् अनेन गृहस्थधर्मा उक्ताः । "तप एव" इत्य् अनेन वानप्रस्थः । "ब्रह्मचार्य् आचार्यकुलवासी" इत्य् अनेन नैष्ठिकः । "ब्रह्मसंस्थः" इत्य् अनेन परिव्राजकः । एतेषां त्रयाणां पुण्यलोका उक्ताः । पारिशेष्याद् एतद्व्यतिरिक्तस्यामृतत्वम् ।

- नैवम् । ब्रह्मणि संतिष्ठते प्रयतते तत्परस्य ब्रह्मसंस्थस्य यौगिकत्वाद् अस्य शब्दस्य । 

- ननु च यदि सर्वेषाम् अधिकारस् तदैतावद् एव वक्तव्यम् "ब्रह्मसंस्थो ऽमृतत्वम् एति" (छु २.२३.१) इति ।

- नैवम् । आश्रमाणां स्वविधिवाक्यावगतं फलं संपत्क्षयिणः "पुण्यलोका भवन्ति" ति ब्रह्मसंस्थस्य तदाश्रमावस्थितस्यैवामृतत्वम् अपुनरावृत्तिलक्षणं विधीयते । 

- ननु चाद्वैतरूपं ब्रह्मेत्य् आत्मविदः । स च निवृत्तकर्माख्यः । आश्रमाश् च प्रवृत्तमार्गाख्याः क्रियाकारकफलभेदानुष्ठानात्मकाः । तत्राद्वैतात्मविज्ञाने समानभेदाश्रयाणि च गृहस्थाद्यग्निहोत्रकर्मादीनीति परस्परविरोधः ।

- अत्रोच्यते । समानम् एतत् पारिव्राज्ये ऽपि यमनियमानाम् इष्टत्वात् ते च भेदाश्रयाः ।

- अथाप्य् उच्येत कर्मसंन्यासिनो निवृत्तिमार्गावस्थायिनो नैव केचिच् छास्त्रार्थविधयः सन्ति । 

- नायं शास्त्रार्थः । अहंकारममकारत्याग एव संन्यासो वक्ष्यते, नाशेषशास्त्रार्थत्यागः । तस्यापि क्षुधाद्युपहतस्य भिक्षादौ प्रवर्तमानस्यास्त्य् एव क्रियाकारकसंबन्धः । तत्र लौकिके दृष्टार्थभेदे प्रवर्तमानस्य अद्वैतात्मविज्ञानभावनम् अविरुद्धम्, शास्त्रीय त्व् अग्निहोत्रादौ विरोधाद् इति को युक्तकार्य् एवं वदेत् ।

- अथोच्यते । क्षुधाद्युपहतस्याप्य् अद्वैतत्यागो विरोधिना भोजनेन तावत्काल एव । यथान्धतमसि चलितस्य गच्छतः कण्टकप्रदेशे पादन्यासः सवितरि पुनर् उदिते लब्धप्रकाशस्य पुनर् न्याय्यम् एवाध्वन्यस्याकण्टके ऽवस्थानम् । तथा क्षुधाद्युपघाते विच्छिन्नात्मविज्ञानस्य क्षणम् आलोकस्थानीयायां क्षुन्निवृत्तौ पुनर् दृढसंस्कारवशाद् अद्वैत एवावस्थानम् इति ।

- तत् तापसे ऽप्य् अविरुद्धम् । गृहस्थस्यापि पुत्रदारादितयोपासनम् अविरुद्धम् । बहुव्यापारतस् तु भेदसात्म्यतां गतस्य कुतो ऽद्वैतसंस्कारोत्पत्तिः । उक्तं च गृहस्थधर्मेषु "एकाकी चिन्तयेत्" (म्ध् ४.२५८) इति । तथा "पुत्रे सर्वं समासज्य" (म्ध् ४.२५७) इति ।

- ननु च "तस्माद् उ ह न पुरायुषः स्वः कामी प्रेयात्" (श्ब् १०.२.६.७) इति श्रुतिः । तत्र कुतो वानप्रस्थस्य शरीरत्यागः । न हि सा श्रुतिर् वानप्रस्थाद् अन्यत्रानया स्मृत्या विषय उपस्थापयितुं शक्यते । बलीयसी हि श्रुतिः । सा च स्मृत्यनुरोधेन न संकोचम् अर्हति ।

- उच्यते । जरसा विशीर्णस्यानिष्टसंदर्शनादिना वा विदिते प्रत्यासन्ने मृत्यौ मुमूर्षतो न श्रुतिविरोधः । एवं हि तत्र श्रूयते "न पुरायुषः" इति । अवस्थाविशेषे ह्य् अनभिप्रेते मरणे एतावद् एवावक्ष्यत् "न स्वः कामी प्रेयात्" इति । अरिष्टोपदेशश् चोपनिषत्स्व् एवम् अर्थवान् भवति । यस्य त्व् एतन्निमित्तं मरणं नास्ति ॥ ६.३२ ॥