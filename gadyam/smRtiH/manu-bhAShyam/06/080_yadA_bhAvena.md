+++
title = "080 यदा भावेन"

+++


चित्तधर्मोपदेशो ऽयम् । न स्पृहा कार्याभिप्रेतवस् तूपादानपरिहारेण निस्पृहत्वम्, अपि तु तत्कारणत्यागेन । **भावश्** चित्तधर्मो वात्मनो वाभिलाषलक्षणः । **सर्वभावेषु** । पदार्थवचनो द्वितीयो भावशब्दः । सर्वग्रहणेनावश्यकर्तव्येष्व् अपि पानभोजनादिषु शरीरस्थितिहेतुष्व् अभिष्वङ्गो निषिध्यते, न पुनर् इच्छा । सा ह्य् अस्य भाविनी वस्तुसामर्थ्यजा बुभुक्षा पिपासा च । भिन्ना चेच्छा स्पृहातः । रागानुबन्धिनी दैन्यनिमित्ता स्पृहा । इच्छा तु भोजनादौ भुक्तपीताहारपरिणामसमनन्तरं स्वयं उपजायते ॥ ६.८० ॥