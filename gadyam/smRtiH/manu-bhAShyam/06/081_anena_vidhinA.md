+++
title = "081 अनेन विधिना"

+++


**सङ्गांस् त्यक्त्वा सर्वान्** । गवाश्वहस्तिहिरण्यदासभार्याक्षेत्रायतनादिषु ममेदम् इति बुद्धिः **सङ्गः** । तत्त्यागाद् एकारामतायाः परिग्रहणेन च । एनं प्रथमम् उपाश्रित्यैनं प्राधान्येन, ततो ऽनेन विधिना पूर्वोक्तेन क्रियाकलापेन बाह्याध्यात्मिकेनानुष्ठितेन **ब्रह्मणि** चिद्रूपे **ऽवतिष्ठते** । न कर्माणि बध्नन्ति । **सर्वद्वन्द्वैः** शुभासुभकर्मार्थैः सुखदुःखैर् **विनिर्मुक्तो** भवति ॥ ६.८१ ॥