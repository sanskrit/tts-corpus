+++
title = "074 सम्यग्दर्शनसम्पन्नः कर्मभिर्"

+++


अनन्तरस्य विधेः फलम् आह । **सम्यग्दर्शनम्** अनन्तरोक्तम् आत्मनो यथार्थज्ञानम्, तेन **संपन्नः** कृतसाक्षात्कारः । **कर्मभिर् न निबध्यते** । **संसारं** नानुवर्तते । कृतानां कर्मणां भोगेन क्षयाद् अन्येषाम् अकरणात् । न पुनर् अनेन केवलात् ज्ञानान् मोक्ष उक्तो भवति । **दर्शनेना**ध्यात्मिकेन वेदान्तोपदिष्टेन यो विरहितः केवलकर्मकारी स[^३१] संसारम् एति ॥ ६.७४ ॥


[^३१]:
     M G omit: sa