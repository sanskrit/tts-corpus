+++
title = "061 अवेक्षेत गतीर्"

+++


परमार्थभावनाप्रसंख्यानम् इदम् उच्यते दुःखात्मकसंसारस्वरूपनिरूपणम् । कथं नामायं प्रव्रजाभैक्षचर्यादिशरीरक्लेशं[^२०] सुहृत्स्वजनपुत्रदारधनविभवत्यागदुःखहेतुं परिणमय्य विरोधतः स्वच्छन्दतश् चाविगुणम् अनुष्ठास्यति । मनुष्याणां गतयो दुःखबहुलाः, कर्मदोषेभ्यः प्रतिषिद्धसेवनेभ्यो हिंसास्तेयपारदार्यपारुष्यपैशुनानिष्टसंकल्पादिभ्यः समुद्भन्ति । इहैव जीवलोके दारिद्रव्याधिपरिभवाद् वा वैकल्यादयो गतयः फलोपभोगादयः । अमुत्र **निरये** नरके **पतनं** मूत्रपुरीषाद्यमेध्यस्थाने कृमिकीटादिजन्म । **यम**गृहे च **यातनाः** कुम्भीपाकादयः ॥ ६.६१ ॥


[^२०]:
     M G: -kleśāṃs tu

_तथेदम् अपरम् अवेक्ष्यम् ।_