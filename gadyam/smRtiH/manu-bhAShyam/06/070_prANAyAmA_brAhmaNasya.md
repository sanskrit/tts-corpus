+++
title = "070 प्राणायामा ब्राह्मणस्य"

+++


**ब्राह्मण**शब्देन जातिधर्मताम् आह । न परिव्राजकस्यैव विधिर् अयम् । **त्रयो ऽपि** । त्रिभ्य ऊर्ध्वं फलाधिक्यम्, त्रयस् त्व् अवशं कर्तव्याः । **व्याहृतयः** "ॐकारपूर्विकाः" (म्ध् २.८१) इत्य् अत्र या उक्ताः । **प्रणव** ॐकारः । तैर् **युक्ताः** । प्राणायामकाल एतद् ध्यातव्यम् । एते त्रिविधाः कुम्भकरेचकपूरकाख्याः । तत्र च मुख्यस्य नासिक्यस्य च वायोर् बहिर् निष्क्रमणनिरोधेन कुम्भकपूरकाख्याः अनुच्छ्वासतो बहिर् नैरन्तर्येण वायोर् उत्सर्गेण रेचको भवति । अवधिर् द्वितीयाध्याये निदर्शितः । यदि वा तपसा पुनर् यावता कालेन न पीडोपजायते ॥ ६.७० ॥