+++
title = "039 यो दत्त्वा"

+++


गार्हस्थ्यनिन्दया चतुर्थाश्रमप्रशंसा । यज्ञे हि पशवो हन्यन्ते । "प्ररोहधर्मकाश् चेतनाः" इति दर्शने तृणौषधीनां छेद इत्य् एतद् भूतभयम् । तद् गृहात् प्रव्रजितस्य समारोपिताग्नेर् नास्तीत्य् उक्तम् । **अभयं सर्वभूतेभ्यो दत्वेति** । अनेनाशुष्काणां तृणपलाशानाम् अनुपादानम् आह । **तेजोमया** नित्यप्रकाशा । उदयास्तमयौ यत्रादित्यस्य न विभाव्येते । यथोक्तम् "अत ऊर्ध्वम् आदित्यो नैवोदेति न वास्तम् एति" इत्य् उपनिषत्स्व् इत्य् एवम् आहुर् वचांसि ॥ ६.३९ ॥