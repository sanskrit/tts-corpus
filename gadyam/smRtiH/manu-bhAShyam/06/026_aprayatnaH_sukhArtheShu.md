+++
title = "026 अप्रयत्नः सुखार्थेषु"

+++


सुखप्रयोजनेषु वस्तुषु प्रयत्नं न कुर्यात् । आतपपीडितः छायां नोपसर्पेत् । शीतार्दितो नाग्निं समिन्धीत । यदि तु दैवोपपादितादित्यतापादिना शीतादिदुःखनिवृत्तिर् भवतीत्य् अत्रैव दुःखापनोदः क्रियते, न निषिध्यते । वर्षादिकालाद् अन्यत्रैतद् विधीयते, तत्र प्रतिपन्नस्य धर्मस्य विधानात् । 

- अथ वा व्याधितस् तस्यौषधप्रयत्नो निवार्यते । व्याधिनिवृत्तिर् अपि सुखम् उच्यते । अतस् तन्निवृत्त्यर्थं यत्नं न कुर्यात् । 

- **धराशयः** केवलैस् तृणैर् आच्छादिते स्थण्डिले शयीत । **शरणेष्व्** आश्रयेषु गृहवृक्षमूलादिषु ममकारम् आत्मीयाभिनिवेशं न कुर्यात् । वृक्षमूलानि निकेतं गृहस्थानीयं कुर्यात् । तद् असंभवे शिलातलगुहादयो ऽपि विहिताः ॥ ६.२६ ॥