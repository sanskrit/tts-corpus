+++
title = "088 अपः शस्त्रम्"

+++


**शस्त्रं** खड्गपाशादि । **गन्धास्** तगरोशीरचन्दनादयो द्रव्यविशेषाः । रसशब्दवद् एतद् व्याक्येयम् । **क्षीरं** सविकारं[^१८०] स्मृत्यन्तरप्रसिद्धम् (च्ड़्। ग्ध् ७.११) । अतो मस्तुकिलाटोदश्विदादीन्य् अपि न विक्रेयानि । **दधिघृत**ग्रहणं प्राधान्याद् उपात्तम् । **मधु** मधूच्छिष्टम् एकदेशलोपाद् देवदत्तो दत्त इतिवत् । स्मृत्यन्तरे हि तत् प्रतिषिद्धम् । इह च **क्षौद्र**शब्देन सारघस्य निषिद्धत्वात्, माध्वीकस्य च मद्यग्रहणेनोत्तरत्र प्रतिषेधात् । 


[^१८०]:
     M G J: rasavikāraṃ

- अन्ये तु माध्वीकस्यैवाप्राप्तमद्यावस्थस्य प्रतिषेधार्थं मधुशब्दं वर्णयन्ति । 

- तद् अयुक्तम् । नायं निष्पीडितमृद्विकारसवचनः । किं तर्हि, मद्यरूपतयैव वर्तते । "उभौ मध्वासवक्षीबौ" (म्भ् ५.५८.५) इति प्रयोगदर्शनात्, क्षीबता मद्यकृतैव । गुडस्य रसत्वप्रतिषेधनिवृत्यर्थं ग्रहणम्[^१८१] । 


[^१८१]:
     M G: -pratiṣedhe nivṛtyarthagrahaṇam; J: -arthagrahaṇam

- अन्ये तु खण्डमत्स्यण्डिकादीनाम् अनुज्ञानार्थं व्याचक्षते ॥ १०.८८ ॥