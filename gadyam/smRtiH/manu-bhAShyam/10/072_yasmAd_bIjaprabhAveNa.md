+++
title = "072 यस्माद् बीजप्रभावेण"

+++


**पूजिताः** सर्वेण केनचित् प्रणम्यन्ते । **प्रशस्ताः** स्तुतिवचनैः स्तूयन्ते । **तस्माद् बीजं विशिष्यत** इति बीजप्राधान्यवादिनः । तद् एतद् अयुक्तम् इत्य् उक्तम्- "तत्रेयं तु व्यवस्थितिः" (म्ध् १०.७०) इति । अथ वा **बीजप्रभावेणेति** न बीजप्राधान्यं दर्शितम्, अपि तु दूषणम् एव । यदाशङ्क्यते[^१५४] बीजप्राधान्यान् मन्दपालादीनां **तिर्यग्जा ऋषय** इति बीजप्राधान्यं तद्दर्शनात्, न तत्र बीजप्राधान्येन तदपत्यानाम् ऋषित्वम्, अपि तु तपःश्रुतादिजेन प्रभावेन धर्मविशेषेण ॥ १०.७२ ॥


[^१५४]:
     M G: yadā śakyante