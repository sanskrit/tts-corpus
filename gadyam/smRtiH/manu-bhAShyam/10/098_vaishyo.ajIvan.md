+++
title = "098 वैश्यो ऽजीवन्"

+++


**स्वधर्मेणाजीवतो** वैश्यस्य शूद्रवृत्तिर् अनुज्ञायते । पादधावनादिशुश्रूषया । **अनाचरन्न् अकार्याणि** । उच्छिष्टापमार्जनाद्यकार्यम्, तत् परिहर्तव्यम् । **शक्तिमान् निवर्तेतेति** सर्वशेषः । 

- अत्र केनचिद् उक्तम्- सामर्थ्यात् ब्राह्मणक्षत्रिययोर् अप्य् एतद् अतिदिश्यते । 

- तत्रापरेण संदिह्यते । कथं शूद्रवृत्तिं ब्राह्मणः कुर्यात् । एवं हि श्रूयते-

- उत्कृष्टं चापकृष्टं च विद्येते कर्मणी तयोः ।

- मध्यमे कर्मणी हित्वा सर्वसाधारणे हि ते ॥ इति ।

- तद् अयुक्तम् । न त्व् अस्यायम् अर्थो ब्राह्मणस्य शूद्रवृत्तिर् अनुज्ञायते सामर्थ्याद् इति । किं तर्हि, **निवर्तेत च शक्तिमान्** इति यद् अस्माभिर् उक्तं सर्वशेष[^१९७] इति ॥ १०.९८ ॥


[^१९७]:
     M G: sarvaṃ śeṣa