+++
title = "041 स्वजातिजानन्तरजाः षट्"

+++


**स्वजातीयास्** त्रैवर्णिकेभ्यः समानजातीयासु[^११३] जातास् ते **द्विजधर्माण** इत्य् एतत् सिद्धम् एवानूद्यते । अनन्तरजानां तुल्यताभिधानं तद्धर्मप्राप्त्यर्थम् । **अन्तरजा** अनुलोमाः । ब्राह्मणात् क्षत्रियवैश्ययोः क्षत्रियाद् वैश्यायां जाताः, ते ऽपि **द्विजधर्माण** उपनेया इत्य् अर्थः । उपनीताश् च द्विजातिधर्मैः सर्वैर् अधिक्रियन्ते ।


[^११३]:
     M G: -jātīyās tu

- ननु च "तान् अनन्तरनाम्नः" (म्ध् १०.१४) इति मातृजातीयत्वम् एषाम् उक्तम् एव । ततश् च तज्जात्या समेषु धर्मेषु सिद्ध एवाधिकारः । 

- सत्यम् । अनन्तरनाम इति नामग्रहणात् संज्ञैवैषां न तु जात्यतिदेश इति कस्यचिद् आशङ्का स्याद् अतः स्पष्टार्थं **षट् सुता द्विजधर्मिणः** इति वचनारम्भः ।[^११४] ये पुनर् **अपध्वंसजाः** संकरजास् ते **शूद्राणां सधर्माणः** समानाचारास् तद्धर्मैर् अधिक्रियन्त इत्य् अर्थः । प्रतिलोमानां तु विशेषो वक्ष्यते । अनन्तरग्रहणम् अनुलोमोपलक्षणार्थम् एव । तेन व्यवहितो ऽपि ब्राह्मणाद् वैश्यायां जातो गृह्यते । षट्संख्यातिरिक्तत्वान् न शूद्रायां पारशवः ॥ १०.४१ ॥


[^११४]:
     M G add: dharmiṇa iti śabdasya dharmo 'rthanīyaḥ