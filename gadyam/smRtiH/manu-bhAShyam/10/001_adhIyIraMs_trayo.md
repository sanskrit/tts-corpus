+++
title = "001 अधीयीरंस् त्रयो"

+++


"वेदः कृत्स्नो ऽधिगन्तव्यः सरहस्यो द्विजन्मना" (म्ध् २.१६५) इति ग्रहणार्थं त्रैवर्णिकानां स्वाध्यायविधिर् उक्तः । गृहीतस्य चाविस्मरणम् अप्य् उक्तं[^१] सर्वाश्रमिणाम् । "स्वाध्याये नित्ययुक्तः स्यात्" (म्ध् ३.६५), तथा "नित्यं शास्त्राण्य् अवेक्षेत" (म्ध् ४.१९) । शास्त्रं प्रमुख्यया वृत्त्यैव शासनाद् धि शास्त्रं प्रमाणान्तरानवगतविधिप्रतिपादनाच् च वेद एवेति । तद् एव शास्त्रम् । अन्यत्र ग्रन्थसंदर्भसामान्याच् छास्त्रशब्दप्रयोगः । तथा "नियतो वेदम् अभ्यसेत्" (म्ध् ६.९५), "ब्रह्मोज्झता वेदनिन्दा" (म्ध् ११.५५) इति । यस् तु ब्रह्मयज्ञः स एकेनापि सूक्तेन साम्नानुवाकेन खण्डेन काण्डिकया वैकयैव यावज्जीवम् अधीतया सिध्यति । न तेन ब्रह्मस्मरणम् आक्षिप्यते । तद् एवं निर्विषयत्वाद् अस्य विधेर् अनुवादार्थतैव ।


[^१]:
     M G: gṛhītasya vedasya vā vismaraṇam

- **प्रब्रूयाद् ब्राह्मणस् तेषां नेतराव् इति** क्षत्रियवैश्ययोः प्रवचनं निवर्तयितुम् ।

- ननु च "अध्यापनं ब्राह्मणस्य" (म्ध् १.८८) इत्यादिना तयोस् तद् अप्राप्तम् एव ।

- नैष दोषः । वृत्तिकरणस्य श्रुतत्वात्[^२] तदर्थैव निवृत्तिः संभाव्यते । धर्मार्थं तु विद्यादानं तयोर् अप्य् अस्त्य् एवेत्य् आशङ्कां निवर्तयति । 


[^२]:
     M G: -karaṇasyāśrutatvāt

- अथास्ति सामान्येन निषेधः । एवं तर्हि ज्ञातिलक्षणप्रसङ्गजननार्थं सिद्धम् एवोच्यते । एवं च कृत्वानुक्रमणीयः संबन्धो न हातव्यो ऽयम् इति भविष्यति- "वैश्यशूद्रोपचारं च संकीर्णानां च संभवः" (म्ध् १.११६) इति । 

- कश्चिद् आह । अध्यापनं शब्दोच्चारणशिक्षणम्, प्रवचनं तु तदर्थव्याख्यानम्[^३] अपि । अतो भिन्नत्वान् नाध्यापननिवृत्त्या तदर्थव्याख्याननिवृत्तिर् भवतीत्य् अतः पुनर् उपदेशः ।


[^३]:
     M G: tadarthaṃ vyākhyānam

- ननु च नात्र वेदशब्दो ऽस्ति । कुतस् तत्कर्मता अध्ययनक्रिययाः । अथ लौकिकगद्यपद्यविषयम्[^४] अपीदम् अध्ययनम् उच्यते । 


[^४]:
     J: atha vālaukika-

उच्यते[^५] । तथा सत्य् अदृष्टार्थो विधिः स्यात् । अतश्[^६] चाधिकारकल्पना प्रसज्येत मूलकल्पना च स्यात् । यथा[^७] तु व्याख्यातम् उपलब्धमूलैवेयं स्मृतिर् भवतीति नादृष्टमूलकल्पनाप्रसङ्गः ।   

द्विजातय** इति सिद्धे **त्रयो वर्णा** इति पादपूरणम् । एवं **स्वकर्मस्था** इति ॥ १०.१ ॥