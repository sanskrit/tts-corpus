+++
title = "013 तस्माद् धर्मम्"

+++


यतः सर्वतेजोमयो राजा **तस्माद्** धेतोर् **इष्टेषु** वल्लभेषु मन्त्रिपुरोहितादिषु कार्यगत्या **धर्मं** कार्यव्यवस्थां[^१५] शास्त्राचाराविरुद्धां **व्यवस्येन्** निश्चित्य स्थापयेन् **न**[^१६]** विचालयेत्** । सा तादृशी राज्ञो ऽनुज्ञा नातिक्रमणीया — "अद्य पुरे सर्वैर् उत्सवः कर्तव्यः । मन्त्रिगेहे विवाहो वर्तते, तत्र सर्वैः संनिधातव्यम् । तथा पशवो नाद्य सैनिकैर्[^१७] हन्तव्याः । न शकुनयो बन्धयितव्याः । नर्तिका धनिकैर् आराधनीया[^१८] एतावन्त्य् अहानि" । एवम् **अनिष्टेष्व्** अपि — "एतेन संसर्गो न कर्तव्यः । एतस्य गृहे प्रवेशो न देयः" । एवंविधो ऽत्र धर्मः पटहघोषादिना[^१९] राज्ञादिष्टो नातिकर्मणीयः । न त्व् अग्निहोत्रादिधर्मव्यवस्थायै वर्णाश्रमिणां राजा प्रभवति, स्मृत्यन्तरविरोधप्रसङ्गात्, अविरोधे चास्मिन् विषये वचनस्यार्थवत्वात् ॥ ७.१३ ॥


[^१९]:
     DK (4: 813) gives the reading of Rājanītiprakāśa: spṛhādoṣādinā


[^१८]:
     DK (4: 813) gives the reading of Rājanītiprakāśa:  narṇikā dhanikair uparodhanīyāḥ


[^१७]:
     DK (4: 813) gives the reading of Rājanītiprakāśa: saunikair


[^१६]:
     DK (4: 813) gives the reading of Rājanītiprakāśa: sthāpayet tāṃ na


[^१५]:
     DK (4: 813) gives the reading of Rājanītiprakāśa: yaṃ dharmaṃ yāṃ vyavasthāṃ