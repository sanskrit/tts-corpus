+++
title = "042 पृथुस् तु"

+++


**ब्राह्मण्यं चैव गाधिजः** ।

- ननु च राज्याधिकारे को ब्राह्मण्यप्राप्त्युपन्यासावसरः । राष्ट्रप्राप्तिर् एव यथापूर्वं वर्णयितव्या ।

- उच्यते । धनैश्वर्याद् अपि जात्युत्कर्षो दुष्प्रापः, सर्वाधिकारहेतुत्वात् ।

- ननु च कथं तस्य विनयो हेतुः । षाड्गुण्यप्रयोगः अप्रमादः अतिव्ययवर्जनं अलोभः व्यसनासेवनं एवमादीनि विनयः । तद् एतद् ब्राह्मण्यस्यैकम् अपि न कारणम् । तपो हि तत्र कारणत्वेन श्रुतम्- "विश्वामित्रस् तपस् तेपे नानृषेः पुत्रः स्याम्" इत्य् एवमादि ।

- उच्यते । नार्थशास्त्रोक्तैव नीतिर् नयः । किं तर्हि, शास्त्रीयो विधिर् लोकाचारश् च । शास्त्रे च तपसा जात्युत्कर्षो जन्मान्तरे प्राप्यते इति विहितम् एव । विश्वामित्रस्य ब्राह्मण्यं तु तस्मिन्न् एव जन्मनि क्षत्रियस्य सत इत्याख्यातम् एव ॥ ७.४२ ॥