+++
title = "166 क्षीणस्य चैव"

+++


आत्मसंवरणम् **आसनम्** । तद् अपि **द्विविधम्** । **क्षीणस्य** बलकोशोपनयेन, वृद्धस्यापि शत्रुं प्रत्यपेक्षा । **आसनं** च **मित्रानुरोधेन** । यदि मित्रस्य क्षीणस्य शत्रुणा सह संबन्धो नेदृशो भवति, तदीयेन मित्रेण नायम् उत्तम्भनीय इत्य् अतस् तदनुवृत्त्यासीत । स च क्षयो **दैवात् पूर्वकृतेन वेत्य्** अनुवादः । वृद्धिक्षयौ सर्वस्यैतेन कारणेन भवतः । तत्र **दैवं** स्वकृतप्रमादः, अतिव्ययशीलता, अप्रतिजागरणं स्वे बले । **पूर्वकृतम्** अशुभं कर्मापि । विपर्ययेण वैतद् व्याख्येयम् । "मोहात्" इति पाठान्तरम् । अर्थस् तु दैवशब्देन व्याख्यातः ॥ ७.१६६ ॥