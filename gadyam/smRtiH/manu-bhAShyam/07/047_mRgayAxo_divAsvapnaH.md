+++
title = "047 मृगयाक्षो दिवास्वप्नः"

+++


आखेटकार्यो मृगवधो **मृगया** । **अक्षस्** तद्विषयक्रीडा । एतयोस् त्व् अनर्थत्वं प्रसिद्धम् । **दिवास्वप्नः** कर्मानुष्टानकाले कर्मस्व् अव्यापारः । न दिवाशब्देनाहर् एव विवक्षितम् । तद् उक्तम् "जागर्तव्ये प्रसुप्तकाः" (ग्पु २.४९.३१) इति । अथ वा मुख्य एव **दिवास्वप्नः** । स हि प्रतिषिद्धः सर्वकार्यविघाती । स च दर्शनार्थिनाम् अन्येषां तदसंपत्तेर् द्वेष्यताजनकः प्रजासु । **परिवादः** रहसि परदोषावर्जनम् । तेन सर्वाः प्रकृतयो विरज्यन्ति । अपरिवाद्यानां च परिवादे ऽधर्मः स्थित एव । **स्त्रियो मदः** इत्य् एतयोर् अनर्थरूपता सुप्रतीता । **तौर्यत्रिकं** नृत्यगीतवादित्राणि[^४५] । **वृथाट्या** अप्रयोजनम् ईषत्प्रयोजनं वा इतस् ततश् च परिभ्रमणम् । दश परिमाणो **दशकः** । **कामजः** काम इच्छा, ततो जायते । विशिष्टमुखोपभोगार्थो वा अनुभूतविशेषाद् वा जायमानः **कामजः** ॥ ७.४७ ॥


[^४५]:
     M G: -vāditrāṇām