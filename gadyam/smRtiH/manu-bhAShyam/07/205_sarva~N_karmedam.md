+++
title = "205 सर्वङ् कर्मेदम्"

+++


सामर्थ्याद् अत्र कर्मकार्यफलं [^२९२] **कर्म** । तत् **सर्वम्** अशेषम् **आयत्तम्** अधीनम्[^२९३] क्वापि । विदधातीति **विधानम्,** कर्मफलं यद् दिशति । तद् विशेषयति- **दैवमानुषे** । दैवे[^२९४] धर्मादौ पूर्वकृतविहितप्रतिषिद्धविषये चात्मनः कार्यकर्मफलं यदि फलं[^२९५] कर्मक्रिया दृष्टार्था नयानययोः । तथा च श्रुतिः- 


[^२९५]:
     M G: phala-


[^२९४]:
     M G J: daiva- (I follow DK)


[^२९३]:
     M G J: adhikaṃ (I follow DK)


[^२९२]:
     M G J: samarthād arthakarmakāryaphalaṃ; I follow DK (4: 2402) suggestion.

- विधिर् विधानं नियतिस्वभावः कालो ब्रह्मेश्वरः कर्म दैवम् 

- भाग्यानि पुण्यानि भूतान्तर्योगः पर्यायनामानि पुराकृतस्य ।

स्मृतिर् अपि ।

- दैवम् आत्मकृतं विद्यात् कर्मवत् पौर्वदेहिकम् ।

- स्मृतः पुरुषकारस् तु क्रियते यद् इहापरम् ॥ इति ।

**दैवमानुषस्येति** प्राप्ते मृतवशाद् दैवे मानुषस्यापि कारणता विवक्षिता । अस्मिन् कार्ये इदं[^२९६] क्रियाफलम् आयत्तम् । न दैवं पुरुषकाररहितं फलं ददाति । अवश्यं हि तेन पुरुषप्रयत्नो ऽपेक्षितव्यः । न च पुरुषकारो दैवेनेति । दैवाच् च पुरुषकारनिरपेक्षात् फलस्यापि पुरुषसंनिपातो भवेद् अपि गर्भस्य । असति गर्भे नियमैर् दैवसंनिपातात् फलसंभवो ऽनुमेयः । एवं पुरुषप्रयत्नाद् अपि यदि दैवनिरपेक्षा स्यात् । यतो व्यायामे सति सर्वदा सर्वेषां स्यात् । नैतद् अस्ति । तस्माद् उभयं कारणम् । तथा च व्यास आह ।


[^२९६]:
     M G add: sarvaṃ

- आरम्भा मानुषाः सर्वे निदानं कर्मणोर् द्वयोः ।

- दैवे पुरुषकारे च परतो ऽन्यन् न विद्यते ॥ इति । (म्भ् १०.२.२)

समानतन्त्रे ऽपि- "दैवं नयानययोर् मानुषं कर्मलोकं पालयति" इति (च्ड़्। कश् ६.२.६–७) । 

- अत्र दैवकारणा आहुः । दैवम् एवात्र कारणम् । दृश्यन्ते हि जडक्लीबपङ्ग्वादयः कुणयः[^२९७] पुरुषकाररहिता अपि सुखिनो निष्प्रतीकारा अन्योपाधिककर्मफलं[^२९८] लभमानाः । तथालंप्रतीकारा अप्य्[^२९९] अव्यङ्गशूराः प्रवीणाश् च शास्त्रे दक्षाश् च दुःखिनो[^३००] यतमानाश् च । तथा पुरुषकारनिरपेक्षं दैवमात्राभिधानाद् धनाधिगमाशनिनिपातादिभिर्[^३०१] इष्टानिष्टफलम् उत्पाद्यमानम् उपलभन्ते । एवं च कृत्वा परलोकहेतवः क्रियारम्भोपदेशाः[^३०२] सुतराम् अर्थवन्तो भवन्ति । तथा च "यत्नेन पूर्वकृतानीहोपभुञ्जीमहे, इह कृतान्य् अपि परत उपभोक्ष्यामहे" इति विजानन्तो ऽविचिकित्सा मनुष्याः । धर्म[^३०३] एवं प्रयतितव्यम् । तथा चोदाहरन्ति ।


[^३०३]:
     M G: manuṣyadharma


[^३०२]:
     M G: -padeśāt


[^३०१]:
     M G: daivamātrābhidhānādināśavināśavinipātādibhir


[^३००]:
     M G: cāduḥkhino


[^२९९]:
     M G add: kuṇayo


[^२९८]:
     M G omit: -phalaṃ


[^२९७]:
     M G omit: kuṇayaḥ

- जानामि धर्मं न च तत् करोमि 

- पापं न जानामि न मे प्रवृत्तिः ।

- धात्रा निसृष्टो ऽस्मि यथा तथाहं 

- नातः परं शासयितास्ति कश्चित् ॥ इति ।

- पुरुषकारिणो ह्य् आहुः । पुरुषकार एवात्र कारणं कृषित्वम् अनलसः कुर्वन् स्वव्यापारफलं कर्तृकरणकार्यं[^३०४] कृष्यादिषु प्राप्नुयात् । तथा चोक्तम् ।


[^३०४]:
     M G: -kārya-

- कर्मैवेहानसाधूनाम् आलभ्यानुपसेविता ।

- कर्म कृत्वा हि पुरुषो भुङ्क्ते चैव न चात्ति न[^३०५] ॥


[^३०५]:
     M G: bhuṅkte vai balavān iti

सत्य् अपि चान्नसंभवे न ह्य् अभुञ्जन्तस् तृप्यन्ति । तदा तत्र चाभ्यवहारैर् यत् समनन्तरं च फलं तन्निमित्तफलोत्पाद इति न्यायः । तस्माद् अत्रादृष्टव्यापारः । एवं च कृत्वार्थवन्तः क्रियारम्भोपदेशा भवन्ति[^३०६] । तथा चाहुः ।


[^३०६]:
     M G: -padeśo bhavati

- प्रतिहन्ति मुनिर् येन दैवम् आपतितं क्वचित् ।

- शीतोष्णे च तथा वर्षम् उत्थापयति हन्ति च ॥

एवम् आस्थितेभ्य उभयं कारणम्, अन्यतराभावे फलाभावात् । क्वचित् तु केचित् प्राधान्येन वर्तन्त इति तत् परिगृह्यते । कृतो ऽपि पुरुषकारो बलवता दैवेनाभिभूतो विशीर्यते । आर्द्रम् इव दार्व् अल्पाग्नौ प्रक्षिप्तं न ज्वलति । एवं यदि दुर्बलं दैवं महता यत्नेन पुरुषकारेण पुरस्कृतं फलति यथार्द्रम्[^३०७] अपि दारु महत्य् अग्निस्कन्धे प्रक्षिप्तम् । नाग्निस् तदापयाति[^३०८] ।


[^३०८]:
     M G: tadaiva yāpayati


[^३०७]:
     M G omit: yathā

- दैवं[^३०९] पुरुषकारेण दुर्बलं ह्य् उपहन्यते ।


[^३०९]:
     M G: devaṃ

- दैवेन चेतनं कर्म विशिष्टेनोपहन्यते ॥

इत्य् एव परिकल्प्याह ।

- **तयोर्** दैवपुरुषकारयोर् **दैवम्** एव्**आचिन्त्यं** । **तु**शब्दो ऽवधारणार्थः । अपरिज्ञातस्वरूपम् । कस्मिन् काले तन्निमित्तेन फलं दास्यतीत्य् एवम् अचिन्त्यम् । शास्त्राद् ऋते चास्य परिज्ञानाद्[^३१०] एवाविचार्यत्वात् प्रयोक्तुम् अशक्यत्वाद् अशक्यम् इति । तत्र दैवं निष्फलम् । मनुष्येषु पुरुषकारो वक्ष्यते क्रिया, प्रकृतत्वात् । वित्तं[^३११] च **क्रिया मानुषे** । किंचिज् ज्ञानं कृष्यादिभिः शक्यं चिन्तयितुम् "ईदृशं मया कृष्यादि कर्तव्यम् एतैः साधनैर् दैवादिभिर् एव च, तस्य चेदृशं फलम्" इति । तद् एवं[^३१२] प्रारब्धं यदारंभम् अध्यावसानेषु विवत्सते[^३१३] । तेन दैवं समाधेयम्, न विपन्नानाम् अप्य् एवं कर्तव्यम् इति । यावत् फलवेदनम् इत्य् अतो दैवस्याचिन्त्यत्वान् न तत्परेणासितव्यम् । मनुष्यकर्म चिन्तयित्वा यद् यत् कार्यं तद् अनुष्ठेयम् । यत्किंचनकारी हि विनश्यतीति ।


[^३१३]:
     M G: vivakṣyate; DK (4: 2403) suggests vipadyate


[^३१२]:
     M G: eva


[^३११]:
     DK (4: 2403) suggests, correctly I think, vidyate (citation from the verse)


[^३१०]:
     DK (4: 2403) suggests, correctly I think, cāsyāparijñānād