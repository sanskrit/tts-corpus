+++
title = "014 तस्यार्थे सर्वभूतानाम्"

+++


उक्ता राजोत्पत्तिः । दण्डोत्पत्तिर् इदानीम् उच्यते । तस्मा इदं **तदर्थम्**, राज्ञः प्रयोजनसिद्धये, **दण्डम् असृजद् ईश्वरः** प्रजापतिः । 

- को राज्ञो ऽर्थो दण्डेन । 

- उच्यते । **गोप्तारं सर्वभूतानाम्** । गोप्ता रक्षिता दण्ड एव । न दण्डेन विना राजा रक्षितुं शक्नोति । अतो राजत्वसिद्ध्यर्थ एव दण्डः सृष्टः । **धर्मम् आत्मजं ब्रह्मतेजोमयम्** इति दण्डस्तुतिः । न यागदानादिः[^२०] धर्मः, किं तर्हि दण्ड एव । न चायं प्राणधनहारित्वाद् अधर्मो विज्ञेयः, अपि त्व् एष एव धर्मः । आत्मजः शरीराद् एव जातः प्रजापतेः । न च पाञ्चभौतिकः, किं तर्हि, ब्रह्मणो यत् केवलं तेजस् तेन निर्मितः । **पूर्वं** राजसृष्टेः ॥ ७.१४ ॥


[^२०]:
     M G J: yāgadānādi-