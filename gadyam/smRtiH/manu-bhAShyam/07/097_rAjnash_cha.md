+++
title = "097 राज्ञश् च"

+++


येन यज् जितं तेन तद् ग्रहीतव्यम् इत्य् अस्यायं विशेष उच्यते । स्वयम् **उद्धारं** **राज्ञे दद्युर्** उत्तमद्रव्यम् उद्धृत्य दद्युर् इत्य् अर्थः । न सर्वं तैर् ग्रहीतव्यम् । **इति एषा वैदिकी श्रुतिः** । "इन्द्रो वै वृत्रं हत्वा" इत्याद्य् उपक्रम्य "स महान् भूत्वा देवता अब्रवीद् उद्धारं म उद्धरत" (ऐत्ब् १२.१०) इति । राज्ञा वा, पृथग्जये स्वयंजये[^१३४] यत्रायं विभागो नास्ति "अनेनायं ग्रामो जितः, एष च परकीयः सामन्तादिः", सर्वेण सर्व उत्खातमूलः सकृत्कृतः, तत्र राज्ञा लब्धप्रशमनन्यायेन भृत्याः संविभजनीयाः ॥ ७.९७ ॥


[^१३४]:
     DK (4: 2819) suggests: saṃbhūyajaye