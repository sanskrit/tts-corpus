+++
title = "152 परस्परविरुद्धानान् तेषाम्"

+++


धर्मार्थकामानां वा मन्त्रिणां वा **समुपार्जनं** संग्रहणम् । **कन्यानां संप्रदानं** स्वकार्यसिद्धिवशेन चिन्त्यम् । **कुमाराणां** राजपुत्राणां **रक्षणम्** । तव वयम् इत्य् एवमादिभिर् धर्मम् अर्थं च ते ग्राहयितव्याः । नवं हि द्रव्यं येन येनार्थजातेनोपदिह्यते तत् तद् आचूषति[^१७१] । एवम् असंस्कृतबुद्धयो यद् यद् उच्यन्ते तत् तत् प्रथमं गृह्णन्ति । यद्य् असद्भिः संसृज्यन्ते तदा तत्स्वभावस् तेषां प्राप्नोति । ते च दुःसंस्कारोपदिग्धाः न शक्यन्ते व्यसनेभ्यो निवर्तयितुम् । उक्तं च- "नीलीरक्ते वाससि कुंकुमाङ्गरागो दुराधेयः" । तस्मात् ते नित्यम् अनुशासनीयाः । तत्रापि ये गुणवतस् तान् वर्धयेत् । इतरान् ईषत् संविभजेत् । ज्येष्ठं महागुणम् अमत्सरं यौवराज्ये ऽभिषिञ्चेत् । एवं राजपुत्ररक्षणे नित्यं यत्नवता भवितव्यम् ॥ ७.१५२ ॥


[^१७१]:
     M G J: yenārthajātenopadiśyate tat tadā dūṣayati; DK (4: 1011) omits one yena. Here Medh is copying Bhāruci's commentary on this verse verse, which itself is based on Kauṭilya's Arthaśāśtra 1.17.31.