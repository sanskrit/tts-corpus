+++
title = "089 आहवेषु मिथो"

+++


आहूयन्ते युद्धार्थम् इतरे यत्र वीराः स **आहवः** संग्रामः । **मिथः** स्पर्धमानाः । **अन्योन्यं** परस्परं **जिघांसन्तो** हननेच्छवः । **युद्ध्यमानाः** प्रहरन्तः । **परं शक्त्या** परया[^१२०] शक्त्या, यथाबलम् इत्य् अर्थः । छान्दसत्वात् "परया"[^१२१] इत्य् अस्य स्थाने "परम्" इति रूपम् । **अपराङ्मुखाः** युद्ध्यमानाः इति संबन्धः । **स्वर्गं यान्ति** ।


[^१२१]:
     M G J: parety (I follow DK 4: 2777)


[^१२०]:
     M G 1st ed. add: yathā

- ननु च राज्यलोभात् प्रवृत्तानां दृष्टस्य फलस्य संभवात् कुतः स्वर्गः । 

- उच्यते[^१२२] । "न कूटैर् आयुधैः" (म्ध् ७.९०) इत्यादिना वक्ष्यमाणयुद्धनियमापेक्षः स्वर्गः । न हि तेषां नियमानाम् अन्यत् प्रयोजनम् अस्ति । अथ वा निश्चिते पराजये निराशस्य यद् युद्धावतरणम्, तच् च स्वर्गायैव, त्यक्तराज्यस्यापि शक्तप्रणिपातेन तदनुजीवनसंभवात् । तस्माद् अर्हस् तत्फलसंभवः । अस्माद् एव वचनान् नात्मत्यागनिषेधस्य विषयो ऽयम् । [^१२३]


[^१२२]:
     M G J: svarga ucyate, taking the latter as part of that sentence. Generally, however, Medhātithi begins his answer to an objection with ucyate (so also DK 4: 2777).

- **महीक्षितः** मण्डलेश्वराः, न पुनस् तदनुजीविनः । तेषां हि स्वाम्यर्थैव प्रवृत्तिः, न स्वार्था । अतश् च कुतस् तेषां फलसंभवः, ऋत्विजाम् इव दक्षिणापणेन परिक्रीतानाम् । एवम् एषाम् अपि भृतिपरिक्रीतानां कुतः स्वर्गादिफलोत्पत्तिः ।

- ननु च अविशेषेणैतद् उक्तम्- 

- उद्यतैर् आहवे शस्त्रैः क्षत्रधर्महतस्य च । 

- सद्यः संतिष्ठते यज्ञः ॥ इति । (म्ध् ५.९७ )

तथा-

- द्वाव् इमौ पुरुषौ लोके सूर्यमण्डलभेदिनौ । 

- परिव्राड् योगयुक्तश् च शूरश् चाभिमुखो हतः ॥ इति । (प्स्म् ३.३०)

तथा भारते युद्धप्रेक्षिणाम् अपि स्वर्गः संदर्शितः । मन्त्रलिङ्गानि च सन्ति-

- ये युध्यन्ते प्रधनेषु शूरसो ये तनुत्यजः ।

- ये वा सहस्रदक्षिणास् तांश् चिद् एवापि[^१२४] गच्छतात् ॥


[^१२४]:
     M G J: tāṃś ca devāpi (I follow DK 4: 2777)

सहस्रदक्षिणानां यजमानानां शूराणां च रणशिरसि त्यक्तप्राणानां महाफलत्वं दर्शयन्ति-[^१२५] "ये युध्यन्ते" । न च मरणायैव क्रियन्ते[^१२६] । न हि संपरिग्रहकाले ऽयम् उपसंवादो ऽस्ति यथा होत्रोद्गात्रादीनां स्वप्रवचनसमाख्यानियतार्त्विज्यपदार्थानुष्ठानायैव वरणम् । तस्मात् प्रभुकार्योद्देशेन यन् मरणं तद् अनुक्रान्तफलायैव । न च परप्रयुक्तात् कर्मणो ऽन्यस्य फलं नास्ति । अश्वमेधावभृथे हि ब्रह्मघ्नस्य स्नानाद् अयजमानस्यैव शुद्धिः ।


[^१२६]:
     M G: mriyante


[^१२५]:
     M G: darśayati

- अत्रोच्यते ।  प्रजार्थे युद्धे प्राणत्यागो धर्मायैव[^१२७] । यद् उक्तम् "उद्यतैर् आहवे" (म्ध् ५.९७) इति, तदा भृतिपरिक्रीतस्यास्वतन्त्रस्य,[^१२८] यस्य वा "कुरु[^१२९] प्रयाणं रणे" इत्य् एव परिकरो बद्धस् तदपेक्षं एतत् यज्ञसंस्थावचनम् । एवंभूतश् च "अभिमुखो हतः" (प्स्म् ३.३०) इति । 


[^१२९]:
     M G J: kurviti (I follow DK 4: 2777)


[^१२८]:
     M G: -āsvatasya


[^१२७]:
     M G places this sentence after bhṛtiparikrītasyāsvatantrasya.

- अथ वा नरकाभाव एव "सूर्यमण्डलभेदनम्" युद्ध्यमानस्य भविष्यति । यत्र विषयान्तरेश्वरेण राज्ञा परस्य राज्ञो विषयो हन्यते भज्यते जनो लुप्येत् तत्र तदर्थं युद्धे प्राणत्यागो धर्मार्थः । अन्धतमो हि नरके तदभावात् सति प्राकाश्ये सूर्यमण्डलभेदनवचनम् । सूर्यमण्डलं भिनत्ति, उपरिष्टाल् लोकान् आप्नोति, नाधःप्रपततीत्य् अर्थः । भृतिपरिक्रीतस्य प्रभोः संग्रामे समुपस्थिते, तम् एव जहतो नरकनिपतनम्, तदर्थं युध्यमानस्य भर्तृपिण्डानृण्यं गतवतो दुष्कृतेनाप्रतिबध्यमानस्य स्वैः सुकृतैर् युक्त एव स्वर्गादिलाभः । अत उक्तम् "सद्यः संतिष्ठते यज्ञः" (म्ध् ५.९७) इति । अव्यवधानेन यज्ञफलम् अविशेषश्रुतौ स्वर्गम् अवाप्नोतीत्य् अर्थः । एवं भारते ऽपि भृतिपरिक्रीतानां स्वर्गफलावाप्तिवचनम् उपपद्यते । युद्धप्रेक्षिणां तु स्वर्गावाप्तिर् अर्थवाद एव । अथ वा बहुषु जीवनोपायेषु सत्सु यच् छस्त्रेण जीवनं ततो नियमात् स्वर्गः । 

- यत् तु न मरणाय क्रीयन्त इति, शस्त्रभृतां भृतिदाने नान्यद् युद्धात् प्रयोजनम् अस्ति, विशेषानुपदेशात् — सर्वकार्योद्यताः सर्वप्रकारं मदर्थः संपादनीय इति परिक्रीयन्ते — तत्र यदा युद्धम् उपस्थितं भवति, तदा आ शरीरपातात् प्रभोर् अर्थः कर्तव्यः, तथानृण्यं भवति । अनुपस्थिते तु युद्धे यदि भृत्यस्य मरणं भवति, तदा सर्वे ऽनृणा एव । उद्युक्ते ह्य् असौ तत्कार्ये तादृश एवास्योपसंवादः । युद्धकाले योद्धव्यं भवतीति लिङ्गदर्शनम् अपि तूपपद्यत एव । 

- अश्वमेधावभृते तु स्पष्टं वचनं "तस्मात् समागमे तेषाम्" (म्ध् ११.८२) इति । इह तु युद्धसाध्यम् इति विशेषः ॥ ७.८९ ॥

_तान् इदानीम् अदृष्टार्थान् नियमान् दर्शयति ।_