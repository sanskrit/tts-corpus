+++
title = "094 यस् तु"

+++


नैवं मन्तव्यम्- परावृत्तो यदि हन्यते तदा, दुष्कृती, अहतस्[^१३१] तु नेति । किं तर्हि, परावृत्तमात्रनिबन्धनं दोषवचनम् । किं च, न परावृत्तहतेनेयं बुद्धिः कर्तव्या "अनुभूतखड्गप्रहारो ऽस्म्य् अनृणः कृतभर्तृकृत्यः" इति । तथाविधाः प्रहारा न कस्मैचिद् अर्थायेति दोषातिशयदर्शनेन दर्शयति भर्तृसंबन्धिदुष्कृतम् इति । यच् च वचनम् उत्तरत्र तदीयसुकृतग्रहणम् इति, तद् अर्थवादः । न ह्य् अन्येन कृतं शुभम् अशुभं वान्यस्य संभवति । न च सुकृतस्य नाशः । किं तु महता दुष्कृतेन प्रतिबन्धे चिरकालभाविता सुकृतस्य फलस्योच्यते ॥ ७.९४ ॥


[^१३१]:
     M G J: duṣkṛtasya hatas (I follow DK 4: 2780)