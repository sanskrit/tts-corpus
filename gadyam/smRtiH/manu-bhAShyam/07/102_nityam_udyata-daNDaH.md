+++
title = "102 नित्यम् उद्यत-दण्डः"

+++


उद्यतो दण्डो ऽनेनेत्य् **उद्यतदण्डः** । उद्यत उद्युक्तः, सव्यापार इति यावत् । तत्र हस्त्यादिबलं नित्यं योग्याभिर् अभिविनयेत् । शिक्षा वाहनदमनादिभिर् विधेया । करणयोग्या अभ्यासाश् च । तद्वाहनादिषु वस्त्राभरणसंस्कार इत्यादिर् उद्यतदण्डता । तथा कुर्वतो ऽस्योत्साहशक्तियोगो मण्डले प्रकाशीभवति । तथा **नित्यं विवृतपौरुषः** । विवृतं प्रकाशताम् आगतं पौरुषं कर्तव्यम् । संधिपालाटवीस्थानादिष्व् आप्तपुरुषैर् अधिष्ठिताः संनिरुद्धाः कवचिनः सततं जागरणार्थं नियोज्याः । **नित्यं संवृतसंवार्यः** । संवरणीयं संगोपनीयम् आत्मगतं कृत्वा तत्स्थानं संवृतं कर्तव्यम् उपग्रहेण परोपजापरक्षणेन च । नित्यं छिद्रानुसरणेन, सर्वं शत्रोः कृत्यपक्षं ज्ञात्वा झट् इति तद् उपजापः ॥ ७.१०२ ॥