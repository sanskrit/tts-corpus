+++
title = "043 त्रैविद्येभ्यस् त्रयीम्"

+++


**विद्याम्** इति द्वितीयान्तपाठे "अधिगच्छेत्" (म्ध् ७.३९) इत्य् अनुषञ्ज्यनीयम् । समाप्तब्रह्मचर्यस्य राज्योपदेशात्[^४२] त्रय्यर्थाधिगमेन तन्निष्पत्तेर् अभ्यासार्थो ऽयम् उपदेशः । त्र्यवयवा विद्या त्रिविद्या, ताम् अधीयते **त्रैविद्याः**,** तेभ्यस् त्रयीम्** ऋग्वेदादिवेदत्रयं **विद्यात्** । संदिग्धेषु पदार्थेषु वेदेभ्यो निर्णयं कुर्यात् । तैः सह वेदार्थं चिन्तयेद् इति यावत् । न राजत्वाभिमानान् मदावलेपेन सर्वज्ञो ऽहम् इति बुद्ध्या संदिह्यमानान् अर्थान् उपेक्षेत ।


[^४२]:
     M G: sadyopadeśāt

- **दण्डनीतिं च** । दण्डविषया नीतिः । "दण्डो दमनम् इत्य् आहुः" (ग्ध् ११.२८), येन शत्रवः स्वप्रकृतयो विषयवासिनश् चान्यायकारिणो दम्यन्ते, स **दण्डो** ऽमात्यादिसंपत् । **नीतिस्** तस्य प्रयोजनं तत्र विधिः, तं शिक्षेत । तद्विद्भ्यश् चाणक्यादिग्रथविद्भ्यः । **शाश्वतीम्** इति स्तुतिः । यद्य् अपि दण्डनीत्याप्य् अस्य सर्वलोकः शक्यते ज्ञातुम्, अन्वयव्यतिरेकमूलत्वाद् अस्यार्थस्य, तथाप्य् अबुधबोधनार्थानि तानि शास्त्राणि, बुधानां च संवादार्थानीति, युक्तो दण्डनीतिशास्त्राधिगमः । 

- एवं **आन्वीक्षिक्य्** अपि तर्कविद्यार्थशास्त्रादिका । **आत्मविद्या** अध्यात्मविद्या । विशेषणविशेष्ये वा पदे । आत्मने या हितान्वीक्षिकी सा तर्काश्रया । तां शिक्षेत । सा ह्य् उपयुज्यते[^४३] व्यसनाभ्युदयोपरमचित्तसंक्षोभोपशमाय । या तु बौद्धचार्वाकादितर्कविद्या सा नातीव कृत्वा क्वचिद् उपयुज्यते । प्रत्युतास्तिक्यम् उपहन्ति, यो नातिनिपुणमतिः । यदा तु स्वतन्त्राम् आन्वीक्षिकीं वेद, तदा तस्य दूतसंवादादिषु वाक्यवैशद्यानाम् उपयोगो नोपहास्यो भवति । 


[^४३]:
     M G: tv upayujyate; DK: hy apayujyate (perhaps a typo)

- **वार्तारम्भांश् च** । पण्यानाम् अर्थपरिज्ञानं वाणिज्यकौशलम्, समयेन बार्हस्पत्येन तत्र परिज्ञानं वार्ता । तन्निमित्ता आरम्भा **वार्तारम्भाः** । वार्तास्वरूपं ज्ञात्वा तद्विषयकार्या[^४४] प्रवृत्तिर् आरम्भः । 


[^४४]:
     DK: -kāryāya

- एतल् लोकतो **विद्यात्** । वणिज्याजीवनो ऽत्र **लोको** ऽभिप्रेतः । ते हि तत्र कुशला भवन्ति । **लोकत** इति च पूर्वयोर् अनुषङ्गः कर्तव्यः । तेन सर्वत्र तद्विद्भ्य इति लभ्यते ॥ ७.४३ ॥