+++
title = "049 द्वयोर् अप्य्"

+++


उक्तं तावत् कामजस्य[^४७] व्यसनवर्गस्य **लोभो मूलम्** । विषयोपभोगस्पृहा कामः, इच्छा अभिलाषः लोभः इत्य् अनर्थान्तरं यतः । क्रोधजस्य कथं लोभो मूलम्, येनोच्यते **तज्जाव् एताव् उभौ गणाव्** इति । 


[^४७]:
     M G J: kāmasya; I follow DK 4: 1573.

- उच्यते । नात्र लोभकारणता तयोर् वर्गयोर् अभिप्रेता । किं तर्हि, वर्गद्वयतुल्यता लोभस्य । यम् एतानि सर्वाणि व्यसनान्य् अनर्थम् उपजनयन्ति तम् एवैको लोभो व्यसनहीनस्यापि । तद् उक्तम् "लोभः सर्वगुणान् इव" (म्भ् ७.७४.*५३७) इति । अत उपचारत एतद् उक्तं **तज्जाव् एताव्** इति । यदि लोभो न जायेत कथं समानफलानि स्युः । कारणदोषो हि कार्यदोषं भासयति । अतस् तत्कार्यत्वाद् व्यसनेषु चेद् दोषः, ध्रुवं कारणस्याप्य् असौ दोष उक्तो भवति । 

- अथ वा लुब्ध एव पैशुनादिबहिष्कार्येष्व् अभिष्वङ्गं[^४८] गच्छति । इतरस् तु स्वल्पके विषये अनुनयेन वोपशाम्यति । सेयम् उपचाराल् लोभमूलता व्यसनवर्गद्वयस्योच्यते ॥ ७.४९ ॥


[^४८]:
     DK: abhiṣaṅgaṃ