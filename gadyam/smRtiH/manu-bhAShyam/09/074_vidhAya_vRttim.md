+++
title = "074 विधाय वृत्तिम्"

+++


यदा प्रवसेत् तदा **भार्याया वृत्तिं विधाय प्रवसेद्** इति विधिं **विधायेत्य्** एवम् अर्थं द्रष्टव्यम्- "प्रवसन् भार्याया वृत्तिं विदधीत" इति । तथा कुर्याद् यथास्या यावत् प्रवासं वृत्तिर् भवति । शरीरस्थितिहेतुभोजनाच्छादनगृह्योपकरणादि । तां **विधाय** **प्रवसेत्** स्वदेशाद् देशान्तरं गच्छेत् । **कार्यवान्** कार्यं पुरुषार्थो दृष्टो ऽदृष्टश् च । अदृष्टो धर्मो दृष्टाव् अर्थकामौ । तथा वक्ष्यति "प्रोषितो धर्मकार्यार्थम्" (म्ध् ९.७६) इत्यादिना । अन्तरेणैतानि निमित्तानि भार्यां हित्वा प्रवासो निषिध्यते । **अवृत्तिकर्शिता हि** । दृष्टदोषप्रदर्शनम् अर्थवादः । अवृत्त्या दरिद्रेण **कर्शिता** पीडिता **प्रदुष्येत्** पुरुषान्तरसंपर्कादिना । **स्थितिमत्य् अपि** । स्थितिः कुलाचारस् तत्संपन्ना क्षुधावसरे दीना दोषम् अवाप्नुयाद् अन्यं भर्तारम् आश्रित्य जीवतीति भाव्यत एतत् । संभावनायां लिङ् ॥ ९.७४ ॥