+++
title = "055 एष धर्मो"

+++


अपत्याधिकारात् तद्विषयतैव मा विज्ञायीति **गवाश्वा**दिग्रहणम् । यदि वा बीजफलव्यवहारः सस्यादिविषयतया प्रसिद्धतरस् तन्निवृत्त्यर्थम् आह । द्विपदां चतुष्पदां पक्षिणां स्थावराणां च सर्वत्रैष धर्मः । **एष** इति द्वयं प्रत्यवमृश्यते । अनभिसंधाने यस्य क्षेत्रं तस्य फलम्, अभिसंधाने चोभयोः । उदाहरणार्थत्वाच् च गवाश्वादिग्रहणस्य श्वमार्जारादिष्व् अप्य् अयम् एव न्यायः । 

- तर्हि किम् अर्थम् "यद्य् अन्यगोषु" (म्ध् ९.५०) इति । 

- प्रायेण गावः पुरुषाणां भवन्ति, न तथा विहङ्ग्मादय इति प्रसिद्धेर् अनुवादो ऽसौ । 

- **दास्यः** सप्तभिर् दासयोनिभिर् उपगताः । **प्रसवः** कायजन्म । तं **प्रति** तत्रेत्य् अर्थः ॥ ९.५५ ॥