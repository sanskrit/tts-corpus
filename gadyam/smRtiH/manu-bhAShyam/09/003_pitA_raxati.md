+++
title = "003 पिता रक्षति"

+++


रक्षा नामानर्थप्रतीघातः । अनर्थस् त्व् अनाचरवृत्तातिक्रमेणाप्रवृत्तिपरेण चान्यायतो[^१०] धनहरणादिना परिभवः । तस्य प्रतीघातो निवारणम् । तत्पित्रादिभिः कर्तव्यम् । **रक्षतीति** भवन्तिर् लिङर्थे छान्दसत्वात् । ततो रक्षेद् इति विधेयप्रत्ययः । वयोविभागश्रवणं चाधिकतरदोषार्थम्[^११] । सर्व एव तु सर्वदा रक्षार्थम् अधिक्रियन्ते । **कौमार**ग्रहणं दानात् पूर्वकालोपलक्षणार्थम् । एवं **यौवनं** जीवद्भर्तृकायाः प्रदर्शनम् । अतश् च नित्यानुवाद एवायम् । यदा यदा यदधीना तदा तदा तेनावश्यं रक्षितव्या । तथा च जीवत्य् अपि भर्तरि पितुः पुत्रस्य चाधिकारः । तथादर्शितं मानवे । सर्व एते सर्वदा तत्संरक्षणम् कुर्युः[^१२] । कथ्यमानं तु ग्रन्थगौरवं करोति । 


[^१२]:
     M G: akurvataḥ


[^११]:
     M G: vādhikatara-


[^१०]:
     M G: cānyāyatā

- ननु च "बालया वा युवत्या वा" (म्ध् ५.१४५) इत्य् अनेनोक्तम् एवैतत् । 

- मैवम् । अन्यद् एवास्वातन्त्र्यम्[^१३] अन्या च रक्षा । तत्र चास्वातन्त्र्यम्[^१४] उपदिष्टम्, इह तु रक्षोच्यते ।[^१५] अन्यतन्त्राया अपि शक्यो ऽनर्थः[^१६] प्रतिहन्तुम् । 


[^१६]:
     M G: 'nenārthaḥ


[^१५]:
     M G DK add: tena sarvakriyāviṣayam (DK: -viṣaye)


[^१४]:
     M G: ca svātantryam


[^१३]:
     M G: eva svātantryam

- ननु चेहापि पठ्यते **न स्त्री स्वातन्त्र्यम् अर्हती**ति । 

- उच्यते । नानेन सर्वक्रियाविषयम् अस्वातन्त्र्यं विधीयते । किं तर्हि, नास्वतन्त्रान्यमनस्का[^१७] स्वात्मसंरक्षणाय प्रभवति शक्तिविकलत्वात् स्वतः । पञ्चमे तु वचनम् अस्वातन्त्र्यार्थम् अर्थान्तरस्य तत्रोक्तत्वात् ॥ ९.३ ॥


[^१७]:
     M G: -manaskatā