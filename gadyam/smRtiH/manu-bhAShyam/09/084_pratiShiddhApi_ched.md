+++
title = "084 प्रतिषिद्धापि चेद्"

+++


**प्रतिषेधे** गुरुसंबन्धिभिः[^२३०] । अयं[^२३१] दण्डः क्षत्रियादिस्त्रीणाम् । न शास्त्रीयो ब्राह्मणीनाम् । न हि तत्र दण्डमात्रेण[^२३२] मोक्षः । किं तर्हि, महता । न च तत्राभ्युदयेषु पानाशङ्का । अप्रतिषिद्धमद्यानां तु नियमेनोत्सवसमागतानाम् आदरवती प्रवृत्तिर् दृश्यते । यां सम्यङ् निषेधत्य् **अभ्युदयेष्व् अपीति** । दण्डश् चायं भर्त्रा दीयते । सत्य् अपि राजवृत्तित्वे "स्त्रीणां भर्ता प्रभुः" इति विज्ञायते । अन्येषाम् अपि परिग्रहवतां भृत्यादिविषये कियति दण्डे स्वातन्त्र्यम्[^२३३] । **अभ्युदयः** पुत्रजन्मविवाहादय उत्सवाः । **प्रेक्षा** नटादिदर्शनम् । **समाजो** नितान्तम् अपि जनसमूहः । तत्र कुतूहलिन्या अयं दण्डः ॥ ९.८४ ॥


[^२३३]:
     M G: daṇḍaḥ svātantrye


[^२३२]:
     DK: -mātrayā


[^२३१]:
     M G: vyayaṃ


[^२३०]:
     M G: gurusaṃbandhi