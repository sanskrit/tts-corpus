+++
title = "059 देवराद् वा"

+++


सर्वविशेषेण विशिष्टो ऽनेन नियोगो विधीयते । **संतानस्य परिक्षये नियुक्तया** देवरादिभ्यः **सम्यक्** प्रजोत्पादयितव्येति । यद् उक्तम् "योषितां धर्मम् आपदि" (म्ध् ९.५६) इति सेयम् आपत् **संतानस्य परिक्षयः** । **संतान**शब्देन पुत्र उच्यते, दुहिता च पुत्रिका । सा हि पितृवंशं संतनोति[^१२६] नान्या । तस्य **परिक्षयो** ऽनुत्पत्तिर् उत्पन्ननाशो वा पुत्रिकायाश् चाकरणम्[^१२७] । न हि स्त्रियाः केवलायाः[^१२८] पुत्रिकायाम् अन्यस्मिन् वा पुत्रप्रतिनिधाव् अधिकार इति वक्ष्यामः । नियुक्तोत्पादयेद् अनुज्ञाता[^१२९] गुरुभिः । 


[^१२९]:
     M G: anujñātayā


[^१२८]:
     M G: kevalāyāṃ


[^१२७]:
     M G: ca karaṇam; after this M G add: kevalāyā na hi putrikāyāś ca putrasya karaṇaṃ


[^१२६]:
     M G: tanoti

- कुतः पुनः गुरुभिर् इति ।

- स्मृत्यन्तरनिदर्शनात् । अथ वा नियोगशब्दाद् एव । नियोगो[^१३०] हि गुरुसंबन्धी लोको ऽप्य् उच्यते । न हि शिष्येण[^१३१] नियुक्तो ऽध्यापयतीत्य् उच्यते । आचार्येण नियुक्तः करोत्य् अनुवदति[^१३२] । गुरवश् च श्वश्रूश्वशुरदेवरादयो भर्तृसगोत्रा द्रष्टव्याः, न पित्रादयः । एतेनापत्येनापत्यवन्तस् ते उच्यन्ते[^१३३] येषां चोपकारस् तत्कृत और्ध्वदेहिको भवति । 


[^१३३]:
     M G add: tarhi viśeṣeṇa


[^१३२]:
     J: vadati (but Jha's translation appears to presuppose anuvadati)


[^१३१]:
     M G: viśeṣeṇa


[^१३०]:
     M G: niyoge

- यद्य् एवं मातामहस्यापि दौहित्रोपकारो ऽस्ति । ततः पित्रा दुहिता नियोक्तव्येत्य् आपन्नम् । 

- उक्तम्, येनापत्यवन्त उच्यन्ते । देवरसपिण्डग्रहणेन[^१३४] तद्गोत्रा एव हृदयम् आगच्छन्ति । महाभारते च तत्र तत्र नियोक्तृभावो भर्तृपक्षिणाम् एव दर्शितः । अत एव भ्रातृपुत्रे सति न नियोगः कर्तव्यः । 


[^१३४]:
     M G: -grahaṇatvena

- ये हि नियुक्तास्[^१३५] तेषाम् एव संतानोपकारः । पुत्रजनिते स्नेहे ऽपत्योपकारम् अर्थयमाना अधिक्रियन्ते । न मृतस्याधिकारो ऽस्ति । कथं तर्हि तस्यापत्यम् इति व्यपदिश्यते ।


[^१३५]:
     M G: na yuktās

- कथंचित् पिण्डदाने स उपकरोति । वचनाद् इति च ब्रूमः । न ह्य् अपत्यम् उत्पादयितव्यम् इत्य् एष विधिस् तेनानुष्ठित इति, तथापि तदीये क्षेत्रे नियोगविधिजातेन पिण्डदानादि कर्तव्यम् इति शास्त्रार्थः । ततश् च तस्योपकारकम् अवगतम् । यथा चैतत् तथा पुरस्तान् निपुणं वक्ष्यामः ।

- **देवरः** पतिभ्राता । **सपिण्डः** पत्यन्वयः । स एव स्त्रियाः[^१३६] । स्मृत्यन्तरे जातिमात्राच् चेत्य् उक्तं भवति । **सम्यग्** इति घृताक्तादिनियमं वक्ष्यमाणम् अनुवदति । **प्रजेप्सिताधिगन्तव्या** विधौ कृत्ये । ईप्सितशब्देन कार्यक्षमताम्[^१३७] आह । ततो दुहितर्य् अन्धबधिरादौ च जाते पुनर् नियोगो ऽनुष्ठेयः ॥ ९.५९ ॥


[^१३७]:
     M G: kāryākṣamatām


[^१३६]:
     M G: striyāṃ; J omits: sa eva striyāṃ