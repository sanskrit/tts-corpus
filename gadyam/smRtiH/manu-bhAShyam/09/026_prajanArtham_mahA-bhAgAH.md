+++
title = "026 प्रजनार्थम् महा-भागाः"

+++


शक्यप्रतिविधानत्वाद् दोषाणां **पूजार्हाः** । यद् एतद् दोषप्रपञ्चनं[^७८] तन् नावज्ञानार्थं परिवर्जनार्थं वाभिशस्तपतितादिवत्[^७९] । किं तर्हि, रक्षार्थं दोषेभ्यः[^८०] । न हि भिक्षुकाः सन्तीति स्थाली नाधिश्रियते । न च मृगाः सन्तीति यवा नोप्यन्त इति । **प्रजनं**[^८१] गर्भग्रहणात् प्रभृत्य् अपत्यपरिपोषणपर्यन्तो व्यापारो ऽभिप्रेतः । तथा च वक्ष्यति "उत्पादनम् अपत्यस्य जातस्य परिपालनम्" (म्ध् ९.२७) इति । **गृहे दीप्तय** इव । न हि गृहे सेवा स्त्रीभिर् विना काचिद् अस्तीति सुप्रसिद्धम् एतत् । सत्य् अपि **श्री**विभवे भार्यायाम् असत्यां सुहृत्स्वजनादिष्व् आगतेषु न गृहस्थाः प्रतिपुरुषं भोजनादिभिर् आवर्जयितुं समर्थाः । यथा दरिद्रे न भवति शक्तिर् अतः **स्त्रियाः** **श्रियश् च** **न विशेषो** **गृहेष्व्** इति ॥ ९.२६ ॥


[^८१]:
     M G: prayojanaṃ


[^८०]:
     M G J: doṣāṇām


[^७९]:
     M G: -ādi ca


[^७८]:
     M G: doṣaprayojanaṃ