+++
title = "064 नाऽन्यस्मिन् विधवा"

+++


पूर्वेण विहितस्य नियोगस्य प्रतिषेधो ऽयम् । 

- तत्र केचिद् विधवाग्रहणान् मृतभर्तृकायाः प्रतिषेधः, क्लीबेन तु पत्या नियोक्तव्येति[^१५३] विधिप्रतिषेधौ विभक्तविषयाव् इति प्रतिपन्नाः । 


[^१५३]:
     M G: patyādaniyoktavyeti

- अन्ये तु विधिवाक्ये संतानविच्छेदस्य निमित्तश्रवणात् तस्य च क्लीबव्याधितयोर् मृतस्याप्य् उपपत्तिः । तथा च विधिवत् प्रतिषेधो[^१५४] ऽप्य् अविशिष्ट एव । अपेतधवसंबन्धा विधवेत्य् उच्यते । तत् तुल्यम् उभयत्रापि । 


[^१५४]:
     M G: upapattibhedaḥ | na ca vidhyabhāvapratiṣedho; DK: upapattibhedena vidhivat pratiṣedho

- अवश्यं चैतद् एवं विज्ञेयम् । इतरथा घृताभ्यक्तादिनियमो ऽपि क्लीबेन नियुज्यमानाया न स्यात् । तत्रापि ह्य् आमनन्ति- "विधवायां नियुक्तश् च घृताक्तः" (म्ध् ९.६०) इति । तस्माद् विहितस्याविशेषेण प्रतिषेधो ऽप्य् अविशिष्टः[^१५५] । अतश् च विषयसमत्वे विधिनिषेधयोर् विकल्पः । अयं च नित्यो ऽपत्योत्पादनविधिर्[^१५६] विकल्प एव कल्पते, ग्रहणाग्रहणवत् । 


[^१५६]:
     M G add: na


[^१५५]:
     M G: 'pyaśiṣṭaḥ

- यदा तु "पुत्रेण जयति" (म्ध् ९.१३७) इत्येवमादिफलोत्पादनविधिस् तदासत्य् अपत्ये तत्कार्यस्यौर्ध्वदेहिकस्योपकारस्याभावाद् भिन्नफलयोः कुतो विकल्पः । समानविषयौ विधिनिषेधाव् एकर्थे विकल्प्येते[^१५७] । षोडशीग्रहणाग्रहणयोर् इति केचित् । 


[^१५७]:
     M G DK: vikalpete

- उक्तम् अङ्गभूयस्त्वे फलभूयस्त्वम् । प्रधानकार्यसिद्धौ त्व् अविशेषः । तस्माद् अस्मिन् पक्षे पुत्रोपकाराभावम् आह । उपकारविशेषार्थेनास्य प्रवृत्तौ प्रतिषेधातिक्रमेण श्येनतुल्यता । 

- इदं त्व् अत्र निरूप्यम् । यो ऽसौ नियुज्यते स किम् इति प्रवर्तते । न हि तस्य विधिर् अस्ति- "नियुक्तेन गन्तव्यम्" इति । स्त्रियाः पुनर् विद्यते "सम्यक् स्त्रिया नियुक्तया" (म्ध् ९.५९) इति । न च[^१५८] "देवरादिषु प्रवर्तमानेषु स्त्रिया नियोगसिद्धिर् इत्य् अर्थः । तेषां अपि प्रवृत्तिस्[^१५९] तद्विधिना क्षेत्रज ईप्सितः" इति वाच्यम् । यतो रागतः प्रवृत्तिर् उपपद्यते[^१६०] । घृताक्तादिनियमविधानम् अनर्थकम् इति चेन् नानर्थकम् । तथानियमैर् उत्पन्ने क्षेत्रजव्यपदेशो नान्य इति । 


[^१६०]:
     M G: udyate


[^१५९]:
     M G: api vṛddhis


[^१५८]:
     M G: tu

- यद् अपि गुरुवचनं कर्तव्यम् इति केचित् प्रवृत्तिनिबन्धनम् आहुः । 

- एवं सति सुरापानादिष्व् अपि गुर्विच्छया प्रवृत्तिः प्राप्नोति । न चासौ गुरुर् अकार्ये यः प्रवर्तयति,

- गुरोर् अप्य् अवलिप्तस्य कार्याकार्यम् अजानतः ।

- उत्पथप्रतिपन्नस्य परित्यागो विधीयते ॥

इति स्मरणात् । परित्यागश् च गुरुकार्यान् निवृत्तिः । 

- एतेनैतद् अपि प्रत्युक्तम्- यन् नियमातिक्रमपातित्यवचनं नियमपूर्विकां वृत्तिम् अनुजानाति "ताव् उभौ पतितौ स्याताम्" (म्ध् ९.६३) इति । इतरथा सर्वप्रकारं गच्छतः पातित्यम् इति विशेषपातित्यम् अनुपपन्नम् । यतस् तन् न केवलस्य पुंसः श्रूयते, किं तर्हि स्त्रिया इति । तस्याश् च पुत्रार्थिन्या[^१६१] नियोगो विहितः । तदपेक्षं[^१६२] हि व्यतिक्रमे पतितवचनम् "ताव् उभौ पतितौ स्यायाम्" (म्ध् ९.६३) इति । असति व्यतिक्रम एकः पतितः पुमान् एव, अतिक्रमे तु द्वाव् अपीत्य् एवम् अपि लिङ्गान् निर्गच्छत्य्[^१६३] एव । 


[^१६३]:
     M G: liṅgāni gacchanty


[^१६२]:
     M G DK: tadapekṣyaṃ


[^१६१]:
     Perhaps the reading should be cāputrārthinyā. That the widow should not get niyoga because she wants children is expressed elsewhere by Medhātithi: MDh 9.64 (_upakāraviśeṣārthenāsya pravṛttau pratiṣedhātikrameṇa śyenatulyatā_) and especially MDh 5.157 (_niyogas tu navame gurvicchayā vihito nātmatantratayā putrārthinyāḥ. _I thank David Brick for pointing this out.

- तस्माद् देवरादिविधिलक्षणा[^१६४] प्रवृत्तिः कथम् इति वक्तव्यम् । 


[^१६४]:
     M G: -lakṣaṇaḥ

- उच्यते । व्यासादिदर्शनेनापत्यपिण्डदान इव क्षेत्रजोत्पत्त्यर्थं सपिण्डानां गुरुनियोगापेक्षा । तदा नोपगमने च्युतिर् अस्तीत्य्[^१६५] अनुमन्तव्यम् । न हि महात्मनां रागलक्षणप्रवृत्तिर् अभ्युपगन्तुं न्याय्या । यच् चोक्तं नियमातिक्रमे पतितत्ववचनं लिङ्गम् इति, तद् अयुक्तम् । यतः पुंसः पतितत्वे पतितोत्पन्नस्याधिकाराभावाद् उत्पादनम् अनर्थकम् । तस्माद् अस्ति देवरादिविधेर् आभासो ऽयम् ॥ ९.६४ ॥


[^१६५]:
     M G DK: nāpagamena stutir astīty