+++
title = "047 सकृद् अंशो"

+++


अयम् अनुशयविधाव् अष्टमे (म्ध् ८.२२७) व्याख्यातः । विभागकाले हि समविषमांशभाग्भिः समविषमांशभागेषु[^१११] परिकल्प्य[^११२] विभागः कर्तव्यः । तत्र कृते यो विप्रतिपद्येत तस्य प्रतिषेधार्थम् इदम् । तत्रापि यद्य् अयम् आदाव् अयथार्थतां[^११३] कस्यचिद् अंशस्य प्रज्ञापयेत् तदा स्याद् एव[^११४] पुनर् विभागः । अथ बहुना कालेनायथाकृततां ब्रूयाद् यावद् इतरैः[^११५] स्वेषु स्वेषु भागेष्व्[^११६] अन्यनिवेशशीर्णप्रतिसंस्कारादि कृतं भवेत्, वस्त्रहिरण्यादि चोपयुक्तं स्यात्, तदा समतामात्रकरणे प्रभवति, न पुनः सर्वं समवायविभागम्[^११७] । 


[^११७]:
     M G: samavāpavibhāgam


[^११६]:
     M G: bhāgakeṣv


[^११५]:
     M G: itaḥ


[^११४]:
     M G: tadāsyaiva


[^११३]:
     M G: yady asāv ayathārthatāṃ; J yady ādāv eva yathārthatāṃ


[^११२]:
     M G: parikalayya


[^१११]:
     M G: -bhāgakeṣu

- अन्ये तु क्लीबादीनाम् अनर्हितविभागकानां पश्चाद् अभागहरत्वनिमित्तक्लीबत्वादिपरिज्ञानान् नास्ति भागोपहार इति सकृन् निपातप्रयोजनं वदन्ति । 

- एवं द्वित्रिचतुर्भागहराणां यदृच्छया ये समतां प्रकल्पयेयुः पश्चाद् अनुशयानाः[^११८] प्राक्तनं व्यवस्थानम् अतिक्रम्यापहर्तुं न[^११९] लभेरन् । पतितस्य तु लब्धभागस्याप्य् अपहारं वक्ष्यामि ।


[^११९]:
     M G omit: na


[^११८]:
     M G DK: anuśayanāt; J: anuśayanāḥ (my reading conjectural based on J)

- **सकृत् कन्या प्रदीयते** । यद्य् अपि चानेन वाग्दानोत्तरकालं प्राग् अपि विवाहाद् भर्तुः स्वतोच्यते, तथापि "दत्ताम् अपि हरेत् कन्याम्" (य्ध् १.६५), "तेषां तु निष्ठा विज्ञेया विद्वद्भिः सप्तमे पदे" (म्ध् ८.२२७) इत्यादिपर्यालोचनया विशिष्टविषयतैव । सा च व्याख्याता । **सकृद् आह ददामीति** । गवादयो हि येनैव रूपेणात्मनः स्वं तेनैवान्यस्मा आपद्यन्ते । कन्या तु दुहितृत्वेन स्वं सती भार्यात्वेनानिवृत्तस्वसंबन्धा दीयत इति पृथग् उपन्यासः ।

- ननु चानिवर्तमाने पितुः स्वसंबन्धे[^१२०] कथं कन्यादानं निर्वर्तते[^१२१] । एतद् धि दानस्य रूपं यद् एकस्य संबन्धो निवर्तते ऽन्यस्योपजायत इति । 


[^१२१]:
     M G: kanyādāne nivartate; J: kanyādānaṃ pravartate


[^१२०]:
     M G: svasaṃbandhaḥ

- नैष दोषः । द्वाव् अत्र संबन्धौ- अपत्यापत्यवद्भावः स्वस्वामिसंबन्धश् च । तत्रापत्यापत्यवद्भावो न निवर्तते, इतरस् तु निवर्तते । तथा च "बाल्ये पुतुर् वशे तिष्ठेत्" (म्ध् ५.१४६) इति पितुश् चात्र स्वाम्यनिवृत्तिम् आह "पाणिग्राहस्य" (म्ध् ५.१४६) इति भर्तुस् तद् उत्पत्तिम् ॥ ९.४७ ॥