+++
title = "143 अनियुक्तासुतश् चैव"

+++


अपुत्रे भर्तरि मृते पुत्रोत्पादने स्त्रिया गुरुनियोगो ऽपेक्षितव्य इत्य् उक्तम् । तस्यैवायम् अनुवादः । 

- या गुरुभिर् **अनियुक्ता** पुत्रार्थिनी पुत्रम् उत्पादयेत् — "क्षेत्रं किलाहं भर्तुः, क्षेत्रजश् च पुत्रस् तदर्थहरः" इत्य् अनया भ्रान्त्या — स तस्यां समुत्पन्नो न रिक्थहरः । यतः[^४०२] क्षेत्रजादिविशिष्टेन विधिनोत्पन्नस्य शास्त्रे क्षेत्रजव्यपदेशात् । तेनैव[^४०३] चास्य क्षेत्रजस्य रिक्थहरत्वम् अत्र वार्यते । पिण्डदानं तु न निषिध्यते, यद्य् अपि पतितोत्पन्नो भवति । नारदस् तु विशेषं स्मरति ।


[^४०३]:
     M G: naiva


[^४०२]:
     M G: yady api

- जाता ये त्व् अनियुक्तायाम् एकेन बहुभिस् तथा ।

- अरिक्थभाजस् ते सर्वे बीजिनाम् एव ते सुताः ॥

- दद्युस् ते बीजिने पिण्डं माता चेच् छुल्कतो हृता ।

- अशुल्कोपनतायां तु पिण्डदा वोढुर् एव ते ॥ इति । (न्स्म् १३.१८–१९)

- सुतवचनात् कृत्रिमादिवद् उत्पत्तिविध्यभावात् पुत्रमध्ये चापरिगणितत्वात् त्रैवर्णिकानां च बीजजाः प्रजीवनमात्रभागा, न रिक्थहराः । यतो ऽविशेषेण सर्वपुत्राणां भर्तरि प्रेते स्मर्यते । ऊर्ध्वम् अपि पितुः पुत्रोपकर्तव्यशिष्टस्य धनस्य विभाज्यत्वाल् लभेरन्न् एव प्रजीवनम् । एवम् एवौरसादिपुत्रस्य सपिण्डबीजकाः प्रजीवनमात्रभागाः कर्तव्याः । रिक्थहरत्वं तु नास्ति, परिगणितपुत्रविशेषोद्देशेन रिक्थहरत्वस्य श्रवणात्[^४०४] । उक्तं चैतत्, उक्तानां "यद्य् एकरिक्थिनौ स्याताम्" (म्ध् ९.१६२) इति । 


[^४०४]:
     M G: -deśenāśravaṇāt; DK (1: 1395): -deśena śravaṇāt

- अत्रानेन च दर्शनेनानियुक्तासूतादय[^४०५] इतरत्रानंशत्वाद् बीजिनो रिक्थं लभेरन्न् इति । रिक्थं प्रजीवनपर्याप्तम् एतद् विज्ञेयम् । उक्तत्वाद् अस्या भागार्थ एव दासीव भण्यते । या "सप्तैता दासयोनयः" (म्ध् ८.४१५) इति निरूपिता यासां प्रयोगार्थम् अवगन्तव्यं क्रियते । तस्यां जातो[^४०६] न दासः, सुतव्यपदेशाभावः, शूद्रस्यापि तज्जा ब्राह्मणादिवत् प्रजीवनभाजः ।


[^४०६]:
     M G: jātā


[^४०५]:
     M G: atrānena caturdaśenā-

- अन्यस् त्व् आह । नियतकर्मकरा अपि दासा भवन्ति । यथा स्नापकः प्रसाधकः पाचकः पावक[^४०७] इति । एवं कामतो ऽप्य् अवरुद्धा भक्ताच्छादनेन पोष्यमाणा दास्यो[^४०८] भवन्ति । एवं **पुत्रिण्या**विद्यमाने पुत्रे **आप्तो देवरान्** नियुक्तयापि । कथं पुनः पुत्रवत्या नियोगः[^४०९] । देवर एव कामार्थं नियुक्तः पुत्रोत्पादनव्यपदेशेनेत्य् अभिप्रायः । 


[^४०९]:
     M G: putravatyābhiyogaḥ


[^४०८]:
     M G: dāsye


[^४०७]:
     J omit: pāvaka

- जारजातकत्वम् उभयोः, कामजत्वं तु पुत्रवत्यां जातस्य । आद्यार्थायां पुत्रार्थैव प्रवृत्तिर् न कामतो लोभेन[^४१०] ॥ ९.१४३ ॥


[^४१०]:
     M G: kāmato yena; DK: kāmalobhena