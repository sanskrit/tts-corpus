+++
title = "112 ज्येष्ठस्य विंश"

+++


इयम् उद्धारनियोगस्मृतिर् अतिक्रान्तकालविषया । न त्व् अद्यत्वे ऽनुष्ठेया[^२७७] नियतकालत्वात् स्मृतीनाम् इति केचित् । अनुष्ठेयत्वव्यपदेशो दीर्घसत्रवज् ज्ञानाद् अभ्युदयो यथा स्याद् इति । न हि दीर्घसत्रम् अद्यत्वे केचिद् आहरमाणा दृश्यन्ते । अधीयते तु तदुपदेशं ब्राह्मणाः । तथा च "अन्ये कृतयुगे[^२७८] धर्माः" (म्ध् १.८५) इत्य् उक्तम् । तेन देशनियमवत् कालनियमो ऽपि धर्माणां द्रष्टव्यः । न ह्य् उपदिष्टो धर्मः सर्वत्र देशे ऽनुष्ठीयते । तथा हि देशधर्मा नियतदेशव्यवस्थिता उच्यन्ते । अन्यथा सर्वानुष्ठाने न देशव्यपदेश्यता धर्माणाम् । तथा च पठति- "अयं द्विजैर् हि विद्वद्भिः" (म्ध् ९.६६) इत्यादि । तस्माद् उद्धारनियोगगोवधस्मृतय उपदिष्टा नानुष्ठेयाः । 


[^२७८]:
     M G J: kaliyuge


[^२७७]:
     M G: 'nuṣṭheye

- तद् एतद् अपेशलम् । न ह्य् एवंविधः कालनियमः क्वचिद् अपि श्रूयते सायंप्रातःपर्वादिनियमाद् अन्यत्र । यच् च "अन्ये कृतयुगे धर्माः" (म्ध् १.८५) इति तत् प्रथम एव व्याख्यातम् । न हीदं[^२७९] युगभेदेन धर्मव्यवस्थाहेतुः[^२८०] । देशनियमो ऽपि प्राचीनप्रवणादिव्यतिरेकेण मध्यदेशपूर्वदेशकृतो[^२८१] नैवास्तीत्य् उक्तम्, "जातिजानपदान् धर्मान्[^२८२]" (म्ध् ८.४१), "सद्भिर् आचरितम्"[^२८३] (म्ध् ८.४६) इत्य् अत्र । दीर्घसत्रेष्व् अद्यत्वे ऽप्य् अनुष्ठानसंभवः । संवत्सरशब्दस् त्व् अहःसु प्रथम एव दर्शितः । यत् तु नाद्यत्वे केचिद् अनुतिष्ठन्तो दृश्यन्त इति, उपदिष्टार्थस्य नित्यवद् आम्नातस्यापि बहुभिः प्रकारैर् अनुष्ठानसाधनाशक्त्या फलानिच्छया वा नास्तिकतया वा । यत् तु "वेने राज्यं प्रशासति" (म्ध् ९.६६) तदाप्रभृतिकं महापौर्वकालिकम् अनुष्ठानं दर्शयतीत्य् अर्थवादो ऽसौ न कालोपदेशः । 


[^२८३]:
     M G: ācaritān


[^२८२]:
     M G: nijān janapadadharmān


[^२८१]:
     M G: madhyadeśaḥ pūrva-


[^२८०]:
     M G: -hetu-


[^२७९]:
     M G: hi

- **ज्येष्ठस्य विंशः** । ज्येष्ठस्य सर्वद्रव्याद्[^२८४] विंशतितमो भाग उद्धृत्य दातव्य एव । **मध्यमस्य तदर्धं** चत्वारिंशत्तमो भागः । एवं कनिष्ठस्य **तुरीयो** ज्येष्ठापेक्षयाशीतितमो भागः । एवम् उद्धृते परिशिष्टं त्रिधा कर्तव्यम् । तत्र सर्वेभ्यो द्रव्येभ्यो **यद् वरं** श्रेष्ठं तज् ज्येष्ठस्यैव । अथ वा "द्रव्येष्व् अपि परं वरम्" इति पाठः । उत्तमाधममध्यानि यानि द्रव्यादीनि सन्ति ततस् तस्माद् यद् एकं श्रेष्ठं तत् तस्यैव तद् उक्तं भवति । यत्र गावो ऽश्वा वा सन्ति एकः श्रेष्ठो ज्येष्ठस्य दातव्यो न द्रव्यान्तरेण मूल्येन वा स्वीकर्तव्यः । त्रयाणां सर्वेषां गुणिनाम् अयम् उद्धारविधिः, गुणवताम् उद्धारदर्शनात् ॥ ९.११२ ॥


[^२८४]:
     M G: madhyadravyād vā