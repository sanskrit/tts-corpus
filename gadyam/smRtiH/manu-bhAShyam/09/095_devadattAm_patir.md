+++
title = "095 देवदत्ताम् पतिर्"

+++


**साध्वी भार्या** प्रातिकूल्याप्रियवादादिदोषयुक्तापि भर्त्रा न त्याज्येति श्लोकार्थः । अवशिष्टा प्रशंसा । यां तु "निरुन्ध्याद् एकवेश्मनि" (म्ध् ११.१७५) इत्य् असाध्व्या अपि विहितं तत् सकृद्व्यभिचरे । अभ्यासे तु त्याग एव । नान्यथा **तां साध्वीं बिभृयाद्** इत्य् अनेन किंचित् कृतं स्यात् । 

- यद् अपि,

- हृताधिकारां मलिनां पिण्डमात्रोपजीविनीम् ।

- परिभूताम् अधःशय्यां वासयेद् व्यभिचारिणीम् ॥ (य्ध् १.७०)

तच् च सत्यां शक्तौ पत्युर् इच्छा सा । अनिच्छायां तु त्याग एव । 

- यच् चेदं "पतितास्व् अपि वस्त्रान्नपानं[^२४९] देयं च" (म्ध् ११.१८७) इत्यादि वक्ष्यति, तद्ब्रह्महत्यादिषु प्रायश्चित्तेषु भैक्ष्यभोजनारम्भे निवासप्राप्तौ प्रतिषेधवचनम् इति वक्ष्यामः । सर्वथा तु पुनर् व्यभिचारिण्या भरणं नास्ति । न चात्र त्यागः श्रुतो येन संभोगविषयतया कल्प्येत[^२५०] । "सोमो ऽददत्" (र्व् १०.८५.४१) इत्यादिमन्त्रार्थवदेभ्यो देवतानां दतृत्वं प्रतीयते । 


[^२५०]:
     M G: kalpeta


[^२४९]:
     M G J DK: vastrānnadānaṃ (my reading follows MDh 11.187, of which this is a citation)

- अथ वा विवाहे देवताया भार्या भवत्य् अत उच्यते- **देवदत्ताम्** इति । 

- **विन्देत नात्मन इच्छया** । यथान्यद् गोहिरण्याद्यापणभूमौ लभ्यते, तथा[^२५१] नेयं भार्या । अत उच्यते **नेच्छयात्मन** इति । **देवानां प्रियम्**, देवेभ्यो हितम् — त्यक्तायां भार्यायां वैश्वदेवादिक्रियानिमित्ते नास्ति देवहितम् । अतस् तां[^२५२] द्विषतीम् अपि **बिभृयात्** । पातित्ये ताम् अधिकारप्राप्तां पतिर् अधिविन्देत[^२५३] ॥ ९.९५ ॥


[^२५३]:
     M G: vindeta


[^२५२]:
     M G add: dviṣāṇāṃ


[^२५१]:
     M G omit: tathā