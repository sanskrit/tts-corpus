+++
title = "041 तत् प्राज्ञेन"

+++


एवं पूर्वपक्षे सिद्धान्तम् आह । क्षेत्रप्राधान्यम् अनेनोच्यते । 

- ननु च नात्र क्षेत्रप्राधान्याभिधायकं किंचित् पदम् अस्ति, केवलं परक्षेत्रोपगमननिषेधः श्रूयते- **वप्तव्यं न जातु परयोषितीति** । परदारेषु बीजनिषेको न कर्तव्य इत्य् अस्यार्थः । न पुनर् यस्य क्षेत्रं तस्यापत्यम् इत्य् अनेनोक्तं भवति । 

- सत्यम् । "तथा नश्यति वै क्षिप्तं बीजं परपरिग्रहे" (म्ध् ९.४३) इत्य् अनेनैकवाक्यत्वात्, दृष्टापत्यापहारलक्षणदोषनिमित्तो ऽयं प्रतिषेधः, नादृष्टार्थ उपगमनप्रतिषेधः । स हि चतुर्थे विहत एव- "न हीदृशम् अनायुष्यम्" (म्ध् ४.१३४) इत्यादिना । तस्माद् अन्यशेषतया प्रतिषेधश्रुतेर् अनन्तरेणैकवाक्यत्वाद् असति स्वातन्त्र्ये युक्ता क्षेत्रप्राधान्यप्रतिपादनपरता । 

- **प्राज्ञेन** सहजया प्रज्ञया । **विनीतेन** पित्रादिभिर् अनुशिष्टेन । **ज्ञानविज्ञानवेदिना** करणसाधनौ **ज्ञानविज्ञान**शब्दौ । **ज्ञानं** वेदाङ्गशास्त्राणि । **विज्ञानं** तर्ककलादिविषयम् । एतद् उक्तं भवति । यस्य काचिद् बुद्धिर् विद्यते तेनैवं न कर्तव्यं यतः सर्वशास्त्रेष्व् एषा स्थितिः । यस् तु मूर्खस् तिर्यक्प्रख्यः सो ऽत्र नाधिकृत एवेत्य् अनुवादो ऽयम् । **आयुष्कामेनेति** चातुर्थिकस्य प्रतिषेधस्य प्रत्यभिज्ञानार्थम् एतत् । ततश् च पृथक् प्रतिषेधशङ्का निरस्ता भवति ॥ ९.४१ ॥