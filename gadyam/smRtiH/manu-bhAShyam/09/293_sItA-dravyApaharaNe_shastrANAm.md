+++
title = "293 सीता-द्रव्यापहरणे शस्त्राणाम्"

+++


कृष्यमाणा भूमिः **सीता** । तद्**द्रव्याणि** लाङ्गलकुद्दालकादीनि । तद्**अपहरणे** दण्डः **प्रकल्प्यः** । किं इच्छयैव । नेत्य् आह- **कालम् आसाद्य कार्यं च** । कर्षणकाले प्रत्यासन्ने महान् दण्डः । अकृष्टे च यदा तस्मिन् महतः फलस्य नाशस् तदा भूयान् एव । **आसाद्य**, आसन्नं ज्ञात्वत्य् अर्थः । अन्यदा तु द्रव्यजात्याद्यनुरूपः[^७२४] । एवं **शस्त्राणां** च खड्गादीनां युद्धकाले । **औषधस्य** भेषजार्थम् उपयोगकाले । तेन चौषधेन हृतेनानुपयुक्तेन यद्य् आतुरस्य महती पीडा जायते, अन्यच् च तस्मिन् काले न लभ्यते, तल् लभ्यम् अपि बाधकादिसंस्कारापेक्षया चिरेणोपयोगार्थम्, एवमाद्यपेक्षा राजदण्डप्रकल्पनायै प्रभवेत् । **शस्त्राणां** राजोपकरणानाम् । अन्यथापि जनपदस्य भ्रातृव्यतस्कराशङ्किनस् तदा महान् दण्डः । स्वस्पे स्वल्पः ॥ ९.२९३ ॥


[^७२४]:
     M G: dravyajñānādyanurūpaḥ; J: dravye jātyanurūpaḥ