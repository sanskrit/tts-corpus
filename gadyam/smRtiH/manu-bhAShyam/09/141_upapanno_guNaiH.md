+++
title = "141 उपपन्नो गुणैः"

+++


"न भ्रातरो न पितरः पुत्रा रिक्थहराः पितुः" (म्ध् ९.१८५) इति सर्वपुत्राणां रिक्थहरत्वम् उक्तम् । सति त्व् औरसे प्रजीवनमात्रभाक्तं क्षेत्रजादीनाम् ।

- एक एवौरसः पुत्रः पित्र्यस्य वसुनः प्रभुः ।

- शेषाणाम् आनृशंस्यार्थं प्रदद्यात् तु प्रजीवनम् ॥ इति । (म्ध् ९.१६३ )

अतो ऽस्ति सिद्धम् एव दत्रिमस्य रिक्थहरत्वम् । इदं तु वचनं सत्य् एवौरसे प्राप्त्यर्थम्, अन्यथा न किंचिद् अनेन क्रियते । 

- कियांस् तु तस्य भाग इति । विशेषादेशाभावात्[^३९७] सम औरसेनेति केचित् । 


[^३९७]:
     M G: viṃśadaṃśābhāvāt; DK: viśeṣanirdeśābhāvāt

- तद् अयुक्तम् । साम्ये ह्य् अभिधीयमाने यथैव पुत्रिकाप्रकरणे पठितम् एवम् अत्राप्य् अपठिष्यत् "समस् तत्र विभागः स्यात्" (म्ध् ९.१२०) इति । तस्मात् क्षेत्रजवत् षष्ठाष्टमादिभागकल्पना[^३९८] कार्येत्य् उच्यते । 


[^३९८]:
     J: ṣaṣṭhapañcamādibhāgakalpanā

- अत्राप्य् अस्ति वक्तव्यम् । यथैव भागविसेष उक्तः क्षेत्रजस्य "षष्ठं तु क्षेत्रजस्यांशम्" (म्ध् ९.१६४) इति तथैव दत्रिमे[^३९९] वक्ष्यति । तस्मात् पुनर्वचने प्रयोजनं चिन्त्यम् । 


[^३९९]:
     M G: kṛtrime

- उपाध्यायस् त्व् आह- पुनर्वचनाद् विशेषनिर्देशाभावाच् च क्षेत्रजान् न्यूना कल्पना युक्ता, न त्व् अभागता, नापि समभागता, न क्षेत्रजतुल्यतेति ॥ ९.१४१ ॥