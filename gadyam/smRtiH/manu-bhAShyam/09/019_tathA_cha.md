+++
title = "019 तथा च"

+++


स्वभावतो ऽशुद्धहृदयाः स्त्रिय इत्य् अस्मिन्न् अर्थे वैदिकानि मन्त्रार्थवादरूपाणि वाक्यानि साक्षित्वेनोपन्यस्यति । **तथा च** । यथा मयोक्तम् "स्त्रियो ऽनृतम्" इति तथैव **निगमेषु** वेदेषु **श्रुतयः** सन्ति । **निगम**शब्दो वेदपर्यायो दृष्टप्रयोगश् च । "बभूथाततन्थ इत्यादि निगमे"[^५८] (पाण् ७.२.६४) ।[^५९] वेदार्थव्याख्यानाङ्गवचनो ऽप्य् अस्ति । निगमनिरुक्तव्याकरणान्य् अङ्गानीति । निरुक्ते हि प्रयोगः "निगमा इमे भवन्ति" (निर् १.१) इति । तस्येह श्रुतिग्रहणाद् वा वक्ष्यमाणोदाहरणाच् चासंभवः[^६०] । अतो वेदवचनो निगमशब्द इह गृह्यते । समुदायावयवभेदाच् चाधाराधेयभावः । तेषु निगमेषु **श्रुतय** एकदेशभूता[^६१] वाक्यानि **निगीता** अधीताः संशब्दिताः पठ्यन्त इति यावत् । नित्यप्रवृत्ते च कालाविभागादि निरुक्तम्[^६२] ।


[^६२]:
     M G: niruktaḥ


[^६१]:
     J: -bhūtāni


[^६०]:
     M G: ca saṃbhavaḥ


[^५९]:
     J adds: nigamo


[^५८]:
     J omits: babhūthātatantha ityādi nigame

- पाठान्तरं "निगदा"[^६३] इति । निगदा मन्त्रविशेषाः । **श्रुतयो** ब्राह्मणवाक्यानि । मन्त्रेषु ब्राह्मणेषु चायम् अर्थो दर्शितो यद् अनृता स्त्रिय इति । **बह्व्यस्** ताः सन्तीत्य् अस्मिन् पक्षे ऽध्याहारः । **तासां** श्रुतीनां या या **निष्कृति**रूपा व्यभिचारप्रायश्चित्तभूतास् ताः[^६४] **शृणुत** । किम् अर्थम् उदाह्रियन्त इति चेत्, **स्वालक्षण्यपरीक्षार्थम्** । स्वलक्षणं नित्यसंनिहितस्वभावस् तत्प्रतिपादनार्थम् । अङ्गदकुण्डलादि यल् लक्षणं[^६५] तत्परिभूतम् इदं स्वलक्षणं स्वभाव इत्य् अर्थः । एतद् आसां स्वलक्षणं यद् व्यभिचारात्मकम्[^६६] ॥ ९.१९ ॥


[^६६]:
     M G J: yad avyabhicārātmakam (Jha's trans. presupposes vyabhicāra)


[^६५]:
     M G: aṅgadakuṇḍalādilakṣaṇaṃ


[^६४]:
     J omits: tāḥ


[^६३]:
     M G: pāṭhāntaranigadā