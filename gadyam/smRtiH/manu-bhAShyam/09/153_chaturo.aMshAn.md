+++
title = "153 चतुरो ऽंशान्"

+++


इहाविशेषेणापि[^४३४] क्षत्रियादिपुत्राणां भागश्रवणे स्मृत्यन्तरे विशिष्टयोर् आगमयोर् अन्यो[^४३५] भागविशेषः श्रूयते ।


[^४३५]:
     M G: viśiṣṭāyāgamāyāṣṭamo


[^४३४]:
     J: iha viśeṣeṇāpi (although Jha's translation follows the reading aviśeṣeṇa)

- न प्रतिग्रहभूर् देया क्षत्रियायाः सुताय वै ।

- यद्य् अप्य् एषां पिता दद्यान् मृते विप्रासुतो हरेत् ॥ इति । 

प्रतिग्रहोपात्ता प्रतिग्रहभूः । क्रयाद्युपात्ताया न निषेधः । तथान्यत्र पठ्यते- "शूद्रायां तु द्विजाज् जातो न भूमेर् भागम् अर्हति" इति भूमिमात्रस्य शूद्रापुत्रे निषेधः । एतच् च यत्रान्यद् धनम् अस्ति तद्विषयं द्रष्टव्यम् । अन्यथा दशमांशवचनम् उपतिष्ठेत । धनान्तराभावे च जीविकैव न स्यात् । 

- अहं तु ब्रुवे- भागदानं तु निषिध्यते । प्रजीवनार्थत्वं चोपकल्पनम् अनिवारितम् एव । को विशेष इति चेत्, भागपक्षे सर्वेण सर्वत्र[^४३६] स्वरिक्थोत्पत्तौ दानविक्रयादिष्व् अपि युज्यते । इतरत्र तूपजीवनं तदुत्पन्नस्य । 


[^४३६]:
     M G: sarvaṃ

- व्रीह्योदनं च प्रजीवनं ब्राह्मणीपुत्राद् एव शूद्रो लभ्यते, किं भूमिभागकल्पनया । तथा चोक्तम् "लभते तद्वृत्तिमूलम् अन्तेवासिविधिना" (ग्ध् २८.३९) इति । 

- सत्यम् । पितृधननिमित्तं तु तस्य प्रजीवनं कल्पयितव्यम् । भागकाले च यदि न कल्पेत, तदा द्विजातयो भ्रातरः कदाचिद् असद्वृत्तयो निमित्तान्तरतो वा दानविक्रयादिनापहरेयुः । उच्छिद्येत तदास्य जीवनम् । विकल्पिते तु तदीयाम् अनुज्ञाम् अन्तरेण न[^४३७] लभते ऽन्यत्र नियुक्तम् ॥ ९.१५३ ॥


[^४३७]:
     M G omit: na