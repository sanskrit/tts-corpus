+++
title = "132 दौहित्रो ह्य्"

+++


अपुत्रमातामहप्रमातामहाय । पूर्वेणैव पौत्रिकेयदौहित्रस्याखिलं रिक्थहरत्वम् उक्तम् अतो ऽयं श्लोकस् तदनुवादेन पिण्डदानविधानार्थ इति कैश्चिद् व्याख्यातम् । "हरेद् यदि" इति च ते पठन्ति । यस्मिन् पक्षे सर्वं हरेत् तस्मिन्न् एव पक्षे दद्यात् । यदा तु[^३३८] "समस् तत्र विभागः स्यात्" (म्ध् ९.१३४) इति पक्षस् तदा न[^३३९] दद्यात्, अन्यथा "यो यत आददीत स तस्मै दद्यात्" इत्य् अनेनैव पिण्डदाने[^३४०] सिद्धे पुनर्वचनम् अनर्थकम् । अखिलरिक्थग्रहणनुवादश् चानर्थक एव ।


[^३४०]:
     M G: piṇḍadānena


[^३३९]:
     M G omit: na


[^३३८]:
     M G: dātuḥ

- तद् अयुक्तम् । **अपुत्रस्य पितुर् हरेद्** इत्य् अयम् एवार्थो ऽवगीतश्[^३४१] चिरन्तनपाठः । पितृशब्दश् च जनके प्रसिद्धतरो न मातामहे । अतश् च पुत्रिकाया भर्ता यदि[^३४२] तदन्यभार्यायाम् अपुत्रः पुत्रिका[^३४३] च पुत्रवती, तदानेनैव पुत्रेण जातेन पिता पितामहश् चोभाव् अपि पुत्रवन्तौ वेदितव्यौ । यदा तु बीजीतरासु जातपुत्रस्[^३४४] तदा पुत्रिकापुत्रः समानजातीयायाम् ऊढायां जातो ऽपि नैव बीजिनो रिक्थं हरेन् नापि पिण्डं दद्यात् । अन्यो हि जन्यजनकभावो[^३४५] ऽन्यश् चापत्यापत्यवत् संबन्धः । अजनका अपि क्षेत्रजादिभिर् अपत्यवन्तो जनकाश् च विक्रीतापविद्धादिपितरो नीवाजीगर्तादयः पुत्रवन्तः, तथा चौरसलक्षणे[^३४६] "स्वक्षेत्रे" (म्ध् ९.१६६) इति स्वग्रहणम् । क्षेत्रं च पुत्रिका पितुर् एव, भर्ता हि तस्य चानुविधेयवर इति मातृकुले स्वामी । तस्माद् एवं तद् वक्तव्यम् । यस्मिन् पक्षे ऽविद्यमानान्यपुत्रः[^३४७] पुत्रिकाभर्ता, पुत्रिकापुत्रश् चाखिलद्रव्यहारी तस्मिन् पक्षे । येन कार्यम् अतः पिण्डदानम् । यदा तु बीजी सपुत्रः संपद्यते तदा स पुत्रिकापुत्रो नैव बीजिने पिण्डं दद्यात् ननु[^३४८] दौहित्र इत्य् उच्यते । पौत्रिकेय इत्य् अर्थः । यथा मातामहपक्षे पितुर् अपि यो हरेत् तत्रापि स च[^३४९] दद्याद् इति श्रूयते । न पुनः पक्षान्तरे ऽपि पक्षान्तरेषु दद्यात् । न च सर्वग्रहणपक्षे दद्याद् इति नोदना पक्षान्तरे ऽपि[^३५०] निषेधम् अनुमापयति । पित्रे पितामहाय चेत्य् उभयोर् अप्राप्तत्वात् । द्योतनं परिसंख्येति अनूद्यमाने[^३५१] द्योतनम् अन्यस्मा एव दद्यात् तद् युगपद् उभाभ्याम् अनेनायम् अनुवादः । यथैवे पित्रे मातामहाय च एवं पितामहाय प्रपितामहाय च । तथैव च ततः पराभ्यां द्वाभ्यां ॥ ९.१३२ ॥


[^३५१]:
     M G J: anudyamāne


[^३५०]:
     M G DK omit: 'pi pakṣāntareṣu dadyāt | na ca sarvagrahaṇapakṣe dadyād iti nodanā pakṣāntare 'pi


[^३४९]:
     M G DK omit: ca


[^३४८]:
     M G: na tu: J: sa tu


[^३४७]:
     M G -putra-; J: -putraṃ


[^३४६]:
     M G: -lakṣaṇaḥ


[^३४५]:
     J: -bhāve


[^३४४]:
     M G: jātaḥ putras


[^३४३]:
     M G: tadanyabhāryāputraputrikā


[^३४२]:
     M G: na tu


[^३४१]:
     DK (1:1295): 'vigītaś