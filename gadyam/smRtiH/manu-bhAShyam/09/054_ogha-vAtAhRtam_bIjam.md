+++
title = "054 ओघ-वाताहृतम् बीजम्"

+++


परक्षेत्रे वप्तुर् बीजनाश उक्तः । तत्र मन्येत- "पुरुषापराधात् तस्य युक्तोपहारो नूनम् असौ क्षेत्रं जिहीर्षति । नो चेत् किम् इति परक्षेत्रे वपतीति । येन तु स्वक्षेत्रे व्युप्तम् ओघवाताभ्याम् अन्यत्रानीतं तस्य को ऽपराधो यदि स्वं द्रव्यं हारयति" । तदर्थम् आह । **ओघवाताहृतं बीजम्** । **ओघो** जलनिषेकः, तेन **वायुना चाहृतं** नीतं **यस्य क्षेत्रे प्ररोहति** तस्यैव तद् भवति । एतेनैव सिद्धे विस्पष्टार्थं **न बीजी लभते फलम्** इति । सर्वत्र क्षेत्रप्राधान्यम् इत्य् अर्थः[^१२४] ॥ ८.५४ ॥


[^१२४]:
     M G places sarvatra kṣetraprādhānyam ity arthaḥ before ogho jalaniṣekaḥ