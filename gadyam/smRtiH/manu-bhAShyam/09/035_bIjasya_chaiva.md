+++
title = "035 बीजस्य चैव"

+++


एवम् उपपादिते संशये बीजप्राधान्यपक्षं पूर्वं परिगृह्णाति । तत्प्राधान्याद् यस्य बीजं तस्यापत्यम् । तस्य च प्राधान्यं व्रीह्यादेर् द्रव्यस्य क्षित्याद्यनेककारणत्वे ऽपि तद्धर्मानुविधानदर्शनात् । अतश् च स्फुटम् अदृष्टबीजानुविधानस्यापत्यस्य कार्यत्वाद् व्रीह्यादीनाम् इव तद्धर्मानुविधायित्वं युक्तम् अभ्यपगन्तुम् । तथा हि सर्वत्र कार्य ऐक्यरूप्यं न त्यक्तं भवति । तथा च बीजे प्राधान्यं तद् दर्शयति- **सर्वभूतप्रसूतिर् हि** । सर्वेषां भूतानां प्रसूतिर् उत्पत्तिर् **बीजलक्षणलक्षिता** । बीजस्य यल् लक्षणं रूपवर्णसंस्थानादि तेन लक्षिता चिह्निता, तद्रूपानुविधायिनीति यावत् ॥ ९.३५ ॥