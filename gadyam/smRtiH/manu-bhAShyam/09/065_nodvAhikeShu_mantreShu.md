+++
title = "065 नोद्वाहिकेषु मन्त्रेषु"

+++


उद्वाहनं कर्म, तत्र ये मन्त्राः प्रयुज्यन्ते- "अर्यमणं नु देवं कन्या अग्निम् अयक्षत" (आश्ग् १.७.१३) इत्यादयः, तथान्ये ऽपि तत्संबन्धाः "मया पत्या जरदष्टिः" (र्व् १०.८५ ३६) इति, "मया पत्या प्रजावती (अव् १४.१.५२) इति — तत्र सर्वत्र वोढुर् वरयितुः स्वापत्यं भवतीत्य् आहुः । न तत्र श्रूयते "मया यत्र नियुज्यसे ततो जनय" इति । मन्त्रग्रहणेनैतद् दर्शयति । मन्त्रार्थवादा अपि नैवंविधाः सन्ति । दूरत एव तद् दर्शयति- **न विवाहविधाव् उक्तं विधवावेदनं पुनः** । आवेदनं गमनम् अभिप्रेतम् अत्र[^१६६] । अथ विवाह एवेयं वा संयुज्यते, विवाहयिष्यति देवरो भ्रातृजायाम्, ततो ऽयं नियोगो विवाहविहित[^१६७] एव । न त्व् अत्र विवाहविधिर्[^१६८] इति । पूर्वशेषो ऽयम् अर्थवादः ॥ ९.६५ ॥


[^१६८]:
     M G: vivāhavidhāv


[^१६७]:
     J: vivāho vihita


[^१६६]:
     M G: abhipretamantre