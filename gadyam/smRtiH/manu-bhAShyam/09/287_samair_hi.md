+++
title = "287 समैर् हि"

+++


येषां द्रव्याणां समत्वेन विनिमय उक्तो यथा "तिला धान्येन तत्समाः" (म्ध् १०.९४) इति, तत्र यदि **विषमम्** आचरति, व्यवहारार्थं तिलं दत्वा बहुधान्यं व्रीह्यादि गृह्णीयात् । असति वा विनिमये **मूल्यतः** क्रयव्यवहारेण व्रीह्यादिधान्येभ्यो ऽधिकेन मूल्येन क्रीणाति । अथ वा कस्यचिद् उत्तरीयम् उपबर्हणम् अस्ति विक्रेतव्यं कस्यचिद् अन्यतरे शाटकाः, तत्र यस्योपबर्हणम् अस्ति तस्यान्तर उपयुज्यन्ते । उपबर्हणेन च ते सममूलाः । तत्र तदीयां कार्यवत्तां ज्ञात्वा समत्वेन ददात्य् अधिकमूल्यं गृह्णाति । स उच्यते **समैर् विषमं चरति** **मूल्येन** । तयोः क्रेतुर् विक्रेतुश् च तौ दण्डौ । **चरति मूल्यतः** इत्य् एकार्थः, तथैव **वा**शब्दो ऽस्मिन् पक्षे पादपूरण एव । प्रथममध्यमोक्तौ[^७१२] क्रयविक्रयौ विकल्पितौ द्रव्यसारापेक्षया ॥ ९.२८७ ॥


[^७१२]:
     DK (1: 1705): -moktyā