+++
title = "020 यन् मे"

+++


**इति**कारणान्तेन[^६७] पादत्रयेण मन्त्रैकदेशो ऽनुकृतः । **यन् मे माता अपतिव्रता-** पत्युर् अन्यपुरुषे न कामश् चेतसापीति यस्या व्रतं नियमः सा पतिव्रता । तद्विपरीता **अपतिव्रता** । **विचरन्ती** परगृहान् गच्छन्ती । तत्रोज्वलवेषं दृष्ट्वा **प्रलुलुभे** । लोभं स्पृहाम् अन्यपुरुषं प्रति कृतवती । **तत्** पापं ममोत्पत्त्या मत्पितुः[^६८] संबन्धि **यद् रेतः** शुक्रं तद् **वृङ्क्ताम्** अपनुदतु । तद्रेतसा स दोषो ऽपमृज्यताम् । **पितेति** षष्ठीस्थाने प्रथमा व्यत्ययेन । अथ वा **रेत** एव पितृत्वेन परिकल्प्यते[^६९] । अपरित्यक्तस्वलिङ्ग एव रेतसा सामानाधिकरण्यम् अनुभवति । "द्यौर् मे पिता" (र्व् २.३.२०) इति यथा । अथ वा मातृबीजम् अप्य् उच्यते रेतः[^७०] । **तद् रेतः पिता** जनको **वृङ्क्तां** शोधयताम् ।[^७१] पितृजबीजप्रभावेन मातृदोषो ऽपनुद्यताम् इत्य् अर्थः । **अस्य** व्यभिचारात्मकस्य्**ऐतन्** **निदर्शनं** दृष्टान्तः । सर्वे जपमाना[^७२] एतं मन्त्रम् उच्चारयन्ति । यदि च सर्वाः स्त्रियो दुष्टस्वभावास् ततो मन्त्रस्य नित्यवत् प्रयोगोपपत्तिर् इतरथा पाक्षिकः स्यात् । चातुर्मास्येष्व् अयं मन्त्रो विनियुक्तः पाद्यानुमन्त्रणे च श्राद्धे ॥ ९.२० ॥


[^७२]:
     M G: jāpamānā


[^७१]:
     M G add: doṣasapādyatvaṃ


[^७०]:
     M G DK omit: retaḥ


[^६९]:
     M G: parikalpate


[^६८]:
     M G: vā tatpituḥ


[^६७]:
     M G: itikāra-