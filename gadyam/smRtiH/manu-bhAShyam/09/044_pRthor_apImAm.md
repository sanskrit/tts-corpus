+++
title = "044 पृथोर् अपीमाम्"

+++


ईदृशो ऽयं पुराणकृतो जायापतिलक्षणसंबन्धो यद् भिन्नाव् अपि ताव् एकीकृताव् इव दर्शयति । तथा हि अनेकवर्षसहस्रातितपृथुसंबन्धा मही तेनैव व्यपदिश्यते **पृथिवीति** । तस्माद् अन्यापि स्त्री यस्य भार्या तस्य पुत्रो ऽन्येनापि जातः ।

- **स्थाणुच्छेदस्य केदारं** स्वम् आहुः संबन्धान्तरस्याभावात् । स्वस्वामिसंबन्धं षष्ठी प्रतिपादयति । स्थाणुर् गुच्छगुल्मलतादिप्ररूढो यत्र भवति तच् छिनत्ति यः स स्थाणुच्छेदः । तस्य तत् क्षेत्रं येन प्ररूढगुल्मलतावीरुधः छित्त्वा भूमिः क्षेत्रीकृता । तत्र कर्षणवपनजातं फलं तस्यैव । 

- **शल्यवतो मृगम्** आहुर् इत्य् अनुषज्यते । बहूनां मृगम् अनुधावताम् आखेटकार्यं यस्यैव संबन्धि शरशल्यं मृगे दृश्यते तस्य तम् आहुः । यत्[^१०७] प्रथमवेद्धुश् च स भवतीत्य् उक्तम् "नश्यतीषुः" (म्ध् ९.४३) इत्य् अत्र ॥ ९.४४ ॥


[^१०७]:
     M G: yaḥ