+++
title = "179 दास्यां वा"

+++


शूद्रस्यानूढायाम् अनियुक्तायाम् अपि जातः **सुत** एव । एवं यद्य् अपि दासस्य दासीत्यर्थस् तथापि वचनात्[^५१६] तस्यां जातो न दासस्य अपि तु[^५१७] दासस्वामिनः । **सो ऽनुज्ञातः** पित्रा, समम् अंशम् औरसेन **हरेज्** जीवितभागे क्रियमाणे, अन्यथा वा यदि भ्रूयाद् एष वः समांश इति । यदा तु पिता नानुजानाति, तत् स्मृत्यन्तरे पठितम्- "जातो ऽपि दास्यां शूद्रेण कामतो ऽंशहरो भवेत्" (य्ध् २.१३७) । "कामतो" यावन्तम् अंशं पितानुजानाति । "मृते पितरि कुर्युस् तं ब्रातरस् त्व् अर्धभागिकम्" (य्ध् २.१३८) । "तं कुर्युः"- स्वांशापेक्षया आत्मना द्वौ द्वौ परिगृह्णीयुर् भागौ तस्यैकं दद्युः । "अभ्रातृको हरेत् सर्वम् दुहितॄणां सुताद् ऋते"[^५१८] (य्ध् २.१३८) । असत्स्व् औरसेषु सर्वं रिक्थं स एव हरेद् यदि दौहित्रो न स्यात् । सति तस्मिन्न् औरसवत् कल्पना दौहित्रस्य, अन्यस्याश्रुतत्वात्[^५१९] तस्य च प्रकृतत्वेन बुद्धौ संनिवेशात् । 


[^५१९]:
     DK: dauhitrānyasyāśru-


[^५१८]:
     M G DK omit: duhitṝṇāṃ sutād ṛte


[^५१७]:
     M G J omit: api tu


[^५१६]:
     M G J: dāsītyarthe 'pi vacanāt

- ब्राह्मणादीनां तु दासीसुताः प्रजीवनमात्रभाजो न रिक्थभाज इति स्थितिः ॥ ९.१७९ ॥