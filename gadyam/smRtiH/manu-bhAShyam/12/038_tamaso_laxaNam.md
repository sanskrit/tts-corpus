+++
title = "038 तमसो लक्षणम्"

+++


ननु च कामे ऽपि सुखम् अस्ति । "तत्र यत् प्रीतिसंयुक्तम्" (म्ध् १२.२७) तत् सत्त्वलक्षणम् इति प्राप्तम् । कथं तमसो लक्षणम् ।

- उच्यते । मोहरूपं तमो ऽत्र संवेदनम् अस्ति । 

- तद् अपि सत्त्वस्यैव लक्षणम्, "सत्यं ज्ञानम्" (म्ध् १२.२६) इत्य् उक्तत्वात् । 

- उच्यते । नात्र भोक्तृभोग्यभावावस्थाभिप्रेता । किं तर्हि, विषयगतस्पृहातिशयः । न च तस्याम् अवस्थायां सुखोत्पत्तिः । अव्यक्तविषयत्वं च विद्यते । कामप्रधानस्य युक्तायुक्तविवेकशून्यत्वाद् अस्त्य् एव मोहरूपता । ईदृशश् चात्र कामो ऽभिप्रेतः । न यद् ऋतौ शास्त्रार्थतया स्वदारेषु गमनौत्सुक्यम् ॥ १२.३८ ॥