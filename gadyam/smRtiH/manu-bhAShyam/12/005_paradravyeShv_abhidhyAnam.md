+++
title = "005 परद्रव्येष्व् अभिध्यानम्"

+++


**अभिध्यानं** नाम परद्रव्यविषयेर्ष्याबुद्ध्या परद्रव्याभिभवानुचिन्तनम्- "कियद् अश्वगोधनं कियद् वाजाविकम् इति च विभवो ऽश्वाः धिग्दैवं कस्माद् अस्येयती समृद्धिः, अथ च कथं नामैतस्यापहरेयम्, अथ वा साधुर् भवति यद्य् एतस्यैतन् न भवति" । 

- अन्ये त्व् आहुर् एतद् धनं समभिभवति । 

- **अनिष्टचिन्तनं** परस्येत्य् अभिसंबध्नन्ति । परवधोपायचिन्तनम्- "यदि म्रियते," "तन् ममास्तु" इति वा ।

- ननु च परद्रव्याभिध्यानम्[^३३] एवोक्तम् । अनेनैव सिद्धे तद् अनर्थकम् । 


[^३३]:
     M G add: īdṛśam

- सामान्यशब्दो ह्य् अयम् । यद् अनिष्ठम् अनभिप्रेतं परस्य तन् न चिन्तनीयम् । धननाशो ऽपि परस्य नैवेष्टः । एतद्भयाच् च किंचन परस्येत्य् एतन् न व्याहरन्ति । अनिष्टं च यत् प्रतिषिद्धं तद् व्याचक्षते । 

- अस्मिन्न् अपि पक्षे परद्रव्याभिध्यानं प्राधान्यार्थम् एव । 

- एवं **वितथाभिनिवेशो** ऽपि । पूर्वपक्षार्थस्य सिद्धान्तत्वेन ग्रहणम्, विज्ञानवादः, वेदाप्रामाण्यम्,[^३४] अनात्मताग्रह इत्येवमादि । 


[^३४]:
     M G: vidāṃ prāmāṇyam; J: vedāḥ prāmāṇyam (my reading is conjectural, also based on Jha's translation)

- अन्ये तु नित्यनिरामिषद्वेषम् आहुः । 

- इयं च त्रिविधाकुशला मानसी प्रवृत्तिः । अतो ऽन्या कुशला । अस्पृहा परद्रव्येषु, दया सर्वसत्त्वेषु, श्रद्धा धर्माद्यस्तित्वादिषु । तथा च भगवान् व्यासः ।

- अनभिध्या परस्वेषु सर्वसत्त्वेषु सौहृदम् ।
- धर्मिणां फलम् अस्तीति त्रिविधं मनसा स्मरेत् ॥ १२.५ ॥