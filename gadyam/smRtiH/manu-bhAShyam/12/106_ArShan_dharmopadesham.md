+++
title = "106 आर्षन् धर्मोपदेशम्"

+++


ऋषिर् वेदः, तत्र भवः **आर्षः, धर्मोपदेशो** यो वैदिकः । **यस् तर्केण** अनुमानान्तरेण युक्त्या निरूपयति **स धर्मं वेदेति** पदयोजना । 

- **तर्क** ऊहापोहान्तर्यसिद्धिः, इदम् अत्र युक्तम् ऊहितुम्, इदम् अपोहितम् । यदा[^३३०] सौर्ये कर्मणि निर्वापमन्त्रे "देवस्य त्वा सवितुः प्रसवे ऽश्विनोर् बाहुभ्यां पूष्णो हस्ताभ्याम् अग्नये त्वा जुष्टं निर्वपामि" (व्स् २.११) इति प्रकृतितः प्राप्ते मन्त्रे ऽग्निपदस्यार्थासमवायाद्[^३३१] अपोहः सूर्यपदस्य च क्षेपः । अयं **तर्को** न विरुध्यते वेदेन । यो ऽप्य् एवं मन्यते- "सौर्ये कर्मण्य् अग्नेर् देवतायाः अभावात्, अर्थेन च मन्त्राणां प्रयोज्यत्वात्, एकदेशोपशमे च मन्त्रत्वाभावात्, कृत्स्नस्य वै मन्त्रस्य लोपः,"[^३३२] एष वेदार्थविरोधी[^३३३] तर्कः । यद् उच्चारणं[^३३४] मन्त्राणां प्रयोज्यत्वं मन्यते, "अतश् चाविकृत एव मन्त्रः प्रयोक्तव्यः" इति, सो ऽपि शास्त्रविरोधी तर्कः[^३३५] ।


[^३३५]:
     M G omit: prayojyatvaṃ manyate, "ataś cāvikṛta eva mantraḥ prayoktavyaḥ" iti, so 'pi śāstravirodhī tarkaḥ


[^३३४]:
     M G: uccāraṇena


[^३३३]:
     M G: -virodho


[^३३२]:
     DK ( 5: 121) suggests adding: iti


[^३३१]:
     M G: -ārthasamavāyād


[^३३०]:
     DK (5: 121) suggests: yathā

- न चायं[^३३६] विधिः । अयम् अर्थवादः । अस्यात्र तात्पर्यम्, ईदृश्य् उपेक्षा यद् अत्रैतच् च मीमांसातो ज्ञायते ऽतो धर्मशुद्ध्यर्थं मीमांसावेदनम् एतेन चोदितम् ।


[^३३६]:
     M G omit: na ca

- अन्ये तु व्याचक्षते । **तर्केणे**ति तर्कप्रधाना ग्रन्था लौकिकप्रमाणनिरूपणपरा[^३३७] न्यायवैशेषिकलोकायतिका उच्यन्ते । तत्र वेदविरुद्धानि बौद्धलोकायतिकनैर्ग्रन्थादीनि पर्युदस्यन्ते । तानि वेदविरुद्धानि । न[^३३८] तत्र प्रमाणं वेदः । कपिलकणादक्रियाम् अविरथतानिग्रहान्तादिषु हि शब्दः प्रमाणम् । तथा चाक्षपादसूत्रम् "प्रत्यक्षानुमानोपमानशब्दाः[^३३९] प्रमाणानि" (न्यास् १.१.३) । वैशेषिका अपि "तद्वचनाद् आम्नायस्य प्रामाण्यम्"[^३४०] (वैश्स् १.१.३) इत्य् आहुः । अतस् तानि शास्त्राणि श्रोतव्यानीति च । तथा च महाभारते भगवता कृष्णद्वैपायनेन दर्शितम्-


[^३४०]:
     M G: tadvacanād āmnāyasya prāmāṇyam


[^३३९]:
     M G: -pamā śabdāḥ


[^३३८]:
     M G omit: na


[^३३७]:
     M G: -svarūpanirūpaṇa-

- श्रोत्रियस्यैव ते राजन् मन्दकस्याल्पबुद्धयः ।

- अनुवाकहता बुद्धिर् नैषा सूक्ष्मार्थदर्शिनी ॥ (म्भ् १२.१०.१)

अनुवाकहतेति तर्ककृताम् अप्य् उपपत्तिम् आह, केवलत्वाद् असत्तया । तथेदम्[^३४१] अपरम् उत । 


[^३४१]:
     M G: tayedam

- कश्चिन् न लोकायतिकान् ब्राह्मणान् स्मार्तः सेवते ।

- अनर्थकुशला ह्य् एते मूर्खाः पण्डितमानिनः । इति । (राम् २.९४.३२)

अनेनासत्तर्कश्रवणं प्रसिद्धम्, पूर्वेण सत्तर्कानुज्ञानं तद् एव तद् इति । 

- केचित्[^३४२] प्रामाण्यं वेदस्याहुर् ईश्वरप्रणेतृकतया । न च तस्यास्ति संभवः । न च तस्मिन् पक्षे वेदः प्रमाणम्, तस्य ह्य् असाव् ईश्वरः समयोपस्थापकः । 


[^३४२]:
     M G: kiṃcit vedaḥ

- एतेषु श्रूयमाणेषु अप्रामाणिको[^३४३] विपरीतो ऽभिनिवेशो जायते । अतो ऽसत्तर्का एव ते । न च वैदिकस्य वाक्यावबोधे कस्यचिद् अप्य् उपयुज्यन्ते[^३४४] । तथा च सांख्याः "स ह्य् अविशुद्धिक्षयातिशययुक्तः"[^३४५] (सांक् २) इत्य् आहुः । अक्षपादैर् अपि तदप्रामाण्यं मन्यते । तथा च याज्ञिकपूर्वपक्षे निर्धारितं यद् अपि केनचित् पठितम् (न्यास् २.१.५७) ।


[^३४५]:
     M G J: aviśuddhiḥ kṣayā-


[^३४४]:
     M G: upayujyate


[^३४३]:
     M G: prāmāṇiko

- कर्ममीमांसावेदान्तभाष्यम्[^३४६] एवम् अभिधानं यथाश्रुति विज्ञायते- "देवा अस्माल् लोकाद् अमुं लोकम् आयंस् तान् ऋषयो ऽन्वीयुस् तान् मनुष्या अब्रुवन् कथम् अथो भविष्यामः एभ्यः सर्वकर्म ऋषयः प्रायच्छत्[^३४७] । तस्माद् यत् ब्राह्मणोत्तमास् तर्कयन्त्य्[^३४८] आर्षम् एव तद् भवति" इति श्रुतेः । एषा यथोक्ततर्कपदार्थानुवादिनी ॥ १२.१०६ ॥


[^३४८]:
     M G: brāhmaṇa uktavāṃs tarkayaty


[^३४७]:
     M G: prayacchata


[^३४६]:
     M G: karmamīmāṃsāvedyaṃ tarkabhāṣābhyām