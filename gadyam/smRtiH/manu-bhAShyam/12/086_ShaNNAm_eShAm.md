+++
title = "086 षण्णाम् एषाम्"

+++


वेदाभ्यासादीनि **षट्कर्माणि** श्रेयस्कराणि । तेभ्यो निः**श्रेयसकरत्वं** **वैदिकस्य** ज्योतिष्टोमादेः कर्मणः । तेषु मोक्षत्वं प्रतिपद्यते[^१२६] ।


[^१२६]:
     J omits: teṣu mokṣatvaṃ pratipadyate

- ननु च यदि तावत् **पूर्वेषाम्** इति निर्धारणे षष्ठी तद् अनुपपन्नम् । निर्धारणं हि समुदायभूतविशेषस्य[^१२७] केनचिद् धर्मेण तदैकविषयेण चोपपद्यमानस्यावान्तरेणासंभविना[^१२८] । "क्षत्रियो मनुष्याणां शूरतमः" इति मनुष्यजातौ क्षत्रियो ऽप्य् अन्तर्भूतः स शूरतमत्वेन निर्धार्यते । अनुपदिष्टस्यानन्तरितस्य कुतो निर्धारणम् ।[^१२९] न चेह प्राग् वैदिकं कर्मादिष्टम् ।


[^१२९]:
     M G add: na hi bhavati


[^१२८]:
     DK (5: 634) suggests: na copapadya-


[^१२७]:
     DK (5: 634) suggests: samudāyāntarbhūtaviśeṣasya

- अथोच्यते । अन्तर्वेदाभ्यासादीनि[^१३०] वैदिकान्य् एव, कथम् अनुद्दिष्टं[^१३१] वैदिकं कर्म । यद्य् एवम्, सामान्यस्य सामान्यात्[^१३२] सुतराम् अनिर्धारणम् । न हि भवति "गवां गौर् उत्पन्नक्षीरतमा" इति । यदि ह्य् अवैदिकानि[^१३३] चोद्दिष्टार्थान्य् अभविष्यंस् तत एवैतद् अपेक्षेत **वैदिकं श्रेयस्करतरम्**[^१३४] इति ।


[^१३४]:
     M G: śreyaskaram


[^१३३]:
     DK (5: 634) suggests: vaidikāni


[^१३२]:
     M G: sāmānyasāmānyāt


[^१३१]:
     M G: uddiṣṭaṃ


[^१३०]:
     DK (5: 634) vedābhyāsādīni, thus omitting the initial antar-

- किं च, कानि तावद् अत्र वैदिकानि कर्माण्य् अभिप्रेतानि । यदि तावत् ज्योतिष्टोमादीनि, विशेषग्रहणे प्रमाणं वक्तव्यम्, वेदाभ्यासादीनाम् अपि वैदिकत्वात्[^१३५] । अथ "स्मार्तत्वान् न तानि वैदिकानि, यान्य् एव प्रत्यक्षश्रुतिविहितानि तान्य् एव वैदिकानि" इति[^१३६] । न हि सर्वेषु[^१३७] वैदिकेषु कर्मसु वेदाभ्यासादीनाम् अगत्वेनान्तर्भावः[^१३८] । एतच् च यद् वक्ष्यति "अन्तर्भवन्ति क्रमशस् तस्मिन् क्रियाविधौ" (म्ध् १२.८७) इति, तद् धि तस्य नेति तर्ह्य् अग्निहोत्रादौ तपो गुरु संपाद्यं स्यात् । अनेन तेनोक्तेन न कश्चिद् अर्थः । वेदाभ्यासादीन्य्[^१३९] अप्य् अनुष्ठेयान्य् अग्निहोत्रादीन्य् अपि । तत्र न विद्मः कीदृशम् अमीषां श्रेयस्करत्वम् । नापि समानि फलानि, येन फलस्योत्कर्षवत्तयैवम् उच्यते । यथा गोदानात् स्वर्गस्य ज्योतिष्टोमाच् च दीर्घकालाद्यनुवृत्तता । यथोक्तम् "लोकवत् परिमाणतः[^१४०] फलविशेषः स्यात्"(प्म्स् १.२.१७) इति ।


[^१४०]:
     M G: parimāṇavat


[^१३९]:
     M G: vedābhyāsādīnām


[^१३८]:
     M G: agatvena tadbhāvaḥ


[^१३७]:
     M G J: sarve (I follow the suggestion of DK 5: 634)


[^१३६]:
     M G: vaidikādīni


[^१३५]:
     M G: -dīnām avaidikatvāt

- अत्रोच्यते । यद् उक्तं नैतेनोक्तेन[^१४१] कश्चिद् अर्थ इति, तत्र केचिद् आहुः । विरोधे स्मार्ते श्रौते बाधकत्वज्ञापनार्थं वैदिकानां श्रेयस्करतरत्ववचनम्[^१४२] । यथोक्तम् "तुल्यबलविरोधे विकल्पः"[^१४३] (ग्ध् १.४) । अतुल्यबलायाः स्मृतेः श्रुत्या बाधः[^१४४] इति । "श्रुतिद्वैधं तु यत्र स्यात् तत्र धर्माव् उभौ स्मृतौ" (म्ध् २.१४) । श्रुतिस्मृतिद्वैधे[^१४५] अनुवादः[^१४६] स्मृतिर् इत्य् अर्थाद् उक्तं[^१४७] भवति । 


[^१४७]:
     M G: arthayuktaṃ


[^१४६]:
     M G: anuvāda-


[^१४५]:
     M G omit: śruti-


[^१४४]:
     M G: atulyāyāḥ śruteḥ smṛtyābādhaḥ


[^१४३]:
     M G: yathoktakalpavirodhe


[^१४२]:
     M G: -karataratve vacanam; DK (5: 634) -karatvavacanam


[^१४१]:
     M G J: caitenoktena (I follow DK 5: 634; Jha translation also presupposed the negative)

- अमुनैवावगतत्वाद् अवाच्यम् एतत् । 

- विस्पष्टीकरणार्थम् एव पुनर् उच्यत इत्य् अदोषः ।

- अथ वा, अन्यो ऽपि तथार्थः[^१४८] संभाव्यते । शुद्धे च विकल्पवचनम् । स्मृतिद्वैधे न तद्विकल्पार्थम् । तेनायम् अर्थः । स्मार्तेभ्यो वैदिकानि बलीयांसि । वेदाभ्यासादिग्रहणं सर्वस्मार्तप्रदर्शनार्थम् । वृत्तानुरोधाद् एवं पठितम् ।


[^१४८]:
     DK ( 5: 635) suggests: tathāsyārthaḥ

- वयं तु ब्रूमः- न्यायसिद्धो ऽयम् अर्थः, न्यायसिद्धस्यापि सौहार्देनाभिधानम् अनारभ्य युक्तम् । इहात्मनो ज्ञानं प्रतिपदं पठ्यते । तत्र कः प्रसङ्गो बाधात् तस्य । स्मृतिकारा न च स्ववाक्यानि स्ववाक्यैर् एव प्रमाणयितुम् अर्हन्ति । अथोच्यते- याज्ञवल्कीयायाः स्मृतेर् विधिर्[^१४९] उच्यते, नात्मीयायाः समानता । यत् तावद् आत्मीयायाम् अप्य् उक्तं भवति । अतः प्रकरणानुरोधाद् वेदाभ्यासादि पदं पृथक्[^१५०] । नेहात्मानं प्रतिज्ञायेदं पठ्यते । कथं च आत्मज्ञानं श्रुतिपरत्वेन तैर् व्याख्यातम् इति[^१५१] । + + +[^१५२] वेदाभ्यासादिभ्यो वैदिकं यागादि कर्म श्रेष्ठम् इति, ततो ऽध्यात्मज्ञानम् । इतरथान्यत्र प्रजाया अन्यद् उच्यमानम् अन्यत्रास्तम् अन्यत्र पतितं स्यात् । 


[^१५२]:
     J notes a lacuna here, but not M G or DK (5: 635.


[^१५१]:
     M G place tair vyākhyātam iti after kathaṃ ca


[^१५०]:
     M G add: agnihotrādyupadeśaḥ (omitted in J and DK, but found in Jha's translation; the phrase is given later in this passage)


[^१४९]:
     M G: vidhis tair

- अथ वा वैदिकम् अत्र आत्मज्ञानम् एव,[^१५३] वेदस्य तत्प्रतिपादनपरत्वात् । अग्निहोत्राद्युपदेश औषधपाने वृद्ध्युपदेशवद् बालादिप्रवृत्त्यर्थः । 


[^१५३]:
     M G: vaidikaṃ mana ātmajñānam evam arthasya

- यदि वा कर्मकाण्डेन शिष्टाः स्वाभाविकीम् एनाम् अनाद्यविद्यां वासनाविषयासङ्गहेतुभूताम् अवधूय शास्त्राभ्यासवासनासामर्थ्यवशात्[^१५४] क्रमेणोपजातवैराग्यशिथिलीभूतदृढतृष्णारागग्रहणे उत्तमाधिकारानुशासने नियोज्यतां प्रतिपत्तुं समस्तम् अपि श्रुत्यादिष्टत्वम् अधिकारोपकारकत्वं कर्मकाण्डस्य विज्ञायत इति ब्रह्मवादिनः । अतो वक्ष्यमाणनिवृत्त्याख्यकर्माभिप्रायम् एतत्- **श्रेयस्करतरं ज्ञेयं सर्वथा कर्म वैदिकम्** इति ।


[^१५४]:
     M G: śākhābhyāsa-

- अथ वा भेदो यदि सर्वेषाम् अपि स्वप्नवद् असत्यदर्शनद्वये ऽप्य् आत्मैकत्वज्ञाने श्रेय इत्य् अर्थः । वेदाभ्यासादीनां[^१५५] भेदोपदेशादिनोद्यं तत् कर्तव्यम् । षष्ठीनोद्यं तु तैर् एव समाहितं बुद्ध्यारोपितान्तरेण पृथक्त्वोपपत्तेः । यथा "मथुराः पाटलीपुत्रकेभ्य आढ्यतराः" इति । तथा सतीयं[^१५६] पञ्चमी स्याद् इति चेत्, अत्रापि प्रतिविहितं धर्माविशेषात् ॥ १२.८६ ॥


[^१५६]:
     M G: sati


[^१५५]:
     M G: svavedā-