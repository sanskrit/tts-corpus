+++
title = "050 ब्रह्मा विश्वसृजो"

+++


**विश्वसृजो** मरीच्यादयः प्रजापतयः । **धर्मो** वेदार्थः । पूर्वं वेदस्वरूपम् उक्तम्, इदानीं तदर्थः । स्वरूपार्थः प्रधानतर इत्य् उक्तं भवति । अथ वा धर्माः सत्यादयश् च[^९२] । विग्रहवत्त्वं पूर्ववद् द्रष्टव्यम् । **महान्** इति संज्ञान्तरम् । **अव्यक्तं** प्रधानं प्रकृतिर्[^९३] इत्य् एको ऽर्थः । 


[^९३]:
     M G: kṛtir


[^९२]:
     M G: dharmādeś ca

- ननु च सत्त्वाधिक्ये प्रधानस्य तद्विकारत्वाज् जगतः सर्वेषां विकाराणां सत्त्वाधिक्यं प्राप्तम् । ततश् च रजस्तमसो कुतो ऽतिरेकः । अतो यद् उक्तम् "यो यद् एषां गुणो देहे साकल्येनातिरिच्यते" (म्ध् १२.२५) इति, तद् अनुपपन्नम् । 

- उच्यते । नैतद् एवंपरं[^९४] प्रधानरूपता प्राप्या । किं तर्हि, त्रयः प्रकाराः संभवन्ति[^९५] । यदि वा[^९६] प्राप्यो ऽव्यक्तिभावः, यदि वादृष्टविधिः, यदि वा नैवायं संख्ये यः प्रधाने ऽव्यक्तशब्दो वर्तते । क्रियानिमित्तो ह्य् अयम् । नास्य व्यक्तिर् विद्यत इति अस्फुटप्रकाशत्वाद् अव्यक्तम् । तथा च परमात्मनि वृत्तिर् भवति । महत्त्वं च तस्य विभुत्वाद् उपपद्यत एव । 


[^९६]:
     M G omit: vā


[^९५]:
     M G: ye ye prakārāḥ santi


[^९४]:
     M G: eva paraṃ

- ननु च नैवास्य सात्त्विकी गतिः । 

- अगुणत्यागाच्[^९७] चाप्य् एवम् । यदा हि "नाहं न मम किंचित्" इति मुक्ताहंकारममकारो भवति तदा ब्रह्मता भवतीति विज्ञायते । निदिध्यासनयैव ब्रह्मप्राप्तिः । किं तु सत्त्वप्रधाना एव ज्ञानादितत्परा भवन्ति । न तामसी राजसी वेति[^९८] । एवं कृत्वोच्यते **उत्तमा सत्त्विकी गतिः** । 


[^९८]:
     M G: ceti


[^९७]:
     M G: aguṇatyāgā

- अन्यौ पक्षाव् अनुपपन्नौ । न हि प्रधानभावं प्राप्य काचित् पुरुषार्थसिद्धिः । अचेतनं हि तद् व्यपदिशन्ति । अचैतन्यं स्थावरेभ्यो ऽपि निकृष्टतरं[^९९] यदधीना हि मदमूर्च्छावस्थाः केचिद् अर्थयन्ते । दृष्टविधिस् तु नैव संभवत्य् अश्रुतत्वात् "आत्मा वारे द्रष्टव्यः" (बाउ २.४.५) इति श्रुतितः न[^१००] प्रधानं द्रष्टव्यम् इति । तस्मात् परमात्मविषयाव् एव महान् अव्यक्त इत्य् एतौ शब्दौ ॥ १२.५० ॥


[^१००]:
     M G omit: na


[^९९]:
     M G omit: nikṛṣṭataraṃ