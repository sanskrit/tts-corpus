+++
title = "048 तापसा यतयो"

+++


**तापसास्** तपःप्रधाना वानप्रस्थादयः । **यतयः** परिव्राजकादयः । अनेन च ज्ञापयति न केवलं जन्मोपपत्तिर् गतिजातस्य कर्माचरणाद् अपि । यतो न तापसादयः कतिचिज्जातिविशेषाः, किं तर्हि कर्मनिमित्ता एते व्यपदेशाः । 

- अन्ये तु मन्यन्ते । सन्ति मेरुनिवासिनः केचिज् जनपदा **यतयो** नाम । श्रूयन्ते "इन्द्रो यतीन् सालावृकेभ्यः प्रायच्छत्" (प्ब् ८.१.४) इति । 

- विमानानि यानविशेषाः पुष्पकादयस् तैश् चरन्ति **वैमानिकाः** अन्तरिक्षचराः केचिद् देवयोनयः । **प्रथमा** निकृष्टाः ॥ १२.४८ ॥