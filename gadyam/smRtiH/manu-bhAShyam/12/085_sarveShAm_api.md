+++
title = "085 सर्वेषाम् अपि"

+++


द्विविधम् **आत्मज्ञानम्-** देहेन्द्रियबुद्ध्यादिव्यतिरिक्तस्य कर्तृभोक्तृत्वोपपत्तिरूपस्य अहंप्रत्ययप्रमेयतयात्मनि विषयप्रतीत्यन्तर्गतस्य जीवक्षेत्रज्ञविज्ञानात्मादिपर्यायस्य शरीरनाशे ऽप्य् अनष्टानां कर्मफलानाम् और्ध्वदेहिकानां भोक्तृत्वज्ञानम् । अपरं सर्वस्य जगतो जन्मादीनां परमात्मैककारणत्वेन[^१२१] नित्यस्य सत एकस्याविद्यावासनोपहितनानारूपस्य तिर्यङ्मनुष्यादिष्व् एकत्वदर्शनम्, "आत्मा वा अरे द्रष्टव्यः श्रोतव्यो मन्तव्यो निदिध्यासितव्यः" (बाउ २.४.५) इत्येवमादिश्रुतिभिर् उपदर्शितस्वरूपस्य ज्ञानम् । 


[^१२१]:
     M G J: -kāraṇatve (I follow the suggested emendation of DK 5: 633)

- तत्र क्षेत्रज्ञपरिज्ञानं कर्मविधिषूपयुज्यते । असति हि देहादिव्यतिरिक्ते ऽस्मिन्न् और्ध्वदेहिकानां भोक्तरि फलानां स्वर्गकामादिचोदना अनर्थिकाः स्युः, अतस् तत्र न कश्चित् प्रवर्तेत । अतस् तत् कर्मानुष्ठानोपयोगि । यत् तु परमात्मैकत्वज्ञानं तिरोधानोपसेवनाभ्याससामर्थ्येनोपपद्यमानं[^१२२] शुद्धबुद्धमुक्तानन्दनित्याविनश्वरस्वभावस्यात्मनः[^१२३] प्रकाशनं तत्रेदम् उपपद्यते- **तद् अग्र्यं सर्वविद्यानां प्राप्यते ह्य् अमृतं तत** इति । **अमृतं ततः** गतेर् व्यापत्तिम् । **तत** इति विद्यानिर्देश आत्मविद्यायाः । क्षेत्रज्ञज्ञानं तु कर्मोपकारकत्वाद् अमृतत्वाय न[^१२४] कल्पते । अतो वेदान्तोपदिष्टस्य समस्तस्य द्वैताद्वैतविषयस्य सदात्मनो दर्शनं तद् आत्मज्ञानम् अभिप्रेतम् ॥ १२.८५ ॥


[^१२४]:
     M G omit: na


[^१२३]:
     M G J: -śvarabhāvasyātmanaḥ (I follow the suggested emendation of DK 5: 634)


[^१२२]:
     M G: -opasenābhyā-