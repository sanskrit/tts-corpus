+++
title = "179 वेदविच् चाऽपि"

+++


प्रसङ्गाच् छूद्रयाजकस्याप्रतिग्राह्यतानेन कथ्यते । **वेदविद् अपि** यदि तस्य शूद्रयाजकस्य संबन्धिनो द्रव्यस्य प्रतिग्रहं करोति, **लोभाद्** इत्य् अनुवादः, सो ऽपि **विनाशं व्रजति**, अभिलषितेनार्थेन वियुज्यते धनपुत्रपशुशरीरादिना । किं पुनर् अवेदवित् । वेदविदः किल प्रतिग्रहे नातीव दोष इति वक्ष्यति । **आमपात्रम्** अपक्वं शरावादिभाजनम् । **अम्भसि** जले क्षिप्तम् ॥ ३.१६९ ॥