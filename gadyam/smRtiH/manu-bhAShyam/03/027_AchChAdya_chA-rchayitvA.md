+++
title = "027 आच्छाद्य चाऽर्चयित्वा"

+++


**आच्छाद्येति** । आच्छादनविशेषो ऽभिप्रेतः, अन्यस्यौचित्येनैव प्राप्तत्वात् । उत्कृष्टेनाच्छादनेन यथादेशं यथासंभवं यथायोग्येन वाससा परिधाप्य । **अर्हयित्वा** । अनेनालंकरणकटककणिकादिना प्रीतिविशेषसत्कारविशेषैर् अर्चनं कृत्वा । एतेनाच्छादनार्हणेन कन्याया वरस्य चान्यतरसंबन्धे प्रमाणाभावाद् उभयोपयोगः कार्यः । **श्रुतशीलवते** । अन्ये ऽपि स्मृत्यन्तरोक्ता वरगुणा द्रष्टव्याः "युवा धीमाञ् जनप्रियः । यत्नात् परीक्षितः पुंस्त्वे" इति (य्ध् १.५५) । **स्वयं** प्रागयाचितः । स्वपुरुषप्रेषणैर् **आहूय** अन्तिकदेशम् आनाय्य वरम् । यद् **दानं** स **ब्राह्मो धर्मो** विवाहः । अविशेषवचनो ऽपि **धर्म**शब्दः पूर्वापेक्षितत्वात्[^८४] तत्पर एव द्रष्टव्यः । अयाचितलाभो ऽभ्यर्हणापूर्वको ब्राह्मो विवाह इति लक्षणार्थः ।


[^८४]:
     M G add: asya

- ननु चेदम् अयुक्तं स्त्रीस्वीकारार्थो विवाह इति । 

- यावद् विवाहपर्यन्तं चैतद् दानम् । नाकृते विवाहे दानार्थनिवृत्तिः । स हि तस्याः प्रतिग्रहकालः । न चासति परिग्रहे दानं परिसमाप्यते । न स्वत्वनिवृत्तिमात्रं दानम् । परस्वत्वापत्तिपर्यन्तं हि तत् । तथा च वक्ष्यति "तेषां तु निष्ठा विज्ञेया विद्वद्भिः सप्तमे पदे" इति (म्ध् ८.२२७) । एवं विवाहकाल एव कन्या दातव्या । तथा च गृह्यकारस् तस्मिन्न् एव काले ब्राह्मविवाहे काण्डिकधर्मं दर्शयति ।यत् तु प्राग् विवाहाद् दानं तदुपसंवादनवचनमात्रम्[^८५] । न हि तस्मिन्न् अक्रियमाणे ऽभिप्रेतकाले ऽवश्यं विवाहनिर्वृत्तिः । कश्चित् प्राग्निरूपिते न दद्याद् अपि, इतरो वा कदाचिन् न प्रतिगृह्णीयात् । तस्मात् प्राग्विवाहाद् उपसंवादः कर्तव्यः- तदा त्वयेयं देया मया चेयं वोढव्येति । यथैवान्तःक्रतुः सोपक्रियो[^८६] ऽचोदिततत्सिद्धार्थो ऽर्थाद् बहिष्क्रियते ।


[^८६]:
     M G 1st ed.: so 'pakriyo; G 2nd ed.: sapariṣkaryaḥ


[^८५]:
     M G 1st ed.: -vācanamātram

- ये तु मन्यन्ते यथैव गवादेर् द्रव्यस्यादृष्टार्थतया दीयमानस्य मन्त्रपूर्वकेण प्रतिग्रहेण दानम् अपि निर्वर्तते, तेनैवेदम् उक्तं ददातिषु चैवं धर्मेष्व् इति । एवं चेह प्रतिग्रहमन्त्रस्थानीयो विवाह इति । तथा च उपयमनं विवाह इत्य् एको ऽर्थः । उपयमनं च स्वकरणम् । एवं ह स्म भगवान् पाणिनिः स्मरति "उपाद् यमः स्वकरणे" इति (पाण् १.३.५६) । अतो विवाहः कन्यास्वीकारार्थः ।

- तद् अयुक्तम् । स्वीकृताया विवाहो भार्याकरणार्थः । नानेन कर्मणा प्रतिगृह्णीयाद् इति विधिर् अस्ति । न च वैवाहिका मन्त्रा प्रतिग्रहप्रकारकाः, यथा "देवस्य त्वा प्रगृह्णामि" इति मन्त्राः । यत् तु स्वकरण इति तन् न विरुद्धम् । विवाहस्याप्य् अस्ति स्वकरणरूपता । दानेन स्वत्वमात्रे प्रतिपन्ने विवाहेन विशिष्टं स्वत्वं क्रियते । नेयं गवादिद्रव्यवत् स्वं यथेष्टविनियोज्यतया, अपि तु जायात्वेन । विशिष्ट एव हि स्वस्वामिभावो जायापतिलक्षणसंबन्धः । तथा च दर्शयिष्यति- "मङ्गलार्थं स्वस्त्ययनं । । । विवाहेषु प्रदानं स्वाम्यकारणम्" इति (म्ध् ५.१५२) ॥ ३.२७ ॥