+++
title = "186 वेदार्थ-वित् प्रवक्ता"

+++


**वेदस्यार्थं** जानाति ।

- ननु च षडङ्गविद् उक्त एव ।

- सत्यम् । अङ्गैर् विना स्वयम् अप्य् ऊहति प्रज्ञया[^३१७] यः स इह **वेदार्थविद्** अभिप्रेतः । अथ वा तस्यैवायम् अनुवादः पुनः पुनः क्रियते । न वेदार्थज्ञानेन विना सत्य् अप्य् अन्यगुणयोगे श्राद्धार्हाः । 


[^३१७]:
     G: prājñayā

- **प्रवक्ता** व्याख्याता वेदार्थस्यैव । **ब्रह्मचारी** । **सहस्रदः** । अविशेषोपादानेन गवां सहस्रं यो दत्तवान् । इदं च युक्तम् । सहस्रशब्दस्य बहुनामत्वात्, बहु यो ददाति, उदारो वेत्य् अर्थः । न हि गवां संख्येयत्वे प्रमाणम् अस्ति । वेदे ऽप्य् उक्तम् "गावो वै यज्ञस्य मातरः" इति । अविशेषचोदनायां गावः प्रतीयन्ते । **शतायुर्** वृद्धवयाः । स हि परिपक्वकषायतया[^३१८] पावनत्वम् अश्नुते । शतम् आयुर् अस्येति **शतायुः** । वर्षाणि संख्येयानि, प्रसिद्धेः । अथ वा शतशब्दो बह्वर्थः, बह्वायुः । वृद्धवयस्त्वं चात्राभिप्रेतम् । उक्तं तु गौतमीये- "युवभ्यो दानं प्रथमम् एके पितृवत्" इति (ग्ध् १५.१०–११) । एवमर्थम् एव च ब्रह्मचारिग्रहणम् इह व्याचक्षते । स हि पूर्ववया भवति ॥ ३.१७६ ॥


[^३१८]:
     G 1st ed.: pārapakva-