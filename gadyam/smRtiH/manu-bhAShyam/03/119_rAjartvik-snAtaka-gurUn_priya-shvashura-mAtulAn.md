+++
title = "119 राजर्त्विक्-स्नातक-गुरून् प्रिय-श्वशुर-मातुलान्"

+++


[^१९९]:
     M G 1st ed.: parisaṃvatsarāt

अतिथिपूजाप्रसङ्गेनान्येषाम् अपि केषांचित् पूज्यानां गृहागतानां पूजाविशेषो विधीयते । **राजा** अभिषिक्तो न क्षत्रियमात्रम् । अतिमहती ह्य् एषा पूजा, न तां सर्वः क्षत्रियो ऽर्हति । न हि स्नातकगुरुभ्यां तस्य सहोपदेशो युक्तः । पूजासाम्यं गुरुणा न तस्य युक्तम्, लिङ्गदर्शनाच् च । "तद् यथैवादो[^२००] मनुष्यराज आगते" (ऐत्ब् १.१५) इत्य् आतिथ्येष्टिब्राह्मणम्, गोवधो मधुपर्कविधाव् उक्तो गोघ्नो ऽतिथिर् इति पुरुषराजविषयं दर्शयति । तेन क्षत्रिये ऽक्षत्रिये वा जनपदेश्वरे पूजेयं प्रयोक्तव्या । शूद्रे तु नास्ति मन्त्रवत्त्वम् ।


[^२००]:
     M G J: yathaivānyo (I follow AitB reading)

- ननु च शूद्रस्य मन्त्रोच्चारणं निषिद्धम् । न पुनः शूद्रसंप्रदानके कर्मणि ब्राह्मणादीनाम् ।

- नैष दोषः । अर्घाणाम् अपि "भूतेभ्यस् त्वा" इत्यादिमन्तोच्चारणम् अस्ति ।

- ननु च महाभारते शूद्रकर्तृकम् अपि मधुपर्ककर्म श्रूयते । 

- तद् अर्हम् आसनं चैव यथावत् प्रत्यवेदयत् ।

- मधुपर्कं च गां चैव तस्मै भगवते स्वयम् ॥ (च्ड़्। म्भ् २.५.५)

भगवते वासुदेवाय विदुर इति । तत्साधने दधनि भक्त्या मधुपर्कशब्दः प्रयुक्तः । तादर्थ्यात् तच्छब्दो भवति,  आयुर् वै घृतम् इतिवत्[^२०१] । राजशब्दस् तावज् जानपदेश्वरवचनो न क्षत्रियमात्रे वर्तते । **प्रियो** जामातेय् आहुः । **स्नातको** विद्याव्रताभ्याम् उभाभ्याम् । अन्यथार्त्विग्गुरवः सर्वे स्नातका एव । आश्रमान्त्रस्थानां भैक्षचर्या विहिता, न त्व् अतिथिधर्मेण भोजनम् । अथ वाचिरनिर्वृत्तवेदाध्ययनः स्नातको गृह्यते । एतान् **अर्हयेत्** पूजयेत् । **मधुपर्क**शब्दः कर्मनामधेयम् । गृह्यात् तस्य स्वरूपावगमः । **परिसंवत्सरान्** इति राजादिपूज्यविशेषणम् । परिगतो ऽतिक्रान्तः संवत्सरो येषां तान् । यदि संवत्सरे ऽतीते आगच्छन्ति तदा मधुपर्कार्हा अर्वाङ् न[^२०२] । 


[^२०२]:
     G 1st ed.: arcārhāḥ


[^२०१]:
     M G 1st ed.: āyuṣyam iti for āyur vai ghṛtam itivat

- केचिद् एवं व्याचक्षते । यदि संवत्सराद् अर्वाग् आगच्छन्ति तदानतीते ऽपि संवत्सरे प्रथमपूजायाः पुनर् लभते पूजाम् । 

- अन्ये त्व् आहुः । सांवत्सरिकी तेषां पूजा, न यावद् आगमनम् । अस्मिन् पक्षे ऽर्वाग् आगमनं न पूजाप्रतिबन्धकम् । 

- पाठान्तरं "परिसंवत्सराद्" इति । यावद् एव संवत्सरं तावत् परिसंवत्सरात् तत ऊर्ध्वं पुनः पूज्या इत्य् अर्थः ॥ ३.१०९ ॥