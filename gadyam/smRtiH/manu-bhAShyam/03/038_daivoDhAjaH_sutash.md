+++
title = "038 दैवोढाजः सुतश्"

+++


दैवेन विधिनोढा **दैवोढा** । तस्यां जातो **दैवोढाजः** । **सुतः** पुत्रः । **कः** प्रजापतिः । स देवता यस्य विवाहस्य स **कायः** । संस्कारकर्मणि ग्रहणलक्षणे ऽसत्य् एव देवतासंबन्धे प्रजापतेर् देवतात्वम् अध्यारोप्यते भक्त्या । यद् अपि तत्र प्राजापत्यो यागो ऽस्ति स तु विवाहसाधारणः न कायव्यपदेशे कारणम् । आसुरादिषु च न काचिद् गतिः स्यात् । न ह्य् आसुरेभ्यो विवाहेभ्यो यागो ऽस्ति । **कायोढज** इति ह्रस्वत्वं "ङ्यापोः संज्ञाछन्दसोर् बहुलम्" इति (पाण् ६.३.६३) ।

- ननु च यद् यन् न्यूनफलं तत् तत् पश्चान् निर्दिष्टम् । तत्रार्षस्य प्राजापत्यात् पश्चाद् अभिधानं युक्तम् । 

- अस्त्य् अत्र कारणं येनाधिकफलस्य प्राजापत्यस्य पश्चान् निर्देशः । "पञ्चानां तु त्रयो धर्म्याः" (म्ध् ३.२५) इत्य् अत्र प्राजापत्यस्य ग्रहणम् इष्यते, इतरथार्षस्य स्यात् ॥ ३.३८ ॥