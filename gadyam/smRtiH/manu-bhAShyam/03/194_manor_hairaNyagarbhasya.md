+++
title = "194 मनोर् हैरण्यगर्भस्य"

+++


हिरण्यगर्भः प्रजापतिः । तस्य पुत्रो **हैरण्यगर्भो मनुः** । तथा चोक्तं प्रथमाध्याये- "एवं सर्वं स सृष्ट्वेदं मां च" इति (म्ध् १.५१) । तस्य **मनोर्** **ये मरीच्यादयः** पुत्राः अत्र्यङ्गिरसाव् इत्यादयस् **तेषाम् ऋषीणां** ये **पुत्रास्** त एते **पितृगणाः** ।

- ननु च पित्रादयः सर्वस्यात्मीयाः पितरः[^३३०] । एवं हि चोदितम्-[^३३१] "पित्रे पितामहाय प्रपितामहाय पिण्डान् निर्वपेत्" । तथा "अत ऊर्ध्वं पुत्रास् त्रिभ्यो दद्युः" इति । तत्र किम् इदम् उच्यते "ऋषीणां पुत्राः पितरः सोमपा नाम विप्राणाम्" इति । न च विकल्पः शक्यः प्रतिपत्तुम्- "सोमपेभ्यो दद्यात् पितृपितामहेभ्यो वा" इति । अत उत्पत्तौ "पुत्रेण कर्तव्यम्" इति श्रूयते । संबन्धिशब्दश् च पुत्रशब्दः । तथा "पिता यस्य तु वृत्तः स्यात्" इति (म्ध् ३.२११) । तस्माद् वक्तव्यो ऽस्य प्रकरणस्यार्थः ।


[^३३१]:
     M G: coditaḥ


[^३३०]:
     M G: sarvasyātmīyapitaraḥ

- उच्यते । स्तुतिर् इयं पूर्वविधिशेषभूता । नात्र तेषां संप्रदानता श्रुता ।

- ननु च "उपचर्याः" (म्ध् ३.१८३) इति विधिर् अस्ति । 

- नायं चरतिः सामान्यक्रियारूपो विधिविषयो भवितुम् अर्हति । उपचारो नाम कश्चिद् दानयागादिवद् वेदे न प्रतीयते । प्रायेण ह्य् अयं करोतिवत् संनिहितक्रियापरतया प्रयुज्यते । संनिहितं च श्राद्धम् । तत्र विशिष्ठसंप्रदानकं[^३३२] विहितं न शक्यं पुनर् विधातुम्, विधेयत्वेन[^३३३] च न संनिधिर् अस्ति । संनिहितस्य चरतिर् बाधकः । यो ऽपि लोके "गुरव उपचर्याः" इतिप्रयोगस् तत्रापि शुश्रूषालक्षणार्थः पादधावनादिः प्रतीयते । सो ऽपि यथोदितानां पितॄणां न संभवति । प्रकृत्यैकवाक्यतया चार्थवत्तोपपत्तेर् नार्थान्तरकल्पनापि संभवति । यदि च सोमपादयो यथावर्णं श्राद्धे[^३३४] देवतात्वेनाभिप्रेताः स्युस् ततो ऽभिजनवर्णनम् उपयोगि । स्तावकत्वे[^३३५] तु सर्वम् उपपद्यते । 


[^३३५]:
     M G: tāvakatve


[^३३४]:
     M G: yathāvarṇaśrāddhe


[^३३३]:
     M G: vidheyatve


[^३३२]:
     M G: vasiṣṭha-

- यः कश्चित् पितृद्वेषात् पित्र्ये कर्मण्य् उपहतबुद्धिर् अनादरवान्त् स्यात् तस्य प्रवृत्त्यर्थम् इदम् आरभ्यते । मैवं मंस्थाः "मृतमनुष्यरूपाः पितरः, ये न[^३३६] तर्पिताः, श्राद्धे किं दोषं करिष्यन्ति, तर्पिता वा किं गुणम्" इति । यत एते महाप्रभावाः । सर्वस्य जगतः प्रभुर् हिरण्यगर्भस् तस्य पुत्रो मनुः तस्यैते पौत्राः । अत एव ऋषीणां चेत्य् उच्यते । न मनोर् ये केचिद् अन्ये पुत्राः, किं तर्हि **ऋषयस् ते** च[^३३७] प्रथितप्रभावा **मरीच्यादयः** । तेषां पुत्राः पितरः । बहुविधाश् च प्रतिपत्तारो य एतादृशेभ्यो ऽर्थवादवाक्येभ्यः प्रवर्तन्तेतराम् ।


[^३३७]:
     M G add: prathitaprabhāvāḥ | ṛṣayaś ca


[^३३६]:
     M G: yena na

- ये च व्याचक्षते, "सोमपादिदृष्टिः पितृषु कर्तव्या" इति, ते प्रमाणाभावाद् उपेक्षणीयाः । न हि यथादित्ये ब्रह्मदृष्टिः उपदिश्यते एवम् इह तादृशं किंचन वचनम् अस्ति ।

- ये ऽप्य् आहुः "गृहीत्वा गोत्रनामनी पितृभ्यो दद्यात्" इति, तच् चैतद्गोत्रं सोमपाः इत्यादिवर्णभेदेन । तद् अप्य् अयुक्तम् । नामनिर्देशो ऽयं न गोत्रनिर्देशः, सोमपानाम् इति श्रवणात् । गोत्रनामधेयत्वे ऽपि नामशब्द उपपद्यत एवेति चेत्, एवं तर्हि गोत्रनिर्देशे[^३३८] वैयधिकरण्यं स्यात्, "पितॄणां सोमपा गोत्रम्" इति, न तु पितरः सोमपा इति ।


[^३३८]:
     M: gotranirdeśo; G 1st ed.: gotranirdeśa

- अथाभेदोपचारेण गोत्रेण संतानव्यपदेशो दृष्ट इत्य् उच्यते, यथा बभ्रुर् मन्दुर् इति । 

- अत्रोच्यते । इदम् इह निरूप्यं किम् एतद् गोत्रं नाम । आदिपुरुषः संज्ञाकारी विद्यावित्तशौर्यौदार्यादिगुणयोगेन ख्याततमो येन कुलं व्यपदिश्यते[^३३९] । एवं तर्हि सर्वेषाम् एव ब्राह्मणादीनाम् अवान्तरगोत्रभेदाः सन्तीति । स्मरन्ति च यादृशं पुरुषं तत्संतानजाः पुरुषा "वयम् अमुष्यकुले जाताः" इत्य् अतस् तेनैव व्यपदेशो युक्तः । न हि "सोमपा वयम्" इति कश्चिद् गोत्रत्वेन सोमपान् स्मरति, यथा भृगुगर्गगालावान् । ब्राह्मणानां च तैर् एव गोत्रव्यपेदेशो युक्तः । तानि हि मुख्यानि गोत्राणि । रूढिरूपेण न तत्र गोत्रशब्दः प्रवर्तते । न हि तेषां गोत्रत्वे एतल्लक्षणम् अस्ति "आदिपुरुषः संज्ञाकारी गोत्रम्" इति, अनादित्वाद् एतद्गोत्राणाम्, ब्राह्मणादिजातिवत् । न हि पराशरजन्मत ऊर्ध्वं पाराशरव्यपदेशः केषांचिद् ब्राह्मणानाम् । एवं सति आदिमत्ता वेदस्य प्रसज्येत[^३४०] । अतो नित्यत्वाद् एतस्य[^३४१] गोत्रव्यपदेशस्योदकतर्पणादौ तद् एव गोत्रं श्रयितव्यम् । ये तु संज्ञाकारिणस् ते न नित्याः, इदानींतनाः । न च नित्ये संबवत्य् अनित्यसोमपादानं वैदिके कर्मणि युक्तम् । अतो ब्राह्मणैर् यथागोत्रं गार्ग्याय गर्गगोत्राय वा स्वधा इदम् उदकम् अस्त्व् इति एवमादिशब्देनोद्देशं कृत्वा ततो नामोच्चार्य उदकदानादि कर्तव्यम् । 


[^३४१]:
     MG add: gotrasya


[^३४०]:
     M G: prasajyate


[^३३९]:
     M G add: putrikānuliṅgā iti

- क्षत्रियादीनां नैतादृशो गोत्रव्यवहारो विद्यते । न हि यथा ब्राह्मणो गोत्रं नियतं स्मरति, एवं क्षत्रियादयः । तस्मात् तेषां लौकिकम् एव गोत्रम्, आदिपुरुषः संज्ञाकारी ख्याततम इति । अतस् तेन गोत्रेण श्राद्धादौ व्यपदिश्यन्ते आदिमतापि नामधेयेनैव । न तु तेषां क्षत्रियाणां हविर्भुगित्यादिगोत्रतया श्राद्धादौ व्यपदेशम् अर्हन्ति ।

- ये ऽप्य् आहुर् अज्ञातपित्रादिनामका ये तेषाम्[^३४२] एतैः शब्दैः श्राद्धादि चोद्यते "सोमपान् आह्वयामि सोमपेभ्यः स्वधा" इति । 


[^३४२]:
     M G: -nāmakās teṣām

- एतद् अपि न सम्यक् । उक्तं हि "नामान्य् अविद्वांस् ततः पितामहप्रपितामहेति" । यदि चार्थवादतया न प्रकृतशेषत्वेनार्थ्वत्ता लभ्येत, तत एव कल्पा आश्रियेरन् । न त्व् एकवाक्यतयान्वये संभवति वाक्यभेदकल्पनेनार्थो न्याय्यः ॥ ३.१८४ ॥