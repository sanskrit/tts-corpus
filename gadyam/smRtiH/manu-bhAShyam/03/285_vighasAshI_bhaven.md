+++
title = "285 विघसाशी भवेन्"

+++


आद्येन श्लोकपादेनातिथ्यादिभुक्तशिष्टस्यान्नस्य यद् भोजनं विहितं तद् अनूद्यते । माङ्गलिकतया मङ्गलावसानानि शास्त्राणि प्रथन्ते । पित्र्याद् दैवं कर्म शस्ततरम् । **यज्ञशेषम्** । अनेन ज्योतिष्टोमादिहविःशेषस्य भोजनं विघसस्य तुल्यतयोच्यते । उत्तरेणार्धश्लोकेन सौहार्दम् एव तस्य वेदार्थव्याख्यानम् । कस्यांचिच् छाखायाम् आभ्यां शब्दाभ्यां विधानं दृष्टम् अतो व्यामोहं निवर्तयति । विघसम् अश्नातीति **विघसाशी** । अमृतं भोजनम् अस्येत्य् **अमृतभोजनः** । **भृत्यशेषं**[^५०५] भृत्यभुक्तशिष्टम् इति द्रष्टव्यम् । **भुक्तशेषम्** इति पाठे सामर्थ्याद्[^५०६] अतिथ्यादिभुक्तम् इति द्रष्टव्यम् । 


[^५०६]:
     J: pāṭhasāmarthyād


[^५०५]:
     J: bhuktaśeṣaṃ

- अन्ये तु[^५०७] प्रकृतत्वाच् छ्राद्धभुक्तशेषम् इति द्रष्टव्यम् । तथा च स्मृत्यन्तरम् "भुञ्जीत पितृसेवितः" (य्ध् १.२४९) इति । श्राद्धाङ्गं चैतद् भोजनं केचिद् आहुः । 


[^५०७]:
     M G: anyat tu

- अन्ये तु पुरुषार्थो भोजननियमो ऽयम् इत्य् आहुः । "वसून् वदन्ति" (म्ध् ३.२७४) इत्य् अनेनैव श्राद्धप्रकरणस्याप्रवृत्तत्वात् । 

- **यज्ञशेषं** यज्ञोपयुक्तद्रव्यशेषम् इति द्रष्टव्यम् ॥ ३.२७५ ॥