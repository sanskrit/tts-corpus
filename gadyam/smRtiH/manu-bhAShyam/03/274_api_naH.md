+++
title = "274 अपि नः"

+++


प्रकृतां त्रयोदशीं वर्षादिगुणयुक्ताम् अधिकृत्येदम् उच्यते । एवं पितर आशास्ते । अस्मकं **कुले भूयात्** **स** तादृशो जायताम् उत्कृष्टगुणः यः प्रागुक्तायां **त्रयोदश्याम्** अस्मभ्यं **दद्यात् पायसं** **मधुसर्पिः**संयुक्तम् । तथा **कुञ्जरस्य** हस्तिनः **प्राक्छाये** प्राच्यां दिशि गतायां छायायाम्, अपराह्णेतरे काल इत्य् अर्थः । शेषे ऽहनि हस्तिनो दीर्घा प्राची छाया भवति । "प्राक्छायाम्" इति वा पाठः । छायायां हि ब्राःमणा भोज्यन्ते । अग्रिमं कर्म तु यद्य् अल्पत्वाच् छायायां न संभवति, तद्देशान्तरे तत्समीपे कर्तव्यम् । अङ्गत्वात् सति संभवे तत्सर्वाङ्गोपेतं प्रधानं हस्तिछायायाम् एव । 

- यत् तु व्याचक्षते- ग्रहोपरागो हस्तिछायोच्यते । "हस्ती वै भूत्वा स्वर्भानुर् आसुरिर् आदित्यं तमसाविध्यत्" (च्ड़्। प्ब् १४.११.१४) इति 

- तद् अयुक्तम् । तत्र हि गौणो हस्तिशब्दप्रयोगः । स्मृत्यन्तरे च पृथग् एव हस्तिछाया ग्रहोपरागाद् आम्नाता "हस्तिछाया ग्रहणं चन्द्रसूर्ययोः" (य्ध् १.२१८) इति ॥ ३.२६४ ॥