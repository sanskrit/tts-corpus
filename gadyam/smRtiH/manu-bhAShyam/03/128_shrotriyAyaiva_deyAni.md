+++
title = "128 श्रोत्रियायैव देयानि"

+++


**श्रोत्रियः** छान्दसः कृत्स्नमन्त्रब्राह्मणिकां शाखाम् अधीते यस् **तस्मै** **हव्यानि** श्राद्धाङ्गभोजनानि विश्वान् देवान् उद्दिश्य यानि विहितानि तानि **देयानि** । **कव्यानि** पितृभ्य उद्दिश्य यानि भोजनानि । **अर्हत्तमाय** । अर्हता पूज्यता योग्यता च । महाकुलीनः पूज्यते, महाकुले जातो विद्यावृत्तसंपन्नश् च । **तस्मै दत्तं** श्राद्धाद् अन्यद् अपि **महाफलम्** । एवं वा[^२२५] — अश्रोत्रियाय दानं निष्फलम्, श्रोत्रियाय[^२२६] अभिजनविद्यादिगुणरहिताय स्वल्पफलम्, **अर्हत्तमाय महाफलम्** ॥ ३.१२८ ॥


[^२२६]:
     M G: aśrotriyāya


[^२२५]:
     M G: ca