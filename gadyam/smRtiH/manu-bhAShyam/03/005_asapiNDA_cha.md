+++
title = "005 असपिण्डा च"

+++


**मातुर् यासपिण्डा पितुश् च यासगोत्रा सा दारकर्मणि प्रशस्ता** । सपिण्डग्रहणं मातृबन्धूपलक्षणार्थम् । मातुर् हि सापिण्ड्यं स्त्रीणां स्मृत्यन्तरे तृतीयपुरुषावधि । न तु त्रिभ्य ऊर्ध्वं मातृबन्धुभ्यो विवाह इष्यते, किं तर्हि, पञ्चमाद् ऊर्ध्वम् । एवं हि गौतमः पठति- "ऊर्ध्वं सप्तमात् पितृबन्धुभ्यो मातृबन्धुभ्यः पञ्चमात्" इति (ग्ध् ४.३–५) । तेन यथाश्रुतिसमन्वयाभावात् सापिण्ड्याभावः स्मृत्यन्तरवशेन मातृसंबन्धितया व्याकरणीयः । तेनैवम् उक्तं स्यात् मातुर् अन्वयजा जाया[^४२] न भवति । अवधिश् च गौतमीय एव । तेन मातामहमातामहयोर्[^४३] ऽन्वये जाता सा पुत्रसंततेर् बान्धवसामीप्यात् पञ्चमीं यावन् न विवाहयितव्या । अतो मातृष्वसृतद्दुहितॄणां प्रमातामहसंततिजानां[^४४] च सर्वासां प्रतिषेधः, बन्धुत्वाविशेषात् ।


[^४४]:
     M G 1st ed.: pramātāmahī-


[^४३]:
     M G 1st ed.: mātāmahī=


[^४२]:
     M G 1st ed.: yā

- **असगोत्रा च या पितुः** । गोत्रं वसिष्ठभृगुगर्गादिवंशः स्मर्यते । समानगोत्रा वसिष्ठा न वसिष्ठैर् विवहन्ते न गर्गा गर्गैः । वासिष्ठे तु मातृसगोत्राया अपि प्रतिषेधः- 

- परिणीय सगोत्रां तु समानप्रवरां तथा । 

- कृत्वा तस्याः समुत्सर्गं द्विजश् चान्द्रायणं चरेत् ।

- मातुलस्य सुतां चैव मातृगोत्रां तथैव च ॥

गौतमेन तु पठ्यते- "असमानप्रवरैर् विवाहः" इति (ग्ध् ४.२) । तत्र गोत्रसमत्वे सत्य् अपि प्रवरभेदश् चेद् युज्यते विवाहः । तद् अयुक्तम्, यतः स्मृत्यन्तरे ह्य् उभयं निषिध्यते- "असमानार्षगोत्रजाम्" (य्ध् १.५३) इति । आर्षं प्रवर इत्य् एको ऽर्थः । कथं पुनर् गोत्रभेदे समानार्षेयत्वम् । किम् इति न भवति यदि स्मर्यते । श्रुतिस्मृतिप्रमाणको ऽयम् अर्थो न प्रत्यक्षगोचरो येन विरोधः स्यात् । के पुनर् अमी प्रवरा नाम । अत्यल्पम् इदम् उच्यते । इदम् अपि वक्तव्यम्- किं पुनर् एतद् ब्राह्मणत्वं नाम, तथा कतरद् एतद् गोत्रं नाम । यथैव समाने पुरुषत्वे ब्राह्मणत्वादिविशेषः, एवं समाने ब्राह्मणत्वे वसिष्ठादिगोत्रभेदः, प्रतिगोत्रं च समानार्षेयाणि । यस्यैतद् गोत्रं तस्य तैः शब्दैः प्रवराश्रयणं कर्तव्यम् । एवं विवाहनिषेधे ऽपि । स्मरन्ति च सूत्रकाराः गोत्रभेदसंबन्धेन प्रवरान्- "यस्यैतद् गोत्रं तस्येमे प्रवराः" इति । गोत्रभेदस् तु तद्गोत्रजैर् एव । स्मर्यते- "वयं पराशरा वयम् उपमन्यवः" इति । यद्य् अपि गोत्रवत् प्रवरान् अपि स्मरन्ति, तथापि बहुत्वात् कदाचिद् विस्मरेयुर् इति गोत्रम् उपलक्षणीकृत्य प्रवरस्मृतिर् उपनिबद्धा । गोत्रं तु स्मरन्ति । न च तस्य किंचिद् उपलक्षणम् अस्ति- य एवंरूपस् तस्येदं गोत्रम् इति । एतावत् तत्र स्मरणम् । यावद्गोत्रं संततिसमानजातीयत्वम्[^४५] । 


[^४५]:
     M G: saṃtatiḥ

- एष च गोत्रप्रवरभेदः ब्राह्मणानां न राजन्यविषाम्[^४६] । तथा हि कल्पसूत्रकारः- "पौरोहित्याद् राजन्यवैशयोः" इति । यद्य् अपि गोत्रविशेषव्यपदेशे सति प्राप्तप्रतिषेधेनापि प्रवराधिकारे वचनम् इदम् उपपद्यते, किं तु न तेषां गोत्रस्मरणम् अस्ति । कस् तर्हि क्षत्रियवैश्ययोर् विवाहे ऽपि बन्धूनाम् अवधेर् नियमः ।


[^४६]:
     M G 1st ed.: brāhmaṇarājanyaviṣām

- उच्यते । सर्ववर्णविषयम् एतत् "ऊर्ध्वं सप्तमात् पितृबन्धुभ्यः" (ग्ध् ४.३) इति । इहाप्य् असगोत्रा, **च**शब्दाद् असपिण्डा । तथा चानुवर्त्यमानः सपिण्डशब्दः पूर्ववद् बन्धुसंबन्धोपलक्षणार्थः । तेन पितृष्वसुर् अन्वयस्त्रीणाम् अन्यासां च प्रपितामहसंततिस्त्रीणां आ सप्तमात् पुरुषात् प्रतिषेधः सिद्धो भवति । सप्तमपुरुषावधयः सपिण्डाः स्मर्यन्ते ।

- अन्ये तु गोत्रं वंशम् आहुः । न तत्रावध्यपेक्षा । यावद् एतज् ज्ञायते वयम् एकवंशा इति तावद् अविवाहः । अस्मिन्न् अपि पक्षे असपिण्डा चेत्य् अनुवर्तते । तेन पूर्ववत् पितृष्वस्रादिदुहितॄणां प्रतिषेधः । अस्मिंस् तु पक्षे समानार्षगोत्राणां प्रतिषेधो दुर्लभः । न हि तत्रैतद् अस्ति वयम् एकवंश्या इति ।

- उच्यते । ऐतिहासिकेन तद्दर्शनेन समर्थयन्ते । तत्र हि वर्णयन्ति । "ऋषिर् वसिष्ठादिर् आद्यो वंशस्य कर्ता तद्गोत्रास् ततः प्रसूताः प्रवराः" इति तत्पुत्रपौत्रास् तपोविद्याद्यतिशयगुणयोगेन प्रख्याततमाः । स्मृत्यन्तराद् एष एव नियमः । 

- इदं त्व् अत्र निरूप्यं यद् एतत् समानप्रवरैर् इति तत्र नामधेयतस् तावत् समानत्वं न संख्यातः । नामधेयसमानत्वे च किं यत्र सर्वाण्य् एव समानानि तत्र प्रतिषेध उतैकस्मिन्न् अपि समाने । तत्र यदि समुदितानां प्रवरत्वम्, तत्र समाने कस्मिंश्चिद् भिन्ने ऽन्यस्मिन्न् अन्यः समुदायः संजात इत्य् असमानप्रवरत्वाच् च प्रतिषेधः । एवं चोपमन्यूनां पराशराणां च स्याद् विवाहः । भिन्नं तयोर् गोत्रम् । एक उपमन्यवः अपरे पराशराः, पूर्वेण च न्यायेन प्रवरभेदः । उपमन्यूनां वासिष्ठभारद्वाजैकपाद् इति प्रवराः । पराशराणां वासिष्ठगार्ग्यपाराशर्येति । अथैकैकस्य प्रवरत्वम् एकस्मिन्न् अपि समाने प्रतिषेधः । तद् यथा माषा न भोक्तव्या, मिश्रा अपि न भुज्यन्ते । 

- किं पुनर् अत्र युक्तम् । एकैकस्य प्रवरत्वम् । तथा हि सामानाधिकरण्यं दृश्यते । एकं वृणीते द्वौ वृणीते त्रीन् वृणीत इति प्रतिपन्न एकः । तत्साम्ये ऽप्य् आहैषाम् अविवाह इति ।

- **द्विजाति**ग्रहणम् उपलक्षणार्थम् । शूद्रस्यापि आ सप्तमात् पितृतः पञ्चमान् मातृत[^४७] इत्य् अस्ति । दारकरणं दारक्रिया **दारकर्म** । तत्र **प्रशस्ता** प्रशंसया विहितेत्य् अर्थः । **मैथुनी** । मिथुने भवा **मैथुनी**, न मैथुनी अमैथुनी । पितुर् इति संबध्यते, पितृबीजाद् एवोत्पन्ना जातमात्रा । नियोगो विहितस् तत उत्पन्नाया नास्ति पूर्वोक्तविशेषणैर् निषेधः । अतः पृथङ् निषिध्यते **अमैथुनीति** । ततो नियोगोत्पन्ना कामतो न विवाह्या, मैथुनीत्वात् । 


[^४७]:
     M G 1st ed. omit: pañcamān mātṛta

- अन्ये तु **अमैथुने** इति पठन्ति । धर्मार्थे दारकर्मणि प्रशस्ता, न मैथुने । स्तुतिश् चेयं न प्रतिषेधः । ईदृशी योढा सा सत्य् अपि मैथुने धर्मार्थैव भवति ॥ ३.५ ॥