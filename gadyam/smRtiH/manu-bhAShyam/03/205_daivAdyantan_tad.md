+++
title = "205 दैवाद्यन्तन् तद्"

+++


आदिश् च अन्तश् च आद्यन्तौ । दैवं आद्यन्ताव् अस्येति **दैवाद्यन्तम्** । दैवेन कर्मणा आदिर् उपक्रमः श्राद्धस्य कर्तव्यः । अतश् च निमन्त्रणं देवानां पूर्वं कर्तव्यम् । अन्तः समाप्तिः । विसर्जितेषु पित्र्येषु ब्राह्मणेषु पश्चाद् देवानां विसर्जनं कर्तव्यम् । 

- गन्धादिदाने ऽपि दैवोपक्रमतां मन्यन्ते । 

- न तु तेषां पदार्थानां दैवेनोपक्रमसमाप्ती संभवतः, आवृत्तिप्रसङ्गात् । प्रयोगधर्मश् चायं दैवाद्यन्तता, न प्रतिपदार्थधर्मः । पदार्थानां तु गन्धमाल्यादीनां दैवोपक्रमताविशेषेण[^३५८] कर्तव्यम् उद्दिश्यते । तावत् प्रवृत्तिकेनैव[^३५९] क्रमेण सिद्ध्यति । निमन्त्रणं तावद् दैवपूर्वं कर्तव्यम् । यत एव प्रथमः पदार्थ आरब्धस् तत एवान्येषाम् आरम्भो युक्तः । पदार्थः पदार्थान्तरारम्भं नियच्छति यतः । तद् उक्तम्- "प्रकृत्या कृतकालानां गुणानां तदुपक्रमात्" इति[^३६०] । 


[^३६०]:
     M G1st ed. add: padārthadharmaḥ


[^३५९]:
     M G 1st ed.: tāvatprāvṛttikenaiva; G 2nd ed.: tatprāvṛttikenaiva


[^३५८]:
     M G: daivopakramaṃ viśeṣeṇa

- तच् छ्राद्धकर्म **ईहेत** कुर्यात् । परिशिष्टो ऽर्थवादः । **पित्र्याद्यन्तं न तद् भवेत्** । दैवाद्यन्तत्वस्य विहितत्वात् पित्र्याद्यन्तप्रेतिषेधो ऽर्थवादतया लौकिकवाक्यवन् नेयः । लोके हि किंचिद् विधाय तद्विपरीतम् अप्राप्तम् अपि निषेधति । क्रिया हि द्र्वयं विनयति नाद्रव्यम् इति । **क्षिप्रं नश्यति सान्वयः** । संतानाफलप्रदर्शनरूपो ऽयं निन्दार्थवादः । अतश् च सर्वं परिवेषणादि दैवपूर्वकं कर्तव्यम् ।

- यत् त्व् अन्तरा भक्ताद्युपनयनं पिपासतां च पानादिदानं तद् यस्यैवेच्छा प्रथमम् उपजाता तस्मा एवोपनेतव्यम् । अनर्थिनस् तदनुरोधेनोपनीयमाने प्रधानविधिबाधः स्यात् "हर्षयेत् ब्राह्मणान्" इति । तथा कश्चिन् मधुररसप्रियो ऽपरो ऽम्लरससात्म्यस् तत्र, "भक्ष्यं भोज्यं च विविधं पानानि सुरभीणि च" (म्ध् ३.२१७) इति बहुषु पानकेषु सत्सु यद्य् अन्यानुरोधेन न अन्यत्र रससात्म्यम् आपादयेत् ततो व्याधिर् अस्य जनितः स्यात् । तस्माद् उपक्रमसमापने एव दैवादिना[^३६१] ॥ ३.१९५ ॥


[^३६१]:
     M: tasmād upakramaḥ samāno devādiḥ; G: devādinā