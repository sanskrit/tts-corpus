+++
title = "108 वैश्वदेवे तु"

+++


सर्वार्थम् अन्नं **वैश्वदेव**शब्देनोच्यते । तस्मिन् **निर्वृत्ते** निष्पन्ने, भुक्तवत्सु सर्वेषु, निःशेषिते ऽन्ने, **यद्य् अन्यो ऽतिथिर्** आगच्छेत् तस्मै दद्यात् पुनः पक्वान्नम् । न तु तस्मात् पाकबलिं हरेत् । अग्नाव् अपि होमो नेष्यते, न केवलं बलिहरणम् । यतः सायंप्रातः पाके होमो बलिहरणम्, न चान्तरालिके । तथा च वक्ष्यति "सायं त्व् अन्नस्य" इति (म्ध्। ३.१११) । एवं च यद्य् अप्य् असकृद् अह्नः पचेत् तथापि न प्रतिपाकं वैश्वदेवम् आवर्तेत । **यथाशक्ति** संस्कारविशेषेणेतरथा वा ॥ ३.९८ ॥