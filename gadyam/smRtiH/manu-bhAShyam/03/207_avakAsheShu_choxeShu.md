+++
title = "207 अवकाशेषु चोक्षेषु"

+++


**अवकाशो** देशः । **चोक्षाः** स्वभावशुचयो मनःप्रसादजनका अरण्यादयः । **जलतीराणि** सरित्समीपपुलिनादीनि । **विविक्तेषु** विजनेषु तीर्थेषु च । विध्यन्तरम् इदम् । अतश् च गोमयोपलेपननियमो नास्ति, उपपादयेद् इति वचनात् । यत्र संपाद्यं शुचित्वं तत्रासौ नियमः । स्वभावतः शुचिषु "दृष्टम् अद्भिर् निर्णिक्तम्" (म्ध् ५.१२५) इत्य् एतावतैव योग्यता । एतेषु देशेषु **दत्तेन** कृतेन श्राद्धेनात्यन्ततुष्टाः[^३६२] **पितरो** भवन्तीति ॥ ३.१९७ ॥


[^३६२]:
     M G: śrāddhe nityatuṣṭāḥ