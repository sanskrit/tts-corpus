+++
title = "045 ऋतुकालाभिगामी स्यात्"

+++


उक्तो विवाहः । तस्मिन् निर्वृत्ते समुपयाते दारत्वे तद् अहर् एवेच्छयोपगमे प्राप्ते तन्निवृत्त्यर्थम् इदम् आरभ्यते । 

- न विवाहसमनन्तरं तद् अहर् एव गच्छेत्, किं तर्हि ऋतुकालं प्रतीक्षेत । गृह्यकारैस् तु "अत ऊर्ध्वम् अक्षारलवणाशिनौ ब्रह्मचारिणाव् अधःशायिनौ स्यातां । त्रिरात्रं द्वादशरात्रं संवत्सरं वा" (आश्ग् १.७.११) पठितम् । तत्र सत्य् अपि संवत्सरस्यान्तरापतिते[^१०४] ऋतौ गमनं नास्ति । एवम् अस्मात् कालाद् ऊर्ध्वम् असत्य् ऋतौ गमनं नास्ति । एवम् एते स्मृती अविरोधिन्यौ भवतः । त्रिरात्रादीनां तु विकल्पः अत्यन्तरागपीडितयोर् गमनम्, दैयवतोर् तु ब्रह्मचर्यम् ।


[^१०४]:
     M G 1st ed.: -patitaṃ

- **ऋतुर्** नाम स्त्रीणां शोणितदर्शनोपलक्षितः शरीरावस्थाविशेषो गर्भग्रहणसमर्थः काल उच्यते । उपलक्षणत्वाच् च दर्शनस्य निर्वृत्ते ऽस्मिन् वक्ष्यमाणकालानुवर्ती भवत्य् एव । तस्य काल **ऋतुकालः** । साहचर्याद् वा काल एव ऋतुः । तथा च समानाधिकरणसमासः । ऋतुकाले ऽभिगन्तुं व्रतम् अस्येत्य् **ऋतुकालाभिगामी** । व्रते इति णिनिः (पाण् ३.२.२०) यथा स्थण्डिलशायी अश्राद्धभोजीति । **स्याद्** भवेद् इत्य् अर्थः । यद्य् अप्य् अस्तिपरा विधिविभक्तिस् तथाप्य् उपगमव्यापारं निदधाति, **अभिगामी स्याद्** अभिगच्छेद् इत्य् अर्थः । न ह्य् अनुपगच्छन्न् अभिगामी भवति ।

- कीदृशं पुनर् एतद् व्रतम् । किम् ऋताव् अभिगन्तव्यम् एव, अथर्ताव् एव गन्तव्यम् इति । एतद् उक्तं भवति । किम् अयं नियम उत परिसंख्येति । ननु च व्रतम् इति शास्त्रतो नियम उच्यते । तत्रैव चायं णिनिः । अतः परिसंख्या कथम् आशङ्क्यते ।

- उच्यते । परिसंख्यायाम् अपि शास्त्रीयत्वं नियमरूपता च विद्यत इति दर्शयिष्यामः । 

- कस् तर्ह्य् अन्योर् विशेषः । 

- विधिविशेषो नियमः । 

- अथ विधिः कः । 

- यः शब्दः कर्तव्यताबोधकः "अग्निहोत्रं जुहुयात् स्वर्गकामः" इति । न ह्य् अग्निहोत्रस्यैतद् वचनम् अन्तरेणान्यतः कुतश्चित् कर्तव्यतावगमः । नियमः पुनर् यत्रादृष्टसिद्ध्यर्थस्य वचनम् अन्तरेण पाक्षिकी प्राप्तिः । यथा "समे यजेत" इति दर्शपौर्णमासादियागविधानाद् देशमात्रम् आक्षिप्तम् । न हि कश्चिद् देशम् अनाश्रित्य यागप्रयोगः संभवति । द्विविधश् च देशः, समो विषमश् च । यत्र यदा तावत् समे यजेत तदैतद् वचनम् अनुवाद एव । यदा त्व् इच्छाया निरङ्कुशत्वाद् विषमे यियक्षति तदैतद् वचनं समदेशं विदधद् अर्थवत्, विहिते समे विषमस्यानाश्रयणम् अविधानात् । एतत् सामर्थ्यात् तन्निवृत्तिः । विधिनिबन्धने ह्य् अनुष्ठाने किम् इत्य् अविहितं क्रियेत । तत्करणे हि न यथाचोदितानुष्ठानसिद्धिः । 

- इदं चात्र स्मार्तम् उदाहरणम् । "प्राङ्मुखो ऽन्नानि भुञ्जीत" । भुञ्जानस्य यदृच्छया यां कांचिद् दिशम् आश्रित्य भोजनं प्राप्तम् । तत्र कदाचित् प्राची कदाचिद् इतरा या काचित् प्राप्ता । तत्र यदा प्राची न तदेतरा, यदेतरा न तदा प्राचीति । तत्राप्राप्तिपक्षे विध्यर्थं वचनं "प्राङ्मुखो ऽन्नानि भुञ्जीत" इति । तत्रातिक्रमाच् छास्त्रार्थं जहाति । 

- एवम् इह यदृच्छयोपगमनम् ऋताव् अनुपगमनम्, पक्षे विधीयमानम् उपगमनम् अननुष्ठीयमानम्[^१०५], शास्त्रातिक्रमकारितां जनयेत् । यथान्ये शास्त्रविहितार्था अतिक्रम्यमाणाः प्रायश्चित्तहेतवो भवन्ति तथानुगमनम् । 


[^१०५]:
     M G: anuṣṭhīyamānaṃ

- अथर्ताव् अनृतौ च गमने रागतः प्राप्ते वचनम् ऋताव् उपेयाद् इति, तदैवं वचनं मृग्यते- ऋताव् एवोपेयाद् अनृताउ न गच्छेत् । यथा "पञ्च पञ्चनखा भक्ष्याः" इति क्षुत्प्रतिघातेनार्थेन शशकादिष्व् अपि पञ्चनखेषु भक्ष्यता प्रसक्ता तद्व्यतिरिक्तेष्व् अपि वानरादिषु । न च तत्र पर्यायेणैव प्रवृत्तिः । युगपत् तत्र चान्यत्र च प्रसक्तौ "पञ्च पञ्चनखा भक्ष्याः" इति वचनम् इतरपरिसंख्यानार्थं संपद्यते[^१०६] । एवम् इह परिसंख्येति ।


[^१०६]:
     M G: parisaṃpadyate

- ननु च परिसंख्यां दोषत्रयवतीम् आचक्षते । त्रयो हि तत्र दोषाः प्रादुःष्युः, स्वार्थत्यागः परार्थकल्पना प्राप्तबाधश् च । "पञ्च पञ्चनखा भक्ष्याः" इति यदान्वयतः पञ्चनखविषयं भक्षणं प्रतीयते तदा तत्त्यक्तं भवति, तद्व्यतिरिक्तनिषेधपरत्वाद् वाक्यस्य । अश्रुतश् च निषेधः, अतः परार्थकल्पना । अर्थित्वाच् च सर्वविषयं भक्षणं यत् प्राप्तं तस्य बाधः । एवम् एतेन परिसंख्यायां त्रयो दोषाः ।

- नैतत् सारम् । सत्य् अर्थित्वे श्रुत्यर्थासंभवे वाक्यस्यानर्थक्यं मा भूद् इत्य् एतत्परता न विरुद्धा ।

- विधिर् अत्यन्तम् अप्राप्तौ नियमः पाक्षिके सति ।

- तत्र चान्यत्र च प्राप्तौ परिसंख्या नखिष्व् इव ॥ (त्व् १.२.४२)

- किं पुनर् अत्र युक्तम् । "तत्र चान्यत्र च प्राप्तौ" परिसंख्यालक्षणस्य विद्यमानत्वात् परिसंख्येति । ऋताव् अपि गमनं प्राप्तम् अनृताव् अपि । न तु यदर्तौ तदानृताव् इति । यथा सत्य् अर्थित्वे यद्[^१०७] भोजनं तत्र नियमो ऽश्राद्धम् न पुनर् आहारत्यागेन अश्राद्धम् एव भुञ्जान आस्ते । एवम् इह सति खेदे यद् गमनं तत्र नियमो ऽनृतौ न गच्छेद् इत्य् अवगच्छति । अर्थित्वाच् च गमने प्रसक्ते कालविदानपरतैव युक्ता वाक्यस्य । अन्यथानारब्धो ऽर्थ उपदिष्टः स्यात् । किंचापत्योत्पत्तिविधेः कृतविवाहस्यानुष्टेयत्वाद् ऋतौ च तत्संभवात् प्राप्तम् एव गमनम् । उत्पन्नपुत्रस्य च न द्वितीयपुत्रोत्पादनं वैधम् । अपत्यम् उत्पादयेद् इत्य् एकत्वविवक्षायां विध्यर्थनिवृत्तेः । न च गमनम् एवादृष्टार्थतया शक्यं विधातुम् । संकारविधित्वाधिकारग्रहणात्[^१०८] कल्पनायाश् चाशक्यत्वाद्[^१०९] अपत्योत्पत्तिविध्याक्षेपाद् ऋतौ गमनस्य । यदि चात्रर्ताव् उपेयाद् इति तद् अनृतुप्रतिषेधार्थम् । तत्रानुवादः परं परिसंख्या । तत्र ह्य् अर्थान्तरलक्षणयाप्य् अर्थवत्ता भवति ।


[^१०९]:
     M G 1st ed.: ca śakyatvād


[^१०८]:
     M G: saṃkāravidhitvād adhikāragrahaṇāt


[^१०७]:
     M G 1st ed. omit: yad

- एवं च[^११०] कृत्वा गौतमीयेनाविप्रतिपत्तिः । एवं तत्रोक्तम्- "ऋताव् उपेयात् सर्वत्र वा प्रतिषिद्धवर्जम्" इति (ग्ध् ५.१–२) । "सत्वत्र वा" इत्य् एष विकल्पः कामचारानुज्ञानार्थः । न पुनः सर्वदर्ताव् अनृतौ च नियमोपपत्तिः । यदि च पूर्वत्र "ऋताव् उपेयात्" इति नियमः, "सर्वत्र वा" इत्य् अत्रापि स एवोपेयाद् इत्य् अनुप्रयुज्यमानशब्दो नियमार्थः प्राप्नोति एकप्रक्रमत्वात्, न हि[^१११] स एव शब्दः पुनर् अनुच्चार्यमाणो भिन्नार्थो भवितुं युक्तः । न चर्तोर् अन्यत्र नियमार्थतोपपद्यते इत्य् उक्तम् । तस्माद् ऋतौ गमनवचनम् अनृतौ प्रतिषेधार्थम् । तत्रानुत्पन्नपुत्रस्य विध्यन्तरान् नियम एव । उत्पन्नपुत्रस् तु यथाकामी ।


[^१११]:
     M G: tarhi


[^११०]:
     M G omit: ca

- अनृतौ प्रतिषिद्धे गमने भार्येच्छया पुनः प्रतिप्रसूयते **पर्ववर्जं व्रजेच् चैनां तद्व्रत** इति । **तद्** इति भार्यायाः प्रत्यवमर्शः । तच्चित्तग्रहणं व्रतम् अस्येति **तद्व्रतः** । **रतिकाम्यया** विनाप्य् अपत्यार्थेनोत्पन्नपुत्र ऋताव् अनुत्पन्नपुत्रो वानृतौ सुरतसंभोगेच्छया **तद्व्रत एनां व्रजेन्** नात्मेच्छयेत्य् अर्थः । 

- अथ वा **तच्**छब्दो **रतिकाम्यये**त्य् अत्राप्य् अपेक्ष्यते,[^११२] स्मृतिशास्त्रत्वाद् अस्य । तद् रतिकाम्यया पर्ववर्जम् अन्यत्रापि व्रजेत् । तत्रैवाकारश्लेषो द्रष्टव्यः, अरतिकाम्यया अत्मन इति शेषः । यथा तु व्याख्यातं तथा न किंचिद् अत्राप्रश्लेषेणापि वा[^११३] तच्छब्दस्य समासोपसर्जनस्यासंबन्धेन । पर्वाणि वक्ष्यति । अमावास्याम् अष्टमीं च पौर्णमासीं चतुर्दशीम् इति । **स्वदारनिरतः**[^११४] । स्वदारेषु निरतः स्यात् तत्प्रीतिभावनापरः । अथ वा स्वदारेष्व् एव रमते न परदारान् रमयेद् इति परदारप्रतिषेधः । **सदा** यावज्जीवम् एतद् व्रतं परिपालनीयम् । 


[^११४]:
     M G omit: svadāranirataḥ


[^११३]:
     M G omit: vā


[^११२]:
     M G 1st ed.: atrāpekṣyate

- अतः स्थितम् एतत् । त्रीणि वाक्यान्य् अत्र- ऋतुकालाभिगामी स्याद् इत्य् एतद् एकम् । अनुत्पन्नपुत्रस्य नियमानुवादरूपं द्वितीयम्, भार्याप्रयुक्तस्य पर्ववर्जम् ऋताव् अनृतौ च न सुरतेच्छया । स्वदारनिरत इति तृतीयम् । एषां च पदयोजना- ऋतुकालाभिगामी स्याद् अपत्यार्थम्, रतिकाम्यया तु तद्व्रत एनां व्रजेत्, स्वदारनिरतश् च स्यात् ॥ ३.४५ ॥