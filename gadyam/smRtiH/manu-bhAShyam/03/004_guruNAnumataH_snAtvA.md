+++
title = "004 गुरुणानुमतः स्नात्वा"

+++


सत्याम् अपि वेदव्रतसमाप्तौ **गुरुणानुमतः** अभ्यनुज्ञातः **स्नायात्** । स्नानशब्देन गृह्योक्तसंस्कारविशेषो लक्ष्यते, ब्रह्मचारिधर्मावधिः । यथा चात्र लक्षणा तथा प्राग् व्याख्यातम् । तद् अहर् एव गृह्यकारोक्तं कंचिन्[^३५] मधुपर्कपूजाविहितसंस्कारं प्राप्य **समावृत्तो** गुरुकुलात् पितृगृहं प्रत्यागत इत्य् अनुवादः । **उद्वहेतेत्य्** एतद्विधिशेषम् एतत् सर्वं प्राप्तम् एव न तु समावर्तनं विवाहाङ्गम् । तेन यः पितृगृह एवाधीतवेदस् तस्य समावृत्त्यसंभवे ऽपि भवत्य् एव विवाहः[^३६] ।


[^३६]:
     M G 1st ed.: samāvṛttasya saṃbhavaty eva vivāhaḥ; G 2nd ed.: asamāvṛttasya saṃbhavaty eva vivāhaḥ


[^३५]:
     M G 1st ed.: kaścin

- केचित् समावर्तनं विवाहाङ्गं स्नानं मन्यन्ते । क्त्वाश्रुत्या भेदप्रतिपत्तिर् इति चेद् एवं तर्हि समावर्तनं विवाहाङ्गं स्नानसंस्कारं वक्ष्यति । सविशेषं हि तत्र स्नानम् आम्नातम् एव "स्नातकेन" इत्यादि ।

- अथ वा यमनियमत्यागाभिप्रायं समावृत्तिवचनम् । **समावृत्तः** प्राक्तनीम् एवावस्थां नियमरहितां प्रतिपन्न इत्य् अर्थः । विशेषाभिप्रायं च नियम्त्यागवचनम् । ब्रह्मचारिणो हि सातिशया यमनियमा न तथोत्तरेषाम् ।

- **यथाविधीति** स्वधर्मेनेतिवत् । **उद्वहेत द्विजो भार्याम्** । उद्वहेतेति विवाहविधिः । संस्कारकर्म विवाहः, **भार्याम्** इति द्वितीयानिर्देशात् । न च प्राग्विवाहाद् भार्या सिद्धास्ति यस्या विवाहसंस्कारः क्रियेत,[^३७] चक्षुष[^३८] इवाञ्जनसंस्कारः । किं तर्हि निर्वर्त्यते विवाहेन । यथा यूपं छिनत्तीति, छेदनादयः संस्कारा यस्य क्रियन्ते स यूपः, एवं विवाहेनैव भार्या भवतीति । 


[^३८]:
     M G 1st ed.: na cakṣuṣa


[^३७]:
     M G: kriyate

- विवाहशब्देन पाणिग्रहणम् उच्यते । तच् चात्र प्रधानम् । एवं हि स्मरन्ति "विवाहनं दारकर्म पाणिग्रहणम्" इति । इहापि वक्ष्यति "पाणिग्रहणसंस्कारः" (म्ध् ३.४३) इति लाजहोमाद्यङ्गम् । तच् च गृह्याद् अखिलं ज्ञातव्यम् । "नोद्वहेत् कपिलां कन्याम्" (म्ध् ३.८) इति कन्याग्रहणात् कन्याया अयं संस्कारो न स्त्रीमात्रस्य । कन्याशब्दश् चात्र प्रकरणे ऽप्रवृत्तपुंसंप्रयोगायां योषिति वर्तत इति वक्ष्यामः । 

- **स्वर्णां** समानजातीयाम् । **लक्षाणान्विताम्** । लक्षणानि अवैधव्यप्रजाधनसूचकानि वर्णरेखातिलकादिचिह्नानि ज्योतिःशास्त्रावगम्यानि, तैर् अन्वितां युक्ताम्, शुभलक्षणान्विताम् इत्य् अर्थः । यद्य् अप्य् अनिष्टसूचकम् अपि लक्षणं भवति, किं तु सूचकैर् एव शास्त्रैस् तादृशीं विवाहयेत्, अतः प्रशस्तलक्षणा लक्षणवती द्रष्टव्या । अभिप्रेतसूचक एव लक्षणशब्दो लोके प्रयुज्यते । सलक्षणो ऽयं पुरुषः सलक्षणा स्त्रीति या शुभलक्षणा सैवम् उच्यते ।

- तत्राधिकारचिन्ता कर्तव्या । संस्कारविधित्वाद् एवाधानवद् अनुष्ठानलाभात् यथैव ह्य् आधानम् आहवनीयादिद्वारेण नित्यकाम्यकर्मोपयोगि तदङ्गाहवनीयादिनिर्वृत्त्यर्थम् अनुष्ठीयते, एवं विवाहो ऽपि, अस्यापि[^३९] भार्यानिर्वर्तकत्वेन दृष्टादृष्टपुरुषार्थोपयोगित्वात् । तथा हि खेदात् पुंसः स्त्रीमात्रविषयायां[^४०] प्रवृत्तौ प्रसक्तायां कन्यापरदारनिषेधात् स्वदारेषु कामिनः खेदनिवृत्तिः । "सहधर्मश् चरितव्यः" (शब् ६.१.१७; च्ड़्। ग्ध् ४.७) इति तया सह सर्वधर्मेष्व् अधिकाराद् अदृष्टपुरुषार्थसिद्धिस् तदधीना ।


[^४०]:
     M G 1st ed.: -viṣayārthaṃ; G 2nd ed: -viṣayāṃ


[^३९]:
     M G 1st ed. omit: asyāpi

- अत्र केचिन् मीमांसन्ते ।  रागिणः पूर्वोक्तेन प्रकारेण दृष्टसिद्ध्यर्थं विवाहं स्वतः कुर्वन्ति । तेषां च कृतविवाहानां संभवेत् स द्विजातिकर्मविधित्वेन कर्मानुष्ठानसिद्ध्यर्थो विवाहः । यस्य कथंचित् स्त्रीनिष्ठा निवृत्ता, न तस्य विवाहः । असति विवाहे कर्मानधिकाराद् अनधिकृतस्य चाननुष्ठाने दोषाभावात् पुरुषार्थानुष्ठानान्य् अननुतिष्ठतो[^४१] ऽनाश्रमिणो ऽप्य् अवस्थानम् अविरुद्धम् ।


[^४१]:
     M G 1st ed.: anutiṣṭhato

- तद् एतद् असत् । यथैव कामः पुरुषार्थस् तथैव धर्मो ऽपि पुरुषार्थत्वे प्रयोजकः । सर्वो ऽपि पुरुषार्थसिद्ध्यर्थं प्रवर्तते । यदि चैतद् एवं स्यात् "संवत्सरम् अनाश्रमी बूत्वा" (च्ड़्। मेध् ओन् ६.८७) इत्यादि नोपपद्येतेति । निपुणं चैतद् आश्रमविकल्पावसरे षष्ठे निर्णेष्यामः ॥ ३.४ ॥

_यादृशी कन्या वोढव्या ताम् इदानीं दर्शयति ।_