+++
title = "146 एषाम् अन्यतमो"

+++


कश्चिन् मन्येत "पितृकृत्ये त्रीन्" (म्ध् ३.११५) इत्य् उक्तम् । पूर्वश्लोके च नानाशाखाध्यायिन उपात्ताः । तत्र सब्रह्मचारिणां नास्ति प्राप्तिर् इति तदाशङ्कानिवृत्त्यर्थम् इदम् । 

- **एषां** त्रयाणां त्रैविद्यानाम् **अन्यतमो** भोजनीयः । एतद् उक्तं भवति । समानशाखाध्यायिनो नानाशाखाध्यायिनो वा भोजनीयाः । **अर्चितः** पूजितः प्रार्थित अर्घादिना । **साप्तपौरुषी तृप्तिः** । सप्तपुरुषान् व्याप्नोति । अनुशतिकादेर् आकृतिगणत्वाद् उभयपदवृद्धिः । कालमहत्वोपलक्षणार्थं चैतत् । दीर्घकाला पितॄणां तृप्तिर् भवति । यावत् सप्तपुरुषा आगामिनः पुत्रपौत्रादयो जाता जनिष्यन्ते वा तावत् तथाविधब्राह्मणदानात्[^२६१] पितरस् तृप्यन्ति । **शाश्वती** नान्तरा विच्छिद्य पुनर् उद्भवति । किं पुनः सर्वदा स्थितैव ॥ ३.१३६ ॥


[^२६१]:
     M G: -brāhmaṇādānāt