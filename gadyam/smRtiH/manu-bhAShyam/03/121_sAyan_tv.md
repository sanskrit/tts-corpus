+++
title = "121 सायन् त्व्"

+++


उक्तः प्रथमः । इदानीं द्वितीयः पाक उच्यते । **सायं** दिनान्तः प्रदोषस् तत्र सिद्धस्यान्नस्य सर्वः पाकयज्ञिकविधिर्[^२०९] आवर्तनीयो ब्रह्मयज्ञपितृयज्ञवर्जम् । 


[^२०९]:
     M G: pākayajñiyo vidhir

- ननु च **बलिं हरेद्** इत्य् एतावच् छ्रुतम् । बलिहरणं च प्रसिद्ध्या भूतयज्ञ एव । तत्र कुतो ऽग्नौ होमो ऽतिथ्यादिदानं च । अथ **वैस्वदेवं हि नामैतद्** इति वैश्वदेवशब्दः सर्वार्थतां प्रतिपादयति । विश्वेषां देवानाम् इदं विधीयते । **सायंप्रातर्** यादृशं प्रातस् तादृशम् एव सायम् एतदर्थम् एव प्रातःशब्दः । अन्यथा प्रातर्विहितम् एव, किम् अनेन सायंप्रातर् विधीयते । एवं तर्हि ब्रह्मयज्ञपितृयज्ञाव् अपि कर्तव्यौ ।

- उच्यते । **अन्नस्य सिद्धस्येति** वचनाद् यद् अन्नसाध्यं तद् एव कर्तव्यम् । न त्व् अध्ययनसाध्यो ब्रह्मयज्ञो नाप्य् उदकसाध्यं तर्पणम् । एवं च संबन्धः क्रियते । सिद्धस्यान्नस्य बलिं हरेत् । एतद् वैश्वदेवाख्यं कर्मान्नस्य सिद्धस्योभयोः कालयोर् विधीयते । अन्नशब्दाद् वैश्वदेवशब्दाच्[^२१०] चैवं व्याख्यायते ।


[^२१०]:
     J: -śabdaś

- **अमन्त्रम्** । मन्त्रशब्देन देवतोद्देशेन शब्दवान् स्वाहाकारान्तो ऽग्नये स्वाहेत्य् एवमादिर् निषिध्यते । न ह्य् अन्ये मन्त्रा वैश्वदेवेषु विनियुक्ताः । तेषु च मन्त्रत्वं प्रशंसयोच्यते । न तु[^२११] स्वाध्याये ऽपठितानां मन्त्रत्वम् अस्ति । स्वाध्यायैकदेशः कश्चिद् ऋग्यजुःसामाद्यात्मको वेदाध्यायिभिर् मन्त्र इति व्यवह्रियते । व्यवहारतश् च पदार्थावगमनम् । न च[^२१२] यैः शब्दैर् बलिहरणादि क्रियते ते कुत्रचित् पठ्यन्ते । "केवलम् अग्न्यादिभ्यो देवेभ्यो होमं कुर्यात्" इति श्रुतेः, "स्वाहाकारेण वा वषट्कारेण वा देवेभ्यो हविः संप्रदीयते" इति वाक्यान्तरेण सर्वहोमेषु स्वाहाकारो विहितः, याज्यान्ते वषट्कारो नियमितः- "याज्यायां वषट्करोति" इति । स्वाहाकारशब्दयोगे चतुर्थी स्मर्यते । अतो यागो देवताया उद्देश्यत्वात्, उद्देश्यत्वं च देवतायाः शब्दावगम्यरूपत्वात्, शब्देनैवोचितत्वात्, इयं घटना क्रियते "अग्नये स्वाहा" इत्यादि ।


[^२१२]:
     M G 1st ed. omit: na ca


[^२११]:
     M G: nanu

- यद्य् एवं तेषां निषेधः, कथं तर्हि यागनिर्वृत्तिः । न हि "तुभ्यम् इदं न मदीयम्" इति यावद् उद्देशो न कृतस् तावद् यागस्वरूपनिर्वृत्तिः । न हि त्यागः केवलो याग उद्देशशून्यः ।

- सत्यम् । शब्दे[^२१३] निषिद्धे मनसोद्देशं देवतायाः पत्नी करिष्यति । यथा शूद्रो नमस्कारम् उच्चारयति । "अनुज्ञातो ऽस्य नमस्कारो ऽमन्त्रः"[^२१४] (ग्ध् १०.६४) नमस्कारेण प्रत्याम्नातः शूद्रस्य मन्त्र इति नमस्कारो ऽनुज्ञातो ऽस्य, न देवतापदम् । तत्र च[^२१५] देवताया विनियोगात् सिद्धिर्[^२१६] इत्य् उक्तम् । इह भवन्तस् त्व् आहुः- स्वाहाकारो नमस्कारेण प्रत्याम्नातः शूद्रस्य, देवतापदं त्व् अनिषिद्धम् । 


[^२१६]:
     M G 1st ed.: viniyogasiddhir


[^२१५]:
     M G: na ca for tatra ca


[^२१४]:
     M G 1st ed. omit: anujñāto 'sya namaskāro 'mantraḥ


[^२१३]:
     M G: śabdair

- अथ सायंवैश्वदेवहोमे कः कर्ता । 

- उक्तं पत्न्य् एव संनिधानाद् बलिहरणवद् अमन्त्रकं करिष्यतीति ॥ ३.१११ ॥