+++
title = "075 स्वाध्याये नित्ययुक्तः"

+++


यद् उक्तं पञ्चसु महायज्ञेष्व् एकैकस्मिन् पृथगधिकारो न समुदाय एको ऽधिकार इति, तद् अनेन प्रकटीक्रोति । यदा दारिद्र्यादिदोषाद् अन्यतो वा कारणात् कथंचिद् असंपत्तौ नातिथ्यादिपूजा घटेत ततः **स्वाध्याये नित्ययुक्तेन** भवितव्यम् । **दैवे कर्मणि**[^१३६] । वैश्वदेवदेवताभ्यो ऽग्नौ होमो दैवं कर्म । भूतयज्ञपितृयज्ञयोः सत्य् अपि दैवत्वे प्रकरणाद् अग्नाव् एव होमो दैवम् उच्यते । अत्र अर्थवादम् आह । **दैवे कर्मणि युक्तः** तत्परो **बिभर्ति** धारयति **चराचरं** स्थावरं जङ्गमं च । सर्वस्य जगतः स्थितेर् हेतुर् भवतीत्य् अर्थः ॥ ३.६५ ॥


[^१३६]:
     M G 1st ed.: daivakarmaṇi

_कथं पुनर् अग्न्याहुत्या सर्वस्य जगतः स्थितिर् भवतीत्य् अत आह ।_