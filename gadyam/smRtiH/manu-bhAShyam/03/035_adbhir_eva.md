+++
title = "035 अद्भिर् एव"

+++


**द्विजाग्र्याणां** ब्राह्मणानां **कन्यादानं** कन्यां ददताम् **अद्भिर् एव** दानं शस्यते । ब्राह्मणाय यदा कन्यां ददाति तदाद्भिर् एव दद्यात् । कथं पुनर् आपोदानकरणम् । न हि ताभिर् विना दानम् अस्ति "अद्भिर् वाच्यं नमःपूर्वं[^९९] भिक्षा दानं ददाति वै । एवं धर्मेषु" इति नियमात् । अथ वा अद्भिर् एवेत्य् अवधारणेनार्षासुरप्राजापत्यान् अपवदति । तत्र हि न केवला आपः कारणम्, गोमिथुनादिद्रव्यग्रहणम् अपि संविद्व्यवस्था च । तेनैतद् उक्तं भवति । यथा गोहिरण्यादि द्रव्यं दीयते, न किंचित् परिभाष्यते- "इयं गौस् त्वयैव संवाहनीयेदृशानि तृणान्य् अपि देयानि," एवं कन्यापि देया, न दुहितृस्नेहेन जामात परिभाषणं कारयितव्यः । न च तस्माद् धनं ग्रहीतव्यम् इति ।


[^९९]:
     M G 1st ed.: na me pūrvaṃ

- क्षत्रियादीनां तु इतरेतरकाम्यया परस्परेच्छया[^१००] यदि कन्यावरयोः परस्परम् अभिलाषो भवति तदा दानं कर्तव्य, नेतरथा ब्राह्मविवाहवत् । 


[^१००]:
     M G 1st ed. omit: itaretarakāmyayā parasparecchayā

- अन्ये तु व्याचक्षते । धनं वा गृहीत्वाद्भिर् एव वेत्य्[^१०१] एष इतरेतरकाम्यार्थः । अस्मिन् पक्षे ब्राह्मणस्य सर्वविषयता ज्ञापिता भवति ॥ ३.३५ ॥


[^१०१]:
     M G: evety (omit vā)