+++
title = "271 संवत्सरन् तु"

+++


श्रुतानुमितयोः श्रुतसंबन्धस्य बलीयस्त्वात्, "गव्येन पयसा" इति संबन्धः, न मांसेन प्राकरणिकेन । अन्ये तु **च**शब्दं समुच्चयार्थीयं पठित्वा व्याख्यानयन्ति- मांसेन गव्येन पयसा पायसेन वा । पयोविकारः **पायसं** दध्यादि । पयःसंस्कृत ओदनः प्रसिद्धः । **वार्ध्रीणसो** जरच्छागः । एवं हि निगमेषु पठ्यते ।

- त्रिपिबं त्व् इन्द्रियक्षीणं श्वेतं वृद्धम् अजापितम् ।

- वार्ध्रीणसं तु तं प्राहुर् याज्ञिकाः पितृकर्मणि ॥

पिबतो यस्य त्रीणि जलं स्पृशन्ति कर्णौ जिह्वा च, स त्रिभिः पिबतीति त्रिपिबः । यत् तु शङ्खेन गोमांसभक्षणे प्रायश्चित्तम् आम्नातं तन् मधुपर्काष्टकाश्राद्धेभ्यो ऽन्यत्र ज्ञेयम् ॥ ३.२६१ ॥