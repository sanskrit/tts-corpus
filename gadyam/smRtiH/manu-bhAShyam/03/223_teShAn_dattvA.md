+++
title = "223 तेषान् दत्त्वा"

+++


यद् उक्तं "पिण्डेभ्यः स्वल्पिकां मात्राम् आशयेत्" (म्ध् ३.२०९) इति, तस्यायं कालविधिर् देशविधिश् च । अग्रदेशात् पिण्डस्य मात्रा आदातव्या । दर्भांस् तिलोदकं च दत्त्वा तदनन्तरं पिण्डभागं **प्रयच्छेत्** । **स्वधैषाम् अस्त्व् इति ब्रुवन्** । **एषाम्** इति सर्वनाम्ना विशेषनामानि गृह्यन्ते । एवं संबन्धः क्रियते- येषां यानि नामानि तान्य् उच्चार्य स्वधास्त्व् इति ब्रूयात् । अतः स्वधाशब्दयोगे चतुर्थ्या निर्देशः कर्तव्यः- स्वधा देवदत्तायास्तु, स्वधा यज्ञदत्तायास्त्व् इति । एवं व्याख्याने शास्त्रान्तरविरोधो न भवति ॥ ३.२१३ ॥