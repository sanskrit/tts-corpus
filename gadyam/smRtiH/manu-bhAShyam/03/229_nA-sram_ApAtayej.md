+++
title = "229 नाऽस्रम् आपातयेज्"

+++


**अस्रं** अश्रुरोदनम् । तन् न **पातयेन्** न कुर्यात् । प्रायेण प्रेतश्राद्धादाव् इष्टवियोगजेन दुःखानुस्मरणेनाश्रुपातो जायते । तस्य निषेधः । आनन्दाश्रुणस् त्व् अकस्मात् पततो न दोषः । **न जातु** कदाचिद् अप्य् अश्रुविमोचनं कुर्यात् । **न कुप्येत्** क्रोधं न गृह्णीयात् । **अनृत**वचनस्य पुरुषार्थतया निषिद्धस्य कर्मार्थो ऽयं प्रतिषेधः । **न पादेन स्पृशेद् अन्नम्** उच्छिष्टम् अनुच्छिष्टं च । न **चैतद्** अन्नम् **अवधूनयेद्** अवकम्पयेत् । हस्तादिनोत्क्षिप्य पुनर् न विक्षिपेत् । 

- अन्ये तु व्याचक्षते- वाससा धूल्याद्यपनयनार्थं यद् अवधूननं न तद् अन्नस्योपरि कर्तव्यम् ॥ ३.२१९ ॥