+++
title = "070 अध्यापनम् ब्रह्मयज्ञः"

+++


एषाम् अयं स्वरूपविधिः । **अध्यापन**शब्देनाध्ययनम् अपि गृह्यते येन "जपो ऽहुतः" (म्ध् ३.६४) इत्य् अत्र वक्ष्यति । न च जपो ऽपि शिष्यान् अपेक्षते । सामान्येन च[^१२८] श्रुतं "स्वाध्यायेनर्षिभ्यः" इत्य् ऋणावेदनश्रुतौ (त्स् ६.३.१०.५) । अत उभे अध्यापनाध्ययने यथासंभवं **ब्रह्मयज्ञः** । **तर्पणम्** अन्नाद्येनोदकेन वेति वक्ष्यति (म्ध् ३.७२) । **होमो** वक्ष्यमाणाभ्यो देवताभ्यो ऽग्नौ । **बलिः** शिष्ट उलूखलादौ च । स **भौतः** । भूतादिदेवतास्येति **भौतः** । नामधेयम् एतत् कर्मविशेषस्य । दिवाचारिभ्यो भूतेभ्य इति हि तत्र बलिहरणं भूतशब्देन विहितम् । साहचर्यात् सर्व एष कर्मगणो भूतयज्ञशब्देनोच्यते । यथा चातुर्मास्येष्व् एकं हविर् वैश्वदेवम् आमिक्षा- कृत्स्नम् एव च पर्व वैश्वदेवेन यजेतेति । बलिशब्दो ऽनग्निहोमे वर्तते । देवेज्याबलिर् इति स्मरन्ति । **अतिथीनां पूजनम्** आराधनां **नृयज्ञः** ।


[^१२८]:
     M G omit: ca

- ननु च स्वाध्यायः कथं यज्ञः । न हि तत्र देवता इज्यन्ते नापि श्रूयन्ते । केवलं वेदाक्षराण्य् अविवक्षितार्थान्य् उच्चार्यन्ते । उक्तं चाम्नायशब्दाभ्यासे केचिद् आहुर् अनर्थकानीति ।

- सत्यम् । स्तुत्यां यज्ञसब्दो भाक्तः महच्छब्दश् च । अतिथिपूजायाम् अपि भाक्तो[^१२९] यज्ञशब्दः । यद्य् अप्य् अतिथेर् देवतात्वं संभवति, तथाप्य् उत्पत्तौ भोजयेत् पूजयेद् इति च श्रुतं नातिथिभ्यो यजेतेति । यथा "पुरुषराजाय[^१३०] यत् कर्म वा" इति ।


[^१३०]:
     M G 1st ed.: puruṣarājaḥ


[^१२९]:
     M G: iti cokto

- एते पञ्चयज्ञा न युगपत् प्रयोज्याः, एकाधिकारासंबन्धात् पृथग् अधिकारश्रवणात् । एकाधिकारसंबन्धत्वे त्रिषु चतुर्षु वा कृतेषु न किंचित् कृतं स्याद् यावत् कृतं च न क्र्तं । यथाग्नेयाग्नीषोमीयोपांशुयागानां दर्शपूर्णमासयागानाम् एकद्व्यनुष्ठाने नाधिकारसिद्धिः । यथात्रैव वैश्वदेवहोमे स्विष्टकृदन्तानां देवतानां कस्यांश्चिद् अन्तराये न होमाधिकारनिर्वृत्तिः । एकैकस्य चात्राधिकारः श्रुतः । "स्वाध्याये नित्ययुक्तः स्यात्" (म्ध् ३.६५), "दैवे च नित्ययुक्तः स्यात्" (म्ध् ३.६५) इति । अधिकारपदानुषङ्गेण पृथक्प्रयोगः । आतिथ्ये चाधिकारान्तरं श्रुतं "धन्यं यशस्यम्" (म्ध् ३.९६) इति । 

- तत्र चत्वारः स्वाधीनाः, आतिथ्यं तु संनिहिते ऽतिथौ । न चातिथिर् निमन्त्रयितव्यः, आतिथ्याभावात् । स्वयम् उपस्थितो ह्य् अतिथिर् भवतीति वक्ष्यामः । तस्मात् पञ्चानाम् अन्यतमानुष्ठाने इतरेषाम् अननुष्ठानाद् यदि नाम प्रत्यवेयान् न तु कृतं अकृतं भवति । अतो ऽनग्निकत्वाद् वैश्वदेवे ऽनधिकृतस्य स्वाध्यायोदकतर्पणादौ भवत्य् एवाधिकारः । अग्निपरिग्रहस्य च स्मृत्यन्तरे कालान्तरस्यापि श्रुतत्वान् नावश्यं विवाह एव परिग्रहः । एवं हि स्मृतिः "भार्यादिर् अग्निर् दायादिर् वा" (ग्ध् ५.७) इति ।

- ननु चाकृतविवाहस्य दायकालम् आधानं भविष्यति ।

- भवति ह्य् एतद् एवं यद्य् आधानविधिः[^१३१] स्वार्थः स्यात् । अग्न्यर्थं त्व् आधानम् । अग्निश् च कर्मार्थः । कर्माणि च भार्याद्वितीयस्य, न केवलस्य, श्रुतानि । यद् अपि[^१३२] कैश्चिद् गृह्यकारैः परमेष्ठिप्राणाग्निम् आधाय श्राद्धं कुर्याद् इत्य् उक्तं भवति, तद् अपि सभार्यस्यैव । स एवास्य दायकालः । न चानग्निकस्य श्राद्धं नास्ति । अनुपनीतस्यापि ह्य् एतद् विहितम् "अन्यत्र स्वधानिनयनात्" (ग्ध् २.५) इति । न च तस्याधानम् अस्ति, विदुषो ऽधिकाराद् इदानीं चाविद्यत्वात् । श्राद्धं तु वचनान् निषादस्थपतिवद् यथाशक्ति कार्यम् इति । पितृव्यादिनाग्निपरिग्रहे तु विदुषां संभवान् नावैद्यस्याधिकारः । अथ श्राद्धप्रकरण एवाग्न्याधानं विहितं तदा तदङ्गत्वेनाधाय निष्पन्ने श्राद्धे परित्यागो भविष्यति ।


[^१३२]:
     M G: yady api


[^१३१]:
     M G: yathādhānavidhiḥ

- केचित् तु स्मृत्यन्तरम् उदाहरन्ति- "लौकिके ऽप्य् अग्नौ वैश्वदेवहोमः कर्तव्यः" । शुष्कान्नैर् अपरे ॥ ३.६० ॥