+++
title = "001 षट्त्रिंशद्-आब्दिकञ् चर्यम्"

+++


द्विविधो ब्रह्मचारी पूर्वत्र प्रतिपादितः- नैष्ठिक उपकुर्वाणश् चेति । "आ समाप्तेः शरीरस्य यस् तु शुश्रूषते गुरुम्" (म्ध् २.२४४) इत्य् अनेन नैष्ठिकब्रह्मचर्यम् उक्तम् । "आ समावर्तनात्" (म्ध् २.१०८) इति पक्षान्तरम् अपि सूचितम् । तत्र नैष्टिकस्य नामधेयस्य प्रतिलम्भेनैव निमित्तवता अवधिशेषः सुगमितः । निष्ठाम् समाप्तिं गच्छति नैष्ठिकः । श्रुत्यैव कालो विहितः "आ समाप्तेः" इति । उपकुर्वाणस्य- 

- अनेन क्रमयोगेन । (म्ध् ६.८५) 

- तपोविशेषैर् विविधैर् व्रतैश् च विधिचोदितैः । 

- वेदः कृत्स्नो ऽधिगन्तव्यः ॥ (म्ध् २.१६५) 

इति संख्याया अविवक्षाया चैकद्वित्रिचतुःपञ्चषट्सप्तादिशाखाध्ययनं यथाशक्ति प्राप्तं नियम्यते ।

- **त्रैवेदिकं व्रतं चर्यम्** । त्रयाणां वेदानां समाहारस् त्रिवेदी, तद्ग्रहणप्रयोजनं **त्रैवेदिकम्** । ग्रहणक्रिया वृत्ताव् अन्तर्भवति वेदाधिगमस्य प्राग्विहितत्वात् । **व्रतं** ब्रह्मचारिधर्मकलापः । **चर्यं** चरितव्यम् । कृत्यो विधौ ।

- एवम् आहरणादीनां ग्रहणान्ततायां प्राप्तायाम् आह- **षट्त्रिंशदाब्दिकम्** इति । गृहीते ऽपि वेदे कालः पूरयितव्यः । 

- यदि स्वाध्यायाध्ययनविध्यर्थो धर्मः, तस्य च स्वाध्यायविधेर् ग्रहणे निवृत्तिः, किमर्था तर्हि द्वादशवार्षिकी ग्रहणोत्तरकालं[^१] व्रतचर्यानुवृत्तिः । 


[^१]:
     M G: grahaṇoktakālaṃ

- अत्यल्पम् इदम् उच्यते । दर्शपूर्णमासादिष्व् अप्य् आग्नेयादियागेभ्यः पराञ्चि यान्य् अङ्गानि तत्राप्य् एतद् वक्तव्यम् । समस्ताङ्गानुष्ठान एवाराद्[^२] उपकारकाद्यङ्गयुक्ताद्[^३] विशिष्टक्रमकाद् विध्यर्थसंपद्य् अवगतायां परिचोदनाशब्दाद् एव विधिः संपद्यते[^४] । 


[^४]:
     M G 1st ed.: vidhiḥ saṃvādopagamo yataḥ


[^३]:
     M G: upakārakāṅgayuktād


[^२]:
     M G: evam atrārād

- अथ महतो लधीयांसस् तदर्धिकपादिकग्रहणावधयः पक्षाः सन्ति । तेषु सत्सु कः खलु महाप्रयासम् अतिचिरकालं तावद् द्वादशवार्षिकं व्रचरणम् आद्रियेतेति चेत्, 

- फलभूमार्थिनो ऽङ्गभूयस्त्वम् अनुष्ठास्यन्ति । तद् उक्तं "प्रयत्नविशेषात् फलविशेषेण भवितव्यम्" इति ।

- ननु च नार्थावबोधाद् ऋते ग्रहणद्वारेण स्वाध्यायाध्ययनस्य किंचिद् अपरं फलम् अस्ति । एवं ह्य् आहुः- न तस्याध्ययनमात्रं तत्रभवन्तो याज्ञिकाः फलं समामनन्तीति । तथा "दृष्टो हि तस्यार्थः कर्मावबोधनं नाम" (शब् १.१.१) इति शबरभाष्ये । तस्य न च कश्चिद् विशेषो दृश्यते । 

- यद्य् एवं ग्रहणकाले ऽप्य् अन्तरेण व्रतधर्मानुष्ठानं ग्रहणानुष्ठानप्रसङ्गः[^५] । कश् चैवम् आह- अर्थावबोधार्थः स्वाध्यायविधिर् इति । स्वाध्यायविधिः स्वार्थ एव । नान्यस्यान्यार्थतायां प्रमाणम् अस्ति । अर्थावबोधो हि ग्रहणे सति वस्तुस्वभावत[^६] उत्पद्यते न विधितः । 


[^६]:
     M G 1st ed.: vastusvato vṛtta


[^५]:
     M G 1st ed.: grahaṇadarśanānuṣṭhānaprasaṅgaḥ; G 2nd ed.: grahaṇānananuṣṭhānaprasaṅgaḥ

- अथ किं[^७] स्वर्गादिफलार्थिनो ऽयं विधिः । 


[^७]:
     M G 1st ed. omit: atha kiṃ

- एतद् अपि कथं भविष्यति । 

- का तर्हीयं वाचो युक्तिः- "फलविशेषेण" इति । 

- एषा वाचो युक्तिः । संस्कारविधिस् तावद् अयं स्वाध्यायप्रधानः, तस्य स्वाध्याये कर्मण्य् उत्पन्नत्वात् । संस्कारविधयश् च न साक्षाद् अधिकारम् अर्हन्ति, किं तु संस्कार्यद्वारेण साधिकारविध्यन्तरम् अनुप्रविशन्ति । यथा "व्रीहिम् अवहन्ति" इति दर्शपूर्णमासाधिकारविषयाग्नेयादियागसाधनभूतपुरोडाशप्रभृतिव्रीहितुषकण-विप्रमोचनादिसंस्कारद्वारेण दर्शपूर्णमासापूर्वसंबन्धम् अनुभवति अवघातः, न तन्निरपेक्षः, स एव कर्तव्यतया प्रतीयते । एवम् हि वेदस्य संस्कार्यत्वं नान्यत्राशेषभूतस्य[^८] निर्वहति । दृष्टः[^९] स्वाध्यायाध्ययनानन्त्रम् अर्थावबोधः । अत इदम् अध्ययनम् अर्थावबोधपर्यन्तम् अवघात इव तण्डुलनिष्पत्तिपर्यन्तः । एतावांस् तु विशेषः । प्रकरणे ऽधीतत्वाद् अवघातो झट् इति लब्धाधिकारविध्यन्तरसंबन्धः । अयं त्व् अनारभ्याधीतत्वाद् अवबोधपर्यवसायी सकलफलकर्मानुष्ठानोपयोगितया गम्यमानो ऽधिकारः । तथा विध्यर्थनिवृत्तिर् एव फलविशेषो ऽभिप्रेतः । विधेर् हि पुरुषार्थत्वं व्युत्पन्नावगमम्, तत् साक्षाद् भवतु वा परंपरया वेति न विशेषः । गम्यमानाधिकारत्वाच् च स्वतन्त्र एवायं विधिः स्वात्मानम् अनुष्ठापयति, यद्य् अपि नित्यकामश्रुतिष्व् अर्थावबोध उपयुज्यते ।


[^९]:
     M G 1st ed. : dṛṣṭa


[^८]:
     M G: anyatrāśeṣa-

- ये त्व् अर्थावबोधद्वारेण ज्योतिष्टोमादिविध्येककार्यत्वम् इच्छन्ति तत्फलस्यैव च प्रयत्नविशेषाद् अतिशयम् आहुस् तेषाम् आचार्यकरणविधिना किम् अपराद्धम्, येन महता यत्नेन तदेककार्यता निषिध्यते । अप्रामाण्यं वेदस्य भवतीति चेत्, अस्तु । न प्रयोजनवशेन युक्तिसामर्थ्यायातो ऽर्थो हातुं शक्यते । युक्तिस् तु युक्त्यन्तरेण बलीयसा बाध्यते । 

- आचार्यकरणविध्येककार्यत्वे त्व् अस्य विधिरूपतैव हीयते, स्वार्थस्याविवक्षितत्वात् । तत्तुल्यं ज्योतिष्टोमाद्यनुप्रवेशे ऽपि । 

- यदा तु स्वतन्त्रो ऽयं विधिः स्वार्थानुष्ठापकस् तत्समानस्कन्धस् तदा स्वयम् एवेतिकर्तव्यतया युक्तो ऽनुष्ठीयते । 

- तत्र ये विकल्पिताः कल्पा लघीसांसो गरीयांसश् च, तेषां लघियसा सिद्धे गरीयसाम् अनुष्ठानं विध्यर्थ एव विशेषम् आवहति । यथाधाने "एका देया तिस्रो देया द्वादश देयाः" (वार्श् ३.२.३.४५) इत्यादि[^१०] । अनुष्ठिते चास्मिन् विधौ स्वसामर्थ्याच् छ्रुतो[^११] वा भवतु प्रतीयमानो वा कल्पो वा, प्रमाणभेदो ऽयं न संबन्धभेद, सर्वथोभ्यतः स्पर्शतो न मुच्यामहे, यद्य् अस्य विधिः स्वार्थानुष्ठापको ज्योतिष्टोमाद्युपकारकत्वं च[^१२] ।


[^१२]:
     M G omit: ca


[^११]:
     M G 1st ed.: chrutau


[^१०]:
     M G: dvādaśa daśaḥ vetyādi; J omits: dvādaśa deyāḥ, but gives twelve in translation.

- ननु किम् इदं पूर्वापरविरुद्धं प्रलप्यते । प्रागुक्तम्- न साक्षात् संस्कारविधयो ऽधिकारसंबन्धिनः, इदानीं तु स्वतन्त्र एवायं विधिः स्वार्थानुष्ठापक इति । यथायं[^१३] विशेषश्रुतेनान्वयिना न संबध्यते, गम्यमानस् त्व् अधिकारः संस्कारविधीनाम् अप्य् अविरुद्ध इति । नायं विशेषो यद्य् अस्य विधिप्रयुक्तम् अनुष्ठानम् अर्थावबोधांश इष्यते । पाठमात्रस्याचार्यविधिप्रयुक्तत्वात् संस्कारविधीनाम् अधिकारसंबन्धो ऽभ्युपगतः स्यात् । अथ विध्यन्तरोपकारकत्वात् तत्प्रयुक्तम् अनुष्ठानम्, तथा सत्य् अधिकृतस्याध्ययनं स्यान् नाधीतवेदस्याधिकारः[^१४] । तदा च शूद्रस्याधिकारो दुर्निवारः । न चाध्ययनानन्तरं वेदार्थश्रवणं प्राप्नोति । यदैव हि यदृच्छया कुतश्चिद् अधिगतं भवति "ज्योतिष्टोमनाम कर्म वैदिकं स्वर्गफलम्" इति, तदैव तदितिकर्तव्यतां शिक्षेत् । तत्काल एव च तदुपयोगिनो मन्त्रान् याजमानान् अधीयीत ।


[^१४]:
     M G 1st ed.: -dhyayanasyānadhītavedasyādhikāraḥ


[^१३]:
     M G 1st ed.: atha vā

- अत्र केचिद् आश्रयिन्यायेन (प्म्स् ४.१.१८) परिहरन्ति । यथैव हि स्विष्टकृदादय उभयरूपाः संस्कारार्थकर्मतया, एवं स्वाध्यायाध्ययनम् अप्य् अभिधानविनियोगानुसारितया क्रियाफलावबोधदर्शनेन च संस्कारकर्म फलवत् कर्मार्थकर्म । अतः साधिकारत्वसिद्धिः । कः पुनर् अधिकारी । उपनीतस् त्रैवर्णिको माणवक इति ब्रूमः । ब्रह्मचारिधर्मेषु ह्य् एतद् आम्नायते । लिङादयो ह्य् अविनाभूतनियोज्यार्थविध्यर्थप्रतिपादकाः । तत्र विशेषाकाङ्क्षायां क्वचिच् छब्दसमर्पितो विशेषो भवति- "स्वर्गकामो यावज्जीवम् अग्निहोत्रं जुहोति" । क्वचिद् श्रुतो ऽप्य् अन्विताभिधानसामर्थ्यबलेन कल्प्यो विश्वजिदादिषु । क्वचित् प्रकरणाद् वस्तुसामर्थ्याद् विध्यन्तरपर्यालोचनयापि च प्रतीयते । तद् एतद् इह सर्वम् अस्ति । प्रकृतो ब्रह्मचारी । वस्तुसामर्थ्येन चार्थावबोध उपजायते । स च सर्वविधिषूपयुज्यते, विदुषो ऽधिकारात् ।

- तद् इदम् अपरे न मृश्यन्ति । संस्कारविधित्वेनैवास्य प्रतीयमानाधिकारता । यतः संस्कारकर्माणि संस्कार्यार्थतयानुष्ठीयन्ते । यदि च संस्कार्ये न दृश्येत विशेषस् ततः सक्तुवत् संस्काररूपता हीयेत । अस्ति चात्र फलवत्कर्मावबोधलक्षणो विशेषः । यत् तु "स्विष्टकृदादिवत्" इति, तत् प्रकृतिप्रत्ययविज्ञानागम्यत्वरूपहानितया युक्तोभयरूपता । 

- तस्मात् स्थितं स्वतन्त्रो ऽयं विधिर् माणवकस्येति । अतश् च स्वत एवानुष्ठेयो नावघातादिवद् दर्शपूर्णमासाद्यधिकारनियोगाक्षेपेण ।

- एवम् अनेकवेदाध्ययनम् अपि द्रष्टव्यम् । तत्रापि ह्य् एकेन वेदेन निर्वृत्ते विध्यर्थे किम् इत्य् अनेकवेदाध्ययनम् । फलबूम्ना तु युज्यते । फलं च पूर्ववत्, न तु वाक्यशेषाधीतं पयोदध्यादि । एवाम् स्थित एकवेदाध्यायिनः स्वशाखानदीतानां मन्त्राणां कर्मोपयोगिनां कर्मानुष्टानकाले सामर्थ्यात् तदाक्षिप्तम् अध्ययनम् अनुज्ञातं भवति । यद्य् अप्य् अधीतवेदस्याधिकारे "अधीत" इति ।

- अन्ये तु "ब्राह्मणेन निष्कारणो धर्मः षडङ्गो वेदो ऽध्येयः" (पत् इ- १) इति निष्कारण इत्य् एतस्याधिकारपदतां मन्यन्ते । निष्कारणः, कारणं प्रयोजनम् अनुद्दिश्य, नित्यकर्मवत् कर्तव्यम्। न ह्य् अस्याधिकारसमर्पकत्वम् अन्तरेण विषयद्वारेण क्रियाकारकतद्विशेषणत्वादिनान्वयः संभवति । तस्मात् सत्य् अपि संस्कारविधित्वे गम्यमानाधिकारत्वं श्रूयमाणाधिकारत्वं वाविरुद्धम् ।

- अपरे तु संस्कारविधित्वाद् अनधिकारताम् एव ज्यायसीं मन्यन्ते । अनुष्ठानविशेषलाभार्थो ह्य् अधिकार उपास्यते । स चेह संस्कार्यविशेषदर्शनाद् एव सिद्धः । संस्कारविधयः प्रयोजनापेक्षाः[^१५] । क्रियाफलम् एवात्र विधिसाध्यम् । तच् च कर्मस्थं ग्रहणलक्षणं दृश्यत एवाविरुद्धम् ।


[^१५]:
     M G: prayojanāpekṣayā

- अश्रुते विभागे स्मृत्यन्तराद् विभागावगतिः- "प्रतिवेदं ब्रह्मचर्यं द्वादशाब्दानि" (य्ध् १.३६) इति । के पुनर् अत्र त्रयो वेदा अभिप्रेताः । ऋग्वेदो यजुर्वेदः सामवेद इति । अथ किं नाथर्वणो वेद इति ।[^१६] क एवम् आह । किं त्व् अत्र यथाश्रुतं संस्कार्यत्वनिर्बर्हणायाम् अर्थावबोधनिष्ठतया तस्य विधेर् अनुष्ठानलाभः । अवबोधो हि सकलकर्मानुष्ठानोपयोगीति । आथर्वणश् चाभिचाराद्युपदेशबहुलः । तस्मान् न ज्योतिष्टोमादिकर्माणि विधीयन्ते । नापि तेषां किंचिद् आङ्गम् । त्रय्यैव हौत्राध्वर्यवौद्गात्रादिसकलतदङ्गपरिसमाप्तिः । प्रधानोत्पत्तिविधयश् च त्रय्याम् एव ज्योतिष्टोमादीनां सन्ति । ब्रह्मत्वम् अपि त्रय्याम् एव विद्यते । त्रिशब्दश् च संख्यावचनः । न च संख्याशब्दाः कंचिद् धर्मम् एकम् अनपेक्ष्य प्रवर्तन्ते । अतो येषाम् एवेह कर्योपदेशपरता त एव त्रिशब्देनाभिगदितुं शक्यन्ते । न चाथर्वणस्य तत्कार्यानुप्रवेशः । न तत्र प्रधानविधयो ज्योतिष्टोमादीनाम्, नाङ्गविधयः । श्येनादिष्व् अभिचारयज्ञेषु त एवर्त्विजः सैवान्यापीतिकर्तव्यता । वेशेषो ऽपि यः सो ऽपि त्रय्याम् एवोपदिष्टः । अत ऋग्यजुषाम् ऋक्सामभ्यां[^१७] चैकत्र कर्मणि समावेशाभावात् त्रिवेदीव्यपदेशानुपपत्तेर् नाथर्वणस्येह[^१८] ग्रहणं स्वाध्यायशब्दवाच्यत्वात् त्व् अध्ययनविधेस् तद्विषयत्वम् अविरुद्धम् ।


[^१८]:
     M G: ātharvaṇasyeha


[^१७]:
     M G: ṛksāmābhyāṃ


[^१६]:
     M G 1st ed. add here: yady etat pṛthagvākyam | atha tu grahaṇāntikam eva cety etan naikaṃ vākyaṃ tan nāsti gṛhīte vede vratanivṛttiḥ |

- **तदर्धिकम्** । षट्त्रिंशत्संख्या प्रत्यवमृश्यते । ततो ऽर्धम् अष्टादशवर्षाणि । अत्रापि विभागकल्पना षड्वर्षाणि । अत्रापि **पादिकम्** । पादश् चतुर्भागभागिनी सैव संख्या । नव वर्षाणि । चतुर्थो भागः । प्रतिवेदं त्रीणि ।

- कथं पुनस् त्रिभिर् वर्षैर् वेदः शक्यो ग्रहीतुम् । 

- [^१९]भवति कश्चिन् मेधावितमः[^२०] । 


[^२०]:
     M G: medhāvittamaḥ


[^१९]:
     M G here add: asamāptagrahaṇasya ca vratanivṛttau vratasnātakavyapadeśe

- अपर आह । न ग्रहणस्वरूपप्रयुक्ता धर्माः, किं तर्हि तद्विषयेण विधिना प्रयुज्यन्ते । तत्रापि निवृत्ते ग्रहणे यदि कानिचिद् अहानि नियमानुपालनम् अध्ययनकाले क्रियते तावत् संपाद्यत एव शास्त्रार्थः । भवेत् स्वाध्यायविध्यर्थं तावतैवाङ्गकलपानुष्ठानम् । असमाप्तग्रहणस्य तद्व्रतनिवृत्तौ व्रतस्नातकव्यपदेशः । अतः कालविशेषविधानं युक्तम् । त्रिभिर् वर्षैः विना न व्रतस्नातको भवति । तद् यद्य् अपि "स्नानं वेदसमाप्ताउ" इति केचित् स्मरन्ति, तथापि तदर्थव्रतसमाप्ताव् अपि प्रयोग उपचाराद् उक्त एव । 

- तद् अयुक्तम् । सत्य् अपि विधिप्रयुक्ते यावदध्ययनभावितैव व्रतानां युक्ता । अध्ययनसंयोगेन हि तानि चोद्यन्ते । यावदध्ययनं भवितुम् अर्हन्ति[^२१] । वचनाद् एव हि त्रिसांवत्सरी व्रतवर्या प्राग् अपि ग्रहणाद् यद्य् एतत् पृथग्वाक्यम् । अथ तु ग्रहणान्तिकम् एवेत्य् एकं वाक्यम्, ततो नास्त्य् अगृहीते वेदे व्रतनिवृत्तिः । एवकारेणैवम् एव पक्षम् अनुमन्यन्ते । 


[^२१]:
     M G: arhati

- यदि नास्त्य् अगृहीते वेदे तन्निवृत्तिः, कथं तर्हि व्रतस्नातको वेदस्नातक इति भेदेन व्यपदेशः ।

- चतुर्थे वक्ष्यामः । 

- षट्त्रिंशदब्दाः समाहृताः "षट्त्रिंशदब्दम्", तत्र भवं **षाट्त्रिंशदाब्दिकम्** । एवं **त्रैवेदिकम्** । तदर्धपरिमाणं **तदर्धिकम्** । एवं **पादिकं ग्रहणान्तिकम्** इति । सर्वत्र "अत इनिठनौ" (पाण् ५.२.११५) इति मत्वर्थीयः । न तु यस्य यत्परिमाणं तत् तस्यास्तीति शक्यते ऽपदेष्टुम् ॥ ३.१ ॥