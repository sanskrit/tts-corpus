+++
title = "067 वैवाहिके ऽग्नौ"

+++


अतिक्रान्तं विवाहप्रकरणम् । कृतो विवाहो यस्मिन्न् **अग्नौ** तत्र **कुर्वीत गृह्यं कर्म**, अग्निसाध्यम् अष्टकापार्वणश्राद्धहोमादि गृह्यस्मृतिकारैर् उक्तम् । **पञ्चयज्ञा** वक्ष्यमाणास् तेषां **विधानम्** अनुष्ठानम्, तस्मिन्न् एवाग्नौ । 

- यद्य् अप्य् अविशेषेण **पञ्चयज्ञविधानम्** इत्य् उक्तं तथापि वैश्वदेवहोमो ऽग्निसाध्यः, उदकतर्पणादौ तु न किंचिद् अग्निना कार्यम् । कथं तर्हि निर्देशो ऽग्नौ पञ्चयज्ञविधानं कार्यम् इति । 

- केचिद् आहुर् एकापि सप्तमी विषयभेदाद् भिद्यते । तस्मात् पञ्चयज्ञैकदेशे पञ्चयज्ञशब्दः प्रयुक्तः । 

- अथ वा **पञ्चयज्ञविधानम्** इत्य् अत्र **अग्नाउ** इति न संबध्यते, वैश्वदेवहोमस्य पूर्वेणैवाग्न्यधिकरणस्य सिद्धत्वात् । एवं संबन्धः क्रियते- गृही तु **पञ्चयज्ञविधानं** कुर्यात् । **अग्नौ** तु **वैवाहिके** गृह्यकर्मपक्तिं[^१२२] **चान्वाहिकीम्** अग्नाव् इत्य् अपेक्ष्यते । 


[^१२२]:
     M G: gṛhadharmapaktiṃ

- गृहशब्दो दारवचनः । **गृही** तु स कृतदारपरिग्रहो[^१२३] भार्याद्वितीय इदम् इदं कुर्याद् इति । विवाहे चाग्निः कैश्चिद् गृह्यकारैर् अरणिनिर्मन्थनाद् आधातव्य इत्य् उक्तम् । अपरैर् यतः कुतश्चिद् दीप्यमानम् आनीय होतव्यम् इति । अनेन तस्मिन् **गृह्यम्** इति वचनेन धारणम् अग्नेर् अर्थाद् उक्तं भवति । 


[^१२३]:
     M G 1st ed.: satkṛtadāra-

- अत्र केचिद् आहुः । शूद्रस्यापि वैवाहिकाग्निधारणम् अस्ति, तस्यापि पाकयज्ञाधिकारात् । न चात्र जातिविशेष उपात्तः,  केवलं "**गृही**" इति श्रुतम् । शूद्रो ऽपि गृही, तस्यापि दारपरिग्रहस्योक्तत्वात् । एतद् एवान्यत्र पठितम् ।

- कर्म स्मार्थं विवाहाग्नौ कुर्वीत प्रयहं गृही । इति । (य्ध् १.९६)

- अत्रोच्यते । **गृह्यं कर्म वैवाहिके ऽग्नाव्** इति श्रुतम् । न च गृह्यं नाम किंचित् कर्मास्ति । तत्र गृह्यस्मृतिकारोक्तं गृह्यम् इति लक्षणया मन्तव्यम् । गृह्यकारैश् च त्रैवर्णिकानां एव कर्माम्नातम्, न शूद्रस्य- "उक्तानि वैतानिकानि गृह्याणि वक्ष्यामः" (आश्ग् १.१.१) इति । उक्तानुकीर्तनस्य एतद् एव प्रयोजनं येषाम् एव वैतानिकेष्व् अधिकारस् तेषाम् एव गृह्येष्व् इति, न पुनर् यथान्यैर् व्याख्यातं तद् धर्मप्रात्यर्थम् । तादर्थ्ये हि विवक्षिते "तस्याग्निहोत्रेण प्रादुष्करणहोमकालौ व्याख्यातौ" (आश्ग् १.९.४) इति नावक्ष्यत् । न च गृहे भवं गृह्यम् इति युक्तम् । शालावचनो गृहशब्दो दारवचनो वा । न तावत् कस्यचित् कर्मणः शालाधिकरणत्वेन विशेषतः समाम्नाता यद् गृहम् इत्य् अनूद्य गृहिणो विधीयते । यद् अपि गृहसंस्कारकं वास्तुपरीक्षादि तद् अपि त्रैवर्णिकानाम् एव, न शूद्रस्य । अथ दारवचनस् तत्रापि गृहीत्य् अनेनैव गतत्वान् न किंचित् । 

- यद् अपि[^१२४] स्मृत्यन्तरम्-


[^१२४]:
     M G: yady api

- कर्म स्मार्तं विवाहाग्नौ कुर्वीत प्रत्यहं गृही ।

- दायकालाह्र्ते वापि श्रौतं वैतानिकाग्निषु ॥ (य्ध् १.९७)

इति, अत्रापि किंचित् स्मार्तम् इति विशेषानुपादानाद् अन्यसापेक्षतैव । न हि सर्वम् अग्नौ स्मार्तं कर्म संभवति । न च होमविषयत्वे प्रमाणम् अस्ति । न ह्य् अवश्यम् अग्न्यधिकरण एव होमः । 

- तस्माद् गृह्यकारोक्तं **गृह्यम्** इति वक्तव्यम् । एते हि स्मृती गृह्यकारविहितं कर्मानुवदतः । तथा च कुतः शूद्रस्याग्निपरिग्रहः । किं च "श्रौतं वैतानिकाग्निषु" इति अपरं तत्राम्नायते, तत्र अवश्यम् अयं त्रैवर्णिकविषय एषितव्यः । स एव पूर्वत्र चातुर्वर्ण्यपर उत्तरत्र त्रैवर्णिकपर इत्य् एकस्य शब्दस्य तात्पर्यभेदो ऽभ्युपगतः स्यात् । न चाभेदे संभवति भेदो न्याय्यः । अन्वहं भव्**आन्वाहिक्**ई । प्रतिदिवसं यः पाको भुक्त्यर्थः स तस्मिन्न् एवाग्नौ कर्तव्यः ॥ ३.५७ ॥