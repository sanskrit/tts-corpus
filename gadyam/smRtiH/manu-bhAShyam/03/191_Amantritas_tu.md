+++
title = "191 आमन्त्रितस् तु"

+++


वृषलीशब्दः स्त्रीमात्रोपलक्षणार्थः, सामान्येन ब्रह्मचर्यस्य विधानात् । अतो ब्राह्मण्य् अपि वृषल्य् एव । वृषस्यति चालयति भर्तारम् इति यौगिकत्वं दर्शयति । अतो ऽयम् अर्थः । भोजनम् अङ्गीकृत्य तदहः यः स्त्रिया **सह मोदते** रमते, तया सह सुरतसंभोगेच्छया संलापालिङ्गनाद्य् अपि यो जनयति, तस्यायं दोषः । **दातुः** श्राद्धस्य कर्तुः, **यद् दुष्कृतं** पापं **किंचित्** **तत् सर्वं** तस्मिन् संक्रामति । अनिष्टफलयोगमात्रम् अनेन निर्दिश्यते । अन्यथा यत्र दाता पुण्यकृत् तत्र न कश्चिद् दोषः स्यात् । मोदनं हर्षोत्पत्तिः । तेन संलापालिङ्गनाद्य् अपि न कर्तव्यम् ॥ ३.१८१ ॥