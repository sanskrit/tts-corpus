+++
title = "094 कृत्वैतद् बलिकर्मैवम्"

+++


अतिथिलक्षणं वक्ष्यति । तम् अभ्यागतं सन्तं **पूर्वम् आशयेद्** भोजयेत्, सर्वभोक्तृभ्यो गृहसंनिहितेभ्यः । **भिक्षां भिक्षवे च** याचमानाय दद्यात् । **भिक्षा**शब्देन स्वल्पपरिमाणम् अन्नदानम् उच्यते । उक्तं हि "प्रसृतिर् भिक्षा" । अन्तःपुरप्रसिद्धं चैतत् । **ब्रह्मचारिणे विधिवत्** । अन्यस्मा अपि पाखण्डादिरूपाय भिक्षवे न विधिवद् दातव्या । ब्रह्मचारिणे तु विधिवत् स्वस्तिवाचनपूर्वं भिक्षादानम् इत्य् एष विधिः ।

- अथ वा **भिक्षुः** परिव्राड्, **ब्रह्मचारी** प्रथमाश्रमी । चशब्दश् चास्थाने वृत्तानुरोधात् । **ब्रह्मचारिणे च** इति पठितव्यम् । एवं तु वानप्रस्थाय न दानं स्यात् । तस्माद् भिक्षते[^१७४] इति भिक्षुः, तस्यैव विशेषणं ब्रह्मचारिग्रहणम् । तेन त्रिभ्यो ऽप्य् आश्रमिभ्यो भिक्षादानं नियमतो ऽनुज्ञातं भवति । पाखण्डादीनां तु पतितादिवत् । सर्वग्रहणेन भिक्षोपकारो यथाशक्ति विहित एव ॥ ३.८४ ॥


[^१७४]:
     M G 1st ed: bhikṣa