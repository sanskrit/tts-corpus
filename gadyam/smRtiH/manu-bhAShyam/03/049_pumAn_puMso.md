+++
title = "049 पुमान् पुंसो"

+++


**शुक्रं** वीर्यं पुरुषस्य रेतः, स्त्रियाः शोणितम् । उक्तं भगवता वसिष्ठेन "शुक्रशोणितसंभवः पुरुषः" इति (वध् १५.१) । स्त्रीबीजाद् अधिके पुंबीजे ऽयुग्मास्व् अपि पुत्रो जायते, युग्मास्व् अपि स्त्रीबीजस्याधिक्ये कन्यैव । अयुग्मास्व् अपि रात्रिषु पुत्रार्थिनो गमनानुष्ठानार्थम् एतत् । यदा परिपुष्टम् आत्मानं वृष्याहारयोगेन समधिकवीर्यं मन्येत स्त्रियाश् च कथंचिद् अपचयं तदा पुत्रार्थी गच्छेद् इत्य् उपदिष्टं भवति । आधिक्यं चात्र न परिमाणतः, किं तर्हि सारतः । **समे ऽपुमान्** मिश्रीकृते **पुंस्त्रियौ** । **अपुमान्** नपुंसकम् इति केचित् । अन्ये[^११७] साम्य इति पठन्ति । उभयोः साम्ये पुमान् एव । **पुंस्त्रियौ वा** । गर्भाधान्यां यदा वायुर् द्रवरूपत्वात् संसृष्टे शुक्रशोणिते समं विभजत एकत्र भागम् अन्यत्र तावद् एव तदा यमौ जायेते । तत्र समे विभागे ऽपि स्त्रीबीजाधिक्ये स्त्री, पुंबीजाधिक्ये पुमान् । **क्षीणे** बीजे सारतः **विपर्ययो** ऽग्रहणं[^११८] गर्भस्य नपुंसकोत्पत्तिर् वा ॥ ३.४९ ॥


[^११८]:
     M G 1st ed.: 'lpagrahaṇaṃ


[^११७]:
     M G 1st ed. omit: anye