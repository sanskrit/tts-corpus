+++
title = "233 हर्षयेद् ब्राह्मणांस्"

+++


सत्य् अपि निमित्ते न स्वं दुःखं केनचित् प्रकारेण दीर्घेणोच्छ्वासादिना प्रकटयेद् अपि हृष्टवत् स्यात् । **ब्राह्मणान् हर्षयेत्** । गीतादिना परप्रयुक्तेन,[^४०१] अविरुद्धेन वा प्रसङ्गागतेन परिहासेन । स्वाध्याये पठ्यमाने चिरं कश्चिद् उद्विजेत् । तदा ततो विरम्याख्यानकैर् गीतादिना च रमयेत् । **शनैर् भोजयेत्** । कतिचिद् ग्रासान् गृह्णीत साध्व् एतत्[^४०२] सम्यक् भोजनम् इत्य् एवमादिभिः प्रियवचनैर् भोजयेत् । **शनैर्** न संरम्भेण ब्रूयात् । **अन्नाद्येन** पायसादिना । **गुणैश् च** व्यञ्जनैर् दानार्थम् उद्यतै रसवत्तया योजयन् भोजनार्थम् उत्साहयेत् । स्वाद्याः इमाः शष्कुल्यः, सुरसेयं क्षीरिणीति पात्रस्थम् एवमादिहस्तगृहीतं कृत्वा पुरस्थितः पुनः पुनर् ब्रूयाद् इत्य् एषा परिचोदना ॥ ३.२२३ ॥


[^४०२]:
     M G: grāsā grahītavyā hy etat


[^४०१]:
     M G: pariyuktena