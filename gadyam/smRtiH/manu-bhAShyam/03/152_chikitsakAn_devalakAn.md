+++
title = "152 चिकित्सकान् देवलकान्"

+++


भिषजः **चिकित्सकाः** । **देवलकाः** प्रतिमापरिचारकाः । आजीवनसंबन्धेनैतौ प्रतिषिध्येते । धर्मार्थत्वे तु चिकित्सकदेवकत्वयोर् अदोषः । **मांसविक्रयिणः** सौनिकाः । द्वितीयान्तपाठे पूर्वश्लोकाद् आख्यातानुषङ्गः । **विपणेन जीवन्तः** प्रतिषिद्धेन पणेन । प्रतिषिद्धाः पणा[^२७६] दशमाध्याये वक्ष्यन्ते । तेन ये जीवन्ति ते **वर्ज्याः** उभयत्र । **मांसविक्रयिणस्** तु धर्मार्थम् अपि निषिध्यन्ते । यस्य केनचिन् मांसम् उपहृतम्, अन्यस्य च तेनार्थः, उपहृतमांसस्य घृतेन होमोपयोगिना, "स मांसं घृतेन विनिर्मिमीते," भवत्य् असौ धर्मार्थो विनिमयः । विक्रयशब्दवाच्यता विनिमयस्यापि भवतीत्य् अत ईदृशा धर्मार्थमांसविकयिणो ऽपि प्रतिषिध्यन्ते ॥ ३.१४२ ॥


[^२७६]:
     M G 1st ed omit: pratiṣiddhāḥ paṇā; G 2nd ed.: te in place of pratiṣiddhāḥ paṇā