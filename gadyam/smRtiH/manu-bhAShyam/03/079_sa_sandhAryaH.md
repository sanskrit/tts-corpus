+++
title = "079 स सन्धार्यः"

+++


[^१४१]:
     M G: cehecchatā nityaṃ

**स** गृहाश्रमः । **प्रयत्नेन संधार्यो** ऽनुष्ठेयो ऽक्षयस्वर्गकामेन्**एह** **च सुखम् इच्छता** । **अत्यन्तं** यस्य सुखस्यान्तो नास्ति[^१४२] । **अत्यन्त**शब्दो नित्यतां गमयति । **य** आश्रमो **ऽधार्यो** ऽशक्यो[^१४३] धारयितुं **दुर्बलेन्द्रियैः** । 


[^१४३]:
     M G 1st ed.: 'śakyaṃ


[^१४२]:
     M G 1st ed. omit: atyantaṃ yasya sukhasyānto nāsti

- एतद् उक्तं भवति । यतः स्त्रीसंभोगसुसंस्कृतभोजनादि गृहस्थस्यावश्यंभावि ततश् चेन्द्रियाणां विषयसक्तौ दोषः, अत उच्यते-[^१४४] प्रयत्नेन आश्रमान्तरेभ्यो धारयितव्यः । अत्रापि महान् इन्द्रियसंयमः । अनृतौ न गन्तव्यम्, परदारा न गन्तव्याः, शेषान्नं भोक्तव्यम् । विषयसंनिधाने यो नियमः स दुष्करः । 


[^१४४]:
     M G 1st ed.: doṣeṇa kim ucyate

- **स्वर्गम् अक्षयम्** इति । नानेन सर्वेषां गृहस्थकर्मणां स्वर्गफलतोच्यते, केषांचिन् नित्यत्वात् केषांचित् फलान्तरश्रवणात् । ये ऽप्य् अश्रुतफलाः स्वर्गफलतया कल्प्यन्ते तेषाम् अपि केवलानाम् अनुवादे न कश्चिद् विशेषणे हेतुः । तस्माद् विहिताभिप्रेतफलानुवादो ऽयम् । न चाधिकारान्तरम् इदम् । तेषाम् एव यावज्जीविकं स्वर्गकामस्येति च शक्यं वक्तुम् । **सुखं चेहेच्छता** इत्यविधेयेन तुल्यत्वावगमात् । न हीह सुखकामेनेत्य् एतच्[^१४५] छक्यं कर्मफलतया ज्ञातुम्, विशेषस्यानिर्देशात् । सर्वा हि प्रीतिर् ग्रामपुत्रादिलाभैर् विशेषैर् अवच्छिन्ना प्रतीयते । अनवच्छेदेन प्रीतिमात्रं चेत् स्वर्ग एव । न च तस्यैहिकत्वम् । तस्माद् दृष्टसुखाप्तिकामानुवादो ऽयम् । अनिकेता ह्य् अन्य आश्रमिणो वृक्षमूलनिकेतनाः परगृहवासिनो दुःखम् आसते । तस्माद् अयं तावद् अनुवादः ॥ ३.६९ ॥


[^१४५]:
     M G: sukhakāmenetarac

_तत्तुल्यतयायम् अप्य् अनुवाद एव ।_