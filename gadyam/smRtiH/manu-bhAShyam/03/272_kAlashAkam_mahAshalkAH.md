+++
title = "272 कालशाकम् महाशल्काः"

+++


**कालशाकं** विशिष्टशाकं प्रसिद्धम् । कृष्णे वास्तुकभेदे वा ।[^४८८] महाशल्काः शल्यका उच्यन्ते । अन्ये तु मत्स्यान् सशल्कान् आहुः । **खड्गो** गण्डकः । **लोहः** कृष्णश् छागः सर्वरक्तश् च । तथा पुराणम्- 


[^४८८]:
     M G add: yathā

- कृष्णश् छागस् तथा रक्त आनन्त्यायैव कल्पते ।

लोहशब्दो वर्णलक्षणया तद्वर्णयुक्ते छागे वर्तते । अयःकृष्णं ताम्रं लोहितं उभयत्रापि लोहशब्दः प्रयुज्यते । यद्य् अपि चैष वर्णो मेषादिष्व् अपि संभवति तथापि स्मृत्यन्तरप्रसिद्ध्या छाग एव गृह्यत इति व्याचक्षते । अन्ये तु शकुनिर् लोहितपृष्ठः नामैकदेशेन, देवदत्तो दत्त इतिवत्, प्रतिपाद्यत इत्य् आहुः । समाचारश् चोभयत्राप्य् अन्वेष्यः । **मधु** माक्षिकम् । सर्वत्रात्र प्रीत्यतिशयोत्पत्तिर् विवक्षिता, न तु यथाश्रुत एव कालः । तथा हि द्वादशवर्षाण्य् अकरणं स्यात् । तत्र विरुध्येत "पित्र्यम् आ निधनात् कार्यम्" (म्ध् ३.२६९) इति ॥ ३.२६२ ॥