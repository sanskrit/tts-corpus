+++
title = "011 यस्यास् तु"

+++


यस्या भ्राता नास्ति तां न विवहेत् । **पुत्रिकाधर्मशङ्कया** पुत्रिकात्वशङ्कया । पुत्रिकाधर्मः कदाचिद् अस्याः कृतो भवेत् पित्रेत्य् अनया शङ्कया अनेन संदेहेन । 

- कथं चेयं शङ्का भवति ।

- **यदि न विज्ञायेत पिता**, देशान्तरे प्रोषितो मृतो वा । सा च मात्रा पितृसपिण्डैर् वा दीयते । प्राप्तकाला पितर्य् असंनिहित एतैर् अपि दातव्येति स्मर्यते । स्मृतिं चोत्तरत्र दर्शयिष्यामः । पितरि तु संविज्ञयमाने नास्ति पुत्रिकात्वशङ्का । स हि स्वयम् एवाह "कृता वा न कृता वा" इति । **वा**शब्दश् चेच् छब्दार्थे द्रष्टव्यः । यदि पिता न विज्ञायेत तदा कन्यका न वोढव्या । 

- अन्ये तु स्वतन्त्रम् एतत् प्रतिषेधद्वयम् आचक्षते । यदि[^५५] **पिता न विज्ञायेत,**[^५६] अननेयं जातेति, गूढोत्पन्नायाः प्रतिषेधः । एवं च संबन्धः । **यस्या भ्राता नास्ति** तां पुत्रिकात्वशङ्कया **नोपयच्छेत** । **न विज्ञायेत**[^५७] इत्य् अत्र पुत्रिकाशङ्कयेत्य् एतन् न संबध्यते । 


[^५७]:
     M G: vijñāyata


[^५६]:
     M G: vijñāyate


[^५५]:
     M G: yady api

- अस्मिन् प्रकरणे यत्र नास्ति दृष्टगतः प्रतिषेधः यथा "असपिण्डा च" (म्ध् ३.५) इत्य् अत्र श्लोके, तदतिक्रमे विवाहस्वरूपानिर्वृत्तिर् एव । अतः सगोत्रादिविवाहः कृतो ऽप्य् अकृत एव । विध्यवगमरूपत्वाद् आधानवद् विवाहस्य विध्यतिक्रमरूपाद् अपगमात्[^५८] । यथाधानविधौ यत् किंचिद् अङ्गं न ज्ञातं तदभावे नाहवनीयादिनिवृत्तिः, एवं सगोत्रादिकाया[^५९] न भार्यात्वम् । तस्मात् त्याज्यैव कृततादृशसंस्कारप्रतिरूपिकापि[^६०] । तत्रभवन्तो वसिष्ठादयः प्रायश्चित्तम् अपि स्मरन्ति तादृशविवाहे । यद्य् अपि कर्मण एव तदङ्गप्रतिषेधातिक्रमे वैगुण्यम्, न साक्षात् पुरुषस्य दोषः, तथापि वाचनिकं प्रायश्चित्तम् । अथ वा सगोत्रागमनं निषिद्धम् । तदर्थे व्यापारे प्रवर्तमाने यद् उक्तं तत् प्रायश्चित्तं भवेत् । 


[^६०]:
     M G 1st ed.: kṛtā tādṛśa-


[^५९]:
     M G: asagotrādikāyā


[^५८]:
     M G: avagamāt

- यस् तु हीनक्रियादिप्रतिषेधस् तस्य दृष्टदर्शनमूलत्वान् निर्वर्तते विवाहः, भवत्य् असौ भार्या, नास्ति तस्यास् त्यागः । एवमर्थ एव "महन्त्य् अपि" (म्ध् ३.६) इति पूर्वस्मात् प्रतिषेधाद् भेदः स्तवनार्थं पठितः । एवम् एव च शिष्टसमाचारः । कदाचित् कपिलादिरूपां उपयच्छति न सगोत्राम् ॥ ३.११ ॥