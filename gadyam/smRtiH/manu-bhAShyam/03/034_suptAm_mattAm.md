+++
title = "034 सुप्ताम् मत्ताम्"

+++


राक्षसपैशाचयोर् अनिच्छा तुल्या । राक्षसे हननम्, पैशाचे वञ्चनम् । **सुप्तां** निद्रयाभिभूताम् । **मत्तां** क्षीबां मद्यपरवशाम् । **प्रमत्तां** वातसंक्षोभेण नष्टचेतनाम् । **रहो** ऽप्रकासम् **उपगच्छति** मैथुनधर्मे प्रवर्तते **स पैशाचो** विवाहः सर्व**विहाहानां** **पापिष्ठः** पापहेतुः । धर्मापत्यं न ततः संपद्यते ।

- इह गान्धर्वराक्षसपैशाचानां प्रकृतविवाहसामानाधिकरण्यात् संयोगहरणोपगमा एव पाणिग्रहणसंस्कारनिरपेक्षा विवाहा इति मन्यन्ते । 

- तेषां ब्राह्मादिष्व् अपि दानविवाहयोः सामानाधिकरण्यात् संस्कारो विनिवर्तते । यथा च न निवर्तते तथा दर्शितम् । लक्षणया विवाहप्रयोजनदाने विवाहशब्दः । 

- गान्धर्वे तु भगवता कृष्णद्वैपायनेन दुष्यन्तशकुन्तलासंगमने वर्णितम्- "अनग्निकम् अमन्त्रकम्" इति, तद्दर्शनेन पाणिग्रहणसंस्कारो ऽस्ति, मन्त्रादि वर्जितस् तु[^८९] ।


[^८९]:
     M G: varjitas tu paiśāce for mantrādi varjitas tu

- पैशाचे[^९०] पुनर् विवदन्ते- मुख्यं चोपगमनं । न[^९१] च कन्यात्वम् अपैति, संस्कारैस् तद्विनिवर्तनात् । अतश् च "पाणिग्रहणिका मन्त्राः कन्यास्व् एव प्रतिष्ठिताः" (म्ध् ८.२२६) इति प्रतिषेधस्याप्रवृत्तेर् अस्त्य् एव मन्त्रवत् संस्कारसंबन्धः । स च प्रतिषेधः कृतः संस्कारप्रतिषेधार्थः । सा हि मन्त्रैः संकृतत्वाद् व्यपगतकन्याभावा । अत एव भवतु प्रथमम् उपगमस् ततो ऽकन्यादोषो नास्ति । तथा च कानीनः कर्ण इति दर्शनम् । यदि तु पुरुषप्रयोगेण कन्यात्वम् अपेयात् कथम् इयं वाचोयुक्तिः "कन्यायाः पुत्रः कानीनः" इति । अथ त्व् असंस्कृता कन्योच्यते ततो युक्तम् "कर्णादयो ह्य् अनूढायाः पुत्राः" इति । मुख्ये ऽभ्युपगमने कन्याया अपत्योत्पत्तेः संभवः । वर्ण्यते चेतिहासादिषु तथाभूताया विवाहः ।अथ मद्यमदादिना निर्वृत्ते रतिसंबन्धे किमर्थः संस्कार इति ।


[^९१]:
     M G omit: na


[^९०]:
     M G 1st ed. omit: paiśāce

- अत्रोच्यते । यद्य् अपि स्त्रीपुंसधर्मो निवृत्तो ऽतिक्रान्तश् च कन्यागमनप्रतिषेधस् तथापि तया सहाधिकारार्थं पुनश् च गमने कन्यागमनं मा भुद् इति तदर्थं संस्कारकरणम् । कन्यागमनप्रतिषेधातिकर्मसंबन्धेन पुरुषार्थतयापि निन्द्यते विवाहो ऽयम् । 

- तद् अयुक्तम् । यतो ऽयं लोके कन्याशब्दः पुंसासंप्रयुक्तां स्त्रियम् आचष्टे, न संस्कारभावसापेक्षाम् । अकृतसंस्कारा अपि पुरुषैः क्षतयोनयो न कन्या इति व्यवह्रियन्ते । तासां च वेशश्रितानां गमने न कन्यागमनदोषः । यद्य् अपि कुमारीकन्याशब्दौ प्रथमवयोवचनाव् इष्येते, तथापि विवाहविधाव् अनुपभुक्तपुर्वाम् एव स्त्रियम् आचक्षते । तथा च कुमारवेशधारिणीं नातिप्रकाशप्रवृत्तपुंसंप्रयोगां भार्यात्वेनार्थयमानो ऽन्यैर् अवबोध्यते "नैषा कुमारी नष्टो ऽस्याः कौमारो भावः" । 

- संस्कारपरिलोपश् च स्यात् । गर्भाधानं हि मन्त्रवत् कर्तव्यम् "विष्णुर् योनिं कल्पयतु" (र्व् १०.१८४.१) इति कॢप्तायाश् च कल्पनम् अशक्यम् । तत्रायथार्थो मन्त्रप्रयोगः स्यात् । न चानूढायाः पैशाचधर्मे मन्त्रप्रयोगः, ऊढायास् तच्छ्रवणात् । न च[^९२] पैशाचवर्जम् अन्येषु विवाहेषु तत्कल्पयितुं उक्तं युक्तम् अविशेषश्रवणात् । 


[^९२]:
     M G omit: na ca

- तस्मान् मुख्योपगमपक्ष एवमादयो बहवो दोषाः प्राप्नुवन्ति । अत आलिङ्गनोपगूहनपरिचुम्बनादिषूपगमनार्थेषु व्यापारेषु साहचर्यात् तादर्थ्याच् चोपपूर्वो गमिर् द्रष्टव्यः । यत् तु "कानीनः पुत्रः" इति तत्र मुख्यार्थासंभवाल् लक्षणया संस्काराभावप्रतिपत्तिः[^९३] । यत् तु संस्कारदर्शनं तत् तु क्वचिद् एव । यद्य् अपि "या गर्भिणी संस्क्रियते ज्ञाताज्ञतापि वा सती" (म्ध् ९.१७३) इति तत्र य एवोपगन्ता स एव न[^९४] संस्कर्ता । न त्व् असौ पैशाचो विवाहः । पैशाचे हि येनैव समुपभुक्ता तस्मा[^९५] एव दीयते, स एवैनां संस्करोतीति । गर्भिण्यास् तु संस्कारो वाचनिकः । एतच् च सर्वं निपुणतरं पुनर् नवमे वक्ष्यते ।


[^९५]:
     M G 1st ed.: yasmā


[^९४]:
     M G 1st ed. omit: na


[^९३]:
     M G: saṃskārabhāva-

- अपरे मन्यन्ते- "सत्यं मुख्यम् उपगमनम् अमुख्यत्वे तु गमनप्रतिषेधानुपपत्तिः" इति । 

- यदि हि मुख्यम् उपगमस् तदा स एव विवाहो ऽन्यस्यानन्तरोक्तेन न्यायेनाभावात् । ततश् च नास्ति तस्य प्रतिषेधस्य विषयः, यतः इच्छया गान्धर्वो हठाद् राक्षसो ऽन्यथा पैशाचः । न चान्यः प्रकारो ऽस्ति येन स विषयः प्रतिषेधः[^९६] स्यात् । अस्ति त्व् अस्य विषयः- यत्र हठाद् रहसि गमनम्, या वा पितृभ्यां दीयते न चोपसंस्क्रियते । न[^९७] चासौ[^९८] गान्धर्वः, कन्येच्छाया अभावात् । अत एव भर्तुर् अपि न कन्यागामित्वम्, विषयान्तरस्य संभवात् । 


[^९८]:
     M G 1st ed. add: teṣām api


[^९७]:
     M G: nā


[^९६]:
     M G: sarvaviṣayapratiṣedhaḥ

- तस्मात् क्षतयोन्याः संस्कारनिषेधाद् ब्राह्मादिवद् उपायत्वात् तद्वच् च विवाहशब्दोपपत्तेः प्रकरणसामर्थ्याड् गौण एवोपगमार्थः ।

- एषाम् च भेदः- अप्रार्थितोपनतो भूमिहिरण्यादिवद् ब्राह्मः । ऋत्विक्त्वेन विशेषेण दैवः । गोमिथुनेनार्षः । याच्ञयायच्ञया वा "सहोभौ चरतां धर्मम्" इति वचनव्यवस्थया प्राजापत्यः । शेषाः सुबोधभेदाः । 

- ब्राह्मादीनाम् इदम् अर्थे तद्धितः । ब्रह्मादिसंबन्धिता च स्तुत्यारोप्यते । एवं सर्वेषु । पैशाचः पिषाचानाम् अयं युक्त इति निन्दा ॥ ३.३४ ॥