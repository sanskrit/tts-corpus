+++
title = "014 न ब्राह्मण-क्षत्रिययोर्"

+++


यद्य् अप्य् अत्यन्तरूपवती शूद्रा, विप्रराजन्यौ च वीरप्रकृती दशमीम् अपि दशाम् अश्नुवीयातां तथापि शूद्रां नाधिवोढारौ । अत्रार्थवादः । **कस्मीम्श्चिद् अपि वृत्तान्ते** न क्वचिद् इतिहासोपाख्याने ऽप्य् **उपदिश्यते** वर्ण्यते । **आपदि** गरीयस्याम् अधिकायाम् आपदि । 

- पूर्वत्रानुज्ञातानेन प्रतिषिद्धा अतो विकल्पः ।

- ननु च शास्त्रलक्षणयोर् एकविषयसंनिपाते षोडशिग्रहणाग्रहणवद् विकल्पो युक्तो न तु रागलक्षणायाः प्रवृत्तेर् निषेधेन । न च शूद्रा शास्त्रलक्षणा । केवलं रागतस् तत्र प्रवृत्तिर् अप्रतिषिद्धेति पूर्वशास्त्रस्यार्थः । निषेधस् तु शास्त्रलक्षण इत्य् अविवाह्यैव शूद्रा । एतद् एवाभिप्रेत्य याज्ञवल्क्येन पठितम् "यद् उच्यते द्विजातीनां शूद्रादारोपसंग्रहः । न तन् मम मतम्" इति (य्ध् १.५६) ।

- अत्रोच्यते । सर्वत्रोपदेशानर्थकतयैव विकल्प आश्रीयते । यदि चात्यन्तम् एव शूद्राप्रतिषेधः स्यात् तदा क्षत्रियवैश्ये एव प्रतिप्रसूयेयाताम् आपद्य् अभ्यनुज्ञाने । प्रतिप्रसवशास्त्रम् (म्ध् ३.१३) अयं च प्रतिषेधः- द्वयम् अपि व्यर्थं स्यात् सवर्णाया नियमेन सिद्धत्वात् । तद् इदम् अनुज्ञातं प्रतिषेधश् च स्वं स्वं विरुध्यमाने विकल्प्येते[^६५] ।


[^६५]:
     M G 1st ed.: cāsvavirudhyamāne vikalpate

- ननु च विकल्पे कामचारः । तस्य च प्रतिप्रसवत एव सिद्धेः[^६६] प्रतिषेधो वक्तव्यो नैव । 


[^६६]:
     M G 1st ed.: siddhaḥ

- न यथाकामतः क्षत्रियवैश्ययोर् विवाह एवं शूद्रायाः, अन्यत्रापदो गरीयाः[^६७] । 


[^६७]:
     M G 1st ed.: garīyaḥ syāt

- इदं तु प्रतिपत्तुं युक्तं यत् सवर्णानियमेनासवर्णानिवृत्तेर् अर्थतः कृतायाः पुनः शूद्रानिवृत्तिर् असवर्णानिवृत्तेर् अनित्यत्वं ज्ञापयति । अनित्यत्वे चापदि सवर्णाया अलाभे वा भवति चायम् अवगमः "शूद्रा न वोढव्या इतरे तु वोढव्ये" ॥ ३.१४ ॥