+++
title = "159 पित्रा विवदमानश्"

+++


पित्रा यो विवदते परुषं भाषते, राजकुले व्यवहरतीति पूर्वपक्षोत्तरपक्षभङ्ग्या भागादिनिमित्तम् । तथा च गौतमः- "पित्राकामेन विरक्तान्" इति (ग्ध् १५.१९) । 

- प्रतिरोद्धा गुरोर् इत्य् अनेनैतत् कथं पुनरुक्तम् उच्यते । 

- अन्यः प्रतिरोधः अन्यश् च विवादः । यत् किंचित् गुरोर् अभिप्रेतं वस्तु "कथम् इदं सिध्येत्" इति तत्र संबन्धकथनम्[^२८५] प्रतिरोधः[^२८६] । न्याय्ये ऽपि वस्तुनि तदिच्छाप्रतिघातः प्रतिरोद्धृत्वम् । प्रतिराद्धेति तत्र पाठान्तरम् । आभिमुख्येन हिंसिता हस्तादिना गुरोः प्रतिरोद्धा चपेटादिदानेन । अस्मिन् पक्षे स्थितम् अन्यत्वं विवादस्य । 


[^२८६]:
     M G 1st ed.: apratirodhaḥ


[^२८५]:
     G 2nd ed.: saṃbādhakatvaṃ

- **कितवो** द्यूतस्य कारयिता सभिकः । यस् तु स्वयंवेदिता स प्राग् एव निषिद्धः । "केकरम्" अन्ये पठन्ति, केकरो मद्यप इति । स च वलितप्रेक्षी अध्यर्धदृष्टिः । कातरम् अन्ये । स च शुकपक्षतारकः । 

- **मद्यपः** । सुराया अन्यस्यारिष्टादेर् मद्यस्य पाता सुरापः, पतितत्वेनैव निरस्तः । 

- **पापरोगी** कुष्ठी । स हि लोके ऽत्यन्तनिन्द्यः, पापरोगीत्य् अभिधातुं युक्तः । अस्माद् एव च प्रतिषेधात् यक्ष्मीत्य् अत्र न सर्वो व्याधिगृहीतो गृह्यते, कस् तर्हि, क्षयी । यदि हि सर्वो गृह्येत तेनैव सिद्धत्वात् पापरोगीति नाकरिष्यत् । 

- **अभिशस्तः** पातकोपपातकयोः कर्तेति लोके प्रसिद्धः, असत्य् अपि तत्कर्तृकत्वनिश्चये । 

- **दाम्भिकः** छद्मना धर्मं चरति[^२८७] लोकपक्त्यर्थम्, न कर्तव्यम् इति कृत्वा करोति । 


[^२८७]:
     M G 1st ed.: vadati

- **रसविक्रयी** विषस्य विक्रेता । तस्य ह्य् एतद् अभिधानम् । "उपांशुभेदी रसदः," "रसदः सत्त्री"[^२८८] इत्यादि विषदो रसद उच्यते ॥ ३.१४९ ॥


[^२८८]:
     M G: upāṃśubhedī rasadaḥ satrī