+++
title = "037 दश पूर्वान्"

+++


**पूर्वे वंश्या** पितृपितामहादयः । **अपरे** पुत्रपौत्रादयः । तान् **मोचयत्य् एनसो** नरकादियातनाभ्य उद्धरति । ब्राह्मेन विवाहेन ऊढा तस्यां यो जातः पुत्रः स **सुकृतकृत्** पुण्यकृद् यदि भवति । **पितॄन्** परलोकगतान् । पितृशब्दो ऽयं प्रेतपर्यायः न हि पुत्रादिसंततेर् अन्यथा पितृव्यपदेशसंभवः । **दश**शब्दः प्रत्येकम् अभिसंबध्यते **पूर्वापर**शब्दाभ्याम्, **एकविंशकम्** इति निर्देशात् । 

- अर्थवादश् चायम् । तेनागतान् अनुत्पन्नान् कथं मोचयतीति न वाच्यम् । पूर्वेषां त्व् अपत्यकृतेन शुभेन श्राद्धादिना भवत्य् एव पापान् मोक्ष इति श्राद्धाधिकारे कथयिष्यते । अतो दशापरान् एनसो मोचयतीत्य् एतद् उक्तं भवति- दशपुरुषा यस्मिन् कुले ऽपापा जायन्त इत्य् आलम्बनम् ॥ ३.३७ ॥