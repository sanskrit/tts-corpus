+++
title = "111 यदि त्व्"

+++


तत्र **अतिथेर् धर्मः-** क्षीणपथ्योदनत्वं परग्रामवासो भोजनकालोपस्थानम् । तादृशेन रूपेण यदि क्षत्रियो गृहम् आगतो भवति, तदा **तम् अपि भोजयेत्** । भोजनवचनाद् अन्या परिचर्या निवर्तते । प्रियहितवचनं त्व् अविशेषेण गृहाभ्यागतस्य विहितम् । अयं च तस्य भोजनस्य कालः । **भुक्तवत्सु विप्रेषु** ब्राह्मनेष्व् अनतिथिषु वा गृहसंनिहितेषु प्रथमंभोजिषु ततः स भोजयितव्यः । **कामम्** इति नियमाभावम् आह । काम्यो ऽयं विधिर् न नित्य इत्य् अर्थः । कामश् चानिर्दिष्टः विशेषफलेषु स्वर्गः । यदि वा "धन्यं यशस्यम्" (म्ध् ३.९६) इत्याद्य् अत्र संबन्धनीयम् ॥ १११ ॥