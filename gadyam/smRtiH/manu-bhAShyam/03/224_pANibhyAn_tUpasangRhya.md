+++
title = "224 पाणिभ्यान् तूपसङ्गृह्य"

+++


उभाभ्यां हस्ताभ्यां स्वयं गृहीत्वा **अन्नस्य वर्धितम्** अन्नेन पूर्णं भाजनं **विप्रान्तिके** रसवत्यगारादीनाम्, यत्र ब्राह्मणा भोज्यन्ते, तस्मिन् देशे **उपनिक्षिपेत्** ब्राह्मणानां समीपे स्थापयेत् ।

- अन्ये तु व्यचक्षते । **वर्धितं** परिवर्तुलम् अन्नम् उच्यते । **तद् विप्रान्तिके पितॄन् ध्यायन्** "तुभ्यम् इदम्" इति ध्यात्वा **निक्षिपेत्,** यथा विकिरम् ।

- **तद् अयुक्तम्** । "उपनीय सर्वं परिवेषयेत्" इति वक्ष्यति (म्ध् ३.२१८) । अतः परिवेषणार्थं प्रदेशान्तराद् आनीय तस्योपनिक्षेपो ऽयम् ॥ ३.२१४ ॥