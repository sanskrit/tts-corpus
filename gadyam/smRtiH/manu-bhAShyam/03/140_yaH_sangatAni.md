+++
title = "140 यः सङ्गतानि"

+++


**संगतानि** मित्रभावान्[^२५६] यः कुरुते **श्राद्धेन मोहात्** शास्त्रार्थम् अजानानः **स स्वर्गाच् च्यवते** । न प्राप्नोति स्वर्गम् इत्य् अर्थः । असंबन्धसामान्याच् च्यवत इत्य् उच्यते । यथा प्राप्तः स्वर्गं ततश् च्युतः स्वर्गेण न संबध्यते एवम् अयम् अपि । अनेन च स्राद्धफलाप्राप्तिर् एव कथ्यते । सर्वशेषता हि तथा भवति । **श्राद्धमित्रः** श्राद्धं मित्रम् अस्येति । मित्रलाभहेतुत्वात् श्राद्धम् एव मित्रम्, अतो बहुव्रीहिः । **द्विजानाम् अधमः** । द्विजग्रहणं प्रदर्शनार्थम् । शूद्रेणापि न मित्राणि भोजनीयानि ।


[^२५६]:
     M G: mitrabhāvād

- ननु चाब्राह्मण्याद् एव शूद्रस्य मित्रत्वप्राप्तिर् नास्ति । 

- केनैषा परिभाषा कृता- शूद्रस्य ब्राह्मणैर् मित्रैर् न भवितव्यम् । 

- समानजातीयानाम् एव मित्रव्यवहारो नोत्तमजातीयानां हीनजातीयैः सह, इति चेत् ।

- एतद् अपि न । एवं ह्य् आह- "श्वेतकेतुर् ह वा आरुणेयः", "अस्ति मे पञ्चालेषु क्षत्रियो मित्रम्" इति । किं च संबन्धोपलक्षणार्थं च मित्रप्रतिषेधो व्याख्यातः । भवन्ति च शूद्रस्य ब्राह्मणा अर्थसंबन्धिनः, पारशवस्य ज्ञातयो ऽपि ॥ ३.१३० ॥