+++
title = "174 परदारेषु जायेते"

+++


**पत्यौ जीवति** तद्गृहे स्थितायां तद्भार्यायां यो गूढोत्पन्नः भङ्ग्या उपपतित्वेन वा पत्युः क्षमया जायते सो ऽन्यजातः **कुण्ड** उच्यते । **मृते** तु **गोलकः** । 

- एताव् अनियुक्तासुताव् इति केचित् । 

- तद् अयुक्तम् । तयोर् अब्राह्मण्याद् एवाप्राप्तिः । तस्मान् नियोगोत्पन्नौ **कुण्डगोलकौ** । 

- कथं पुनर् अनियुक्तासुतयोर् अब्राह्मण्यम् इतरयोस् तु ब्राह्मण्यम् ।

- जातिलक्षणे पत्नीग्रहणात्, "सर्ववर्णेषु तुल्यासु पत्नीषु" (म्ध् १०.५) इति । संबन्धिशब्दश् च पत्नीशब्दो भर्तृशब्दवत् । यज्ञसंयोगे च पत्नीशब्दो व्युत्पाद्यते[^३०७] न चान्यदीयया भार्यया सहान्यस्य यज्ञाधिकारः । 


[^३०७]:
     M G 1st ed.: hy upohyate

- यद्य् एवं नियोगोत्पन्नयोर् अपि समानन्यायत्वान् नैव ब्राह्मण्यम् । 

- दशम एतन् निर्णेष्यामः । 

- मा भूद् वा नियुक्तानियुकासुतयोः कस्यचिद् अपि ब्राह्मण्यम् ।

- ननूक्तम् असति ब्राह्मण्ये प्राप्त्यभावात् प्रतिषेधानुपपत्तिः । पतितप्रतिषेधाद् एव एतद् भविष्यति । द्विजातिकर्मभ्यो हानिः पतनम् । द्विजतिकर्मत्वे सति श्राद्धभोजनस्य कुतः पतिते प्राप्तिः । आम्नायते च प्रतिषेधो "ये स्तेनपतिताः" (म्ध् ३.१४०) ॥ ३.१६४ ॥