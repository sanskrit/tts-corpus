+++
title = "109 न भोजनार्थम्"

+++


प्रासङ्गिको ऽतिथेर् अयम् उपदेशः । भोजनार्थ्य् एतत्कुलीनो ऽमुष्य पुत्रो ऽस्मीति न निवेदयेन् न कथयेत् । **स्वे कुलगोत्रे** आत्मीयं कुलं पितृपितामहाद्यभिजनो गोत्रं गर्गभार्गवादि नामधेयं वा । गोत्रस्खलितं नामान्तरविवक्षायां यन् नामान्तरम् उदाह्रियते तद् उच्यते । अध्ययनम् अपि स्मृत्यन्त्रप्रतिषिद्धम्, तद् अपि न निवेद्यम् । अस्यार्थवादः । भोजनार्थं "भोजनं लिप्से प्रख्यातकुलजातित्वात्" इत्य् अनेनार्थेन हेतुना कुलगोत्रे **शंसन्** कथयन् **वान्ताशी** वान्तम् उद्गीर्णम् अश्नाति निगिरतीत्य् एवम् **उच्यते बुधैः** ॥ ३.९९ ॥