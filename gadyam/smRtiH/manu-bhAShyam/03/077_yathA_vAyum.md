+++
title = "077 यथा वायुम्"

+++


अपरेण प्रकारेण महायज्ञानाम् अवश्यकर्तव्यतां दर्शयति । **वायुः** प्राणस् तम् **आश्रित्य सर्वे जीवन्ति** । न ह्य् अप्राणस्य जीवितम् अस्ति, प्राणधारणम् एव जीवनम् । **जन्तु**शब्दः प्राणिमात्रवचनः । **सर्व**ग्रहणं देवर्षीणाम् अप्य् अतिशययुक्तानां वाय्वायत्तम् एव जीवनम् । एवं गृहस्थः प्राणतुल्यः सर्वाश्रमिणाम् । अतः सर्वोपजीवनीयेन भवितव्यम् इति विध्यर्थः । **इतर**ग्रहणाद् यद्य् अपि गृहस्थाद् अन्य आश्रमिणः प्रतीयन्ते, तथापि न गृहस्थप्रतिषेधार्थम् एतत् । स्नातकस्य हि विशेषेणातिथ्यादिदानं विहितम् । तस्माद् इतरग्रहणं गृहस्थाश्रमतुल्यतार्थम् । न च श्रूयते नात्मनात्मनि वर्तन्ते शरीरकुटुम्बस्थितिं प्राप्नुवन्ति । इतरे च त आश्रमा **इतराश्रमा** इति समासः ॥ ३.६७ ॥