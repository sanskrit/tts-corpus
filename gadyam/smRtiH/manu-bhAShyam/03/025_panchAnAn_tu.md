+++
title = "025 पञ्चानान् तु"

+++


क्षत्रियादिविषयेयं स्मृतिर् न ब्राह्मणविषया, राक्षसे विरोधात् । न हि वधभेदने ब्राह्मणः कर्तुम् अर्हति, अस्याचरणस्य क्षत्रियादिविषयतयोपपत्तेः । 

- **पञ्चानां तु** विवाहानां प्राजापत्यात् प्रभृति त्रयो विवाहा धर्म्याः[^७८] । द्वौ न कर्तव्यौ पैशाचश् चासुरश् च । प्राजापत्यः क्षत्रियादीनाम् अप्राप्तो ऽपि विधीयते, राक्षसो ऽपि वैश्यशूद्रयोः । आसुरपैशाचयोः प्रतिषेधः ।


[^७८]:
     M G 1st ed.: tayor vivāhau dharmyau

- इदम् अत्र व्यवस्था । ब्राह्मणस्य षड् विवाहाः । तत्र ब्राह्मः सर्वतः श्रेष्ठस् ततो न्यूनौ दैवप्राजापत्यौ ताभ्याम् अप्य् आर्षस् ततो ऽपि गान्धर्वस् ततो ऽप्य् आसुरः । 

- येषाम् अयं श्लोको ब्राह्मणविषयो ऽपि तेषां राक्षसो ऽपि ब्राह्मणस्य क्षत्रियवृत्ताव् अवस्थितस्य भवति । विकर्मस्थस्यापि वधभेदनाभ्यां प्रायश्चित्तियतो न तु[^७९] राक्षसो न विवाह इति ते मन्यन्ते । 


[^७९]:
     M G omit: na tu

- तत्र[^८०] ब्राह्मस्य श्रैष्ठ्यं फलेनैव दर्शितम् । निषेधाभावेन चेतरेषां त्रयाणां न्यूनता फलापचयवचनाद् एव । आसुरस्य पुनर् वैश्यशूद्रयोर् विधानेन परिसंख्या ब्राह्मणक्षत्रिययोः प्रतीयते । षड् इति च विधानम् । अतो विकल्पः । स च व्यवस्थया । इतरासंभवेन तस्याश्रयणं तुल्यम् । विकल्पो हि व्रीहियवद् अनेकविवाहविधानेन च समुच्च्यासंभवाद् एव सिद्धः । सति वा संभवे क्रियेत चेत् तथापि धर्मापत्ययोर् न्यूनफलो ऽसौ । 


[^८०]:
     M G 1st ed.: tad

- अथ क्षत्रियस्य राक्षसो मुख्यश् चतुर्भिः श्लोकैर् विकल्पेन विधानात् । चतुर इत्य् अनेनासुरगान्धर्वपैशाचा अपि, "राक्षसं क्षत्रियस्यैकम्" (म्ध् ३.२४) इत्य् अनेन ते प्रतिषिद्धः । अतो विकल्पिताः, न मुख्याः । प्रकृतापेक्षत्वाच् च राक्षसैकविधिः । प्राजापत्ये नास्ति परिसंख्यानम् । अतः प्राजापत्यो ऽपि क्षत्रियस्य राक्षसतुल्यः । 

- एवं वैश्यशूद्रयोर् अपि प्राजापत्यो नित्यवद् आम्नातो न प्रतिषिद्धः । आसुरपैशाचौ तु तयोर् विहितप्रतिषिद्धौ । राक्षसो ऽप्य् "अराक्षसान्" (म्ध् ३.२३) इत्य् अनेन प्रतिषिद्धः, **त्रयो धर्म्या** इत्य् अनेन विहितः । 

- ब्राह्मणस्य पैशाचो नैवास्ति, क्षत्रियादीनां ब्राह्मदैवार्षा इति स्थितम् ॥ ३.२५ ॥