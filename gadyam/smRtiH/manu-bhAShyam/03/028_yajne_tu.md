+++
title = "028 यज्ञे तु"

+++


**वितते** प्रारब्धतन्त्रे[^८७] ज्योतिष्टोमादौ **यज्ञे** तत्कर्मकारिण **ऋत्विजे** ऽध्वर्यवे **सुताय** दुहितुर् **दानम्** । **अलंकृत्येत्य्** अनुवादः, कन्यादानस्य सर्वस्यैवंरूपत्वात् । "आच्छाद्यालंकृतां विवाहयेत्" इति सामान्यो ऽयं विधिः । 


[^८७]:
     M G 1st ed.: prārabdhe tantre

- ननु गौश् चाश्वश् चाश्वतरश् चेत्याद्य् ऋत्विग्भ्यो दक्षिणात्वेन श्रुतम् । न क्वचित् कन्यादानं क्रत्वर्थतया चोदितम् । 

किम् अत्र क्रत्वर्थतया । प्रवृत्ते यज्ञ ऋत्विजे यां ददाति स दैवो विवाहः । अस्ति चोपकारगन्धस् तदीयकरणम् । अकर्मोद्देशेनापि दीयमानं तत्कर्मकरणप्रवृत्तस्य जनयत्य् एवानुमानविशेषम् । एतावतोपकारसंबन्धेन ब्राह्माद् दैवो न्यूनः ॥ ३.२८ ॥