+++
title = "200 य एते"

+++


**एते तु मुख्या गणाः** सोमपादयः **पितॄणाम्** । **तेषाम् अपि** पुत्रपौत्राः अनन्ता विद्यन्ते । ते ऽपि पितर एव । अस्माद् वानियमवचनाद्[^३५१] एतद् गम्यते । न सोमपादय उद्देश्याः । यदि हि तेषाम् अपि पुत्रपौत्राः पितरस् ते ह्य् उद्देश्याः स्युः, न च तेषां किंचिन् नामधेयम् आम्नातम् । तस्माद् अर्थवादतैवावसीयते । गवाश्वप्रभृतित्वात् **पुत्रपौत्रम्** इत्य् एकवद्भावः । **अनन्तकम्** अपरिमितम् । स्वार्थे कः ॥ ३.१९० ॥


[^३५१]:
     M G: vā niyamavacanād