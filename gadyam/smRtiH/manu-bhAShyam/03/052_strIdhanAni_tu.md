+++
title = "052 स्त्रीधनानि तु"

+++


पूर्वस्यैव शेषः[^११९] । स्त्रीनिमित्तानि धनानि, कन्यादाने वराद् यानि गृह्यन्ते । **ये बान्धवाः** पित्रादयः **मोहाद् उपजीवन्ति** । यथोक्तं "ज्ञातिभ्यो द्रविणं दत्वा" (म्ध् ३.३१) इति । सुवर्णरजतादि धनम् । **नारीयानानि** । यानम् अश्वादि । **वस्त्रं वा** । एतावन्मात्रम् अपि न जातूपजीवनीयं वासो यानादि, किं पुनर् बहु । उपजीवतां फलम् आचष्टे । ते **पापाः** शास्त्रप्रतिषिद्धसमाचरणाद् **अधोगतिं** नरकं **यान्ति** । अथ वा **स्त्रीधनानीति** नवमे दर्शयिष्यति । तानि ये मोहाद् उपजीवन्ति बान्धवाः, पिता तत्पक्षाश् च भर्ता भर्तृपक्षाश् च । एवं यानादि । एवं वस्त्रम् । स्त्रीणाम् बुद्धौ संनिधानाच् छाब्दः संनिधिः कल्प्यते यथा "राजपुरुषः कस्य । राज्ञः" इति ॥ ३.५२ ॥


[^११९]:
     M G 1st ed. place pūrvasyaiva śeṣaḥ after gṛhyante