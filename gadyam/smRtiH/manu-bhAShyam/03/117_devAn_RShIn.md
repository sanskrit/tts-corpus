+++
title = "117 देवान् ऋषीन्"

+++


अनुवादमात्रम् इदं पूर्वस्य पञ्चयज्ञानुष्ठानविधेर् गृहस्थभोजनकालस्य च । 

- अन्ये त्व् अर्थान्तरविधानम् अपि वर्णयन्ति । पूर्वत्र जायापत्योर् एककालम् अवशिष्टभोजनं विहितम् । अनेन स्त्रिया अपोह्य पुंस एव विधीयते । ततश् च पूर्वं[^१९३] भृत्येभ्यः प्राक् पत्युर् भार्या भुञ्जीत । एवं वा कृत्वा भोजयेत् । एतद् अप्य् उपपन्नं भविष्यति । इतरथा तैः सह भार्या न भुज्ञीतेत्य् अर्थकल्पनायां तथाश्रुतपदान्वयभङ्गः स्यात् । यत् तु महाभारते दर्शनं तद्दर्शनम् एव न[^१९४] विधानम्, विधौ विकल्पयिष्यते ।


[^१९४]:
     M G 1st ed. omit: na


[^१९३]:
     M G omit: pūrvaṃ

- तद् अयुक्तम् अनुवादत्वाद् अस्य । न च गृहस्थ इत्य् एकवचनविरोधः, सहाधिकाराज् जायापत्योः । तत्र च सहार्थस्य प्राधान्यान् न द्विवचनापत्तिः । यथा "ब्राह्मणो ऽग्नीन् आदधीत" इति सत्य् अपि भार्यया सहाधिकारे नैकवचनं विरुध्यते । तत् कस्य हेतोः । एको हि तत्र प्रधानम् अपरो हि गुणभूतः । न च गुणः स्वसंख्याम् उपजनयितुं शक्नोति । अतः प्रधानस्यैकसंख्यत्वात्, सत्य् अपि पत्यर्थानुप्रवेशे, एकवचनम् एव युक्तम् । एक एव गृहस्थशब्दः पत्न्यां वर्तते, स च सहविवक्षायाम् । सा चैकबुद्धिविषयत्वेन प्रधानयोर् गुणयोर् वा । तस्मान् न पत्न्याः प्राक् पुंसो भोजनम् । अतः स्थितम् अनुवादो ऽयम्, प्रतिपत्तिदार्ढ्याय । 

- ये ऽपि **गृह्याश् च देवताः पूजयेद्** इत्य् अर्थवादवचनं देवतापदं मत्वा पूजयेद् इति संबन्धाद् गौणम् एवार्चाविधित्वं समर्थयन्ते । न हि मुख्यस्य देवतार्थस्य पूज्यत्वसंभवः, यजिस्तुतिसंबन्धेनैव देवतात्वस्य मुख्यत्वात् । तथा च **गृह्या** इत्य् आह । गृहे भवा गृह्याः । ताश् च प्रतिकृतय एव । न हि यागसंप्रदानभूतानां गृहसंबन्धितासिद्धिः । 

- तेषाम् अपि देवतार्थो गौणो न पूजार्थः । कुत एतत् । गृहस्थस्य या यष्टव्यास् ता गृह्या इत्य् उपपद्यते ॥ ३.१०७ ॥