+++
title = "183 अपाङ्क्त्योपहता पङ्क्तिः"

+++


**अपङ्क्त्यैः** पूर्वोक्तैर् **उपहता** दूषिता **पङ्क्तिः** परिषद् **यैर्** ब्राह्मणैः **पाव्यते** निर्दोषा क्रियते । **तान्** वक्ष्यमाणैः श्लोकैः शृणुत । **कार्त्स्न्येन** निःशेषेण ब्रवीमि । अर्थवादरूपाण्य् अन्यानि पदानि । यथैवैकत्र भुञ्जानो दुष्टो दूषयति अदुष्टान् एवं पङ्क्तिपावनः स्वगुणातिशयाद् अन्येषाम् अपि दोषान् अपनुदतीत्य् अस्यार्थः । न चानेनापङ्क्त्यानां भोजनम् अनुज्ञाप्यते, किं तर्हि पङ्क्तिपावनो ऽवश्यम् अन्वेषितव्यः । तस्मिंश् च लब्धे यद्य् अन्ये नातिनिपुणतः परीक्षिताः त्रिपुरुषं यावत् तथापि, तथापि न चेद्[^३११] उपलभ्यमानदोषाः, वृथापि भोजयितव्या इत्य् एवमर्थः पङ्क्तिपावनोपदेशः ॥ ३.१७३ ॥


[^३११]:
     M G 1st ed.: na ced