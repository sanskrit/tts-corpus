+++
title = "033 हत्वा छित्त्वा"

+++


**प्रसह्य** अभिभूय कन्यापक्षाद् बलात्कारेण **कन्याया हरणं राक्षसो** विवाह इत्य् एतावद् अत्र विवक्षितम् । **हत्वे**त्याद्य् अनुवादः । प्रसह्यापजिहीर्षतो यदि कश्चित् प्रतिबन्धो वर्तते तदा प्राप्तम् एव हननादि । हन्तुः शक्त्यतिशयं ज्ञात्वा स्वात्मभयाद् उपेक्षेरंस् तदा भवत्य् एव राक्षसो न वधाद्यवश्यं कर्तव्यम् । 

- **हत्वा** दण्डकाष्ठादिना ताडयित्वा । **छित्त्वा** खड्गादिप्रहारेणाङ्गानि खण्डशः कृत्वा । **भित्त्वा** प्राकारदुर्गादि[^८८] । **क्रोशन्तीं** **रुदन्तीं** कन्याम् अनिच्छाम् । अयं गान्धर्वाद् विशेषः । "अनाथापह्रिये परित्रायद्वम्" इत्याद्य् उच्चैः शब्दकरणं क्रोशनम् । रोदनम् अश्रुकणमोक्षः । उद्विजितायाः स्त्रिया धर्मो ऽयम् ॥ ३.३३ ॥


[^८८]:
     M G 1st ed.: prākārapuradurgādi