+++
title = "212 अग्न्य्-अभावे तु"

+++


स्मार्तस्य वैवाहिकस्य दायादेर् वा अग्नेर् अभावे विधिर् अयम् उच्यते । लौकिकस्य तु पितृयज्ञनिषेधात् भावाभावाव् अचिन्त्यौ । "न पैतृयज्ञिको होमो लौकिके ऽग्नौ" इति वक्ष्यति (म्ध् ३.२७२) । 

- कथं पुनस् तस्याग्नेर् अभावः । 

- प्रोषितस्याग्निना विना द्रव्यब्राह्मणदेशसंपत्तौ च श्राद्धकाल उक्तः, नामावस्यैव । तत्र[^३६५] प्रोषितेन यदि पङ्क्तिपावनः प्राप्तो द्रव्यं वा कालशाकादि तत्रायं विधिर् उच्यते ।


[^३६५]:
     G 1st ed. omits: tatra

- ननु च प्रोषितस्य कथं श्राद्धाधिकारः । यदि तावद् भार्या प्रवसति अग्निनापि तत्रैव संनिधातव्यम् । यतो नोभाभ्याम् अग्नेर् विरह इष्यते, भार्यया[^३६६] यजमानेन च । एवं हि श्रूयते- "नाग्निर् अन्तरितव्यः प्रवस्ताम्" इति । अथ केवल एव गृहस्थः प्रवसेत् तदा भवेद् अग्न्यभावः । किं तु मध्यकत्वाद् एतस्य सहाधिकाराच् च, भार्यायाम् असंनिहितायाम्, तदिच्छाया अभावात् कथं साधारणस्य श्राद्धे विनियोगः । साधारणे हि द्रव्ये अन्यतरानिच्छायां त्याग एव न संवर्तते ।


[^३६६]:
     G: bhāryāyā

- अथोच्यते । तीर्थेष्व् अपि श्राद्धकरणम् अनेन न्यायेन न[^३६७] प्राप्नोति । तत्रेमानि वचनानि विरुध्यन्ते- 


[^३६७]:
     M G 1st ed. omit: na

- पुष्करेष्व् अक्षयं श्राद्धं तपश् चैव महाफलम् ।

- महोदधौ प्रभासे च तद्वद् एव विनिर्दिशेत् ॥ इति ।

- नैष दोषः । भार्यया सह तीर्थयात्रां गच्छतः साग्निकस्योपपत्स्यते । इह तु भार्यया सह प्रवासः, तदा नास्त्य् अग्नेर् अभावः । अथ केवलस्य, तदा भार्येच्छाया अपरिज्ञानाद् अनधिकारः । 

- उच्यते[^३६८] । प्रवसन् भार्याम् अनुज्ञापयति "धर्माय विनियोगं द्रव्यस्य करिष्यामि" इति । तत्प्राप्तानुज्ञो ऽधिकरिष्यते । 


[^३६८]:
     M G 1st ed.: anadhikārā ucyante

- प्राक् चोपनयनाद्[^३६९] असत्य् अग्निपरिग्रहे विधिर् अयं भविष्यति । अस्ति चानुपनीतस्य श्राद्धाधिकारः । "स्वधानिनयणाद्" (म्ध् २.१७२) इति दर्शितम् । स्नातस्य च प्राग् विवाहात् पितृमरणादाव् अग्न्यभावः ।


[^३६९]:
     M G: copanayād

- ननु च परमेष्ठिमरणे ऽग्निपरिग्रहः काठके पठ्यते । 

- कृतदारस्यासौ द्रष्टव्यो न स्नातकमात्रस्य । द्वौ हि कालौ स्मार्तकस्याग्नेर् विहितौ- "भार्यादिर् दायादिर् वा"[^३७०] (ग्ध् ५.७) । तत्र येन विवाहकाले न परिगृहीतो ऽग्निः, पित्राविभक्तत्वात्, ज्येष्ठेन वा सह वसता "भ्रातॄणाम् अविभक्तानाम् एको धर्मः प्रवर्तते" (न्स्म् १३.३७) इति अनेन, तस्यासौ द्वितीयः कालः "दायकालाद् ऋते वा" इति । एष एव दायकालो यदा पिता म्रियते । तदपेक्षम् एवैतत् । "शुचिर् भूतः पितृभ्यो दद्यात्", "भ्राष्ट्र्यो हाग्निम् आनीय प्रतिजागृयात्" इति । न चेद् अग्न्याधानं श्राद्धाङ्गम् । तथा[^३७१] सति न[^३७२] तदर्वाग् यस्योत्पत्तिः श्राद्धं वा वर्तते । न चाप्य् अत्यागो ऽस्ति । "एष औपसदो ऽग्निस् तस्मिन् पाकयज्ञः" इति पठ्यते । न च पाकयज्ञे ऽप्य् अभार्यस्याधिकारः । "पत्न्यवेक्षितम् आज्यं भवति" । "व्रतं च पत्न्य् उपेयात्" इति दर्शपूर्णमासयोः श्रूयते । न च यदा पत्नी तदैतत् व्रतोपायनाज्यावेक्षणे पत्नीकर्तृके भविष्यत इति शक्यम् अवकल्पयितुम्, नित्यवद् आम्नानात् । विधिर् होतव्यः प्राप्नोति । 


[^३७२]:
     M G omit: na


[^३७१]:
     M G: tadā


[^३७०]:
     M G 1st ed.: bhāryāvivāhe

- ननु च न पितृमरणम् एव दायकालः । एवं हि पठ्यते- "सपिण्डीकरणं कृत्वा विभजेरन् ततः सुताः" इति ।

- विभागस्यायं कालो न दायस्य । विभागे ऽपि नायं नियमः, यतो "धर्म्या[^३७३] पृथक्क्रिया" (म्ध् ९.१११) इति पठ्यते । तस्याश् च धर्मत्वं विभक्तानां पृथक् पृथक् श्राद्धकरणेनातिथ्यादिपूजया च । 


[^३७३]:
     M G: dharmāt

- न च[^३७४] "नव श्राद्धं सह दद्युः" इत्यादीनि वाक्यानि समाप्तविद्याविषयाणि । ईषद्विद्यो रागोद्रेकात् स्वदारनियमं मातिक्रमिषम् इति कृतविवाहः प्रक्रान्तवेदार्थप्रवणस् तस्य संवत्सरमात्रेण विद्यासमाप्ताव् इदम् उच्यते- "सपिण्डीकरणं कृत्वा विभजेरन्" इति । तदा मृतभार्यस्य पुनर् दारांश् चिकीर्षत आ दारप्राप्तेर् भवत्य् अग्नेर् अभावः । सर्वथा पत्न्या सह यष्टव्यम् इत्य् अस्तित्ववचने सति नाकृतविवाहस्याग्निपरिग्रहः ।


[^३७४]:
     M G: tataś ca

- एवं स्थिते ऽग्नेर् अभावे आहुती ब्राह्मणस्य हस्ते प्रक्षिपेत् । कस्य ब्राह्मणस्य । य एव निमन्त्रितास् तेषाम् अन्यतमस्य दैव उपवेशितस्यान्यस्य वा निमन्त्रितस्य । अर्थवादो **यो ह्य् अग्निः** इति । **मन्त्रदर्शिभिः** संमतश् चेदम्[^३७५] अर्थविद्भिः ॥ ३.२०२ ॥


[^३७५]:
     M G: ced