+++
title = "124 तत्र ये"

+++


**तत्र** तस्मिञ् छ्राद्धे **ये द्विजोत्तमा** ब्राह्मणा **भोजनीया** ये च परिहर्तव्याः, **यावन्तो** यत्संख्याका "द्वौ दैवे" (म्ध् ३.११५) इत्यादि, **यैश् चान्नैः** "तिलैर् व्रीहियवैः" (म्ध् ३.२५७) इत्यादि, तद् एतत् सर्वम् इदानीं **वक्ष्यामि** । तच् छृणुत । 

- एतद् अत्र प्राधान्येन संपाद्यम् । एतेन विना श्राद्धं न कृतं भवति । अन्यच् च यच् चाङ्गजातम् आराद् उपकारकं संनिपत्योपकारकं वा तस्मिन्न् असंपन्ने श्राद्धं न कृतं भवति, सगुणं तन् न स्यात् । अत एतेषां प्राधान्यख्यापनार्थं पुनर् उपन्यासः ॥ ३.११४ ॥