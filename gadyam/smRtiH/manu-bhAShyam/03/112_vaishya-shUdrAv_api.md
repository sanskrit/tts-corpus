+++
title = "112 वैश्य-शूद्राव् अपि"

+++


अतिथेर् धर्मो ऽतिथिधर्मः । स ययोर् अस्ति ताव् **अतिथिधर्मिणौ** । अतिथिधर्मश् च प्राग् व्याख्यातः । **कुटुम्बं** गृहम्, तत्र **प्राप्ताव्** आगतौ **वैश्यशूद्राव् अपि भोजयेत्**, क्षत्रियवत् । तयोस् तु भोजनकालः क्षत्रियकालात् परेण । यत आह- **भोजयेत् सह भृत्यैस् तौ** । भृत्या अत्र दासा उच्यन्ते । तेषां च भोजनकालो भुक्तवस्व् अतिथिज्ञातिबान्धवेषु सर्वेष्व् अर्वाग् दम्पतिभ्याम् । **सह**शब्द एककालतामात्रलक्षणार्थः । **आनृशंस्यं** कारुण्यम् अनुकम्पां **प्रयोजयन्** प्रमाणीकुर्वन्न् आश्रयन्न् इति यावत् । अनेन पूज्यतां वारयति । अनुग्राह्यो ह्य् अनुकम्प्यो न पूज्यः । अनुकम्प्येषु यदि च शक्यते ऽनुग्रहः कर्तुं ततः क्रियते ऽभ्युदयार्थिना, न त्व् अकरणाद् अतिथेर् अतिक्रमः । एतद् उक्तं भवति । यादृशो ऽतिथिभोजनाद् उत्कृष्टो धर्मः अनुकम्प्यानुग्रहान् न तादृशस् ततो निकृष्टः ॥ ३.१०२ ॥