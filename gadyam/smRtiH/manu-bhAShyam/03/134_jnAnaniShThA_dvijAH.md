+++
title = "134 ज्ञाननिष्ठा द्विजाः"

+++


सर्वगुणेभ्यो विद्यां प्रशंसितुं गुणविभागकथनम्, प्रशंसा च विदुषे दानार्था । **ज्ञाने** विद्यायां **निष्ठा** प्रकर्षो येषां ते **ज्ञाननिष्ठाः** ज्ञानाधिकारिणः । गमकत्वाद् व्यधिकरणानाम् अपि बहुव्रीहिः । भृशम् अभ्यस्तवेदार्थास् तत्परा एवम् उच्यन्ते । एवं सर्वत्र निष्ठान्तेषु द्रष्टव्यम् । **तपश्** च **स्वाध्यायश्** चेति द्वन्द्वगर्भो बहुव्रीहिः । तपांसि चान्द्रायणादीनि, स्वाध्यायो वेदाध्ययनम् । **कर्माण्य्** अग्निहोत्रादीनि । सर्व एते गुणाः सर्वेषु समुच्चिता इति द्रष्टव्याः । न हि एकगुणसद्भाव इतरगुणहीनस्य पात्रताम् आपादयति, किं तु कस्यचित् को ऽपि प्रकर्ष उच्यते । यथा च **निष्ठा**शब्दः समाप्तिवचनः प्रकर्षं लक्षयति । तन्निष्ठस्[^२४३] तत्पर उच्यते । सर्वगुणसद्भावे ऽपि यदि एकत्र[^२४४] प्रकर्षो ऽन्ये च गुणाः[^२४५] मध्यमाः, तथा च भवत्य् एव पात्रम् । अप्रकृष्टे त्व् एकस्मिन् सर्वगुणसद्भावे ऽपि न पात्रतां लभन्ते । 


[^२४५]:
     M G 1st ed.: prakarṣo 'sty eva guṇāḥ


[^२४४]:
     M G 1st ed.: tatra


[^२४३]:
     M G: tasmin niṣṭhas

- समुच्चयश् च व्याख्यायते, येन[^२४६] ज्ञानरहितस्य कर्मानुष्ठानसद्भाव इत्य् उक्तं द्वितीये । 


[^२४६]:
     M G 1st ed.: tena

- अन्यैस् तु **ज्ञाननिष्ठः** परिव्राजको[^२४७] व्याख्यायते । तस्य हि आत्मज्ञानाभ्यासः कर्मन्यासेन विशेषतो विहितः । **तपोनिष्ठो** वानप्रस्थः । स हि तापस इत्य् आख्यायते- "ग्रीष्मे पञ्चतपास् तु स्यात्" (म्ध् ६.२३) इति । **तपःस्वाध्यायनिष्ठाः** ब्रह्मचारिणः । **कर्मनिष्ठा** गृहस्थाः । अतश् चानाश्रमिणो[^२४८] निषिध्यन्ते । तथा च पौराणिकाः "चातुराश्रम्यबाह्येभ्यः श्राद्धं नैव प्रयोजयेत्" ॥ ३.१२४ ॥ 


[^२४८]:
     M G: ca nāśramiṇo


[^२४७]:
     M G 1st ed.: jñānaniṣṭhaparivrājako; G 2nd ed.: jñānaniṣṭhāparivrājako