+++
title = "091 पृष्ठवास्तुनि कुर्वीत"

+++


पूर्वयोर् आहुत्योः शेषो ऽयम् । आधारविधानार्थम् आद्यो ऽर्धश्लोकः[^१६६] । आवासकस्योपरि य आवासस् तत् **पृष्ठवास्तु** । एकशालाया अप्य् उपरिभागः । तत्र **बलिं कुर्वीत** दिवाचारिभ्यो नक्तंचारिभ्यश् च । **सर्वान्नभूतये** । तादर्थ्ये चतुर्थी, न संप्रदाने । होमाद्यश्रुतत्वाद् बलिशब्दस्य पूर्वशेषत्वाद् आधारापेक्षत्वाच् च पूर्वयोर् आहुत्योः । न क्वचिद् अपि वैश्वदेवे "सर्वान्नभूतिर्" देवतात्वेन स्मृत्यन्तरे श्रुता । तस्माद् अयम् अस्यार्थः । सर्वेषाम् अन्नानां कॢप्त्यर्थम् एतच् च कर्तव्यम्, एतस्मिन् बलिहरणे कृते सर्वाण्य् अन्नानि भवन्ति । अवयवप्रसिद्ध्या त्व् अर्थावगम उपपद्यमाने समुदायार्थकल्पनम् उक्तम् । देवतापेक्षया वा ऽदृष्टः कश्चिद् अर्थः कल्पयितव्यः । **बलिशेषं** । शेषग्रहणात् पात्रे समुद्धृत्य ततो होमः कर्तव्यः, न तु स्थालीस्थाद् एव बलिदानानि ग्रहीतव्यानि । **दक्षिणतः** दक्षिणस्यां दिशि, तदभिमुख इति यावत् । **सर्वं** यावन् मात्रं गृहीतम्[^१६७] ॥ **३.८**१ ॥


[^१६७]:
     M G 1st ed.: mantragṛhītam; G 2nd ed.: mātraṃ (pātre) gṛhītam


[^१६६]:
     J: 'rdhaḥ ślokaḥ