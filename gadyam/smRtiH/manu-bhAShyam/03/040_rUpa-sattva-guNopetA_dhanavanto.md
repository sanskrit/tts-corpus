+++
title = "040 रूप-सत्त्व-गुणोपेता धनवन्तो"

+++


**रूपं** मनोहराकृतिः । **सत्त्वं** नाम **गुणो** द्वादशे वक्ष्यते । ताभ्याम् **उपेता** युक्ताः । आढ्या **धनवन्तः** । श्रुतशौर्यादिगुणयुक्ततया ख्याताः **यशस्विनः** । **पर्याप्तभोगाः** स्रगनुलेपनगीतवाद्यादिभिः सुखसाधनैर् अविकलैर् नित्ययुक्ताः । सुखसाधनैः पूर्वोक्तैर् अवियोगो भोगः, स पर्याप्तो ऽक्षतः समग्रो येषां ते **पर्याप्तभोगाः** । धर्मानुष्ठानतत्परा **धर्मिष्ठाः** । धर्मशब्दः केषांचिद् गुणवचनः । अतो गुणवचनाद् इत्य् आतिशायिकः । **शतं** वर्षाणि **जीवन्ति** ॥ ३.४० ॥