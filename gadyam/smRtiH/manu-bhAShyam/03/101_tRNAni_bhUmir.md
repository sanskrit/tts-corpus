+++
title = "101 तृणानि भूमिर्"

+++


यदि दारिद्र्यात् सायम् अन्नदानं न घटते तदा नैवं मन्तव्यम्- "प्रधानम् अतिथेर् भोजनम्, तच् च मे नास्तीति, किम् अनेन मद्गृहे प्रविष्टेन" इति । यतो ऽशक्तस्य तृणादिदानेनाप्य् आतिथिपूजाविधिः स्यात् । अथ वा नायं विधिर् भोजन एव पर्यवस्यति, किं तर्हि निवत्स्यतः शयनादि दातव्यम् । **तृण**ग्रहणं स्रस्तरोपलक्षणार्थम् । **भूमिर्** आसनशयनविहारस्थानम् । **सूनृता वाक्** प्रियहितवचनं कथाप्रस्तावादि वा । **एतान्य् अप्य्** अन्नाभावे **सताम्** आगतस्यातिथेर् **नोच्छिद्यन्ते,** किं तु दीयन्ते सर्वकालम् ॥ ३.९१ ॥