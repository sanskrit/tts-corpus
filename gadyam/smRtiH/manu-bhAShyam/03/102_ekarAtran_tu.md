+++
title = "102 एकरात्रन् तु"

+++


नातिप्रसिद्धो लोके ऽतिथिशब्दार्थ इति तदर्थलक्षणम् आह । **एकरात्रं** वसतः परगृहे ऽतिथित्वम् । तच् च ब्राह्मणस्य न जात्यन्तरे । द्वितीये ऽह्नि पूजाविधौ कामचारः । अभ्युदयविशेषार्थिनस् तदधिकारः, न नैयमिकः । तथा चापस्तम्बः- "एकरात्रिं वासयेत् पार्थिवांल् लोकान् अभिजयति द्वितीयाम् आन्तरिकांश् तृतीयां दिव्यान्" (आप्ध् २.७.१६) इति फलकामस्य द्वितीयादिरात्रिष्व् अधिकारं दर्शयति । अत्रैव निर्वचनं दार्ढ्यार्थम् आह- **अनित्यं हि स्थितिः** । तिष्ठतेर् अतिपूर्वस्यायं शब्दः । औणादिकैः कथ्ंचिद् व्युत्पत्तिः॥ ३.९२ ॥