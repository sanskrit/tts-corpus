+++
title = "007 यः कश्"

+++


यद् उक्तं वेदवित्संबन्धेन स्मृतेः प्रामाण्यम्, तद् अनेन प्रकटयति । **यः कश्चिद् धर्मो** वर्णधर्म आश्रमधर्मः संस्कारधर्मः सामान्यरूपो विशेषरूपश् च, **कस्यचिद्** ब्राह्मणादेर् वर्णस्य, **मनुना परिकीर्तितः** । **स सर्वो** ऽपि **वेदे ऽभिहितः** प्रतिपादितः । यथा चैतत् तथा पूर्वश्लोक उक्तम् । **सर्वज्ञानमयो हि सः** । सर्वेषां ज्ञानानाम् अदृष्टविषयाणां हेतुर् निमित्तं वेदः । सर्वैर् ज्ञानैर् निर्मित इवेति ज्ञाने[^५९] तद्विकारत्वम् अध्यारोप्य मयट् कृतः । यो हि यद्विकारः स तन्मयस् तत्स्वभाव इत्य् उच्यते । वेदश् च ज्ञानहेतुत्वात् तन्मय इति । सत्कार्यदर्शने[^६०] कारणं कार्यस्वभावम् इति । अथ वा सर्वज्ञानाद् धेतोः, आगतः "हेतुम् अनुष्येभ्यः" (पान् ४.३.८१) इति मयट् क्रियते ॥ २.७ ॥


[^६०]:
     M G: yatkāryadarśane


[^५९]:
     DK (5: 100) suggests: vede