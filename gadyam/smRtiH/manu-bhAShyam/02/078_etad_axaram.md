+++
title = "078 एतद् अक्षरम्"

+++


सत्य् अपि स्वाध्यायविधिप्रकरण एकवाक्यात्[^२५७] संध्याजपविधिर् अयम् । तत्र गायत्र्या अनुवादः, प्रणवव्याहृतीनाम् अप्राप्तविधिः ।


[^२५७]:
     M G: -prakaraṇaikavākyāt; J: -prakaraṇe vākyāt; my conjectural emendation is based on the necessity of a locative to parallel sati. Probably the double sandhi was used in MG (-raṇa + eka- = raṇaika).

- अत्र कश्चिद् आह । नायं संध्याविधिर् अप्रकरणात् । विधिर् हि भवन् ब्रह्मचारिणः स्यात्, तस्य प्रकृतत्वात् । न च तस्य संभवति । इह हि **वेदविद्** इत्य् उच्यते । न च तस्य प्रथमोपनीतस्य वेदवित्त्वम् अस्ति । अपि च फलम् अत्र श्रूयते- **वेदपुण्येन युज्यते** । नित्यस्य संध्योपासनविधिः न फलार्थः । न चैतद् विद्मः किम् इदं वेदपुण्यं नाम फलं येन योगो ऽयं जप उच्यते । यदि तावद् वेदाध्ययनत्वाद् यत्[^२५८] पुण्यम् अभिप्रेतं तदवाप्तिर् वेदपुण्येन योगो ऽभिप्रेतस् तत्र यः तावद् अयं प्रकृतः स्वाध्यायविधिस् तस्य नार्थावबोधाद् ऋते किंचित् पलम् अस्त्य् अश्रुतत्वाद् दृष्टत्वाच् चार्थावबोधस्य कल्पनापि नास्ति । यश् च गृहस्थादीनां विधिः "अहर् अहः स्वाध्यायम् अधीयीत" इति, सो ऽपि नित्य एव । यत् तत्र फलश्रवणं "पयो दधि घृतं मधु" इति, सो ऽर्थवाद एव । तस्मान् नायं विधिः । विधौ हि सर्वम् एतद् विवक्षितव्यम् । यदा त्व् अयम् अर्थवादस् तदा **जपन्** इति प्रकृतम् अध्ययनम् उच्यते, **वेदपुण्येन** इत्य् एतद् अपि यथाकथंचिन् नीयते । 


[^२५८]:
     J omits: yat

- अत्रोच्यते । वाक्येन प्रकरणं बाध्यत इत्य् उक्तम् एव । यत एव वेदवित्पदं संध्यापदं च न प्रकृतविषयतयान्वेति,[^२५९] तत एवान्यत्रायम् विधिः । संध्ययोर् एतत् त्रयं जपेद् इत्य् एतावान् विधिः । वेदवित्पदम् अनुवदिष्यते । गृहस्थादीनां वेदवित्त्वस्य संभवात् ब्रह्मचारिणो वेदवित्त्वं न संभवतीति चेत्, किं तदीयेन संभवेन । यथा प्राप्तानुवादे हि सर्वाश्रमिणाम् अधिकारः । कर्तृविशेषणे हि वेदवित्पदे ब्रह्मचारिणो नाधिकारः स्यात् । कथं पुनर् अस्यानुवादः । वाक्यभेदप्रसङ्गात् । विधौ संध्याविधौ प्राप्ते प्रणवव्याहृतयस् तावद् अप्राप्तास् तत्र विधातव्याः । तत्र यद्य् अपरं वेदविद् इति[^२६०] विधीयते तदा वाक्यभेदः स्यात् । प्राप्ते हि कर्मणि नानेकार्थविधानं संभवति । प्रणवव्याहृतीनां तु नानुवादः संभवति । 


[^२६०]:
     M G 1st ed.: vedavidi


[^२५९]:
     M G 1st ed.: -viṣayatayābhyeti

- तेनायम् अत्र वाक्यार्थः । संध्ययोर् यत् सावित्रीं जपेद् इत्य् उक्तं तत्रायम् अपरो गुणः प्रणवव्याहृतिपूर्विकां ताम् जपेत् । विप्रग्रहणं च तदा प्रदर्शनार्थम् एव । 

- यद् अप्य् उक्तम्- फलम् अत्र श्रूयते, नित्यश् चायं विधिः संध्यायाः । को नामायं विरोधः । नित्य एव तस्मिन् गुणे कामो भविष्यति । प्रणवव्याहृतिगुणकात् तस्माद् इदं फलम् इति । यथा गोदोहनप्रणयनकाद् अग्निहोत्रात् पशवः फलम्- "गोदोहनेन पशुकामस्य प्रणयेत्" इति वाक्यसामर्थ्येन । अध्येतुश् चैतद् उक्तम्, न त्व् अयं काम्यो विधिः । स्मृत्यन्तरे हि नित्य एवायं विधिः स्पष्ट एवोक्तः- 

- गायत्रीं शिरसा सार्धं जपेद् व्याहृतिपूर्विकाम् । इति । (य्ध् १.२३)

फलानाम् अवगमो[^२६१] भवतैवोक्तः ।


[^२६१]:
     G: avagame

- अयं ह्य् अर्थो **वेदपुण्येन्**एति । वेदे यत् संध्योपासनात् पुण्यम् उक्तं तेन त्रिकम् एतज् जपन् युज्यते, न केवलं गायत्रीम् । पुण्यं च धर्मः, वेदमूलत्वात् स्मृतीनां स्मृत्युक्तम् अपि वेदपुण्यतया व्यपदिश्यते, वेदस्य पुण्यं वेदपुण्यम् । किं च वेदस्य पुण्यम् । यत् तेन प्रतिपाद्यते । पठ्यमानद् वेदाद् यज् जायते, तद् अपि शक्यते तस्येति वक्तुम्, किं त्व् असाधारणत्वात् प्रतिपाद्यम् एव युक्तं व्यपदेष्टुं नोत्पाद्यम् । यागादयो धर्मम् उत्पादयन्ति, प्रतिपादकस् तु वेद एव । 

- ये ऽप्य् अन्त्यस्य पादस्य सामर्थ्यम् आहुः- यद् उक्तं "नित्यस्वाद्यायः" इति तत्र संध्यायां त्रिकजपाद् एव कृतार्था भवन्तीति । तद् अप्य् असत् । एवं सति तेन विधिना विकल्पेत । तत्र च पाक्षिको नित्यस्वाध्ययताया बाधः स्यात् । न चाबाधे संभवति बाधो ऽभ्युपगन्तव्यः । 

- **एतद् अक्षरम्** इत्य् ॐकारस्य प्रतिनिर्देशः । 

- ननु च नैतद् एकम् अक्षरम् । द्वे वा त्रीणि वा । उच्यते । अक्षरशब्देन केवलं स्वर उच्यते, व्यञ्जनसंयोगश् च । तत्रेह यादृशः प्रकृतः तादृशस्याभिधानम् । 

**एतां च** "तत् सवितुर् वरेण्यम्" इति सावित्रीम् । व्याहृतयः पूर्वा यस्यास् ताम् **व्याहृतिपूर्विकां** । तिस्रः प्रकृता एव ता व्याहृतयो गृह्यन्ते, प्रकृतपरत्वाद् अस्य, न सप्त सत्यान्ताः ॥ २.७८ ॥