+++
title = "149 अल्पं वा"

+++


य उपाध्यायो **यस्य** माणवकस्य्**ओपकरोति** **श्रुतस्य** श्रुतेनेत्य् अर्थः । **अल्पं वा बहु वा** क्रियाविशेषणम् एतत् । **तम् अपि** स्वल्पश्रुतोपकारिणं **गुरुं विद्यात्** । 

- एवं तु योजना ज्यायसी । **यस्य श्रुतस्य** सामानाधिकरण्ये वेदविषयस्य वेदाङ्गविषयस्य वा शास्त्रान्तरविषयस्य तर्ककलाशास्त्रस्य यद् **अल्पं बहु वा** तेनोपकरोतीत्य् अध्याहारः । श्रुतं च तदुपक्रिया चासौ श्रुतोपक्रिया तया, उपकारक्रियया तद्धेतुत्वाच् छ्रुतम् उपक्रियेति सामानाधिकरण्यम् । गुरुवृत्तिस् तत्र कर्तव्या तद्व्यपदेशो वा तत्राचार्यादिशब्दवत् स्मर्यते ॥ २.१४९ ॥