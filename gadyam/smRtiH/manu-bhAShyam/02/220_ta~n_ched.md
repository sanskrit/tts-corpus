+++
title = "220 तञ् चेद्"

+++


अत्रेदं प्रायश्चित्तं चरेत् । ब्रह्मचारिणं **शयानं** निद्रावशं गतम्[^५४०] **अभ्युदियात्** स्वेनोदयेनाभिव्याप्तदोषं कुर्यात् । "**अभिर् अभागे**" (पाण् १.४.९१) इति कर्मप्रवचनीयत्वम् । ततो द्वितीया **शयानम्** इति । इत्थंभूतं सुप्तम् इति लक्षणं वा स्वापकाले यद्य् उद्येत । **जपन्न् उपवसेद् दिनम्** ।


[^५४०]:
     M G 1st ed.: nidrāvagatam; G 2nd ed.: nidrāvaśagatam

- केचिद् आहुः[^५४१]- "प्रातर् अतिक्रमे दिनं जपोववासौ, रात्रौ तु भोजनम्, पश्चिमातिक्रमे तु रात्रौ जपोपवासौ, प्रातर्भोजनम् इति । दिनशब्दः प्रदर्शनार्थः" । गौतमवचनं चाप्य् उदाहरन्ति- "तिष्ठेद् अहर् अभुञ्जानो ऽभ्यस्तम् इतश् च रात्रिं जपन् सावित्रीम्" (ग्ध् २३.२१) इति । 


[^५४१]:
     M G omit: abhir abhāge . . . kecid āhuḥ

- तद् अयुक्तम् । उभयत्रापि दिवैव प्रायश्चित्तं युक्तम्, दिनशब्दस्य प्रदर्शनार्थत्वे प्रमाणाभावात् । न ह्य् अस्य तत्सापेक्षस्य स्वार्थप्रतिपादनम् । निरपेक्षं चैतत् । तस्माद् विकल्पो युक्तः । तत्र यस्य सर्वां रात्रिं जाग्रतो न व्याधिः प्रवर्तते स रात्रौ जपिष्यति, अन्यस् तु दिवैव । जपश् च गौतमवचनात् सावित्र्या एव ।

- ननु अत्र कथं गौतमः प्रमाणीक्रियते 

- उच्यते । सापेक्षम् इदं वाक्यं जपेद् इति, जपनीयस्यानिर्देशात् । सत्याम् अपेक्षायां श्रुत्यन्तराद् युक्ता विशेषावगतिः । इह तु कालस्य निर्देशः । नास्ति कालान्तरं प्रत्यपेक्षेति न गौतमो ऽपेक्षते । अथ वा संध्यातिक्रमे प्रायश्चित्ताभिधानात् सावित्रीजपः सिद्ध एव । युक्तं च सावित्र्यास् तु परं नास्तीति । 

- **कामचारतः**[^५४२] । ज्ञात्वैव संध्याकाले यः स्वपिति । **अविज्ञानात्**[^५४३] । चिरसुप्तस्य संध्याकालो ऽयं वर्तत इत्य् अनवबोधो ऽविज्ञानम् । एतद् उक्तं भवति । इच्छया प्रमादकृते चातिक्रमे एतद् एव प्रायश्चित्तम् । यः पुनर् अभ्युदितानस्तमित्संध्याम् अतिक्रामति तस्य प्रायश्चित्तम् अभोजनं नित्यानाम्, कर्मणां समतिक्रम इति । अथ वा यः कामचारेण[^५४४] शास्त्रातिक्रमणं करोति तस्य तद् अविज्ञानम् एव ॥ २.२२० ॥


[^५४४]:
     M G 1st ed.: kāmakāreṇa


[^५४३]:
     M G 1st ed.: ajñānāt


[^५४२]:
     M G 1st ed.: kāmakārataḥ