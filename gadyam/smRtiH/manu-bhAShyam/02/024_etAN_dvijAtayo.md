+++
title = "024 एताण् द्विजातयो"

+++


यदर्थं देशसंज्ञाभेदकथनं तम् इदानीं विधिम् आह । **एतान्** ब्रह्मावर्तादीन् **देशान्** **द्विजातयो** देशान्तरे ऽपि जाताः **संश्रयेरन्**[^११३] । जन्मदेशं त्यक्त्वा ब्रह्मावर्तादिदेशसंश्रयणं प्रयत्नेन कर्तव्यम् ।


[^११३]:
     M G: jātā āśrayeran

- अत्र केचिद् आहुर् अदृष्टार्थ एवायम् एतद्देशसंश्रयणविधिः । सत्य् अपि देशान्तरे[^११४] ऽधिकारसंभवे एतेषु देशेषु निवासः कर्तव्यः । तत्र कल्प्याधिकारत्वे,[^११५] यदि वा गङ्गादितीर्थस्नानवद् एतद्देशनिवासविधिः पावनत्वेन कल्प्यते । यथैव काश्चिद् आपः पवित्रतरा एवं भूमिभागा अपि केचिद् एव पवित्राः, यथोक्तं पुराणे । यदि वा संश्रयणाद् एव स्वतन्त्रात् स्वर्गो विश्वजिद्वत् ।


[^११५]:
     M G: kalpādhikāratve


[^११४]:
     M G: deśāntare 'py adhi-

- तत्रैतौ द्वाव् अपि पक्षाव् अप्राप्तौ । यद्य् अप्राप्तः संश्रयो विधीयते, कल्प्येताप्य् अधिकारः । तत्र चिन्त्यते । कतरः पक्षो युक्त इति । स तु नित्यकाम्यानाम्[^११६] उक्तया रीत्या एतद्देश एवानुष्ठानसंभवाद् अधिकृतानां प्राप्त एव । न ह्य् एतद्देशव्यतिरेकेण कृत्स्नधर्मानुष्ठानसंभवः । तथा हि, हिमवति तावत् काश्मीरादौ शीतेनार्दिता न बहिः संध्योपासने ऽधिक्रियन्ते, न च यथाविधि स्वाध्यायसंभवः "प्राग् वोदग् वा ग्रामाद् उपनिष्क्रम्य" इति । न हि हेमन्तशिशिरयोर् अहर् अहर् नदीस्नानादिसंभवः ।


[^११६]:
     M G: tv anityakāmyānām

- इदम् एव च **द्विजातय** इति वचनलिङ्गम्[^११७] । न कश्चिद् एव देशो ऽसति म्लेच्छसंबन्धे स्वत एव म्लेच्छदेशः । अन्यथा तद्देशसंबन्धान् म्लेच्छत्वे कथं द्विजातित्वम् ।


[^११७]:
     M G: vacanaṃ liṅgam

- अथोच्यते । न गमनमात्रान् म्लेच्छता, अपि तु निवासात् । स चानेन प्रतिषिध्यते ।

- तच् च न । संश्रयो ऽत्र श्रूयते । स च देशान्तरे भवतस् तत्त्यागेनान्यदेशसंबन्धः । न संश्रितस्यैव संश्रयणम् । अन्यथा एवम् एवावक्ष्यत्- एतान् देशांस् त्यक्त्वा नान्यत्र निवसेत् । अथ सिद्धे संश्रयणे तद्वचनम् अन्यनिवृत्तियर्थम् इति, परिसंख्या तथा स्यात् । तस्याश् च त्रयो दोषाः । अथ श्रुतार्थहानिर्[^११८] लक्ष्यते- "एतान् देशान् न जह्यात्" इति । न श्रुतार्थसंभवे लक्षणा युक्ता । अत एव न भूतपूर्वगतिः । तस्माल् लिङ्गम्[^११९] इदं न देशसंबन्धेन पुरुषा म्लेच्छाः, किं तर्हि, पुरुषसंबन्धेन म्लेच्छदेशता ।


[^११९]:
     M G 1st ed.: liṅgād


[^११८]:
     M G: arthahānir; J: atha hānir 

- शूद्रस्य द्विजातिशुश्रूषाया विहितत्वात् तद्देशनिवासे सर्वदा प्राप्ते तत्राजीवतो देशान्तरनिवासो ऽभ्यनुज्ञायते । यदा बहुकुटुम्बतया शुश्रूषाशक्त्या वा यं द्विजातिम्[^१२०] आश्रितः स एनं[^१२१] बिभृयात्, तदा देशान्तरे संभवति धनार्जने निवसेत् । तत्रापि न म्लेच्छभूयिष्ठे, किं तर्हि, याज्ञिये, म्लेच्छावृते यानासनाशनादिक्रियानिमित्तस्य संसर्गस्यापरिहार्यत्वात् तद्भावापत्तिप्रसङ्गात् ।


[^१२१]:
     DK (5: 762) suggests: enaṃ na


[^१२०]:
     M G 1st ed.: vā dvijātiyam

- **वृत्तिकर्शितो** वृत्त्यभावपीडितः । वृत्तिर् आत्मकुटुम्बस्थितिसमर्थं धनम् । तदभावे यत् कर्शनं तत्संबन्धितयोच्यते, यथा "वर्षाकृते सुभिक्षदुर्भिक्षे" वर्षाभावकृतं दुर्भिक्षं वर्षाकृतत्वेन[^१२२] व्यपदिश्यते । **यस्मिंस् तस्मिन्न्** इति अनियमम्[^१२३] आह[^१२४] ॥ २.२४ ॥


[^१२४]:
     M G: place this sentence as an introduction to verse 25.


[^१२३]:
     G: atiniyamam


[^१२२]:
     M G 1st ed.: varṣakṛtatvena