+++
title = "166 वेदम् एव"

+++


प्रकृतशेषतया प्राप्त एव ग्रहणार्थो ऽभ्यासो ऽनूद्यते स्तुत्यर्थम्, न पुनर् विध्यन्तरम् । **सदा**शब्दो ग्रणकालापेक्ष एव । **तपः**शब्दः शरीरक्लेशजननेष्व् आहारनिरोधादिषु शास्त्रीयेषु[^४२०] वर्तते । इह तु तज्जन्यात्मसंस्कारो वराभिशापादिसामर्थ्यं लक्षणयोच्यते । तत् **तपस् तप्स्यन्** तपसार्जयितुम् इच्छन्, अर्जनाङ्गे संतापे धातुर् वर्तते । कर्मकर्तृत्वस्याविवक्षितत्वात् परस्मैपदम् । हेतुरूपो द्वितीयश्लोकार्धो ऽर्थवादः[^४२१] । **वेदाभ्यासो** हि यावत् किंचित् प्रकृष्टं **तपः,** ततः **परं** श्रेष्ठं वेदाभ्यासस् तत्तुल्यफलताम् आरोप्य स्तूयते ॥ २.१६६ ॥


[^४२१]:
     M G 1st ed.: dvitīyaślokārthavādaḥ; G 2nd ed.: dvitīyaślokārdho 'py arthavādaḥ


[^४२०]:
     M G omit: śāstrīyeṣu