+++
title = "172 नाऽभिव्याहारयेद् ब्रह्म"

+++


"आ मौञ्जिबन्धनात्" इत्य् अनुवर्तते । यदि वा **यावद् वेदे न जायत** इत्य् अर्थवादतो ऽवधिपरिनिश्चयः । **ब्रह्म** वेदस् तन् नोच्चारयेत् । पितुर् अयम् उपदेशः । यथा मद्यपानादिभ्यो रक्षेत् तथा वेदाक्षरोच्चारणात् । 

- केचित् त्व् इमम् एव ब्रह्माभिव्याहारनिषेधं प्राग् उपनयाद् व्याकरणाद्यङ्गध्ययने ज्ञापकं वर्णयन्ति । णिजर्थं व्याचक्षते- पित्रा न वचनीयः, बाल्यात् तु कानिचिद् अव्यक्तानि वेदवाक्यानि स्वयं पठतो न दोषः । 

- एतत् तु न युक्तम् । स्मृत्यन्तरे हि पठ्यते- "न ब्रह्माभिव्याहरेत्" इति (ग्ध् २.५) । अर्थवादे च श्रुतं **शूद्रेण हि समस् तावद्** इति । यथा शूद्रो दुष्यति तद्वद् अयम् अपीत्य् उक्तं भवति । 

- **स्वधा**शब्देन पितृभ्यः कल्पितम् अन्नम् इहोच्यते । अथ वा पित्र्यं कर्म **स्वधा**शब्देनोच्यते । तन् **निनीयते** त्यज्यते प्राप्यते येन मन्त्रेण स **स्वधानिनयनः**- "शुन्धन्तां पितरः" (आश्श् २.६.१४) इत्यादिः । तं वर्जयित्वान्यमन्त्रो नोच्चारयितव्यः । अनुपनीतेनोदकदाननवश्राद्धादि पितुः कर्तव्यम् इत्य् अस्माद् एव प्रतीयते । पार्वणश्राद्धादौ त्व् अग्निमत्त्वाभावाद् अनधिकारः । पिण्डान्वाहार्यके[^४२७] हि तद् वक्ष्यते । तृतीये चैतन् निपुणम् उपपादयिष्यामः ॥ २.१७२ ॥


[^४२७]:
     M G 1st ed.: -hāryakaṃ