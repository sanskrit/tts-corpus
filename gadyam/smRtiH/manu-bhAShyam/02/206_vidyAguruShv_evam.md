+++
title = "206 विद्यागुरुष्व् एवम्"

+++


अयम् अप्य् अतिदेशः । आचार्याद् अन्ये उपाध्यायादयो **विद्यागुरवः** । तेष्व् **एवम् एव** वर्तितव्यम्, "शरीरं चैव" (म्ध् २.१९२) इत्यादिकृत्या । **स्वयोनिषु** ज्येष्ठभ्रातृपितृव्यादिषु । **नित्या वृत्तिर्** गुरुवृत्तिः । विद्यागुरूणां त्व् आचार्यव्यतिरेकेण यावद्विद्याग्रहणम् । **अधर्माद्** अकार्यात् परदारगमनादेः **प्रतिषेधत्सु** वयस्येष्व् अपि । अभ्यन्तरगत्यारूढतयाकार्यं चिकीर्षन्यः सुहृदादिस् तम्- "आ केशग्रहणान् मित्रम् अकार्येभ्यो निवर्तयेत्" (म्भ् ५.९१.११) इति । तस्मिन् समहीनवयस्के ऽपि गुरुवद् वर्तितव्यम् । **हितं च** विधिरूपम् अग्रन्थकम् **उपदिशत्सु** । अथ वा हितस्योपदेष्टारो ऽभिजना उच्यन्ते ॥ २.२०६ ॥