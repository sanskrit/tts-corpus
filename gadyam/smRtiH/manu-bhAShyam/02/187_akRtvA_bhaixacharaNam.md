+++
title = "187 अकृत्वा भैक्षचरणम्"

+++


अग्नीन्धनभैक्षचरणे नैरन्तर्येण **सप्तरात्रं** सप्ताहम् **अकृत्वा**[^४६१] । अनातुरः अव्याधितस्य सन्[^४६२] **अवकीर्णिव्रतं** नाम प्रायश्चित्तम् एकादशे (म्ध् ११.११७) वक्ष्यमाणस्वरूपं **चरेत्** कुर्यात् । दोषगुरुत्वख्यापनार्थम्, न[^४६३] त्व् एतद् अत्र प्रायश्चित्तम् एव । स्मृत्यन्तरे ह्य् अत्रालपम् अन्यत् प्रायश्चित्तम् उक्तम्- "आज्यहोमः सवितुर् वा रेतस्यास्याम्" इति (च्ड़्। ग्ध् २३.२०) । इहापि च लिङ्गं यदि प्रायश्चित्तम् इदम् अभविष्यत् तदा स्त्रीगमनम् इवावकीर्णिप्रायश्चित्तप्रकरणे निमित्तत्वेनापठिष्यत् । 


[^४६३]:
     M G omit: na


[^४६२]:
     M G 1st ed.: anāturasyāvyādhitasya sato


[^४६१]:
     M G 1st ed. add: niyamya vicchdyete | kālo niyatas tu tayor api |

- ये तु व्याचक्षते सप्तरात्रम् एतद् उभयम् अवश्यकर्तव्यम् । अकरणात् तत्र दोषः । कृतसप्तरात्रस्य तु परतो ऽक्रियायां न दोषः । तानि च सप्ताहानि प्राथम्याद् उपनयनात् प्रभृति गृह्यन्ते । तद् एतद् अयुक्तम् "आ समावर्तनात् कुर्यात्" (म्ध् २.१०८) इति विरोधात् । उपरितनानन्तरश्लोकविरोधाच् च ॥ २.१८७ ॥