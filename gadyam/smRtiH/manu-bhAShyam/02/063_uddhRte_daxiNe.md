+++
title = "063 उद्धृते दक्षिणे"

+++


ननु च लोकतः सिद्धाः पदार्था धर्मशास्त्रे ऽप्य् आश्रीयन्ते । न पदार्थसंविज्ञानार्थानि मन्वादिवाक्यानि, व्याकरणाभिधानकाण्डस्मृतिवत् । उक्तम् अस्माभिर् यो नातिप्रसिद्धो ऽर्थस् तं चेल् लक्षयन्ति किम् उपालम्भम् अर्हन्ति । अस्ति चात्र किंचित् प्रयोजनम् अन्यद् अपि । आचमनक्रमम् उच्यमानम् उपसंव्यानादिकम् आचमनाङ्गं यथा विज्ञायते । यद्य् अप्य् उपवीतधारणं व्रतार्थतया पुरुषार्थतया वा सर्वदा प्राप्तं तथापि तेन विनाचमनं कृतम् अप्य्[^२२१] अपरिपूर्णम्[^२२२] एव स्यात्[^२२३] । असत्य् अस्मिन् वचने व्रते वैगुण्यं पुरुषदोषश् च स्यात् । अथ पुनर् अन्तरेणोपवीतम् आचमनं कृतम् अप्य् अकृतसमम्, दोषश् च स्याद् अप्य् अशुचिना कृतम् अपां भक्षणम् इति । 


[^२२३]:
     G 1st ed.: eva (na) syāt; G 2nd ed.: eva na syāt 


[^२२२]:
     M G: paripūrṇam


[^२२१]:
     M G 1st ed. omit: kṛtam apy

- कथं पुनः केवलस्योपवीतस्यैवाचमनाङ्गता यावतान्यद् अप्य् अत्र निर्दिष्टं प्राचीनावीति च । उच्यते । प्राचीनावीतं स्वशब्देनैव पित्र्ये कर्मणि विहितम्, तत्रार्थवत्तायाम् उपयातायां नाकृतार्थेनोपवीतेन विकल्पितुम् अर्हति । निवीतम् अप्य् अभिचारे ऽर्थवत् । यद्य् अप्य् अत्र निवीतस्य विनियोगो नास्ति, तथापि स्मृतीनां चैकार्थ्याद् अन्यत्र यो विनियोगस् तेनेहाप्य् अर्थवत्ता भवत्य् एव । पाणिग्रहणं बाहूपलक्षणार्थम् उद्धृतबाहुर् यतो लोक उपवीतीत्य् उच्यते । सार्वकालिकं चोपवीतं वक्ष्यामः । न च केवलपाणाव् उद्धृत उपवीती । **सव्ये** उद्धृते **प्राचीनावीती** । समासपदान् नामधेयम् । असमासस् तु वृत्तानुरोधितया । **कण्ठसज्जने** । कण्ठे सज्जनं सङ्गः[^२२४] स्थापनम् । यदा वस्त्रस्य सूत्रस्य वान्यतरो ऽपि बाहुर् उद्ध्रियते तदा **निवीती** भवति ॥ २.६३ ॥


[^२२४]:
     G 1st ed.: saṅga