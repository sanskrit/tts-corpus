+++
title = "060 त्रिर् आचामेद्"

+++


अन्यतमेन तीर्थेन **त्रिर् अप** उदकम् **आचामेद्** आस्येन जठरं प्रवेशयेत् । **तत** उदकभक्षणान्तरं **द्विर्** अभ्यासेन **मुखम्** ओष्ठद्वयं **परिमृज्यात्** । ओष्ठश्लिष्टानाम् उदकावयवानां सोदकेन हस्तेनापनयनं **प्रमार्जनम्** अत्र । कुतः पुनर् हस्तेनेति । समाचारात् तीर्थाधिकाराद् वा । तीर्थेनैवाद्भिर् इति चोत्तरत्र श्रुतम् अत्राप्य् अपकृष्यते । दृष्टर्थत्वाच् च प्रमार्जनस्य मुखशब्द एकदेशे यथोक्ते वर्तते । **खानि** छिद्राणि चोपस्पृशेद् **अद्भिर्** हस्तगृहीताभिः स्पर्शनम् एवोपस्पर्शनम् । मुखस्य च प्रकृतत्वान् मुख्यानाम् एव खानाम् एष स्पर्शनविधिः । गौतमश् चाह- "खानि चोपस्पृशेच् छीर्षण्यानि" (ग्ध् १.३६) । **आत्मानम्** इति हृदयं नाभिं वा निर्दिशति । उपनिषत्सु हि "अन्तर्हृदयम् आत्मानं पश्येत्" इति कथ्यते । अतो हृदयस्यायं स्पर्शः क्षेत्रज्ञस्यात्मनो विभोः । अमूर्तस्य न स्पर्शसंभवः । "नाभिम् आलभेत" (आश्श् १.१३.१) इति क्वचित् स्मर्यते, तेन नाभिं मन्यामहे । **शिरः** प्रसिद्धम् । स्मृतीनां चैकार्थ्यात् "आ मणिबन्धात् पाणी प्रक्षाल्य" (ग्ध् १.३६) इत्य् एवमादि लभ्यते । तथा अशब्दकरणं वाङ्नियमः पादाभ्युक्षणम् । महाभारते प्रक्षालनम् अपि पादयोर् दर्शितम् ॥ २.६० ॥