+++
title = "244 आ समाप्तेः"

+++


नैष्ठिकब्रह्मचर्यस्य फलविधिर् अयम् । शरीरस्य समाप्तिर् जीवितत्यागः । **आ** ततः कालाद् यो **गुरुं शुश्रूषते** परिचरति । **स गच्छति विप्रो** **ब्रह्मणः सद्म** सदनं स्थानं **शाश्वतम्,** न पुनः संसारं प्रतिपद्यत इति यावत् । **अञ्जसा** अक्लिष्टेन मार्गेण । न गत्यन्तरेण तिर्यक्त्वेन मनुष्यादिजन्मना व्यवधीयते । **ब्रह्म**शब्देन चेतिहासदर्शने[^५८६] देवविशेषश्[^५८७] चतुर्वक्त्रः, तस्य **सद्म** स्थानविशेषः, दिवि विद्यते । वेदान्तवादिनां तु **ब्रह्म** परमात्मा, तस्य **सद्म** स्वरूपम् एव, तद्भावापत्तिः ॥ २.२४४ ॥


[^५८७]:
     M G 1st ed. omit: devaviśeṣaś; G 2nd ed: devaviśeṣaś ca


[^५८६]:
     M G 1st ed.: ceti sahādarśane