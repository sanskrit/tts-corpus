+++
title = "184 गुरोः कुले"

+++


सत्य् अप्य् एतद्गुणयोगे गुरुगृहे **न भिक्षेत** । पूर्वं कुलं वंशस् ततो गुरोर् ये पितृव्यादयस् तेभ्यो ऽपि न ग्रहीतव्यम् । **ज्ञातयो** ब्रह्मचारिणः पितृपक्षाः, तेषां कुले । **बन्धुषु** च मातृपक्षेषु मातुलादिषु । नैवम् अभिसंबन्धः कर्तव्यो गुरुज्ञात्यादिष्व् इति, यतो[^४५७] गुरोः कुल इति कुलशब्देनैव तेषां संगृहीतत्वात् । कुतस् तर्हि भिक्षेत । एतद्व्यतिरेकेणान्यगेहेभ्यः । **अलाभे** ऽसंभवे **ऽन्यगेहानां** सर्व एव यदि ग्रामो गुरुज्ञातिबन्धुभिर् व्याप्तो भवत्य् अन्ये नैव सन्त्य्[^४५८], सन्तो[^४५९] वान्नं न ददति । एतेष्व् अपि गृहेषु भिक्षितव्यम् । अन्याभावे प्रथमं बन्धुं भिक्षेत, तदभावे ज्ञातिं, तदभावे गुरुकुलम् ॥ २.१८४ ॥


[^४५९]:
     G 2nd ed.: nivasaṃto


[^४५८]:
     M G 1st ed. omit: santi


[^४५७]:
     J omits: yato