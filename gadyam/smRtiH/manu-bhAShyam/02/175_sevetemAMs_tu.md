+++
title = "175 सेवेतेमांस् तु"

+++


वक्ष्यमाणस्य यमनियमसमूहस्य पृथक्प्रकरणत्वेन श्लोको ऽयं गौरवख्यापनार्थः । एवं तु यत् पूर्वम् उक्तं तद् अवश्यकर्तव्यम् । इदं तु ततो गुरुतरम् अनुष्ठीयमानं महते फलाय । 

- **ब्रह्मचारि**ग्रहणं प्रकरणान्तरत्वेनातद्धर्माशङ्कयानुसंधानार्थम्- यदि ब्रह्मचारिधर्म एव आसीत् किं तर्हीदम् उच्यते प्रकरणान्तरम् इति । पूर्वेभ्य एतेषाम् अतिशयात् समानधर्मत्वाद् एतावता वैलक्षण्येन प्रकरणान्तरत्वव्यवहारः । परिशिष्टानि पदानि श्लोकपूरणार्थतयानूद्यन्ते । 

- **सेवेत** अनुतिष्ठेत । **इमान्** वक्ष्यमाणान् । बुद्धौ संनिहितत्वाद् इदमा निर्दिश्यन्ते । **गुरौ वसन्** गुरुसमीपे विद्याध्ययनार्थं वसन् इति नित्यसंनिधानम् आह[^४३०] । **संनियम्येन्द्रियग्रामं** प्रागुक्तेन मार्गेण । **तपोवृद्ध्यर्थम्** अध्ययनविध्यनुष्ठानजन्यात्मसंस्कारार्थम्[^४३१] ॥ २.१७५ ॥


[^४३१]:
     M G 1st ed.: adhyāyavidhy-


[^४३०]:
     M G 1st ed.: vasan | niyamān āha |

_तानीदानीं पूर्वेण प्रतिज्ञातान् नियमान्_[^४३२]_ आह ।_


[^४३२]:
     M G 1st ed.: pratijñātān pūrveṇa niyamān; G 2nd ed: niyamān pūrveṇa pratijñātān