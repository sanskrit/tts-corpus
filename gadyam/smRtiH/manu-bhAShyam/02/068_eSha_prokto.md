+++
title = "068 एष प्रोक्तो"

+++


एतावद् उपनयनप्रकरणम् । अत्र यद् उक्तं तत् सर्वम् उपनयनार्थम् । ननु केशान्तो ऽप्य् एवं प्राप्नोति । न, अनिर्वृत्ते उपनयने स्वकाले तस्य विधानात् । प्रकरणे ऽपि पठितस्य वाक्याद् अन्यार्थता भवति । तथा च केशान्तः समावृत्तस्यापि कैश्चिद् इष्यते । 

- उपनयने भव **औपनायनिकः** । उत्तरपदस्य दीर्घत्वम् पूर्ववत् । उत्पत्तिः, मातापित्रोः[^२३७] सकाशाज् जन्म । तां व्यनक्ति प्रकाशयति सगुणतां करोतीत्य् **उत्पत्तिव्यञ्जकः** । जातो ऽप्य् अजातसमो ऽनुपनीतो ऽधिकाराभावात् । अतो ऽयं विधिर् **उत्पत्तिव्यञ्जकः** । **पुण्य** इत्य् उक्तार्थः[^२३८] । उपनीतस्य येन कर्मणा योगः संबन्धो ऽधिकारः, यत् तेनोपनीतेन कर्तव्यम्, तद् इदानीं वक्षयाणं **निबोधत** ॥ २.६८ ॥


[^२३८]:
     M G: uktārtham


[^२३७]:
     M G: tanmātāpitroḥ