+++
title = "190 ब्राह्मणस्यैव कर्मैतद्"

+++


यद् एतद् एकान्नभोजनकर्मादिष्टम् एतद् ब्राह्मणस्यैव **मनीषिभिर्** विद्वद्भिर् वेदाद् उपलभ्य्**ओपदिष्टं** **क्षत्रियवैश्ययोस् तु नैतद्** इच्छन्ति । न कदाचित् तयोर् अभैक्ष्यभोजनम् ।

- ननु च श्राद्धभोजने ब्राह्मणानाम् एवाधिकारः । "ये तत्र भोजनीयाः स्युर् ये च वर्ज्या द्विजोत्तमाः । अर्हत्तमाय विप्राय" (म्ध् ३.१२४ [११४]) इति वचनाद् ब्राह्मणस्यैव प्रतिग्रहाधिकारः[^५०५] । तत्र कुतो ऽयं प्रतिषेधो राजन्यवैश्ययोर् इति । प्रतिप्रसवश् चायं नापूर्वविधिः । प्राप्तिसव्यपेक्षाश् च प्रतिषेधा भवन्ति ।


[^५०५]:
     M G 1st ed.: -dhikāraṃ

- उच्यते । भुक्तवतां ब्राह्मणानाम् एव शिष्टस्यान्नस्य प्रतिपत्तिर् आम्नाता- "ज्ञातिप्रायं प्रकल्पयेत्" (म्ध् ३.२६४ [२५४]) इति । न च तत्र जात्यपेक्षा, यस्य ज्ञातिः स तेन भोजयितव्यः । न च तत्र क्षत्रियादयः प्रतिग्रहीतृतया संबध्यन्ते, अपि तु ज्ञातयः । अतो ऽस्याः प्राप्तेः प्रतिषेधः ॥ २.१९० ॥