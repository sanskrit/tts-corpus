+++
title = "114 विद्या ब्राह्मणम्"

+++


अयम् अप्य् अर्थवाद एव । **विद्या** मूर्तिमती कंचिद् उपाध्यायम् आगत्य **आह** प्रोक्तवती । **शेवधिर्** निधिस् तव **अस्मि रक्ष माम्** । का पुनस् ते रक्षा । **असूयकाय** कुत्साकराय निन्दकाय **मां** **मादाः** । निन्दकं माध्यापय । **तथा** चैवम् अहं **वीर्यवत्तमा** अतिशयेन तव कार्यकारिणी[^३४४] भवामि । वीर्यं कार्यनिवृत्तौ सामर्थ्यातिशयः । "शेवधिष्टे ऽस्मि" इति कृतषत्वं पठितं तच्छान्दसप्रयोगानुकरणम् ॥ २.११४ ॥


[^३४४]:
     M G 1st ed,: kārakarī