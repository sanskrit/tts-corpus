+++
title = "224 धर्मार्थाव् उच्यते"

+++


यत् प्रशस्यं यद् आचर्यमाणं दृष्टादृष्टे नोपहन्ति यच् छ्रेयो लोक उच्यते, किं पुनस् तद् इति सुहृद् भूत्वान्वाचष्टे । नायं वेदमूलो ऽर्थः, नाचार्यादिशब्दवत् पदार्थकथनम् । किं तर्हि, श्रेयोऽर्थी सर्वः पुरुषः प्रवर्तते । तत्रेदम् उच्यते- इदं श्रेयः, एतदर्थं यत्नः कर्तव्यः । तत्र मतान्तराणि तावद् उपन्यस्यति । 

- केषांचित् मतं **धर्मार्थौ श्रेयः** । **धर्मः** शास्त्रविहितौ विधिप्रतिषेधौ । **अर्थो** गोभूमिहिरण्यादिः । एतद् एव **श्रेयः,** एतदधीनत्वात् पुरुषप्रीतेः ।

- अपरं मतं **कामार्थाव्** इति । **कामस्** तावन् मुख्य एव पुरुषार्थः । प्रीतिर् हि **श्रेयः**, **अर्थो** ऽपि तत्साधनत्वात् । एवं हि चार्वाकाः आहुः- "काम एवैकः पुरुषार्थस् तस्य साधनम् अर्थः धर्मो ऽपि यद्य् अस्ति" ।

- **धर्म** एव सर्वेभ्यः श्रेयान्, सर्वस्य तन्मूलत्वाच् च । उक्तं च "धर्माद् अर्थश् च कामश् च" (म्भ् १८.५.४९) इति । 

- **अर्थ**[^५५७] एवेति वणिजः प्रयोगजीविनः । 


[^५५७]:
     M G 1st ed.: arthata

- सिद्धान्तस् तु **त्रिवर्ग इति तु स्थितिः** । अतो धर्माविरोधिनाव् अर्थकामाव् अपि सेवितव्यौ, न तद्विरोधिनौ । तथा च गौतमः- "न पूर्वाह्णमध्यंदिनापराह्णान् अफलान् कुर्यात् यथाशक्ति धर्मार्थकामेभ्यः" इति (ग्ध् ९.४६) । त्र्यात्मको वर्गस् **त्रिवर्गः** । त्रिषु समुदितेष्व् अयं रूढः ॥ २.२२४ ॥