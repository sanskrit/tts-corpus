+++
title = "104 अपां समीपे"

+++


अयम् अपरः स्वाध्यायविधिः । प्रकरणान्तरे ऽश्रुतत्वात् पूर्वस्माद् ग्रहणार्थाद् भिद्यते । 

- बहिर् ग्रामान् निर्जनो देश **अरण्यम्** । तद् **गत्वा** प्राप्य **आपां समीपे** नदीवाप्यादिस्थाने । तदभावे कमण्डल्वादिभाजनस्थानाम् अपि । **नियतः** शुचिर् यत्नवान् वा । **समाहितः** परित्यक्तचित्तव्याक्षेपः । **सावित्रीम् अप्य् अधीयीत** । यदि बहुसूक्तानुवाकाध्यायादि कयाचित् कार्यातिपत्त्या न शक्यते । **नैत्यकं विधिम् आस्थितः** । नित्य एव नैत्यकः । नित्यो ऽयं विधिर् इत्य् एवं स्थितप्रज्ञः । ग्रहणार्थश् च स्वाध्यायाध्ययनविधिः प्रकृतिः, अयं विकारः संस्तदीयान् धर्मान् गृह्णाति । तेन "ब्रह्मणः प्रणवम्," "प्राक्कूलान्" (म्ध् १.७४, ७५) इत्यादिधर्मो भवति ।

- अन्ये तु विधिर् विधा प्रकार इत्य्कर्तव्यतेत्यादि चक्षते । नित्ये ब्रह्मचारिणावश्यकर्तव्ये स्वाध्यायाध्ययने[^३२५] विधेतिकर्तव्यता ताम् आश्रितः । अस्य तु विधेस् तदा नित्यत्वं "ब्रह्मसत्रं हि तत् स्मृतम्" (म्ध् २.१०६) इत्यादिवाक्येभ्यो ऽवसातव्यम् । 


[^३२५]:
     M G 1st ed.: -dhyayana

- आद्यम् एव व्याख्यानं युक्तरूपं दृश्यते । न हि विधिशब्दः प्रकारवचनतया प्रसिद्धः । यदि च नैत्यकशब्देन ब्रह्मचारिणो विधिर् उच्यते तदा "नैत्यके नास्त्य् अनध्यायः" (म्ध् २.१०६) इत्य् अत्रापि नैत्यकशब्देन तस्यैवाभिधानं स्यात् ततश् चानध्ययनिषेधस् तत्रैव[^३२६] प्रसज्येत ॥ १०४ ॥


[^३२६]:
     M G add: na