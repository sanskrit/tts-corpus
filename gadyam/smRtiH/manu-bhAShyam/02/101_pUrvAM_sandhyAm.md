+++
title = "101 पूर्वां सन्ध्याम्"

+++


संमुखे प्रातः **पूर्वा संध्या** । आदित्यास्तमये **पश्चिमा** । तां **तिष्ठेत् जपन् सावित्रीम्** । आसनाद् उत्थाय निवृत्तगतिर् एकत्र देशे स्यात् । सावित्री उक्तैव "तत् सवितुर् वरेण्यम्" इति । तस्या ह्य् अनुवादाः । ॐकारादिविधिः श्लोके संध्याजपार्थम् "एतद् अक्षरम् एतां च" इति (म्ध् २.७८) । **आर्कदर्शनाद्** इति । यावद् भगवान् आदित्यो दृष्टः । जपस्थानयोर् अयम् एव विनिर्देशः ।

- ननु किम्[^३०७] विधिना, अर्कोदय एव संध्या निवर्तते । तथा हि, न सर्वं तमः क्षीणं नापि परिपूर्णः प्रकाश एषा संध्या । उक्तं च- 


[^३०७]:
     G 1st ed. adds: atra

- दिवि प्रकाशो भुवि चान्धकारः कालः स सावित्र इति प्रदिष्टः ।

निरुक्ते ऽप्य् उक्तम्- "अधोभागः[^३०८] सावित्रः इति पशुसमाम्नाये विज्ञायते । कस्मात् सामान्याद् अधस्ताद् रामो ऽधस्तात् कृष्णः" इति (निर् १२.१३) । आदित्योदये च सर्वतस् तमो निवर्तते । उभयधर्मानिवृत्तौ च संध्या- रात्रिधर्मे ऽहर्धर्मे च । अत्यन्तसंयोगे चैषा द्वितीया **संध्याम्** इति । तेन यावत् संध्याकालं तिष्ठेद् इत्य् उक्तं भवति । ततः परं स्वातन्त्र्यं स्थितम् एव । 


[^३०८]:
     The editions of the Nirukta read: adhorāmaḥ.

- केचिद् आहुर् नैवेयम् अत्यन्तसंयोगे द्वितीया । किं तर्हि "कालश् चाकर्मकाणां कर्मसंज्ञो भवति" इति[^३०९] वार्तिककारस् तत्र "कर्मणि द्वितीया" (पाण् २.३.२) इत्य् एव द्वितीया । यत् तु "कालाध्वनोर् अत्यन्तसंयोगे" (पाण् २.३.५) इति तद् यत्र क्रियावाची शब्दो न प्रयुज्यते । क्रोशं कुटिला नदी, सर्वरात्रं कल्याणी । यत्र[^३१०] च सकर्मको धातुः- मासम् अधीयत इति[^३११] तस्य विषयः । इह पुनः संध्यां तिष्ठेद् इति तिष्ठतिर् अकर्मकः । अतो विधिनिर्देशः कृत्स्नसंध्याप्राप्त्यर्थं स्थानासनयोः कर्तुम्[^३१२] । आरम्भकालस् त्व् इह नोक्तः, संध्याशब्देनैव समर्पितत्वात् । य एव हि संध्याकालस्यारम्भः स एव तद्विधेः[^३१३] । न हि पूर्णमास्यादिकालवद् दीर्घः संध्याकालः, यदि विलम्बः स्याद् दुर्लक्षो ह्य् असाव् अतिसूक्ष्मत्वात् तुलान्तरयोर् इव नामोन्नासौ । अलक्ष्यपौर्वापर्यौ रात्रेर् विरामो ऽह्नश् च प्रारम्भः[^३१४] । अतिशीघ्रगतिर् भगवान् भास्करस् तस्य यथा निर्भुक्ते राशौ राश्यन्तरसंक्रमणं[^३१५] त्रुटिमात्रकालम् इच्छन्ति ज्यौतिषिकाः । एवं देवसारम्भावसानयोर् अप्य् उदयास्तमयौ । प्रागुदयाद् रात्रिर् उदिते ऽहः । अनेन च नास्ति संध्या, आदित्योदयेनैव रात्रिविरामात् । अत एवोदयास्तमयसमीपयोर् अनुष्ठानप्रवृत्तिः । स्पष्टे च सूर्ये नक्षत्रेषु च निवृत्तिर् यतो य इयन्तं कालम् उपास्ते तेनावश्यं मुख्ये काले विधिर् निर्वर्तितो भवति । अत एव च यावान् सावित्रः कालः सेह संध्याभिप्रेता न ज्योतिःशास्त्रगणिता । सा चोक्ता पुरस्तात् ।


[^३१५]:
     M G 1st ed. add: tu


[^३१४]:
     M G 1st ed. here read: -āparyāv adhinivāso 'hnaś ca


[^३१३]:
     M G add: śrotriyasyāpi


[^३१२]:
     M G: kartavyaḥ


[^३११]:
     M G 1st ed. add: satyaṃ


[^३१०]:
     M G 1st ed.: ubhayatra


[^३०९]:
     This is not an exact citation of Kātyāyana's _Vārttika _(on Pāṇ 1.4.51; in Patañjali, _Mahābhāṣya _I: 336) where it reads: kālabhāvādhvagantavyāḥ karmasaṃjñā hy akarmaṇām.

- यद्य् एवं येषाम् अयम् एवाग्निहोत्रकालस् तेषां संध्याविधेर् अभावः प्रसक्तः । 

- केयं परिनोदना । श्रौतेन स्मार्तस्य बाधो युक्त एव ।[^३१६] नैव चात्र विरोधः । तिष्ठतापि शक्यं होतुम् आसीनेन च । 


[^३१६]:
     M G add: gṛhyāgnihomena vikalpitam

- ननु च न केवले स्थानासने संध्ययोर् विहिते, किं तु त्रिकजपो ऽपि । तच् च सावित्रीं जपन् कथं होममन्त्रम् उच्चारयेत् । 

- अस्तु जपस्य बाधः । प्रधाने तावत् स्थानासने न विरुध्येते । "गुणलोपे च मुख्यस्य" (प्म्स् १०.२.६२) इत्य् अनेन न्यायेन जपस्याङ्गत्वाद् बाधो युक्तः । तयोश् च प्रधानत्वं साक्षाद् विधिसंबन्धात् तिष्ठेद् आसीतेति[^३१७] च । जपस्य तु गुणत्वम्, शत्रन्तत्वाज् जपतेर् लक्षणत्वावगमात् । अधिकारसंबन्धश् च स्थानासनयोर् एव, "न तिष्ठति तु यः पूर्वाम्" तथा "तिष्ठन् नैशम् एनो व्यपोहति" इति (म्ध् १.१०३, १०२ ) ।


[^३१७]:
     M G: āsīta veti

- यत् तु केनचिद् उक्तम्- तिष्ठतिर् अत्र गुणः, प्रधानं जपकर्म । ततो हि फलम् अश्रौष्मेति । तत्रोच्यते । नैवायं कामिनो ऽधिकारः । कुतः फलश्रवणम् । यत् तु प्रणवादिवाक्ये "वेदपुण्येन युज्यते" (म्ध् २.७८) इति फलानुवादभ्रमः, स तत्रैव निर्णीतः । तस्मात् स्थानासने प्रधाने ।

- अथ वा अग्निहोत्रिणः सकृत् सावित्रीं जपिष्यन्ति त्रिर् आवर्तयिष्यन्ति वा । न तावताग्निहोत्रस्य कालातिपत्तिः । अश्नन् सायं विनिर्मुक्त इति न तावता विहन्यते । अश्नशब्दः चिरकालवचनः । तावता च कृतः संध्यार्थो भवति । अर्कदर्शनपर्यन्तता ह्य् अङ्गम् एव । उदितहोमिनां कृतसंध्यानाम् एवाग्निहोत्रहोमः । 

- गौतमेन तु "सज्योतिष्या ज्योतिषो दर्शनात्" इति (ग्ध् २.११) सूत्रस्यार्थः । एतावान् कालः संध्योच्यते । न विध्यङ्गम् । तत्रैतावति काले नास्त्य् आवृत्तिः । यथा "पौर्णमास्यां यजेत" (श्ब् ११.१.३.६) इति न कालानुरोधेन कर्मण आवृत्तिः, तथा पूर्वां संध्यां सनक्षत्रां पश्चिमां सदिवाकराम् इति, तद् अपि काललक्षणम् एतावान् काल इह संध्याशब्देनोच्यते । तत्र सांध्यो विधिर् अनुष्ठेयः । तत्रेयति संध्याशब्दवाच्ये काले च मुहूर्तमात्रे यदि त्रिचतुरासु कालकलासु स्थानासनजपान् कुर्यात्, संपन्न एव विध्यर्थः । न ह्य् अत्र कृत्स्नकालव्याप्तिः श्रुता[^३१८] मनोर् इव । सर्वथाग्निहोत्रसंध्याविधी समानकालाव् अपि शक्याव् अनुष्ठातुम् ।


[^३१८]:
     M G: śrutau

- **सदा**शब्दो नित्यताम् आह । उभयसंध्याशेषः । **आसीत** आसनम् अनूर्ध्वतावस्थानम् उपविष्टो भवेत् । **ऋक्षं** नक्षत्रम् । **आ** तद्**विभावनात्** । **आर्कदर्शनाद्** इति य आकारः स इहानुषक्तव्यः । **सम्यक्**शब्दो दर्शनविभावनयोर् विशेषणम् । सम्यग् यदा परिपूर्णमण्डल आदित्यो भवति, नक्षत्राणि च भास्वन्ति स्वभासा युक्तानि नादित्यतेजोऽभिभूतानि ॥ २.१०१ ॥