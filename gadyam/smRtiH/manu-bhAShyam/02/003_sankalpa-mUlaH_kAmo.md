+++
title = "003 सङ्कल्प-मूलः कामो"

+++


ततश् च यद् उक्तं यागस्य कामेन विना न स्वरूपनिष्पत्तिर् इति, तद् अनेन विस्पष्टं कृत्वा कथयति । **संकल्पो** यागादीनां **मूलं** कामस्य च । यागादींश् चिकीर्षन्न् अवशयं संकल्पं करोति । संकल्पे च क्रियमाणे तत्कारणेन कामेन संनिधातव्यम् अनिष्टेनापि । यथा पाकार्थिनो ज्वलनं कुर्वतस् तत्समानकारणो धूमो ऽप्य् अनिष्टो जायते । तत्र न शक्यं यज्ञादयः करिष्यन्ते, कामश् च न भविष्यतीति । 

- अथ को ऽयं संकल्पो नाम यः सर्वक्रियामूलम् ।

- उच्यते । यच् चेतःसंदर्शनं नाम, यदनन्तरं प्रार्थनाध्यवसायौ क्रमेण भवतः । एते हि मानसा व्यापाराः सर्वक्रियाप्रवृत्तिषु मूलतां प्रतिपद्यन्ते । न हि भौतिका व्यापारास् तम् अन्तरेण संभवन्ति । तथा हि, प्रथमं पदार्थस्वरूपनिरूपणम्- "अयं पदार्थ इमाम् अर्थक्रियां साधयति" इति यज् ज्ञानं स इह **संकल्पो** ऽभिप्रेतः । अनन्तरं प्रार्थना भवति इच्छा । सैव **कामः** । "कथम् अहम् इदम् अनेन साधयामि" इति इच्छायां सत्याम् अध्यवस्यति "करोमि" इति निश्चिनोति[^१३] सो ऽध्यवसायः । ततः साधनोपादाने बाह्यव्यापारविषये प्रवर्तते । तथा हि, बुभुक्षित आदौ भुजिक्रियां पश्यति, तत इच्छति "भुञ्जीय" इति, ततो ऽध्यवस्यति "व्यापारान्तरेभ्यो विनिवृत्त्य भोजनं करोमि" इति, ततः कर्मकारणस्थानाधिकारिण आह "सज्जीकुरुत रसवतीम्, संचारयत" इति ।


[^१३]:
     G: niścinomīti

- नन्व् एवं सति न यज्ञादयः संकल्पमात्राद् भवन्ति, अपि तु संकल्पप्रार्थनाध्यवसायेभ्यः । तत्र किम् उच्यते "यज्ञाः संकल्पसंभवाः" इति । 

- संकल्पस्याद्यकारणत्वाद् अदोषः । अत एवोत्तरत्र "नाकामस्य क्रिया काचिद् दृश्यते" इति वक्ष्यति । 

- **व्रतानि** । मानसो ऽध्यवसायो व्रतम्- "इदं मया यावज्जीवं कर्तव्यम्" इति यद् विहितम् । यथा स्नातकव्रतानि । **यमधर्माः** प्रतिषेधरूपाः अहिंसादयः । कर्तव्येषु प्रवृत्तिः, निषिद्धेभ्यो निवृत्तिः, नान्तरेण संकल्पम् अस्ति ॥ २.३ ॥