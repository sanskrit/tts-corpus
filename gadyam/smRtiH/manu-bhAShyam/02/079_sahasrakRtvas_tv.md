+++
title = "079 सहस्रकृत्वस् त्व्"

+++


**बहिर्** इत्य् अनावृतो देश उच्यते । तेनैतद् उक्तं भवति । ग्रामनगराभ्यां बहिर् अरण्ये नदीपुलिनादौ । **सहस्र**वारान् **अभ्यस्य** आवर्त्य । ननु[^२६२] कृत्वसुचो ऽप्य् आवृत्तिः प्रतिपाद्यते, अभ्यस्येत्य् अनेनापि । तत्र पौनरुक्त्यम् । सामान्यविशेषभावाद् अदोषः । **अभ्यस्येत्य्** अनेन सामान्यतो ऽभ्यास उक्तस् तत्र विशेषापेक्षायां **सहस्रकृत्वेति** । न च कृत्वसुजन्ताद् एवोभयावगतिस् तस्य क्रियाविशेषापेक्षत्वात् । न हि देवदत्तः पञ्चकृत्वो ऽह्न इत्य् उक्ते, यावद् भुङ्क्त इति नोच्यते तावाद् वाक्यार्थः समाप्यते ।


[^२६२]:
     M G: na tu

- ननु चाभ्यस्येत्य् अनेनापि न काचिद् विशिष्टा क्रियोपात्ता । सत्यम् । जपः प्रकृतस् तम् अभ्यस्येति प्रतीयते । आवृत्तिः पौनःपुण्येन सेवा ।

- **महतो ऽप्य् एनसः** । महत् पापं च ब्रह्महत्यादि । ततो ऽपि मुच्यते, किं पुनर् उपपातकेभ्यः । **अपिः** संभावने, न समुच्चये । भेदोपादानेन समुच्चयावगमो यथा देवदत्तस्यात्र प्रभुत्वं यज्ञदत्तस्यापि । इह न तथा निर्देशः । 

- केभ्यः पुनर् उपपातकेभ्यो ऽयं मोक्ष उच्यते । गोवधादीन्य् उपपातकानि । तानि च प्रतिपापम् आम्नातप्रायश्चित्तानि सरहस्यानि । यानि वा संवेत्ति न कृतान्य् अनुक्तपरिहाराण्य् अवश्यंभावितया च ज्ञायते कृतानीति । तेषाम् अपि नित्यानि संध्योपासनादीन्य् अपनोदकानि । यदि चैतत् प्रायश्चित्तं स्यात् तदा तत्रैवावक्ष्यत्- "जपेद् वै नियताहारः त्रिर् वै वेदस्य संहिताम्" (म्ध् ११.७६) इतिवत्[^२६३] । प्रायश्चित्ते चास्मिन् प्रायश्चित्तप्रकणम् एवानर्थकं स्यात् । को हि दैवशप्तो[^२६४] जपमात्रसाध्यां निष्कृतिं हित्वा कृच्छ्रेषु शरीरप्राणहरेष्व् अध्यवस्येत् । उक्तं च । 


[^२६४]:
     M G: daivavaśaprāpto


[^२६३]:
     M: iti cet; G: iti ca

- अर्के[^२६५] चेन् मधु विन्देत किम् अर्थं पर्वतं व्रजेत् ।


[^२६५]:
     J: atke

- इष्टस्यार्थस्य संप्राप्तौ को विद्वान् यत्नम् आचरेत् ॥

तथा,

- पणलभ्यं हि न प्राज्ञः क्रीणाति दशभिः पणैः ॥ इति ।

न च प्रकृतेनैकवाक्यताबीजं किंचिद् विभज्यमानसापेक्षत्वाद्य् अस्ति येन तच्छेषतया ऽर्थवाद उच्यते । 

- अत्रोच्यते । विधिर् एवायम् । पापप्रमोचनार्थ एवायं प्रयोगः । यत् तूक्तं "विषमशिष्टैर् विकल्पो न सिध्यति" इति जपप्रायश्चित्त एवास्मिन् विकल्पार्थो भविष्यति । अघमर्षणादिभिः सर्वपापापनोदनम् उक्तम्, तेनास्य विकल्पः । अघमर्षणे हि त्र्यहम् उपवास उक्तः । इहाश्नन्न् एव मासिकेन प्रयोगेण शुध्यति । ततो न दूरविप्रकृष्टेन तपसा प्रमीयते, येन विषमशिष्टता स्यात् । 

- अथ वा पूर्वकृतस्यैनसः शुद्धिर् एषा ग्रहादौस्थित्यादिसूचिते दैवे दोषे । तस्मान् मोक्षः । अनिष्टम् एन उच्यते । तस्मान् मुच्यते । तत्फलेन न संबध्यत इत्य् अर्थः । 

- **त्वचेवहिः** । जीर्णया त्वचा मुक्तः सर्पो यथा भवति । निरवशेषेण पापनाश एतेन प्रतिपाद्यते । यत् तु दौश्चर्मादिसूचितं[^२६६] पूर्वकृतम् अशुभं तत्र स्मृत्यन्तरे प्रायश्चित्तम् आम्नातं बहु । तत् प्रायश्चित्तेष्व् एव निदर्शयिष्यामः । एतद् एवाभिप्रेत्योक्तम् । 


[^२६६]:
     M G 1st ed.: dauścayādi-

- जपतां जुह्वतां चैव विनिपातो न दृश्यते । (म्ध् ४.१४६) इति ॥ २.७९॥