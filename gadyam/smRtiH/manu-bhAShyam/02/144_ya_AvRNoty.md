+++
title = "144 य आवृणोत्य्"

+++


य **उभौ श्रवणौ ब्रह्मणा** वेदाध्यापनेन **आवृणोति स माता स पिता ज्ञेयः** । नेदम् अध्यापकस्य मतापितृशब्दवाच्यताविधानम् । आचार्यादिशब्दवत् प्रसिद्धार्थौ हि पितृमातृशब्दौ । जनकः पिता । जननी माता । उपचारेणाध्यापकस्तुत्यर्थं प्रयुज्येते । यथा गौर् वाहीक इति । लोके ह्य् अन्त्यन्तोपकारकौ मातापितरौ प्रथितौ, तौ हितं जनयतो भक्तादिना पुष्णीतः, स्वशरीरानपेक्षम् अपि पुत्रहिते प्रवर्तेते । अतो महोपकारकत्वात् ताभ्याम् उपाध्यायः स्तूयते । यो विद्यायां उपकरोति स सर्वोपकारकेभ्यः श्रेयान् । **अवितथं** क्रियाविशेषणम् एतत् । अवितथेन सत्येन ब्रह्मणानक्षरविस्वरवर्णितेन तन् **न द्रुह्येत**[^३९७] । अपकारो द्रोहस् तद् उपरि अवज्ञानं च । **कदाचन** निष्पन्नग्रन्थग्रहणे[^३९८] तदुत्तरकालम् अपि **न** **द्रुह्येत** । तथा च निरुक्तकारः- 


[^३९८]:
     M G 1st ed.: niṣpannam api granthagrahaṇe; G 2nd ed.: niṣpannaṃ granthagrahaṇe


[^३९७]:
     M G 1st ed. J: duṣyeta

- अध्यापिता ये गुरून् नाद्रियन्ते विप्रा वाचा मनसा कर्मणा वा । 

नाद्रियन्ते अवज्ञां कुर्वन्ति । 

- यथैव ते 

शिष्या ।

- न गुरोर् भोजनीयाः 

न भोगाय कल्पन्ते ।

- तथैव तान् न भुनक्ति श्रुतं तत् । (निर् २.४)

पाठान्तरम् "आतृणत्ति" इति । अर्थात् कर्णौ[^३९९] भिनत्ति विध्यतीत्य् उपमयाध्यापनम् एवोच्यते । 


[^३९९]:
     M G 1st ed.: arthakarṇau

- अविद्धकर्णः किल स स्मृतो नरः श्रुतं न यस्य श्रुतिगोचरं गतम् । इति । सर्वाध्यापकानाम् आचार्योपाध्यायगुरूणाम् अयं कृतविध्यस्यापि द्रोहप्रतिषेधः ॥ २.१४४ ॥