+++
title = "167 आ हैव"

+++


अयम् अपरो वाजसनेयकस्वाध्यायविधिर् ब्राह्मणे ऽर्थवादानुवादः । **आ नखाग्रेभ्य एवे**ति संबन्धः । **ह**शब्द ऐतिह्यसूचकः । **परम**शब्दात् तपसः प्रकर्षे प्रतिपन्ने नखाग्रग्रहणं प्रकृष्टस्यापि प्रकर्षम् आह । नखाग्राणि निर्जीवानि तान्य् अपि तपसानेन व्याप्यन्ते । तपो हि कृच्छ्रादिकं नखाग्राणाम् अव्यापकत्वान् न निःशेषफलप्रदम् । इदं तु तान्य् अपि व्याप्नोतीति प्रशंसा । **तप्यते तप** इति । "तपस् तपः कर्मकस्यैव" (पाण् ३.१.८८) इति यगामनेपदे । **यः स्रग्व्य् अपि** । स्रग् अस्यास्तीति **स्रग्वी,** कृतकुसुमदामा पुरुष उच्यते । अनेन च ब्रह्मचारिनियमत्यागं दर्शयति । परित्यज्यापि ब्रह्मचारिधर्मान् यदि **शक्तितो** यावच् छक्नोति स्वल्पम् **अप्य् अन्वहं** प्रत्यहं वेदम् **अधीते** सो ऽपि प्रकृष्टेन पुरुषार्थेन युज्यते । स्तुतिर् इयं न पुनर् नियमत्यागे ऽध्ययनम् उच्यते ॥ २.१६७ ॥