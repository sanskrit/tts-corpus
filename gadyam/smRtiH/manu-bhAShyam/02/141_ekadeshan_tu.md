+++
title = "141 एकदेशन् तु"

+++


**वेदस्यैकदेशो**[^३९५] मन्त्रः ब्राह्मणं वा । वेदवर्जितानि वा केवलान्य् **अङ्गान्य्** एव **यो ऽध्यापयति** तथा सर्वम् अपि वेदम् । **वृत्थ्यर्थं** जीविकार्थम्, नाचार्यकरणविधिवशेन, **स उपाध्यायो** नाचार्यः । अन्येनोपनीतं यः कृत्स्नम् अपि वेदम् अध्यापयति नासाव् आचार्यः । उपनीयापि यः कृत्स्नं वेदं नाध्यापयति सो ऽपि नाचार्यः । 


[^३९५]:
     G J: vaidasyaika-

- यद्य् एवम् एकदेशग्रहणम् उपाध्यायलक्षणे कृतम् आचार्यलक्षणे उपनयनग्रहणम्, यस् तर्ह्य् अनुपनेता कृत्स्नवेदाध्यापकश् च, तस्य किं लक्षणम् । नासाव् आचार्यो नाप्य् उपाध्यायः । न चापि नामान्तरं तस्य श्रुतम् । 

- उच्यते । "अल्पं वा बहु वा यस्य श्रुतस्य" (म्ध् २.१४९) इत्य् अनेन गुरुर् असाव् आचार्यान् न्यून उपाध्यायाद् अप्य् अधिकः । **अपि पुनः** शब्दौ पादपूरणार्थौ ॥ २.१४१ ॥