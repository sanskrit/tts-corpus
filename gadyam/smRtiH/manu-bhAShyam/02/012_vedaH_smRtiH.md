+++
title = "012 वेदः स्मृतिः"

+++


नात्र कश्चिद् विशेषः । वेदनिन्दाप्रतिषेधेन स्मृतिसदाचारात्मतुष्टीनाम् अपि निन्दकस्य बहिष्कारो ऽनेन विहितः । तेषाम् अपि वेदमूलधर्माभिधानम् । अतः स्मृत्यादिनिन्दको वेदनिन्दक एव ।

- ननु श्लोकद्वयेन नार्थः । एवं वक्तव्यम्- 

- श्रुत्यादीन् आत्मतुष्ट्यन्तान् हेतुशास्त्राश्रयाद् द्विजः ।

- यो निन्देत् स बहिष्कार्यः साधुभिर् नास्तिकत्वतः ॥

- उच्यते । नाचार्या ग्रन्थगौरवं मन्यन्ते । बुद्धिगौरवं यत्नेन परिहरन्ति । तस्मिन् हि सति असम्यगवबोधो धर्मस्य । स च पुरुषार्थं विहन्ति । भेदनिर्देशे ऽपि हि चोदयेयुः- वेदग्रहणम् एव कर्तव्यम्, सर्वस्य धर्मस्य वैदिकत्वात् । तस्माद् विस्पष्टार्थं भेदेनोभयनिर्देशः, संक्षिप्तरुचीनां पूर्वश्लोकः, अन्येषां श्लोकद्वयम् । 

- **स्वस्य च प्रियम् आत्मनः** इत्य् अनेन प्राग् उक्ता आत्मतुष्टिर् एवोक्ता । स्वग्रहणं वृत्तपूरणार्थम् । एतत् **साक्षाद् धर्मस्य लक्षणम्** निमित्तं ज्ञापकम्, न पुनः प्रत्यक्षम् । यथा नैरुक्तम् "साक्षात्कृतधर्माणः" इति (निर् १.२०) । विधाशब्दः प्रकारवचनः । एकम् एव धर्मे प्रमाणं वेदाख्यम् । तस्य त्व् एते भेदाः स्मृत्यादयः ।

- अन्ये तूपसंहारार्थम् इमं श्लोकं व्याचक्षते, समाप्तं धर्मलक्षणप्रकरणम् इति । पुनःपाठः समाप्तिं सूचयति, यथा द्विरभ्यासो वेदाङ्गेषु "संस्थाजपेनोपतिष्ठन्त उपतिष्ठन्त" इति (आश्श् १.१३.१०) । तथा च पिण्डीकृत इव प्रागुक्तो ऽर्थो हृदि वर्तते । यथा नैयायिकाः "अनित्यः शब्दः"(न्सू-व् १.१.३३) इति प्रतिज्ञाय, साधनोपन्यासं कृत्वा, निगमयन्ति- "तस्माद् अनित्यः शब्दः" इति । प्रायेण चैषा ग्रन्थाकाराणां रीतिः । तथा महाभाष्यकारो ऽपि क्वचित् सूत्रं वार्तिकं वा पठित्वा व्याख्याय पुनः पठति ॥ २.१२ ॥