+++
title = "014 श्रुतिद्वैधन् तु"

+++


प्राग् उक्तो व्याघातः परिह्रियते । **यत्र श्रुत्योर् द्वैधम्**, विरुद्धाभिधानम्, यं धर्मो ऽयम् इति काचिच् छ्रुतिर् आह, तम् एवाधर्मम् इत्य् अन्या । **तत्र उभाव् अपि तौ धर्माव्** अनुष्ठेयौ विकल्पेन । 

- तुल्यबले हि ते श्रुती । तत्रेयं प्रमाणम् इयं नेत्य् अशक्यो विवेकः । अत "एकार्थतुल्यबलविरोधे विकल्पः" (च्ड़्। ग्ध् १.४) इत्य् **उभाव् अपि तौ धर्माव्** इत्य् उक्तम् । तत्र समुच्चयः प्राप्नोति । एवम् उभौ धर्मौ भवतः । अन्यथा एकः स्यात् । 

- नेति ब्रूमः । पर्यायेणापि प्रयोगे नोभयशब्दस्य प्रवृत्तिविरोधः । न ह्य् अयं सापेक्ष्यद्वयविषय एव । न्याय्यश् च विकल्पः । यथाग्निहोत्राख्यम् एकं कर्म, तस्य कालत्रयम् उपदिष्टं । तत्र कर्म प्रधानम्, कालो गुणः । न चैकस्मिन् प्रयोगे कालत्रयसंभवः । न च कालानुरोधेन प्रोयोगावृत्तिर् युक्ता । नाङ्गानुरोधेन प्रधानम् आवर्तनीयम् । तस्मान् न्याय्यो ऽयम्, "तुल्यबलविरोधे विकल्पः" (ग्ध् १.४) इति वचनात्[^८८] ।


[^८८]:
     M G: na vacanāt

- **उभाव् अपि हि तौ धर्मौ**- ननु च को भेदस् **तत्र धर्माव्** इत्य् अस्माद् एतस्य ।

- न कश्चित् । पूर्वेण स्वमतम् उपन्यस्तम् उत्तरेणान्यैर् अपि मनीषिभिर् एतद् एवोक्तम् इति स्वमतम् आचार्यान्तरमतसंवादेन द्रढयति ॥ २.१४ ॥