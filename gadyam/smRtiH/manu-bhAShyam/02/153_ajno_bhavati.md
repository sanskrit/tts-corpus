+++
title = "153 अज्ञो भवति"

+++


यस्मान्[^४०४] न च वयसा स्वल्पेन **बालो भवति** किं तर्ह्य् **अज्ञो** मूखो वृद्धो ऽपि यः । **मन्त्रद** उपलक्षणम् । मन्त्रान् वेदान् यो ददात्य् अध्यापयति विवृणोति च स **पिता भवति** । **वै**शब्द आगमान्तरसूचकः । देवानाम् अप्य् एष आगमः पुराण एव । तथा चैतिह्यसूचकः परोपदेश **आहुर्** इति । **अज्ञं** मूर्खं **बालम् इत्य् आहुर्** अस्मत्पूर्वे ऽपि । **पितेति मन्त्रदम्** । इतिकरणं स्वरूपपरताम् बोधयति । यतः परतः श्रूयते । बाल इत्य् एतेन शब्देनाज्ञमात्रः । अतश् च बालशब्दाद् द्वितीयाया अभावः । छान्दोग्ये शैशवं ब्राह्मणम् एतद् वस्तुतः स्मृतिकारेण वर्णितम् ॥ २.१५३ ॥


[^४०४]:
     G 1st ed. omits: yasmān