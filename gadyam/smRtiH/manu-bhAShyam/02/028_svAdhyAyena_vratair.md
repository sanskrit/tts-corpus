+++
title = "028 स्वाध्यायेन व्रतैर्"

+++


अध्ययनक्रिया **स्वाध्याय**शब्देनात्राभिप्रेता । तस्या एष विषयनिर्देशस् **त्रैविद्येनेति** । व्यवधाने ऽप्य् अर्थलक्षणः संबन्धो "यस्य येनार्थसंबन्धः" इति न्यायेन । अत एव सामानाधिकरण्ये ऽपि श्रुतेर्[^१३५] विषयविषयिभावो विभक्तिविपरिणामेन, त्रयाणां वेदानाम् अध्ययनेनेत्य् अर्थः । त्रय एव वेदाः त्रैविद्यं । चातुर्वर्ण्यादिवद् रूपसिद्धिः । अथ वा **स्वाध्यायेन** इति वेदाध्ययनम्, **त्रैविद्येन** इति तदर्थावबोधः । **व्रतैः** सावित्रादिभिर् ब्रह्मचारिकर्तृकैः[^१३६] । **होमैर्** व्रतादेशनकाले ये क्रियन्ते । यदि वा सायंप्रतः समिद्भिर् अगीन्धनं ब्रह्मचारिणो होमशब्देनाग्न्याधारसंबन्धसामान्याद् उच्यते । अथ किं समिदाधानं न होमो येनैवम् उच्यते संबन्धसामान्याद् इति । न भवतीति ब्रुवन्ति अदनीयद्रव्यसाध्यत्वाद् यागहोमयोः । कथं तर्हि,


[^१३६]:
     M G: brahmacārī-


[^१३५]:
     M G: śrute

- सायं प्रातश् च जुहुयात् ताभिर् अग्निम् अतन्द्रितः । (म्ध् २.१८६)

इत्य् उक्तम् । लक्षणया समिदाधानं होमशब्देनोच्यते । यथैव हूयमानं द्रव्यम् अग्नौ प्रक्षिप्यते एवं समिन्धनार्थाः समिधो ऽपि । अत एतेन सामान्येन समिन्दनम् एव होम इत्य् उच्यते । उत्पत्तिवाक्ये हि "समिधम् आदध्यात्" इति श्रुतम् । "जुहुयात् ताभिर् अग्निम्" इत्य् अग्निम् इत्य् अनुवादो ऽयम् अन्यार्थ इति परस्ताद् वक्ष्यामः । न चानुवादे लक्षणादोषः ।

- इदं तु युक्तं यन् मेध्यमात्रद्रव्यसाध्यौ यागहोमौ । तथा च सति बह्व्यश् चोदना यथार्था भवन्ति । यथा "सूक्तवाकेन प्रस्तरं प्रहरति" (आप्श् ३.६.६) इति । तत्र हि प्रस्तरं द्रव्यम् आहुर् हरतिं च यजतिं । अथ वचनाद् असौ तादृश एव यागः । दर्भाश् चाप्य् अदनीयाः केषांचित् । कथं शाकलहोमे । तत्रापि हि "शकलान्य् अभ्यादधाति" इत्य् उत्पत्तिर् इति चेद् ग्रहयज्ञे का गतिः । ग्रहेभ्य एकैकस्यै समिधो जुहुयाद् अर्कादीनाम् । अतो यत्र जुहुयाद् इति देवतासंबन्धश् च काष्ठादेर् अपि श्रुत उत्पत्तिवाक्ये सो ऽपि होम एव ।

- **इज्यया** देवर्षितर्पणेन । एष तावद् उपनीतस्य ब्रह्मचर्ये किर्याकलापः । 

- इदानीं गृहस्थधर्माः । **सुतैर्** अपत्योत्पत्तिविधिना । **महायज्ञैः** पञ्चभिर् ब्रह्मयज्ञादिभिः । **यज्ञैः** श्रौतैर् ज्योतिष्टोमादिभिः ।

- ननु यद्य् एषां कर्मणां किंचित् प्रयोजनं स्यात् तदा तदधिकारयोग्यतोत्पत्त्यर्था बाह्याः संस्कारा अर्थवन्तः स्युः । अत आह- **ब्राह्मीयं क्रियते तनुः** । ब्रह्म परमात्मा कारणपुरुषः, तस्येयं संबन्धिनी तनुः शरीरम्, एतैः श्रौतस्मार्तैः सर्वैः कर्मभिः क्रियते । ब्रह्मसंबन्धिता च तद्भावापत्तिलक्षणा । स हि परः पुरुषार्थः । संबन्धान्तराणि सर्वस्य कस्यचित् कारणत्वेन सिद्धत्वान् नाभिलषितव्यानि । ततो मोक्षप्राप्तिर् उक्ता भवति । **ब्राह्मी**त्य् अनेन **तनु**शब्देन च तदधिष्ठाता पुरुषो लक्ष्यते । तस्य ह्य् एते शरीरद्वारकाः संस्काराः । तस्यैव च मोक्षप्राप्तिः, शरीरस्य पञ्चतापत्तेः ।

- अन्ये त्व् आहुर् ब्रह्मत्त्वप्राप्तौ योग्या क्रियते । न हि कर्मभिर् एव केवलैर् ब्रह्मत्वप्राप्तिः, प्रज्ञानकर्मसमुच्चयात् किल मोक्षः । एतैस् तु संस्कृत आत्मोपासनास्व् अधिक्रियते । तथा च श्रुतिः- "य एतद् अक्षरं गार्ग्य् अविदित्वा यजते जुहोति तपस् तप्यते अधीते ददात्य् अन्तवद् एवास्य तद् भवति" (बाउ ३.८.१०) इति ।

- ननु च नैतेषां कर्मणां ब्रह्मप्राप्तिः फलं श्रुतम् । तथा हि नित्यानि तावद् अश्रुतफलान्य् एव । कल्पनायां च पौरुषेयत्वम् । यावज्जीवादिपदैश् च नित्यताया अवगमितत्वाद् विश्वजिन्न्यायो ऽपि नास्ति । अथास्माद् एव वचनाद् एतत्पलत्वम् इति यद् उच्येत, मोक्षार्थिनः तदाधिकारः स्यात् तथा च नित्यत्वहानिस् ततश् च श्रुतिविरोधः । निष्फलं न काश्चिद् अनुतिष्ठति तत्रानर्थक्यम् इति चेत् कामम् अनानुष्ठानम्[^१३७] ।


[^१३७]:
     M G 1st ed.: kāmanānuṣṭhānāt; G 2nd ed.: kāmamanuṣṭhānāt

- प्रमाणस्य प्रमेयावगतिर् अर्थः । सा चेत् कृता जातम् अर्थवत्त्वम् । अस्ति चात्र कर्तव्यतावगतिः । सत्यां च तस्याम् अकरणे शास्त्रार्थातिक्रमस् ततश् च प्रत्यवायः । ईदृश एवर्थे लिङादीनां वृद्धव्यवहारे व्युत्पत्तिः । यो हि भृत्यादिः कर्तव्यं न करोति कस्यचिद् आज्ञातुः स वेतनार्थी वेतनं न लभते, यदि वा प्रयवायेन योज्यते । तत्र फलस्याश्रुतत्वान् न फलानुत्पत्तिः प्रत्यवायः, अपि तु दुःखेन योजनं नित्येषु । एवं सर्वपुरुषाधिकारो नित्यः समर्थितो भवति । तस्मान् न नित्यानां किंचित् फलम् । काम्यानां त्व् अन्यद् एव फलम्, न मोक्षः, श्रुतत्वात् । तत्र कथम् एतत् सर्वकर्मानुष्ठानसाध्यः परः पुरुषार्थ इति ।

- अत एव कैश्चिद् अर्थवादो ऽयम् इति व्याख्यायते । संस्कारविधिः स्तुत्यर्थः । अत्र च **ब्राह्मीयम्** इति यत्किंचिद् आलम्बनम् आश्रित्य गुणवादेन नीयते । ब्रह्म वेदस् तदुच्चारणार्था तत्कर्माधिकारिणी च । यत् तर्हि गौतमेनोक्तम्- "चत्वारिंशत् संस्काराः" (ग्ध् ८.८) इति, तत् कथम् । तत्र हि सोमसंस्थापि संस्कारत्वेनोक्ता । न च प्रधानकर्मणां संस्कारत्वोपपत्तिः । नाप्य् एतद् अर्थवादतया शक्यं व्याख्यातुम् अविशेषत्वात् । 

- तत्राप्य् आत्मगुणशेषसंस्कारत्वाध्यारोपेण स्तुतिः । एवम् इहापि संस्कारैः संस्कारान् समानीकृत्य तुल्यफलताध्यारोपेण संस्काराणाम् अवश्यकर्तव्यताम् आचष्टे । तथा च संस्कारप्रकरणान् नोत्कृष्यते । स्तुतिः क्रियते इति च वर्तमानापदेशः । न विधिविभक्तिः । तत्र कुतो ब्रह्मप्राप्तेः फलत्वावगमः । न चात्र कर्माणि विधीयन्ते, येनाधिकाराकाङ्क्ष्यायां सत्य् अपि वर्तमाननिर्देशे रात्रिसत्रे प्रतिष्ठावत् फलनिर्देशः स्यात् । तस्मात् संस्कारस्तुत्यर्थम् एव सर्वम् एतद् उच्यते । 

- ये ऽपि विभागेन वर्णयन्ति नित्यानां ब्रह्मप्राप्तिफलं काम्यानां तु यथाश्रुतम् एव तद् अप्य् अप्रमाणम्, सर्वस्यास्यार्थवादत्वात् । अन्तरेण च फलं नित्येष्व् अनुष्ठानसिद्धेः प्रतिपादितत्वात् । तद् उक्तम् "कामात्मता न प्रशस्ता" इति (म्ध् २.२) ॥ २.२८ ॥