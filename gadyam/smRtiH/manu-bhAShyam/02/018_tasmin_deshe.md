+++
title = "018 तस्मिन् देशे"

+++


अथास्मिन् देशे य आचारस् तस्य प्रामाण्ये किं विद्वत्ता शिष्टता चोपाधिर् अङ्गीक्रियते । अथाविदुषाम् अशिष्टानां च देशोपाधिर् एव प्रमाणम् । किं चातः । यदि नापेक्ष्यते, यत् तद् उक्तम् "आचारश् चैव साधूनाम्"(म्ध् २.६) इति विशेषणद्वयम् अनर्थकम् । न त्व् असाध्वाचारस्य धर्ममूलतोपपद्यते, वेदसंयोगासंभवात् । अथापेक्ष्यते, देशविशेषसंबन्धानुपकारः । न हि देशान्तरे ऽपि शिष्टसमाचारस्याप्रामाण्यं शक्यते वक्तुम् । 

- उच्यते । प्रायिकम् एतद् अभिधानम् । प्रायोवृत्त्यासमिन् देशे शिष्टानां संभव इत्य् उक्तम्- **तस्मिन् देशे य आचारः स सदाचार** इति ।

- अन्ये तु, देशान्तरे मातुलदुहितुः परिणयनाद् देशाचारनिषेधार्थम् इदम् इत्य् आहुः ।

- तद् अयुक्तम् । अविशेषेणैवोक्तम्-

- तद् देशकुलजातीनाम् अविरुद्धं प्रकल्पयेत् । (म्ध् ८.४६)

स च विरुद्धः "ऊर्ध्वं सप्तमात् पितृबन्धुभ्यः । । । मातृबन्धुभ्यश् च पञ्चमात्" (ग्ध् ४.३, ५) इत्य् एतेन । अस्मिन्न् अपि देशे ऽनुपनीतेन सह भोजनादिर् आचारो नैव धर्मत्वेनेष्यते । न च स्मृतिविरुद्धस्याचारस्य प्रामाण्यसंभवः, श्रुतिविप्रकर्षात् । आचारात् स्मृतिर् अनुमातव्या, स्मृतेः श्रुतिः । स्मृतिस् त्व् अव्यवहिताम् एव श्रुतिम् अनुमापयति । किं च कारणग्रहाच् चैवमादेर् आचारस्य । रूपवतीं मातुलकन्यां कामयमाना राजभयाद् ऊढवन्तः, कन्यागमनं[^१००] दण्डो मा भूद् इति । 


[^१००]:
     DK (5: 117) suggests: kanyāgamane

- अन्ये त्व् अविद्वांसः "येनास्य पितरो याताः" (म्ध् ४.१७८) इत्य् अस्य यथाश्रुतम् अर्थं गृहीत्वा धर्मो ऽयम् इति प्रतिपन्नाः । अपि च[^१०१] "एतास् तिस्रस् तु भार्यार्थे नोपयच्छेत" (म्ध् ११.१७३) इति प्रायश्चित्तं श्रुतम् अपि, भ्रान्तिहेतुः "आभ्यस् तिसृभ्यो ऽन्या न प्रतिषिद्धा" इति । यथा चास्य नायम् अर्थस् तथा वक्ष्यामः ।


[^१०१]:
     DK (5: 117) suggests: yathā ca

- न च दृष्टकारणयोः स्मृत्याचारयोः प्रामाण्यम् । उक्तं भट्टपादैः- 

- विरुद्धा च विगीता च दृष्टार्था दृष्टकारणा ।

- स्मृतिर् न श्रुतिमूला स्याद् या चैषा संभवश्रुतिः ॥[^१०२]

तस्मात् "एतान् द्विजातयो देशान् संश्रयेरन्" (म्ध् २.२४) इत्य् एतद्विधिशेषा देशप्रशंसार्थवादा एते । 

- परंपरैव **पारंपर्यम्** । अन्यस्माद् अन्यम् उपसंक्रामति, तस्माद् अन्यम्, ततो ऽप्य् अन्यम् इत्य् एवंरूपः प्रवाहः परंपरा । **क्रमः** तदविच्छेदः, तत **आगतः** संप्राप्तः । संकीर्णयोनयः **अन्तरालाः** । तत्सहितानां **वर्णानाम्** ॥ २.१८ ॥