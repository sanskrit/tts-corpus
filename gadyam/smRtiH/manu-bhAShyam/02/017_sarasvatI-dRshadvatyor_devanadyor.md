+++
title = "017 सरस्वती-दृशद्वत्योर् देवनद्योर्"

+++


उक्तानि धर्मे प्रमाणानि । विरोधे च विकल्पो ऽभिहितः । अधिकारिणश् च सामान्येनोक्ताः । इदानीं येषु योग्यतया धर्मो ऽनुष्टेयताम् आपद्यते ते देशा वर्ण्यन्ते । **सरस्वती** नाम नदी । अपरा **दृषद्वती** । तयोर् **नद्योर्** **यद् अन्तरं** मध्यं **तं देशं ब्रह्मावर्त** इत्य् अनया संज्ञया **प्रचक्षते** व्यवहरन्ति शिष्टाः । **देव**ग्रहणम् अवध्यवधिमतोः स्तुत्यर्थम् । देवैः स निर्मितो ऽतः सर्वेभ्यो देशेभ्यः पावनतर इति ॥ २.१७ ॥