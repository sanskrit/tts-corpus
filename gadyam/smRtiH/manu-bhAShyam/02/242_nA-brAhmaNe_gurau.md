+++
title = "242 नाऽब्राह्मणे गुरौ"

+++


[^५८३]:
     M G J: cānanūcāne

**अब्राह्मणे गुरौ** वासो ऽध्ययनाय पूर्वेणोक्तो नैष्ठिकस्यापि प्राप्तो विशेषेण[^५८४] निषिध्यते । **आत्यन्तिकं वासं** यावज्जीविकम् । **न वसेन्** न कुर्यात् । **वासं वसेद्** इति । सामान्यविशेषभावाद् **वासं वसेद्** इति संबन्धः कल्प्यः । गुरुविषयो वासस् तं वसेत् । समाप्ताध्ययनो ऽन्यत्र गच्छेत् ।


[^५८४]:
     M G 1st ed.: viśeṣe

- ननु चाध्ययनमात्रम् अनुज्ञातम् आत्यन्तिकस्य वासस्य कुतः प्राप्तिः । 

- नैष दोषः । गुरौ तस्य वास उक्तः, अध्यापयिता च गुरुर् उक्तः । अतो भवत्य् आशङ्का ।

- **ब्राह्मणे वाननूचाने** । वाशब्दो ऽप्य् अर्थः । ब्राह्मणो ऽपि अद्य् **अनूचानो** वृत्ताभिजनसंपन्नो न भवति, न च व्याख्यानाध्ययनशील्ः । अनुवचनेनैते ऽपि गुणा लक्ष्यन्ते यतो ऽननुवक्तर्यर्हाभावाद्[^५८५] एवावासः सिद्धः । **गतिर्** अत्र सुखातिशयप्राप्तिर् विवक्षिता । **अनुत्तमा,** यस्या अन्योत्तमा नास्ति, तां **काङ्क्षन्** परमात्मानन्दरूपं मोक्षम् ॥ २.२४२ ॥


[^५८५]:
     M G 1st ed.: yato nanu vaktaryathā