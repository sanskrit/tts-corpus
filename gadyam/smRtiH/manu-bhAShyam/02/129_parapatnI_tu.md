+++
title = "129 परपत्नी तु"

+++


अर्थप्रयुक्तं संभाषणं स्त्रिया सह यदा भवति तदैवं कर्तव्यम् । **या** तावत् **परस्य पत्नी** सा "भवति सुभगे" अथ वा "भवति बगिनि" । भवच्छब्दो ऽयं स्त्रीप्रत्ययान्तः संबुद्धौ कृतह्रस्वः । **भवतीत्य्** अत्रेतिकरणं पदार्थविपर्यासकृतस्वरूपं परं[^३६१] बोधयति, **सुभगे भगिनीत्य्** अत्र प्रकारे । **ब्रूयाद्** इत्य् अधिकाराच् छब्दस्वरूपग्रहणं सिद्धम् । आचार्यतायां[^३६२] च मातर् यशस्विनि, कनीयसी च दुहितर् आयुष्मतीत्य् एवमादिभिः शब्दैः संभाष्या । **पत्नी**ग्रहणात् कन्याया नैष विधिः । **असंबद्धा च योनितः** । मातृपक्षपितृपक्षाभ्यां या ज्ञातित्वं नागता मातुलदुहित्रादिस् तासाम् अन्यं विधिं वक्ष्यति "ज्ञातिसंबन्धियोषितः" इति (म्ध् २.१३२) ।


[^३६२]:
     M G: ākāryatāyāṃ


[^३६१]:
     J omits: paraṃ

- ननु च तेनैव तत्सिद्धम्,[^३६३] अस्योत्सर्गस्यान्यत्र चरितार्थत्वात् किम् असंबद्धा चेत्य् अनेन । नात्र पौनरुक्त्योद्भावने यतितव्यम्, पद्यग्रन्थो ऽयम् ॥ २.१२९ ॥


[^३६३]:
     M G: ca naivaitat siddham