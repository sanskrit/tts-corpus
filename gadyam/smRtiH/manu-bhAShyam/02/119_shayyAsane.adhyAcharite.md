+++
title = "119 शय्यासने ऽध्याचरिते"

+++


शय्या चासनं चेति "जातिर् अप्राणिनाम्" (पाण् २.४.६) इति द्वन्द्वैकवद्भावः । तस्मिन् **श्रेयसा** विद्याद्यधिकेन गुर्वादिना च न **समाविशेन्** न सहासीत । किं सर्वस्मिन्न् एव । नेत्य् आह । **अध्याचरिते** कल्पिते शय्यात्वेनासनत्वेन च । यत् तु शिलाफलकादिस् तत्र न दोषः । वक्ष्यति च "आसीत[^३५०] गुरुणा सार्धम्" (म्ध् २.२०४) इति तस्यैवायम् अनुवादः । 


[^३५०]:
     M G 1st ed.: āsīd

- अन्ये व्याचक्षत **अध्याचरिते** अधिष्ठित इति । **न समाविशेत्** तत्रोत्तरकालम् अपि, न केवलं सहासनप्रतिषेधः । स हि वक्ष्यमाणेनैव सिद्धः । विधौ च संभवति नानुवादो युक्तः । 

- तत्र केचिद् आचारतो भेदं व्याचक्षते । यद् गुरोर् असाधारण्येन शय्यात्वेनासनत्वेन च विज्ञातम्, यत्र गुरुः शेते आस्ते च, तत्र शिष्यः प्रत्यक्षं प्रोक्षं च नोपविशेत् । यत्र तु कथंचिद् एते क्रिये गुरुणा कृते तत्र गुरोर् अप्रत्यक्षं प्रतिषेधः । ईदृशम् एव्**आध्याचरितम्** उच्यते, न स्वस्वामिसंबन्धेन यद् अधिष्ठानम् ।

- **शय्यासनस्थस्य** च यदि श्रेयान् आगच्छति तदा तत उत्थायाभिवादनं कर्तव्यम् । यत् तु "यानासनस्थः" (म्ध् २.२०२) इति तद् गुरूद्दिष्टम्[^३५१] अवरोहणम् । शय्यासनत्याग एव भूमिष्ठेन कर्तव्य इति तस्यार्थः । इदं त्व् अगुरोः श्रेयसः प्रत्युत्थानम् आसनस्थस्यैव संभवति ॥ २.११९ ॥


[^३५१]:
     M G: guruviṣayam