+++
title = "164 अनेन क्रमयोगेन"

+++


**संस्कृतात्मा** उपनीतो द्विजो **ऽनेन क्रमयोगेन** **तपः संचिनुयात्** । "अध्येष्यमाण" (म्ध् २.७०) इत्य् अत आरभ्य यद् ब्रह्मचारिणः कर्तव्यम् उक्तम्, तस्य "अनेन" (म्ध् २.१६४) इति प्रत्यवमर्शः । **अनेन** विधिसंघातेन **क्रमयोगेन** क्रमेणानुष्ठीयमानेन **तप** आत्मसंस्कारं निष्कल्मषत्वलक्षणम् । यथा तपसा चान्द्रायणादिना निष्कल्मषत्वं भवत्य् एवम् अनेनापि वेदग्रहणार्थेन यमनियमसमूहेन । अतः **संचिनुयात्** शनैर् अत्वरयार्जयेच् च वर्धयेच् च । **क्रमः** परिपाटी इदं कृत्वेदं कर्तव्यं, "ॐकारपूर्विकाः" इत्यादिः । तेन योगः संबन्धो यस्यानुष्ठानस्येति यावत् । **ब्रह्मणः आधिगमिकम्** अधिगमार्थम् । अध्ययनबोधाव् अधिगमः ॥ २.१६४ ॥