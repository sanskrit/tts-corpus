+++
title = "024 ज्ञानेनैवाऽपरे विप्रा"

+++


**तैर् मखैः** प्रकृतैर् महायज्ञैर् **यजन्ते** ,तद्विषयम् अधिकारं निष्पादयन्ति । अतो ऽर्थभेदाद् यजन्ते यज्ञैर् इति साध्यसाधकभावोपपत्तिः । यथाग्निष्टोमयाजीति ।

- कथं पुनर् ज्ञानेन यागनिर्वृत्तिः । देवतोद्देशेन द्रव्यत्यागात्मको यागः । न च ज्ञानम् एवंरूपम् ।

- उच्यते । **यजन्त** इति यागकार्यनिर्वृत्तिर् अत्राभिप्रेता । 

- यदि ज्ञानात् कार्यनिर्वृत्तिः किमर्थं तर्हि कर्मणाम् अनुष्ठानम् । न ह्य् अविषयः कर्मानुष्ठानसंभवः । अथेयं बुद्धिः "य उ चैनम् एवं वेद" (त्ब् ३.११.८.६) इति ज्ञानस्यापि फलसाधनत्वेन श्रवणात्[^७०] कृतं[^७१] कर्मानुष्ठानेनेति । तद् असत्, अन्यशेषतया तस्यार्थवादत्वात् । 


[^७१]:
     M G 1st ed.: tulyaṃ


[^७०]:
     M G: āśravaṇāt

- अत्रोच्यते । उक्तम् अस्माभिर् अनीहमाना आत्मज्ञा अधिक्रियन्ते । त एव ज्ञानिनो ऽभिप्रेताः, न कर्मानुष्ठानवेदिनः । तेषां वेदसंन्यासिकतया गृहे अवतिष्ठमानानां महायज्ञानां भावनेयम् उच्यते । द्रव्यसाध्यानां च महायज्ञानाम् आत्मज्ञानसंपादनम् एवम् उच्यते । स्वाध्यायोदकतर्पणयोस् तु कर्मसाध्यताम् एव षष्ठे वक्ष्यति । 

- अत्र कारणरूपम् अर्थवादम् आह- **ज्ञानमूलाम्** । ज्ञानं मूलम् अस्याः क्रियायाः । सर्वस्य कर्मानुष्ठानस्य ज्ञानं मूलम् । न ह्य् अविद्वान् किंचिद् अनुष्ठातुं शक्नोति । तद् उक्तम् "विद्वान् यजेत" इति । **पश्यन्तो ज्ञानचक्षुषा** । ज्ञानं चक्षुर् इव । यथा चक्षुषा रूपं गृह्यते एवं ज्ञानात् ज्ञायते । न तत् ज्ञानं वेद एवाभिप्रेतः ॥ ४.२४ ॥