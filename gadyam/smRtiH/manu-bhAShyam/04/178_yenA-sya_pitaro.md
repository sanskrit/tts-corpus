+++
title = "178 येनाऽस्य पितरो"

+++


यो धर्मः पित्रादिभिर् अनुष्ठितः, यैश् च सह प्रीतिर् भाविता, यैः सह कन्याविवाहादिः कृतः, यैव च शाखा अधीता, स एव पन्था आश्रयणीयः । तथा कुर्वन् **न रिष्यति** न बाध्यते, लोके न निन्द्यते । 

- अन्ये त्व् अविदुषः पुरुषधर्मेष्व् अहिंसादिषु प्रत्युपायो ऽयम्, राजपटह इव म्लेच्छादीनाम् । अग्निहोत्रादयस् तु स्वप्रत्ययापेक्षा एव ।

- अत्र चोदयन्ति । यदि निर्मूलः पित्रादिभिर् अनुष्ठितो ऽर्थः, कथं तस्य धर्मत्वम् । अथास्ति मूलम्, तत् पुत्रस्यापि भविष्यति, किं पित्रादिग्रहणेन । 

- तद् एतत् परिहृतम्, अविदुषां मूलम् अजानानाम् उपदेशो ऽयम् इति ।

- अन्ये तु यत्र निपुणतो ऽपि निरूप्यमाणे संदेहो न निवर्तते, उभयथा वाक्यार्थप्रतिपत्तिः, तत्र पित्राद्याचरितः पन्था आश्रयणीय इत्य् आहुः । 

- एतद् अपि चिन्त्यम् । न हि नित्यसंदिग्धं नाम प्रमाणम् अस्ति । अवश्यं ह्य् एकार्थनिष्ठेन वाक्येन भवितव्यम् । 

- विकल्पितेषु वा पदार्थेषु पित्राद्याचरितं कर्मानुचरणीयम्, यतो ऽन्य आचरितवन्तः । 

- **सतां मार्गम्** इति । यदि पितृपितामहादिभिः कैश्चित् कथंचिद् अधर्म आचरितपूर्वः स न आश्रयणीय इति **सतां मार्गम्** इत्य् आह ॥ ४.१७८ ॥