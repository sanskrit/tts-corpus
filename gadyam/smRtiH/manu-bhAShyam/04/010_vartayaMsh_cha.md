+++
title = "010 वर्तयंश् च"

+++


पर्व चायनान्तश् च तयोर् भवाः **पार्वायणान्तीयाः** । स्वार्थिकम् अणं कृत्वा "वृद्धाच् छः" (पाण् ४.२.११४) कर्तव्यः । पर्वेष्टिर् दर्शपूर्णमासौ, अयनान्ते च यज्ञ आग्रयणाख्यः । केवलग्रहणात् काम्या इष्टयो निषिध्यन्ते । वैश्वदेवहोमबलिहरणे ऽपि तस्य नान्व्हं भवतः । न हि तस्य सर्वदा तावद् धनं भवति । अतः केवलग्रहणान् महायज्ञनिवृत्तिः ।

- ननु चाग्निहोत्रम् अपि तत् तस्य नैव भवति । तद् अपि द्रव्यसाध्यम्[^४०] एव । 


[^४०]:
     DK (5: 1168) suggests: dravyāsādhyam

- पक्षहोमान् होष्यति । 

- भार्याभरणं कथम् इति चेत्,

- सापि ताम् वृत्तिम् आश्रयिष्यति । यदा च भार्या व्रतम् एतद् धारयितुम्[^४१] अशक्ता, तदा भर्तुर् अपि नास्त्य् अधिकारः । 


[^४१]:
     M G 1st ed.: vārayitum

- अथ चान्द्रायणादिषु प्रवृत्तस्य कथं भार्याया जीवनम् इति चेत्, 

- अचोद्यम् एतद् विद्यमानत्वात्,[^४२] अतिथ्यादिशिष्टम् अशिष्यत इति ।


[^४२]:
     DK (5: 1168) suggests adding: strīdhanasya

- ननु[^४३] वैश्वदेवहोमाभावात् विद्यमाने ऽपि स्त्रीधने न भोजनं युक्तम्, उभयोर् विघसाशित्वविधानात् । अतः स्त्रीधनेन वैश्वदेवं करिष्यति, धर्मकार्ये ऽनुज्ञानात् स्त्रीधनग्रहणस्य ।


[^४३]:
     M G 1st ed.: tu

- नैवम् । तस्याम् अवस्थायाम् अग्निहोत्रमात्रं धर्मः, न वैश्वदेवहोमः । भवतु वा । यस्यास् तर्हि धनं नास्ति कथं जीवतु । 

- तस्माद् यस्यासमर्था भार्या नासौ शिलोञ्छवृत्ताव् अधिक्रियते । 

- **वर्तयन्न्** आत्मानं जीवयन् ॥ ४.१० ॥