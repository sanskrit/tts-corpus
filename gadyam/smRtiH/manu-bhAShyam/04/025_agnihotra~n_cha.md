+++
title = "025 अग्निहोत्रञ् च"

+++


अग्निहोत्रादयः शब्दाः श्रुतौ गृह्यस्मृतिषु च कर्मविशेषवचनतया प्रसिद्धाः । सेतिकर्तव्यताकाः तत्र विहिताः । तेषाम् अयम् अनुवादो न त्व् अत्रापूर्वविधिः, रूपवचनात् । केवलं होमविषया कर्तव्यता श्रुता, न द्रव्यं न देवता । अग्निहोत्रादि नामधेयं च विशेषाकाङ्क्ष्यम् । अतः शास्त्रान्तरावगतविशेषवचनतैव प्रतीयते । 

- यद्य् एवं तत एव कर्तव्यतावगमाद् अनर्थकम् इदम् ।

- वेदसंन्यासिकायां प्रकृतोपासनासंवादनार्थम् । यथैव "वाच्य् एके जुह्वति प्राणम्" (म्ध् ४.२३) ज्ञानेनैवेति च पञ्चमहायज्ञाः संपाद्यन्ते । तद्वद् एतद् अपीति । कश् चायम् उपालम्भः "किम् अर्थं पुनर्वचनम्" इति, सर्वश्रुतीनां स्मृतीनाम् च यद् एकदेशे ऽभिहितं तस्यैवान्यत्र पुनर्वचनस्य चोद्यापत्तेः । उक्तश् च सामान्यतः परिहारः प्रतिपत्तृभेदान्[^७२] न पौनरुक्त्यम् इति । यथा प्रतिपत्तृभेदाद्[^७३] इन्द्रियभेदो, नैकेन चक्षुषा सर्वे द्रष्टुं शक्नुवन्ति बहूनीन्द्रियाणि प्रयोजनवन्ति, एवं शाखाभेदः स्मृतिभेदश् च ।


[^७३]:
     M G: pratipattibhedād


[^७२]:
     M G: pratipattibhedād

- अथोच्यते- कस्माद् रुपावचनम्[^७४] इति ।


[^७४]:
     M G: rupād vacanam

- एषो ऽपि न दोषः । प्रतिशाखम् इतिकर्तव्यताया भेदः, कस्याभिधानं क्रियताम् । सर्वाभिधाने गौरवम् । एकतराभिधाने अन्यतरपरित्यागः । 

- तद् अपि चोद्यम् एव । 

- उक्तं चानुवादो ऽयं न विधिः । विधौ हि चोद्यम् एतत् स्यात् । अन्यत्र विहितं किम् अर्थं पुनर् विधानम् इति ।

- **आद्यन्ते द्युनिशोः** । नात्र यथासंख्यम्, किं तर्हि दिव आदौ निशायाश् चादौ, एवं दिवो ऽन्ते निशायाश् चान्त इति । सायंप्रातः कालाव् एतेन परिगृह्येते । तत्रोदितहोमिनाम् अहरादौ अनुदितहोमिनां निशान्ते । द्युशब्दो[^७५] दिवसपर्यायः । **सदा** । यावज्जीवं सायंप्रातर् होमः कर्तव्यः । **दर्शेन** यजेतेत्य् अत्राध्याहर्तव्यम् ।[^७६] न हि तत्रोत्पत्तौ जुहुयाद् इत्य् अस्ति, किं तर्हि दर्शेन यजेतेति । तदनुवादश् चायम् । अत एवाध्याहारः क्रियते । अत एव अविशेषश्रवणे ऽपि **अर्धमासान्त** इति कृष्णपक्षान्ते दर्शः शुक्लान्ते पौर्णमासः । तथा च स्रुतिः- "दर्शे च दर्शेन यजेत पूर्णमास्यां पूर्णमासेन यजेत" इति ॥ ४.२५ ॥


[^७६]:
     M G add: darśena yajet


[^७५]:
     M G 1st ed.: dviśabdo