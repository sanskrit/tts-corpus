+++
title = "205 नाऽश्रोत्रिय-तते यज्ञे"

+++


तत्र भोजनम् एव तावद् अर्थित्वाद् यत्र कुत्रचित् प्राप्तं निषिध्यते । **अश्रोत्रियो** ऽनधीयानस् तेन **तते** प्रारब्धे **यज्ञ** ऋत्विग्भिर् वाश्रोत्रियैस् **तते** **न भुञ्जीत ब्राह्मणः** । **ग्रामयाजी** ग्रामयाजकस् तेन यत्र हूयते, यत्र च **स्त्री** होमं करोति । छान्दोग्ये हि स्त्रीणां गृह्यस्मृतिकारैर् अग्निहोत्रहोम उक्तो ऽतस् तं पश्यन् प्रतिषेधति । 

- अथ वा यत्र यज्ञे स्त्री प्रधानं भर्ता दारिद्र्यादिदोषैर् उपहतः स्त्री च सौदायिकेन धनेन ज्ञातिबलेन च दर्पिता तत्रायं प्रतिषेधः । 

- **क्लीबो** नपुंसकम् ॥ ४.२०५ ॥