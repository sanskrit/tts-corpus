+++
title = "070 न मृल्-लोष्ठम्"

+++


**विमर्दनं** खण्डशः करणं लोष्ठस्य मृत्संबन्धिनः । 

- केचित् तु मृदो लोष्ठस्य सुधादिसंबन्धिनो ऽपि । मृदश् च मर्दनम् उत्क्षिप्योत्क्षिप्य पातनम्, हस्तेन संहननं वा । 

- एतच् च मर्दनं यत्किंचनकारितया प्राप्तं नीषिध्यते, न तु शौचाद्यर्थे प्रयोजने । **निष्फल**ग्रहणस्य पुरस्ताद् अपकर्षात् । तेनैव सिद्धे प्रायश्चित्तविशेषार्थः पुनर् आरम्भः ।

- **करजा** नखाः । **न कर्म** । ननु च "न कुर्वीत वृथाचेष्टाम्" (म्ध् ४.६३) इत्य् अनेनैव निष्फलं कर्म । अत्राहुः । चेष्टा भौतिको व्यापारः । इह तु सामान्यस्य पर्युदासः । तेन मनोराज्यादिकल्पाः परिहरणीयाः । **आयतिर्** आगामी कालः । यस्मात् कर्मण आगामिनि काले **असुखं** दुःखम् उत्पद्यते, यथा अजीर्णभोजनम्, कुटुम्बभृतिम् अचिन्तयित्वा महतो धनस्य व्ययश् च । तं **न कुर्यात्** ॥ ४.७० ॥

_अत्रार्थवादः ।_