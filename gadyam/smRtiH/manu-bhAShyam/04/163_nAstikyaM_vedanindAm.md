+++
title = "163 नास्तिक्यं वेदनिन्दाम्"

+++


वेदप्रमाणकानाम् अर्थानां मिथ्यात्वाध्यवसाये **नास्तिक्यम्** । शब्देन प्रतिपादनं **निन्दा** । पुनरुक्तौ वेदो ऽन्यो ऽन्यव्याहतो नात्र सत्यम् अस्तीति भावदोषेण, न पूर्वपक्षभङ्ग्या । अग्न्यादयो **देवतास्** तासां **कुत्सनं** निन्दैव । यथा "दग्धदैवेन हताः स्म" इति दैवे भवन्ति वक्तारः । **द्वेषो** मात्सर्यादिहेतुकाप्रीतिः । **स्तम्भो** ऽहंकाराद् अनम्राता । **मानो** ऽहंकार आत्माभिमानः "पण्डितो ऽहम् आढ्यो ऽहम्" इति । अमर्षः **क्रोधस् तैक्ष्ण्यं** पारुष्यम् । द्वेषपूर्वकः क्रोधः ॥ ४.१६३ ॥