+++
title = "080 न शूद्राय"

+++


शूद्रस्य दृष्टादृष्टविषये हिताहितोपदेशो न कर्तव्यः । शूद्रस्य मन्त्रित्वं न कर्तव्यम् इति यावत् । वृत्त्यर्थश् चायं निषेधः । सौहार्दादिना तु न दोषः । भवन्ति हि शूद्राः कुलमित्राणि । मैत्र्या चावश्यं हितम् उपदिश्यते । अनुज्ञाता च सर्ववर्णे ब्राह्मणस्य मैत्री "मैत्रो ब्राह्मण उच्यते" (म्ध् २.८७) ।

- ये तु व्याचक्षते, अपृच्छतो न ब्रूयाद् इत्य् उपन्यस्य युक्तं शास्त्रान्तरसिद्धत्वात्- "नापृष्टः कस्यचिद् ब्रूयात्" (म्ध् २.११०) इति,

- तद् अयुक्तम् । तत्र हि स्वाध्यायविषयं स्वरवर्णगतम् अन्यद् वासंगतं[^१६०] कुर्वतो विनाशितं त्वयेत्यादाव् अपृष्टेन न वक्तव्यम् । तथा[^१६१] चामी नाध्याप्या इत्य् अस्मिन् प्रसङ्ग इदम् उक्तम् "नापृष्टो ब्रूयात्" इति । अशिष्यस्यापृच्छतो विस्वरं व्यक्षरं वा पठतो न किंचिद् वक्तव्यम् इति तस्यार्थः ।


[^१६१]:
     M G: yathā


[^१६०]:
     M G 1st ed.: anyatvam asaṃgataṃ vā; G 2nd ed.: anyad vāsaṃgataṃ vā

- **नोच्छिष्टम्** इति । उच्छिष्टशब्दो ऽयं भुजिनिमित्ते ऽप्राशस्त्ये वर्तते । कृतमूत्रपुरीषो ऽप्य् अनाचान्त उच्छिष्ट उच्यते, यथा वक्ष्यामः "न स्पृशेत् पाणिनोच्छिष्टः" (म्ध् ४.१४२) । बाहुल्येनोच्छिष्टप्रयोगो भुजिसंबन्धेन । भुञ्जानस्य ह्य् अन्तरास्यसंस्पर्शेन बहिरन्तः स्थितस्योच्छिष्टत्वं भवति । तथा च "न स्मश्रूणि गतान्य् आस्यम्"(म्ध् ५,१३९) इति श्मश्रुभ्यो ऽन्यद् आस्यानुप्रविष्टम् उच्छिष्टं करोतीति ज्ञापयति । अतश् च भोक्तुर् भुज्यमानस्य पात्रादेर् अधिकरणस्य चोच्छिष्टव्यवहारः । क्वचिच् चायम् उपयुक्तेतरवचनो ऽपि, "हविरुच्छिष्टं दक्षिणा" इति । तत्र समाचारात् पात्रगृहीतम् उच्छिष्टपुरुषसंबन्धम् ईषद्भुक्तम् उच्छिष्टम् उच्यते । यद् अपि विशदम् ओदनादिपात्रस्थम् अस्पृष्टम् अपि भोक्त्रा तद् अपि संबन्धात् समाचारतः परिह्रियते । तत्र "च्छिष्टम् अपि दातव्यम्," "नोच्छिष्टम्" इति विधिप्रतिषेधाव् एकविषयाव् ऋतानृतशूद्रव्यवस्थया हविःशेषभेदेन वा विकल्प्येत[^१६२] । अथ वा स्थालीस्थम् अतिथ्यादिभुक्तशिष्टं पर्युषितप्रायम् उच्छिष्टम्, तन् न शूद्राय दतव्यम् । तत्रोच्यते । जीर्णवसनसाहचर्याच् चैतद् एव प्रतिपत्तुं युक्तम् । उपयुक्तेतरवचनत्वाच् च शिषेर् उपसर्गस्य तदर्थानुगुण्येन वर्तनाद् धविरुच्छिष्टं दक्षिणेतिवत् प्रयोगो ऽप्य् अविरुद्धः । एवम् अनयोः स्मृत्योर् अविरोधो भविष्यति, यद्य् अपि रूढ्याचमनार्हाः प्रायो ऽत्र वचने दृश्यन्ते । यत् तु "वैश्यवच् छौचकल्पश् च" (म्ध् ५.१३८) इति तद् दासशूद्रविषयम् । भुक्तोज्झितम् एव प्रतीयत इति दर्श्यिष्यामः ।


[^१६२]:
     M G 1st ed.: vikalpete

- **न हविष्कृतम्** । हविषे कृतं हविरर्थं कल्पितम् । बहुवचनः समासस् तादर्थ्येनोपकल्पितप्रतिषेधात् । दण्डापूपिकया यत्र हविर्गन्धो ऽस्ति तत् सर्वं प्रतिषिध्यते । तेन हविरर्थितया संकल्पितस्य हविषः प्रवृत्तस्य हविःशेषस्याभुक्तोज्झितस्य हविषः प्रतिशेषः सिद्धो भवेत् । तथा च कृतम् इति करोतिः क्रियासामान्यवचनः प्रयुक्तः । हविरर्थं यत् कृतं संकल्पितम् इति[^१६३] वचनम् । तेनोच्छिष्टस्यापि यावत् प्राकृतेन संकल्पेन हविष्कृतव्यपदेशो न यथावत् सर्वावस्थस्य प्रतिषेधो विज्ञायते ।


[^१६३]:
     M G omit: iti

- अन्यैस् तु हविर्मिश्रं **हविष्कृतम्** इति व्याख्यातम् । संसृष्टप्रतिषेधाच् च केवस्यापि प्रतिषेधः । विप्रसंसृष्टप्रतिषेधे विप्रस्येवेत्य् उक्तम् । 

- कथं पुनः संसृष्टप्रतिषेधे केवलप्रतिषेधः । केवलप्रतिषेधेनाप्रधानः कदाचित् संसृष्टप्रतिषेधः शक्यते वक्तुम् । यत्र संसृष्टाव् अपि पृथक्त्वेन प्रतिभासेते, यत्र वा चक्षुषा प्रतिभासमाने रूपे रसादिना तत्प्रयोगो भवति, तत्रापि भवत्य् एव तदाश्रयो व्यवहारः । यथा सुरादिसंपृक्तासु सक्तुपिण्डीष्व् अनतर्हिते ऽपि सुरादिरूपे रसे तत्प्रत्ययाद् अस्त्य् एव सुरापानप्रायश्चित्तम् ।

- ननु चैवम् अप्य् अद्रवरूपत्वात् पिण्डीभिर् एकतापन्नायाः सुराया न पानोपपत्तिः ।

- नैष दोषः । प्रायिकेणौचित्यानुवादेन पानम् उपादीयते । अभ्यवहार एव तु निषिध्यते । यथा च भक्ष्याभक्ष्यप्रकरणम् एतत् । भक्षणं चाभ्यवहारमात्रंम् । तस्य विशेषाः पानखादनचर्वणादयः । गन्धस्य पुनर् अनाश्रयस्याप्य् उपलब्धेर् न ततो द्रव्यसद्भावावगमः । दूरस्थे ऽपि कर्पूरादौ गन्ध उपलभयते । सूक्ष्मद्रव्यावयवावगमकल्पनायां द्रव्यस्य परिमाणावयवः स्यात् । यत्र तु संसृष्टयोर् एकीभावो न चान्यस् तत्प्रत्ययः, न[^१६४] तत्र केवलाश्रयौ विधिप्रतिषेधौ प्रवर्तितुम् अर्हतः । यथा क्षीरं पातव्यम् इति संमिश्रितयोः क्षीरोदकयोः पीतयोर् न क्षीरं भवति नोदकम्, द्रव्यान्तरत्वात् । अन्यद् धि तत्र रूपम् अन्यश् च रससंस्थानादि तत्प्रत्ययहेतुर् अस्तीति द्रव्यान्तरं तत् ।


[^१६४]:
     M G 1st ed.: na na

- यद्य् एवं मद्योदके सह पीते यदि भवेताम्, तदा मद्यपानप्रायश्चित्तं न प्राप्नोति, द्रव्यान्तरत्वात् । 

- नैष दोषः अभिभवति रसान्तराणि मद्यं तिक्तरसवत् । ततो रसप्रत्यभिज्ञानाद् भवत्य् एव तत् प्रायश्चित्तम् । यत्र तु बहूदकं स्वल्पं मद्यादि, तत्र संसर्गप्रायश्चित्तम् अपि निपुणम् एकादेशे निरूपयिष्यामः । 

- तस्मात् केवलाश्रयः प्रतिषेध आस्कन्देद् अपि संसर्गम् । यथा माषा न भोक्तव्या इति मिश्रा अपि न युज्यन्ते । संसर्गाश्रयस् तु केन हेतुनासंसृष्टे वर्तेत । गङ्गायमुनयोः संगमाज् जलम् आनयेत्य् उक्ते न केवलाया गङ्गाया आनयति, न यमुनायाः । समाचार एवेति चेत्, समाचार एवोदाहर्तव्यः ।

- **न चास्योपदिशेद् धर्मम्** ।

- ननु च "**न शूद्राय**" इत्य् अविशेषेण दृष्टादृष्टविषयमतिदानप्रतिषेधाद् धर्मोपदेशनिषेधो ऽपि सिद्ध एव ।

- सत्यम् । पुनर्वचनं शेषार्थम् । ततः प्रायश्चित्तोपदेशो ऽनुज्ञातो भवति । "शरणागतं परित्यज्य" (म्ध् ११.१९७) इत्य् अत्र चैतद् दर्शयिष्यामः । 

- अन्ये तु पार्वणश्राद्धपाकयज्ञादिष्व् इतिकर्तव्यतां न शिक्षयेत् याजकत्वादिरूपेणेत्य् आहुः । 

- अत्र चोदयन्ति- यदि धर्मोपदेशः शूद्रस्य निषिध्यते कुतस् तर्हि धर्मवित्त्वम् । अविदुषश् च नानुष्ठानसंभवस् ततः शूद्रानुष्ठातृकधर्मशास्त्रानर्थक्यम् । 

- अचोद्यम् एतत् । अतिक्रान्तनिषेधस्य लिप्सया ब्राह्मणस्य चोपदेष्टृत्वसंभवात् । न हि ब्रह्महत्या सर्वस्वदानचोदनाप्रतिग्रहं प्रयुङ्क्ते । संभवति लिप्सा प्रयोक्त्री । 

- ननु चास्ति[^१६५] वचनम् "प्रब्रूयाद् इतरेभ्यश् च" (म्ध् १०.२) इति ।


[^१६५]:
     M G 1st ed.: na cāsti

- वृत्त्युपायप्राप्तौ । अत एवं प्रकृतम् "सर्वेषां ब्राह्मणो विद्याद् वृत्त्युपायान् यथाविधि । प्रब्रूयाद् इतरेभ्यश् च" इति (म्ध् १०.२) । यस् त्व् आश्रितशूद्रस् तस्यावश्यम् उपदेशः कर्तव्यः । अविदुषा विधिप्रतिषेधातिक्रमात्[^१६६] संवासो निषिद्धः "न मूर्खैर् नावलिप्तैश् च" इति (म्ध् ४.७९) ।


[^१६६]:
     M G: vidhipratiṣedhādhikṛtakramāt

- यत् तु व्याचक्षते- धर्मशास्त्रोपदेशस् तदर्थव्याख्यानं वानेन निषिध्यते शास्त्रद्वयेन "**न चास्योपदिशेत्**"[^१६७] इति । एकेन शास्त्राध्ययनम् अपेरणार्थव्याख्यानम् । अग्रन्थकस् तूपदेशो न केनचिन् निषिद्धः । 


[^१६७]:
     M G: vāsyopadiśet

- तेषाम् एवंवदतां "तस्य शास्त्रविचारः" इति सिद्धत्वात्, पुनरुक्तम् । 

- इह वदन्ति[^१६८] । व्याकरणादौ धर्मावबोधार्थशास्त्रे धर्मशब्दः । तद् धि न धर्मशास्त्रम् अतीन्द्रियार्थम् इति प्रतिषेधानुपदेशात् । भवति तु धर्मशास्त्रवबोधार्थम् । शक्नोति हि वैयाकरणः पदार्थानुसरणेन[^१६९] गहनं वाक्यार्थम् उन्नेतुम् । धर्मशास्त्रत्वाच् च तस्य शास्त्र इत्य् अनेन गतत्वात्[^१७०] पृथग् उच्यते । 


[^१७०]:
     J: anenāgatatvāt


[^१६९]:
     M G: -sāreṇa na


[^१६८]:
     M G in place of iha vadanti read idaṃ tu bahuyuktam

- युक्तम् एतत्, यदि कश्चिन् न ब्रूयात् प्रधाने ऽनधिकृतस्य कुतो ऽङ्गेषु प्राप्तिर् इति । वेदः स्मृतिशास्त्रे च प्रधानम् । न च तत्र शूद्रस्याधिकारः ।

- **न चास्य व्रतम् आदिशेत्** । व्रतशब्देन कृच्छ्राण्य् उच्यन्ते, "एतैर् व्रतैः" (म्ध् ११.१०१) इति प्रयोगदर्शनात् । तान्य् अभ्युदयकामस्य नोपदिशेत् । प्रायश्चित्तार्थतया त्व् इष्यत एवोपदेशः । स्नातकव्रतानां प्राप्तिर् एव नास्ति, अस्नातकत्वात् । एवं सावित्रादीनाम् अप्य् अध्ययनाभावाद् अध्ययनं चोपनयनाभावाद् उपनयनं च तद्विधौ जातित्रयश्रवणात् ॥ ४.८० ॥