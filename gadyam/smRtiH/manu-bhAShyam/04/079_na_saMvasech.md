+++
title = "079 न संवसेच्"

+++


ननु च "नाधार्मिकजनावृते", "नोपसृष्टे ऽन्त्यजैः" (म्ध् ४.६१) इति चोक्तम् एवैतत् ।

- नेति ब्रूमः । तत्र निवासः प्रतिषिद्धः । इह तु संवासः । यत्र ग्रामे ते वसन्ति न तत्र वस्तव्यं गृहस्थित्येति तत्रोक्तम् । संवासस् तु तैः सह संव्यवहारो दानग्रहणादिभिर् मैत्रीकरणम्, तद्गृहसमीपे च वासो ऽपि एकतः छायोपजीवनम् इत्यादि । आवृतग्रहणाच् च तत्र बाहुल्यं गम्यते । यस्मिन् ग्रामे भूयांसस् ते तस्य[^१५९] समीपे ऽपि न वस्तव्यम् इति तस्यार्थः । इह त्व् अबाहुल्ये ऽपि समीपवासादि प्रतिषिध्यत इत्य् एष विवेकः । 


[^१५९]:
     M G: tathā

- **पुल्कसा** निषादाः शूद्रायां जाताः । **अन्त्या** मेदप्रभृतयो म्लेच्छाः । **अन्त्यावसायीति** निषादस्त्रियां चण्डालाज् जातो वक्ष्यते "निषादस्त्री चण्डालात्" इत्यादि (म्ध् १०.३९) । **अवलिप्ता** मदोद्धताः धनादिना गर्विताः ॥ ४.७९ ॥