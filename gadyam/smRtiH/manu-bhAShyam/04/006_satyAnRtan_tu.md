+++
title = "006 सत्यानृतन् तु"

+++


नैवं मन्तव्यं सत्यानृतोभयरूपता शास्त्रेण वाणिज्ये ऽभ्यनुज्ञायत इति । किं तर्हि, वस्तुस्वभाववादो ऽयम् । लोभग्रहणम् एवानृतम् । **जीव्यत** इति वचनाद् वाणिज्या जीवनायैव, न धनसंचयाय । **सेवा श्ववृत्तिः** । यथा हि श्वा प्रेर्यते, कृच्छ्रेण च लभते, तथा च सेवकः । सेवा प्रेष्यत्वम् । यत्र कुत्रचित् कर्मणि प्रेष्यते, उचिते ऽनुचिते वा, स सेवकः । अत उत्कृष्टेनायुधकर्मादिना ये राजानम् उपसर्पन्ति ते न श्ववृत्तयः ॥ ४.६ ॥