+++
title = "201 परकीयनिपानेषु न"

+++


निपिबन्त्य् अस्मिन्न् अतो वेति **निपानं** जलाशयः । स च वापीकूपतडागादिः । तस्मिन् परकीये परेण यद् आत्मार्थं कृतं सर्वार्थं नोत्सृष्टं तत्र **न कदाचित्** **स्नायात्** । नित्यं चण्डालादिस्पर्शने च नैमित्तिकं घर्मस्वेदापनोदार्थं च सर्वं स्नानं प्रतिषिध्यते । अत्र व्यतिक्रमे दोषम् आह । निपानस्य यः कर्ता तस्य यत्किंचिद् **दुष्कृतं** तस्य केनचिद् **अंशेन** भागेन **लिप्यते** संबध्यते । निन्दार्थवादो यं प्रैषेधशेषः ॥ ४.२०१ ॥