+++
title = "192 न वार्य्"

+++


प्रतिग्रहीतुर् धर्म उक्तः । इदानीं दातुर् उच्यते । **अपि**शब्दात् सर्वं देयं निवार्यते । यत्र **वारि** न कस्मैचिद् वार्यते तद् अपि नैभ्यो दातव्यं कुतो ऽन्यद् द्रव्यं दीयते । अतिशयोक्त्या द्रव्यान्तरदाननिषेधो ऽयम् । वारिणस् तु सर्वार्थत्वाद् अनिषेधः ।

- ननु च "बैडालव्रतिकान् वाङ्मात्रेणापि नार्चयेत्" (म्ध् ४.३०) इत्य् उक्तम् एव ।

- सत्यम् । तत्रार्चा निषिद्धा, इह तु दानम् । तच् च धनस्य नान्यस्य । एवं द्विःप्रतिषेधो ऽर्थवान् भवति । तथा चोत्तरत्र वक्ष्यति "विधिनाप्य् अर्जितं धनम्" (म्ध् ४.१९३) इति । अतः पाषण्ड्यादिभ्यः सावज्ञम् अन्नदानं न निषिध्यते । 

- अत्र कश्चिद् आह- यद्य् **अवेदविदि** इति श्रुतं तथाप्य् अनधीयान इत्य् अपि द्रष्तव्यम् । तथाहि केवलवेदाध्यायिभ्यो दानम् उक्तम् । न च दाम्भिकेभ्यः काम्यं युक्तम्[^२४७] । 


[^२४७]:
     M G 1st ed.: kāmyayuktam

- स इदं प्रष्टव्यः । क्व[^२४८] पुनर् वेदाध्यायिमात्राय विद्यारहिताय दानम् उक्तम् ।


[^२४८]:
     M G 1st ed. omit: kva

- "श्रोत्रियायैव देयानि" (म्ध् ३.११८) इति चेत् ।

- न त्व् "अर्हत्तमाय" (म्ध् ३.११८) इत्य् अप्राप्तिकत्वाद् अत्र विद्याया विना । वाक्यान्तराणि च "विदुषे दक्षिणा" (म्ध् ३.१३३) इत्यादीन्य् एकप्रकरणगतानि[^२४९] सन्त्य् एव । अतस् तत्पर्यालोचनयोभयविशेषणचेष्टया देयम् इति गम्यते । अतः श्रुतार्थपरित्यागे[^२५०] न किंचित् कारणं पश्यामः । 


[^२५०]:
     M G 1st ed.: śrautārtha-


[^२४९]:
     M G: ekaprakāragatāni

- यत्[^२५१] तु साम्यम् अयुक्तम् इति । वचनगम्ये ऽर्थे का नामायुक्तता । 


[^२५१]:
     M G: yasya

- बिडालव्रतेन चरति **बैडालव्रतिकः** । बकानां व्रतं तद् अस्यास्तीति **बकव्रतिकः** । अधिकरणाविवक्षायां सप्तमी[^२५२] । संप्रदानविवक्षायां चतुर्थी युक्ता ॥ ४.१९२ ॥


[^२५२]:
     J: baiḍālavratike (but Jha's translation presupposes the reading "saptamī")