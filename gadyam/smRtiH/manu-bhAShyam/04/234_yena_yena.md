+++
title = "234 येन येन"

+++


**भाव**शब्दो ऽयं चित्तधर्मे वर्तते । यादृशेन **भावेन** प्रसन्नेन चित्तेन श्रद्धयादरेण ददाति तादृशेनैव लभते । अथाश्रद्धयावज्ञया क्लिष्टं परिभूय ददाति सो ऽपि तथैव प्राप्नोति । 

- **यद् यद्** अपि न द्रव्यजात्यभिप्रायम् । किं तर्हि फलम् । एतद् उच्यते । तां तां प्रीतिं तत् तद् द्रव्यसाध्यं प्राप्नोति । जात्यभिप्राये ह्य् आतुरायौषधदाने औषध एवं लभ्येत । तच् चाव्याधितस्यानुपयोगीति सो ऽप्य् आक्षिप्येत । तस्मात् यादृश्य् उल्लासाद्य् अस्य प्रीतिस् तादृशीं चैव प्राप्नोति । अतश् च सर्वदैवौषधदान अरोगित्वम् उक्तं भवति । 

- अथ वा इदं मे स्याद् इति या फलकामना स भावः । यत् फलम् अभिसंधाय यद् यद् द्रव्यं ददाति तत् तत् प्राप्नोति । तेनैव भावेन तयैवेच्छया यद् एवेच्छति तद् एव[^२८७] लभत इत्य् उक्तं भवति । सर्वफलत्वं सर्वद्रव्याणां प्रदर्शितं भवति ॥ ४.२३४ ॥


[^२८७]:
     M G 1st ed.: yadaivecchati tadaiva