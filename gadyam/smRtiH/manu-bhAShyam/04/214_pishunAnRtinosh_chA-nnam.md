+++
title = "214 पिशुनानृतिनोश् चाऽन्नम्"

+++


**पिशुनो** यो विश्रब्धम् अर्थं कथितं भिनत्ति परच्छिद्रवादी वा परोक्षम् । **अनृती** कृतकौटसाक्ष्यः । **क्रतुविक्रयकः** क्रतुर् यज्ञस् तं कृत्वा विक्रीणीते क्रतुफलं मदीयं तवास्त्व् इति मूल्येन ददाति । यद्य् अपि परमार्थतः क्रतोर् विक्रयो नास्ति तथापि यस्यैवंविधा यात्रान्यविप्रलम्भेन वा प्रवृत्तिस् तस्य प्रतिषेधः । **शैलूषो** नटः । भार्यापण्य इत्य् अपरे । **तुन्नवायः** सौचिकः । **कृतघ्नः** कृतम् उपकारं यो नाशयति । प्रत्युतोपकर्तुर् अपकारे वर्तते न च शक्तः सन् प्रत्युपकारे ऽपि ॥ ४.२१४ ॥