+++
title = "147 वेदम् एवाऽभ्यसेन्"

+++


जपेच् च जुहुयाच् चैवेत्य् उक्तम् । तत्र तावज् जपस्य साधनम् आह- **वेदम् एव जपेद्** इति । अवशिष्टो ऽर्थवादः । **यथाकालं** यस्मिन् यस्मिन् काले । वीप्सायाम् अव्ययीभावः । यदैव ह्य् ऐहिकी चेष्टा नातिपद्यते तदैव जपेत् । अन्यान्य् अग्निहोत्रादिकर्माणि नियतकालानि । जपस्य तु शुचित्वम् एव कालः । 

- अयं मुख्यो धर्मः । **उपधर्मः** । धर्मस्य समीपे उपधर्मः । समीपप्रधानस् तत्पुरुषो नाव्ययीभवः । "उपमानानि सामान्यवचनैः" (पाण् २.१.५५) इति यथा । धर्मान्तरनिन्दा वेदजपस्तुत्यर्था, न तन्निषेधार्था ॥ ४.१४७ ॥