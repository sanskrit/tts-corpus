+++
title = "207 मत्त-क्रुद्धातुराणाञ् च"

+++


यावन् मदादियोग एतेषां तावद् अभोज्यता । अन्ये बाहुल्यं मन्यन्ते । बाहुल्येन यः क्षीबो भवति मद्यशौण्डस् तदन्नं न भोक्तव्यम् । एवं क्रोधप्रधानस्य भृशंकोपनस्य च प्रायेण चातुरस्य रोगामयव्यादेः । 

- **केशकीटैर् अवपन्नं** संसर्गेण दूषितम् । कीटाश् च केचिन् मृता दूषयन्ति न जीवन्तो यथा मक्षिका गृहगोधाश् च । अन्ये तु जीवन्त एव । **कीट**ग्रहणं क्षुद्रजन्तूनां कृमिपतङ्गानाम् अपि पर्दर्शनार्थम् । **केश**ग्रहणं नखरोम्णां दूषिकादीनां मलानाम्, समाचारात् । **पादेन** बुद्धिपूर्वं कामकारेण स्पृष्टम् । प्रमादतस् तु न दोषः ॥ ४.२०७ ॥