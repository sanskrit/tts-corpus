+++
title = "009 षट्-कर्मैको भवत्य्"

+++


**एषां** कुसूलधान्यकादीनां गृहस्थानाम् **एकः षट्कर्मा भवति** । यो महापरिग्रहः प्रागुक्तस् तस्य षड् वृत्तिकर्माणि भवन्ति । कानि पुनस् तानि । प्रकृतानि[^३२] उञ्छशिलायाचितयाचितलाभकृषिवाणिज्यानि । अध्यापनयाजनप्रतिग्रःआः[^३३] याचितायाचितग्रहणाद् अन्तर्भवन्ति । बहुकुटुम्बको नित्यकर्मसंपत्त्यर्थं च सर्वा वृत्तीः समुच्चिताः कुर्यात्, कृषिवाणिज्ये अपि । 


[^३३]:
     M G 1st ed.: -vāṇijyādhyāpanayājanapratigraḥāḥ


[^३२]:
     M G 1st ed. omit: prakṛtāni

- ये ऽपि "अध्यापनम् अध्ययनम्" (म्ध् १.८८) इत्यादीनि प्रथमाध्यायपठितानि षट्कर्माणि व्याचक्षते, तेषां प्रकरणविरोधो निष्प्रयोजनं वाध्ययनादीनाम्[^३४] उपादानम्, अन्यत्रैव तेषां विहितत्वात् ।


[^३४]:
     DK 5: 1165: cādhyayanādīnām

- **अन्यः** द्वितीयः कुंभीदान्यस् **त्रिभिः प्रवर्तते** । **प्रो** ऽनर्थकः, यावद् वर्तते तावत् प्रवर्तत इति । वर्तनं च स्थितिसंपत्तिः । प्रकृतानां च यानि कानिचित् क्वचित् कृषिवाणिज्ये विहाय । प्रशस्ततरो हि पूर्वस्मात् कुम्भीधान्यकः । यतो वक्ष्यति "सा वृत्तिः सद्विगर्हिता," (म्ध् १०.८४) "गोरक्षकान् वाणिजिकान्" (म्ध् ८.१०२) इति । यद् अप्य् उक्तं गौतमेन- "कृषिवाणिज्ये वास्वयंकृते कुसीदं च" (ग्ध् १०.५–६) इत्य् अनापद्य् एव । तत्राप्य् अस्वयंकरणपक्षे दोषो ऽस्त्य् एव, लघीयांस् तु भविष्यति ।

- **द्वाभ्याम् एकः** । अत्रापि याचितलाभं वर्जयित्वा त्रयाणां यथासंभवं द्वे गृह्येते । अयाचितम् अपि तावद् गृह्यते यावत् त्र्यहपर्याप्तम् । 

- **चतुर्थस् तु ब्रह्मसत्रेण जीवति** । ब्रह्मसत्रं शिलोञ्छयोर् अन्यतरा वृत्तिः । सततभवत्वात् सत्रम् इव, न तदहःपरिसमापनीया वृत्तिः, अतः सत्रम् इत्य् उच्यते, अहर् अहर् नित्यम् अनुष्ठानात् । ब्रह्मशब्दो ब्राह्मणपर्यायः । तेषाम् इदं सत्रम् । अस्माद् ब्रह्मशब्दात् पूर्वो ऽयं वृत्तिप्रपञ्चो ब्राह्मणविषय एव विज्ञेयः । क्षत्रियादीनां तु तत्र तत्र[^३५] वक्ष्यति ।


[^३५]:
     M G omit: one tatra

- कथं पुनः शिलोञ्छवृत्त्या जीवनं संभवति, यावता शरद्ग्रीष्मयोर् एव क्षेत्रे खले वा शिलपुलाकपातसंभवः । अथोच्यते । "ग्रैष्मेभ्यो ग्रैष्माणि, शारदानि शारदेभ्यो ऽर्जयिष्यति" इति । षाण्मासिकवृत्तिर् एव स्यात्, नाश्वस्तनिकः । अथान्यथापि संभवति यावतस् तावतो व्रीह्यादेः कथंचित् पतितस्योपादानम् । सत्यम् । न तद्भोजनाय पर्याप्तम् । संचिन्वानो यदा पर्याप्तं प्राप्स्यति तदाशिष्यति पञ्चाहाद्यसंभवात् । तथा च महाभारते शिलोञ्छवृत्तिः पक्षान्ताशनो वर्ण्यते । सो ऽयम् अस्याम् अवस्थायां गृहस्थस् तापसः संवृत्त इति चेत्, किं त्व् एवम् अप्य् अश्वस्तनिकत्वं विरुध्यते । यथोपपादस्थितिकस् तदा स्यात्, नाश्वस्तनिकः । अश्वस्तनिको ह्य् उच्यते य अहन्य् अहन्य् अर्जयति यात्रिकम्, तद् अहर् एव च व्ययीकरोति, न द्वितीये ऽह्णि स्थापयति । यदि च न प्रत्यहं शिलोञ्छवृत्तेर् भोजनं निवर्तते,[^३६] कुतो ऽश्वस्तनिको भवेत्, कथं च तथाविधस्य जीवनं पुत्रदारभरणं च ।


[^३६]:
     DK (5: 1166): nirvartate

- अत एव केचित् **त्रिभिर् अन्यः प्रवर्तत** इत्य् अत आरभ्यान्यथा व्याचक्षते । **त्रिभिर्** याजनाध्यापनप्रतिग्रहैः, द्वाभ्याम् "प्रतिग्रहः प्रत्यवरः" (म्ध् १०.१०९) इति प्रतिग्रहव्युदासेन याजनाध्यापने प्रतिगृह्येते । **ब्रह्मसत्रम्** अध्यापनम् । तद् धि वृत्तये पर्याप्तम् । यत् तु "वर्तयंश् च शिलोञ्छाभ्याम्" (म्ध् ४.१०) इति स चतुष्टयव्यतिरिक्तो ऽन्य एव । 

- अत्रोच्यते । यः शिलपरिमाणान् दशद्वादशान् यवान् व्रीहीन् वा बहुभ्य आदत्ते यावद् एकाहयात्रिकं स शिलवृत्तिः । यस् त्व् एकैकं यात्रार्थम् आहरति स उञ्छवृत्तिः । स्मृत्यन्तरे चायं यायावरवृत्तिर्[^३७] उक्तः । अतश् च सार्वकालिकम् अप्य् उपपद्यते । न च वैश्वदेवादिक्रियाविरोधः, न च[^३८] पुत्रदाराणाम् अभरणदोषश्[^३९] च, याचितभैक्षाद् अत्यन्ताल्पग्रहणात् ॥ ४.९ ॥


[^३९]:
     M G: abharaṇabhedaś


[^३८]:
     M G: tatra


[^३७]:
     M G 1st ed.: jyāyān varavṛttir