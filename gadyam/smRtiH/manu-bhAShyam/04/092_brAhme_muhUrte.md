+++
title = "092 ब्राह्मे मुहूर्ते"

+++


त्रियामा रात्रिः, तस्याः पश्चिमो **ब्राह्मो मुहूर्तः** । तत्र निद्रां त्यजेत् । विबुद्धश् च तस्मिन् काले **धर्मार्थाव् अनुचिन्तयेत्** । यस्मिंश् च धर्म आसेव्यमाने यादृशः शरीरक्लेशो भवति तम् अपि चिन्तयेत् । स्वल्पश् चेद् धर्मो महान्तं कायक्लेशं जनयति, यो धर्मान्तरविरोधी, तं परिहरेत् । 

- अर्थो ऽपि सेवादिः अतिक्लेशकरः, सो ऽपि वर्ज्यः । "सर्वत एवात्मानं गोपायेत्" (ग्ध् ९.३४) इति । अनिश्चित्य न किंचिद् कुर्यात् । न च मनोराज्यादिविकल्पान् कुर्यात् । स्वभावो ह्य् अयं पुरुषाणाम् असति बाह्ये व्यापारे मनसो विकल्पाः परद्रव्याभिलाषादिरूपाः समुद्भवन्ति । तन्निवृत्त्यर्थम् इदं पुरुषार्थम् । 

- तस्यां वेलायां साध्यसाधनभावेन चिन्त्यो **वेदस्य तत्त्वार्थः** । रहस्यम् आत्मज्ञानं चिन्तयेद् वेदान्तविधिनाभ्यस्येत् ।

- अथ वा कर्मकाण्डे ऽपि यो वेदस् तस्यार्थस् तं निरूपयेत् । अयं विधिः, अयम् अर्थः, इदं कर्मैवं रूपम्, इयम् अत्र देवता, इदं द्रव्यम्, अयम् अत्राधिकारी, इयम् इतिकर्तव्यता, इत्यादि स्वबुद्ध्या निश्चिनुयात् । व्याख्यातॄणां मतभेदाद् धेतून् निरूपयेद् अस्य सम्यग्ज्ञानम् अस्य भ्रान्तिर् इति ॥ ४.९२ ॥