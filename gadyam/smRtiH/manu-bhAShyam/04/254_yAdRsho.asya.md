+++
title = "254 यादृशो ऽस्य"

+++


आत्मनिवेदनम् एव व्यक्तीकरोति । **अस्य** शूद्रस्य **यादृश आत्मा भवेत्** यत्कुलीनो यद्देशो यच्छिल्पश् च । यच् **चिकीर्षितम्** । "अनेककार्येण त्वाम् अहम् आश्रितो धर्मेण अन्येन वा प्रयोजनेन राजकुलरक्षादिना" । **यथा वोपचरेच्** छिल्पेनानेन त्वां सेवे पादवन्दनादि गृहकृत्यकरत्वे सर्वस्मिन् निवेदित आत्मा निवेदितो भवति । 

- अन्ये तु "आत्मा वै पुत्रनामासि" (श्ब् १४.९.४.२६) इत्य् अपत्यवचनम् **आत्म**शब्दं मन्यमानाः यस्य शूद्रस्य कामतः प्रवृत्ता दुहिता विवाह्यते तस्यानेन भोज्यान्नतोच्यत इत्य् आहुः । 

- तद् अयुक्तम् । न तावद् अयम् आत्मशब्दो दुहितरि विस्पष्टं प्रयुक्तः । पुत्रशब्दो हि पुंस्य् एव प्रसिद्धतरः । न च परोक्षशब्दोपदेशेन किंचित् प्रयोजनम् । एतावद् एव वक्तुं युक्तं दद्याद् दुहितरं च य इति । 

- अन्ये त्व् **अर्धिका**दिग्रहणं शूद्रोपलक्षणार्थं वर्णयन्ति । तेन पारशवस्य श्वशुरस्य च भोज्यान्नता सिद्धा भवति ॥ ४.२५४ ॥