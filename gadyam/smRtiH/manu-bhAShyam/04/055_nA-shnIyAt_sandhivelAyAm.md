+++
title = "055 नाऽश्नीयात् सन्धिवेलायाम्"

+++


संध्याकालः **संधिवेला** । संवेशनं स्वापः । स्वाध्यायं निषेत्स्यति । स्मृत्यन्तरे-

- चत्वार्य् एव तु कर्माणि संध्याकाले तु वर्जयेत् । 

- आहारं मैथुनं निद्रां तथा संपाठम् एव च ॥

**न चैव प्रलिखेत्** । प्रकर्षेण लेखनं विदारणं भूमेर् निषिध्यते । न तु वर्तिकादिनाक्षरविन्यासः । **नात्मनोपहरेत् स्रजम्** । ग्रथितानि पुष्पाणि स्रक् । ताम् स्वयं कण्ठे शिरसि वा प्रधृता म्लानतया गुरुत्वेन वात्मनो न व्यपनयेत् । अर्थाद् अन्येनापनयेद् इत्य् उक्तं भवति । सर्व एवायं संध्यायां विधिर् इति केचित् ॥ ४.५५ ॥