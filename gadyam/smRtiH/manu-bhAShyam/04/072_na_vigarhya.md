+++
title = "072 न विगर्ह्य"

+++


अभिनिवेशेन पणबन्धादिना यल् लौकिकेषु शास्त्रेषु वार्थेष्व् इतरेतरं जल्पनम् अहोपुरुषिका या, सा **विगृह्य कथा** । **बहिर्माल्यम्** । वाससो बहिः कण्ठस्थां स्रजं वाससा छादयेत् । तथा च समाचारः ।

- अपरे बहिर् इत्य् अनावृतो देश उच्यते । तत्र नगररथ्यादौ न प्रकटमाल्यो भ्राम्येद् इत्य् आहुः । 

- अथ वा बहिर्गन्धं **बहिर्माल्यम्**, यस्य गन्धो नातिसंवेद्यते । एवं स्मृत्यन्तरम्- "नागन्धां स्रजं धारयेद् अन्यत्र हिरण्मय्या" इति । **गवां च** **पृष्ठे यानं** पर्याणं विना साक्षाद् गवारोहणं प्रतिषिध्यते । **सर्वथेति** । पर्याणाद्यन्तराये ऽपि गन्त्र्यादियुक्ते ऽपृष्ठयानत्वाद् अप्रतिषेधः ॥ ४.७२ ॥