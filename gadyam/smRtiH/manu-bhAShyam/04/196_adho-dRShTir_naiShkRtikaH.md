+++
title = "196 अधो-दृष्टिर् नैष्कृतिकः"

+++


**बकव्रत**लक्षणम् अधोनिरीक्षणम् । अथ वा नीचदृष्टिः । नीचो दीनः । सर्वदैव व्यापारयति कथंचित् कुतश्चन लभते ऽधमाद् अपि गृह्णाति । **निष्कृतिर्** निष्ठुरता, तया चरति तत्प्रधानो **नैष्कृतिको** ऽसम्यग्भाषी । अलीकविनीतः श्रयति प्रश्रयं नम्रतां कार्ये तु व्याघातकः । बिडालो ऽलीकनिद्रां करोत्य् आमिषं जिघृक्षन् । एवं सोपधौ धर्मचरणो बैडालव्रतिक उक्तः । 

- तथैव **बकव्रतचरो** ऽपि । बका हि मत्स्यान् गृह्णन्तो जलचरेष्व् अवज्ञां दर्शयन्ति । अथ च मत्स्यग्रहणबुद्धय एव । व्रतेन शीलितं कर्मोच्यते । 

- प्रदर्शितं पदानाम् अपौनरुक्त्यम् । अथापि स्याल् लक्षणत्वाद् अदोषः । अविज्ञातं हि लक्षणं भवति । पौनःपुन्याभिधानेन सुग्रहो ऽर्थो भवति । 

- कः पुनः बैडालव्रतिकबकव्रतिकयोर् भेदः । 

- उच्यते । अयं स्वार्थसाधनपरो नान्यस्य कार्यं विहन्ति । पूर्वस् तु मात्सर्यात् स्वार्थसिद्धाव् असत्याम् अपि परस्य नाशयति ॥ ४.१९६ ॥