+++
title = "127 द्वाव् एव"

+++


**नित्य**ग्रहणात् पूर्वत्रानध्यायानां विकल्पः । तत्रापि येषां नित्यत्वमात्रं तत् प्रदर्शितम् एव, यत्र **नित्य**ग्रहणम् अर्थवादो वा यथा "अमावास्या गुरुं हन्ति" (म्ध् ४.११४) इति । **भूमेश् चाशुद्धिर्** अस्थिभगलिङ्गादिकामेध्यादिसंसर्गः । **आत्मनस् तु** पञ्चमे वक्ष्यते । यद्य् अप्य् अध्ययनविधिप्रकरण एताव् अनध्यायौ तथापि नैत्यके भवतः । न ह्य् अशुचिर् अधिक्रियते । तथा च ब्राह्मणम् "तस्य वा एतस्य यज्ञस्य द्वाव् अनध्यायौ यद् आत्माशुचिर् यद् देशः" (ता २.१५) इति । ब्रह्मयज्ञश् च नित्यो जपः ॥ ४.१२७ ॥