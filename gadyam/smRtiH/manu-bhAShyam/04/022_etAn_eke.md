+++
title = "022 एतान् एके"

+++


**एतान् महायज्ञान् एके यज्ञशास्त्राविदो** गृहस्था **इन्द्रियेष्व् एव जुह्वति** संपादयन्ति । कतमे पुनस् ते । **अनीहमाना** । ये नेच्छन्ति[^६६] धनं त्यक्तगृहव्यापारा देहसांन्यासिकादयः । 


[^६६]:
     M G: na cecchanti

- शिलोञ्छवृत्तेर् अप्य् एवं विधिम् इच्छन्ति, पङ्ग्वादीनां च । तेषां हि दारकरणं वक्ष्यति "यद्य् अर्थिता तु दारैः स्यात्" इति (म्ध् ९.२०) । न चैतेषाम् पञ्चयज्ञाधिकारः । अद्रव्यत्वाद् भरणमात्रं ते लभन्ते, नाधिकं कर्मानुष्ठानार्थम् अपि । 

- जुहोतिः करोत्यर्थनिर्वर्त्यतां लक्ष्यति । न हि क्रियाविशेषो यागः क्रियाविशेषस्य होमस्य कर्मतां प्रतिपद्येत । न हि भवति "पचति पाकम्" इति । भवति तु "पाकं करोति," "यागं करोति" इति । सामान्यविषयाकांक्षास् तु क्रिया द्रव्यकर्माणि साधनीकुर्वन्ति । "इच्छति भोक्तुम्," "शक्नोति भोक्तुम्," "जानाति भोक्तुम्" । दृष्टश् च विशेषः सामान्यलक्षणार्थः- "अयं गौः पदा द्रष्टव्यः" इति । 

- एवं च होमं केचिद् इन्द्रियेषु तत्संयमम्[^६७] एव व्याचक्षते । 


[^६७]:
     M G: tatsaṅgamam

- अपरेषां प्राणसंवादोपनिषदि "यद् यद् भक्तं प्रथमम् आगच्छेत् तद् धोमीयं स यां[^६८] प्रथमाहुतिं जुहुयात् प्राणाय स्वाहा" इत्यादिना (छु ५.१९) । 


[^६८]:
     M G 1st ed. J: sāyaṃ

- अन्ये तु- य एवोत्तरश्लोके उपासनाविधिर् उक्तः स एवायं होमः । तथा च तयोर् एकवाक्यता प्रतीयते ।

- ननु चोत्तरत्र वाचि प्राणं नेन्द्रियम् ।

- नैष दोषः । आध्यात्मिकत्वोपलक्षणार्थम् इन्द्रियग्रहणम् । बाह्यसाधनसाध्यता नास्तीत्य् एतद् अत्र विवक्षितम् ॥ ४.२२ ॥