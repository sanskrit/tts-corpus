+++
title = "095 श्रावण्याम् प्रौष्ठपद्याम्"

+++


श्रवणयुक्ता पौर्णमासी **श्रावणी** । एवं **प्रौष्ठपदी** । तत्र **उपाकृत्य** उपाकर्माख्यं कर्म कृत्वा **यथाविध्य् अधीयीत** । "प्राक्कूलान्" (म्ध् २.७५) इत्यादिप्रागुक्तो विधिः स्मर्यते । **युक्तस्** तत्परः । **छन्दांसि** वेदान् । छन्दःशब्दो ऽयं वेदवचनो न गायत्र्यादिवचनः । तेन ब्राह्मणादीन् अप्य् अधीयानस्यैष परमविधिः । उभयत्रापि चायं युक्त एव, प्रत्ययाविशेषात् । अयं विकल्पो व्यवस्थितः । "छन्दोगाः प्रौष्ठपद्याम् उपाकुर्वन्ति, बह्वृचा अध्वर्यवः श्रावण्याम्" ॥ ४.९५ ॥