+++
title = "236 न विस्मयेत"

+++


**तपसा**नुष्ठितेन **विस्मयं न** कुर्यात् । "अतितीव्रं तपो मया कृतं सुदुश्चरम्" इत्य् एवं मनसि न कर्तव्यम् । **इष्ट्वा** यागं कृत्वा, **अनृतं न वदेत्** । अविशेषेण प्रतिषिद्धस्यापि पुरुषार्थतया पुनः प्रतिषेधो यागाङ्गत्वज्ञापनार्थः । प्रतिषेधातिक्रमे हि ज्योतिष्टोमादेर् अङ्गहीनता भवति । **आर्तः** पीडितो ऽपि ब्राह्मणैर् **न** तान् **अपवदेन्** न निन्देत । **दत्वा** गवादि द्रव्यं **न** कस्यचिद् अग्रतः **परिकीर्तयेद्** "इदं मया दत्तम्" ॥ ४.२३६ ॥