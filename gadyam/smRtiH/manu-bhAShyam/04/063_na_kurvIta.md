+++
title = "063 न कुर्वीत"

+++


**वृथाचेष्टा** दृष्टादृष्टयोर् व्यापारयोर् अनुपकारः । यथा इतरदेशादिवार्तापरत्वम् । संहतौ पाणी **अञ्जलिः** । तेनोदकं **न पिबेत्** । वारिग्रहणात् क्षीरादीनाम् अप्रतिषेधः । **न उत्सङ्गे** । **भक्ष्या** धानाशष्कुल्यादयः । तान् उत्सङ्ग ऊर्वोर् उपरि **न भक्षयेत्** । भक्ष्यग्रहणात् फलानाम् अपि प्रतिषेधः । सक्त्वोदनादेस् तु निरुपसेचनीयस्यानदनीयत्वाद् उत्सङ्गे प्राप्तिर् एव नास्ति । **कुतूहलं** असति प्रोजने किम् एतत् स्याद् इति निश्चये अत्यर्थम् उत्कलिका । **न जातु** कदाचित् ॥ ४.६३ ॥