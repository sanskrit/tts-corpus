+++
title = "043 नाऽश्नीयाद् भार्यया"

+++


"नित्यम् आस्यं शुचि स्त्रीणाम्" (म्ध् ५.१३०) इति शुचित्ववचनम्, "स्त्रीशूद्रोच्छिष्टम्" (म्ध् ११.१५२) इति च प्रतिषेधः । द्वयम्[^१०२] अपि विषयविभागेन व्यवस्थितम् । तत्र शुचित्ववचनं "स्त्रियश् च रतिसंसर्गे" (ब्ध् १.९.२) इति स्मृत्यन्त्रदर्सनेन रतिस्त्रीविषयं विज्ञायते । अतः प्रतिषेधो ऽपि पारिशेष्याद् अरतिस्त्रीषु मातृभगिन्यादिषु द्रष्टव्यः । यतो रतिर् नेह प्रीतिमात्रम्, किं तर्हि मन्मथनिमित्तो भावविशेष इति शृङ्गारपूर्वको ऽभिलाषादिरूपः । अतस् तद्युक्तासु शुचित्वम्, विपरीतासु प्रतिषेधः ।


[^१०२]:
     M G: pratiṣedhadvayam

- रतिनिमित्तार्थतया भार्यया सह भोजने प्राप्ते वचनम् इदम् आरभ्यते- **नाश्नीयाद् भार्यया सार्धम्** इति । 

- अथ संसर्गग्रहणेन वृषस्यतो संप्रयोगविशेषः कथ्यते । तदानीं परिचुम्बनाद् एव शुचित्वम् इति नास्ति भार्यया सह भोजनप्राप्तिः । 

- तत्रेदं पुनर्वचनं व्रतज्ञापनार्थम् । ततश् च यावज्जीविकः संकल्पः कर्तव्यो यथा भार्यया सह भोजनं न भवति । 

- एतच् च सहभोजनम् एकाधिकरणम् एककालदेशं नञर्थविषयतया चोद्यत इति गतोच्छिष्टप्रतिषेधगतार्थशङ्केति[^१०३] । स पुनर् अयम् ईदृशः सहार्थविशेषः प्रमाणान्तरतः स्मृत्यन्तरसमाचारादेः । शेषशब्दार्थो[^१०४] ह्य् अन्यापेक्षितमात्रम् । तथा "इतरान् अपि सख्यादीन् । । । भोजयेत् सह भार्यया" (म्ध् ३.१०३) इति । नात्रैकाधिकरणता भुजेर् अवगम्यते, किं तर्हि भार्यया समानदेशता भोक्तुः, समानकालता वा । 


[^१०४]:
     M G 1st ed.: aśeṣaśabdārtho


[^१०३]:
     M G: gatvocchiṣṭe prati-

- अन्ये त्व् अन्यद् उच्छिष्टम् इति व्याचक्षते- भुक्तोज्झितम् उच्छिष्टम् । एकस्यां तु पत्न्यां एकस्मिन् कार्ये सह भोजनम् । 

- एवं तु व्याख्यायमाने शूद्रेण सह भोजनं प्रतिषिद्धं स्यात्, प्रसिद्धिश् च त्यक्ता भवेत् । अस्य संस्पर्शाद् उच्छिष्टव्यवहारः, सहभोजनेनापि तद् अस्ति[^१०५] । 


[^१०५]:
     M G: teṣv asti

- केचित् तु समानदेशकालम् एव भोजनं प्रतिषिद्धम्, दृष्टार्थत्वाद् उपदेशस्येति । पुंसा स्वभावभेदात् कश्चिद् बहुभोजिन्या न तुष्येत्, अन्यः स्वल्पभोजिन्याम् अपि विश्रम्भयतीति छद्मना वर्तते- मम पुरतः स्वल्पम् अश्नाति इति ।

- तथासदृशा एवम् अन्ये ऽपि नियमाः । **नैनाम् ईक्षेत चाश्नतीम्** । पश्यतो हि भुञ्जाना विवृतास्यतया रूपविकारेण भर्त्रे न रोचेत । क्षवथुः शिरस्थेन वायुना पूर्यमाणाया[^१०६] नासिकायाः शब्दस् तत्रापि वक्त्रवैकृत्यात् प्रीतिर् न स्यात् । **जृम्भमाणा**स्येन विलम्बितं वायोर् उच्छ्वसनम् अङ्गप्रत्यङ्गप्रसारणं वा । तद् अप्य् एवम् एव । **यथासुखं चासीना**[^१०७] अनवग्रथितकेशी भूमौ निपतितगात्री वा ॥ ४.४३ ॥


[^१०७]:
     M G: cāsīnām


[^१०६]:
     M G: pūryamāṇāyāṃ