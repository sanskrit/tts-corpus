+++
title = "138 सत्यम् ब्रूयात्"

+++


अर्थप्रयुक्तवचनं सत्ये नियम्यते । यथादृष्टं श्रुतं च **सत्यं** । **प्रियं ब्रूयात्** । द्वितीयो ऽयं विधिः । औदार्यादिगुणानुकथनं परस्यादृष्टेनापि केनचिद् अवसरेण । तथा पुत्रजन्मादि "ब्राह्मण पुत्रस् ते जातः" इत्य् असत्य् अपि स्वप्रयोजने यदि सत्यं तद् वक्तव्यम् । यदि तस्य तन् न विदितम् । सत्यं प्रियम् अप्रियं वास्ति । प्रियं दर्शितम् "ब्राह्मण पुत्रः" इत्यादि । अप्रियं यथा "ब्राह्मण कन्या ते गर्भिणी" । तद् असत्यं न ब्रूयात्, सत्यम् अपि कन्यागर्भग्रहणम् अप्रियत्वाद् अप्रकाश्यम् । सत्यां गतौ तूष्णीम् आसितव्यम् ।

- ननु गर्भिण्याम् अगर्भिणीति[^२१४] वक्तव्यं प्रियत्वात्, अत आह- **प्रियं च नानृतं ब्रूयाद्** इति । एवं च यस्य प्रथमः साक्षात्कारस् तेन तत्र तूष्णीम् आसितुं न लब्यते । **एष सनातनो धर्मः** । सनातनो नित्यो वेदस् तेन विहितत्वाद् धर्मो ऽपि सनातनः ॥ ४.१३८ ॥


[^२१४]:
     M G 1st ed.: garbhiṇyā garbhiṇīti