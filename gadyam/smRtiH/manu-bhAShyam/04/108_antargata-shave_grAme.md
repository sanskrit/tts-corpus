+++
title = "108 अन्तर्गत-शवे ग्रामे"

+++


**अन्तर्गतः शवो** यस्मिन् **ग्राम**मध्ये स्थितो यावन् न निर्हृतः । **वृषलस्य** । नात्र शूद्रो वृषलस्  तस्य प्राग् एव निषिद्धत्वात्- "न शूद्रजनसंनिधौ" (म्ध् ४.९९) इति । किं तर्हि, तत्प्रायिकेणाधर्मेणाधार्मिकत्वं लक्ष्यते । तेन यः पापाचारस् तत्संनिधानाच् च तेन निषेधः । **रुद्यमाने** रुदनशब्दे सति । भावमात्रे रुद्यमानशब्दः । **समवायो** जनस्य । यत्र बहवो जनाः कार्यार्थम् एकत्र संघटिता भवन्ति तादृशे देशे नाध्येयम् । अथ वा **जनस्य समवाये रुद्यमाने** रुदतीत्य् अर्थः । बहुषु रुदत्सु प्रतिषेधः । छान्दसं कर्तर्य् आत्मनेपदम् ॥ ४.१०८ ॥