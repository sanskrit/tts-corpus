+++
title = "094 ऋषयो दीर्घसन्ध्यत्वाद्"

+++


यदर्थो ऽयं पुनर् विधिस् तद् दर्शयति । आयुरादिफलकामो दीर्घकालसंध्याजपं कुर्यात् । सत्य् अपि नित्यत्वे दैघ्याद् गुणात् फलम् इदम् । अनग्निकस्य प्रोषितस्यैतत् संभवति । अन्यस्य त्व् अग्निहोत्रकालोपरोधो दीर्घसंध्याविधिसंपादनात् । दीर्घसंध्या गुणत उच्यते । संध्यासहचरिते जपादिविधौ संध्याशब्दो वर्तते । दीर्घा संध्यैषाम् इति बहुव्रीहिः । **ऋषि**ग्रहणम् अर्थवादः ॥ ४.९४ ॥