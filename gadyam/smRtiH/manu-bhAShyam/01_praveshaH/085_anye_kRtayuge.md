+++
title = "085 अन्ये कृतयुगे"

+++


उक्तस्य[^१३७] कालभेदेन पदार्थस्वभावबेदस्योपसंहारः । **धर्म**शब्दो न यागादिवचन एव, किं तर्हि, पदार्थगुणमात्रे वर्तते । अन्ये पदार्थानां **धर्माः** प्रतियुगं भवन्ति, यथा प्राक् दर्शितम् । यथा वसन्ते ऽन्यः पदार्थानां स्वभावो ऽन्यो ग्रीष्मे ऽन्य एव वर्षासु, एवं युगेष्व् अपि । अन्यत्वं चात्र न कारणानां दृष्टकार्यत्यागेन कार्यान्तरजनकत्वम्, अप्य् त्व्[^१३८] अपरिपूर्णस्य कार्यस्योत्पत्तेः शक्तेर् अपचयात् । तद् आह- **युगह्रासानुरूपत** इति । ह्रासो न्यूनता ॥ १.८५ ॥


[^१३८]:
     M G 1st ed. omit: tv


[^१३७]:
     M G 1st ed.: ukto 'sya; G 2nd ed.: uktoktasya