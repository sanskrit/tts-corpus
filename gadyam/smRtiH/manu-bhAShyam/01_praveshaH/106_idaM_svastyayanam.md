+++
title = "106 इदं स्वस्त्ययनम्"

+++


[^१५३]:
     M G: āyuṣyam

**स्वस्त्य्**अभिप्रेतस्यार्थस्याविनाशः । **अयनं** प्रापणम् । स्वस्ति प्राप्यते येन तत् **स्वस्त्ययनम्** । **श्रेष्ठम्** अन्येभ्यो जपहोमादिभ्यः । न हि शास्त्रम् अन्तरेण तेषाम् अनुष्ठानं संभवति, अतस् तदनुष्ठानहेतुत्वाच् छ्रेष्टम् एतत् । अथ वा धर्मज्ञानार्थवाक्यान्य् एव श्रेयस्यान्य् अनुष्ट्ःआनं तु क्लेशकरम् अत उच्यते **श्रेष्ठम्** इति । **इदं बुद्धिविवर्धनम्** । शास्त्रे ह्य् आसेव्यमाने तदर्थस्य प्रकाशनाद् ग्रन्थिप्रमोक्षाद् बुद्धिविवृद्धिः प्रसिद्धैव । **इदं यशस्यम्**, धर्मज्ञः संशयानैः पृच्छ्यमानः ख्यातिं लभते । यशसो निमित्तं **यशस्यं** । विद्वत्तौदार्यादिगुणवत्तया प्रसिद्धिर् **यशः** । **निःश्रेयसं** दुःखाननुविद्धायाः प्रीतेः स्वर्गापवर्गलक्षणायास् तत्प्राप्तिहेतुकर्मज्ञानहेतुत्वान् **निःश्रेयसं परं श्रेष्ठम्** ॥ १.१०६ ॥