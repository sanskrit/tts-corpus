+++
title = "055 तमो ऽयम्"

+++


इदानीं संसारिणः पुरुषस्य मरणं देहान्तरप्राप्तिश् चाभ्यां श्लोकाभ्यां कथ्यते । **तमो** ज्ञाननिवृत्तिस् तां **समाश्रित्य** **चिरं तिष्ठत्य्** आस्ते **सेन्द्रियः** । **न च स्वं कुरुते कर्म** श्वासप्रश्वासादिकं । **तदा मूर्तितः** शरीराद् **उत्क्रामति** गच्छति ।

- ननु च सर्वगत आत्माकाशवद् विभुस् तस्य कीदृश्य् उत्क्रान्तिः । 

- कर्मोपार्जितशरीरत्याग एवोत्क्रान्तिः । न पुनर् मूर्तस्यैवार्थस्य देशाद् देशान्तरगमनम् । अथ वा कैश्चिद् इष्यते- अस्त्य् अन्यद् अन्तराभवं शरीरं सूक्ष्मं यस्येयम् उत्क्रान्तिः । अन्यैस् त्व् अन्तराभवदेहो नेष्यते । यथाह भगवान् व्यासः-

- अस्मिन् देहे व्यतीते तु देहम् अन्यन् नराधिप ।

- इन्द्रियाणि वसन्त्य् एव तस्मान् नास्त्य् अन्त्राभवः ॥

सांख्या अपि केचिन् नान्तराभवम् इच्छन्ति विन्ध्यवासिप्रभृतयः । को ऽयम् अन्तराभवो नाम । अस्मिञ् छरीरे नष्टे मातृकुक्ष्यादिस्थानं द्वितीयशरीरग्रहणार्थं यावन् न प्राप्तं तावद् अन्तरा निरुपभोगं[^९६] शरीरम् उपजायते सूक्ष्मं यस्य न क्वचित् संयोगो नाग्न्यादिदाहो न महाभूतैः प्रतिबन्धः । अन्ये तु मूर्तिं परमात्मानम् आहुः । सर्वात्मरूपः परमात्मा समुद्रस्थानीयस् ततः प्रादुर् भवन्ति जीवा अविद्यावशाद् भेदम् उपयन्ति, महोदधेर् इवोर्मयः । तस्य च ततो निष्क्रामतः पुर्यष्टाकाख्यं लिङ्गम् अभ्युपगम्यते । धर्माधर्मपूर्वकृतवशात्[^९७] प्रत्येकस्य जीवस्य वासःस्थानीयं सूक्ष्मं शरीरम् । यथा पुराण उक्तम् । 


[^९७]:
     J: pūrvakṛtadharmādharmavaśāt


[^९६]:
     M G 1st ed.: nirupayogi; G 2nd ed.: nirupabhogayogi

- पुर्यष्टकेन लिङ्गेन प्राणाख्येन स युज्यते ।

- तेन बद्धस्य वै बन्धो मोक्षो मुक्तस्य तेन तु ॥

ते च प्राणापानव्यानोदानसमानाः पञ्च बुद्धीन्द्रियवर्ग एवं कर्मेन्द्रियवर्गो ऽष्टमं मन इत्य् एतत् पुर्यष्टकम् । तच्छरीरं न नश्यति आमोक्षावस्थायाः । तद् उक्तम् "संसरति निरूपभोगभावैर्[^९८] अधिवासितं लिङ्गम्" ॥ १.५५ ॥


[^९८]:
     J: nirūpabhogaṃ