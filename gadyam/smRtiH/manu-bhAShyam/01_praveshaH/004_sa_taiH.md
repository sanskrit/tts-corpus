+++
title = "004 स तैः"

+++


**स** मनुर् **अमितौजास्** **तैर्** महर्षिभिर् **महात्मभिः** **पृष्टस्** **तथा तान् प्रत्युवाच । श्रूयताम् इति** । **तथा** तेन प्रागुक्तेन प्रकारेण । पृच्छ्यमानवस्तु प्रश्नविधिश् च प्रकारवचने तथाशब्दे ऽन्तर्भूतः । तेनायम् अर्थस् तथा पृष्टस् **तान्** धर्मान् पृष्टः **प्रत्युवाच** । अथ वा **तथेति** प्रकारमात्रम् आचष्टे । **पृष्ट** इति पूर्वश्लोकात् पृच्छ्यमानविशेषो बुद्धौ विपरिवर्तत एव । तेन यत् पृष्टस् तत् प्रत्युवाच **श्रूयताम् इति** प्रश्नप्रतिवचनयोर् एककर्मता सिद्धा भवति । तदा च **तथा**शब्दः श्लोकपूरणार्थः । आद्ये तु व्याख्याने **तथा**शब्दोपात्तैव प्रश्नप्रतिवचनयोर् एककर्मता । **सम्यक्**शब्दः प्रतिवचनविशेषणम् । सम्यक् प्रत्युवाच । प्रसन्नेन मनसा न क्रोधादियोगेन । **अमितौजा** अक्षीणवाग्विभवः- अमितम् अनन्तम् ओजो वीर्यम् अभिधानसामर्थ्यम् अस्येति । महात्मतया महर्षीणां धर्मप्रष्ट्रत्वं महर्षित्वं चाविरुद्धम् इत्य् आह- **महर्षीन्** इति । "परार्थकारी सततं महात्मा" इत्य् उच्यते । तेन यद्य् अपि स्वयं विदांसो ऽधिगतयाथातथ्याः, अन्यथा महर्षित्वानुपपत्तेः, तथापि पराथम् अपृच्छन् । मनुः प्रख्याततरप्रमाणभावः । एतेन यद् उच्यते तल् लोकेनाद्रियते । प्रत्ययतो ऽयं समुपास्यते ऽतः शास्त्रावतारार्थम् उपाध्यायीकुर्मः । अस्माभिश् च पृच्छ्यमानः प्रमाणतरीकरिष्यते जनेनेति । अत एव्**आर्च्य तान्** **सर्वान्** इत्य् अर्चनम् अविरुद्धम् । अन्यथा शिष्यस्योपाध्यायात् कीदृश्य् अर्चेति । अर्चयतेर् आङ्पूर्वस्य ल्यबन्तस्य रूपम् आर्च्येति । पाठान्त्रम् "अर्चयित्वा तान्" इति ।

- अत्र यद् उच्यते । यदि मनुनायं ग्रन्थः कृतः परापदेशो न युक्तः "स तैः पृष्टः प्रत्युवाच" इति । "अहं पृष्टः प्रत्यब्रवम्" इति न्याय्यम् । अथान्यतर एव ग्रन्थस्य कर्ता मानवव्यपदेशः कथम् इति । 

- तद् अचोद्यं । प्रायेण ग्रन्थकाराः स्वमतं परापदेशेन ब्रुवते- "अत्राह," "अत्र परिहरन्ति" इति नैवम् "अहं तैः पृष्टः" इति । यो यः पूर्वतरः स स प्रमाणतरो लोकेनाभ्युपगम्यते[^१४]- "तत् प्रमाणं बादरायणस्य" इति । अथ वा भृगुप्रोक्ता संहितेयं । मानवी तु स्मृतिरूपनिबद्धेति मानवव्यपदेशः । **प्रत्युवाच तान् महर्षीन्** । किं तत् । यद् अहं पृष्टस् तत् **श्रूयताम् इति** ॥ १.४ ॥


[^१४]:
     G 1st ed.: loke na tv eva nābhyupagamyate