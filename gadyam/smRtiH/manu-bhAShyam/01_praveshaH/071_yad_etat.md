+++
title = "071 यद् एतत्"

+++


**यद् एतद्** इति लौकिकी वाचो युक्तिः । समुदायेन प्रक्रान्तो ऽर्थः परामृश्यते । यद् एतच् **चतुर्युगं** **परिसंख्यातं** चत्वारि सहस्राणीत्यादिना निश्चितसंख्यम् **आदौ** प्राग् अस्माच् छ्लोकात्- एतस्य[^१०७] चतुर्युगस्य द्वादशभिः सहस्रैर् **देवानां युगम् उच्यते** । द्वादशचतुर्युगसहस्राणि देवयुगं नाम काल इत्य् अर्थः । सहस्रशब्दात् स्वार्थे ऽण् । द्वादशचतुर्युगसहस्राणि परिमाणं यस्मिन्न् इति विग्रहः ॥ १.७१ ॥


[^१०७]:
     M: chlokākasya; G: ekasya