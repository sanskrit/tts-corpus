+++
title = "080 मन्वन्तराण्य् असङ्ख्यानि"

+++


नैषा संख्या विद्यत इत्य् **असंख्यानि** । ननु चतुर्दश मन्वन्तराणीति संख्या श्रूयते ज्योतिःशास्त्रादौ । उच्यते । आवृत्त्या ह्य् असंख्यानि । यथा द्वादशमासाः । सर्गसंहार्योर् अप्य् आवृत्तिर् अनुपरतैव । **क्रीडन्न् इवैतत् कुरुत** इति । सुखर्थितया क्रीडा । तस्य चाप्तकामत्वाद् आनन्दैकरूपत्वाच् च न क्रीडाप्रयुक्तौ सर्गसंहारौ । अत इव शब्दः प्रयुक्तः । अत्र[^११४] परिहारः स प्राग् उक्त एव । लीलयापि कौतुकेनापि[^११५] लोके राजादीनां प्रवृत्तिर् दृश्यत इति ब्रह्मविदः ॥ १.८० ॥


[^११५]:
     J: līlayā niṣprayojanāpi


[^११४]:
     J adds: yathā