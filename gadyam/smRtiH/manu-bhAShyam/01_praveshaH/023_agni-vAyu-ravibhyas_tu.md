+++
title = "023 अग्नि-वायु-रविभ्यस् तु"

+++


"तिस्र एव देवताः" अग्निप्रभृतय इति नैरुक्ताः (निर् ७.५), सत्य् अप्य् अभिधाननानात्वे । अतस् तेन दर्शनेनोच्यते । एताभ्यस् तिसृभ्यो यज्ञसिद्ध्यर्थम् । यागसंप्रदानत्वात् तासां चतुर्थी । **त्रयम्** **ऋग्यजुःसामलक्षणं** **ब्रह्म** वेदाख्यं **दुदोह** । द्विकर्मको ऽयं धातुः । प्रधानं कर्म त्रयम् । अप्रधानेन द्वितीयेन कर्मणा भवितव्यम् । न च तद् अस्ति । अतः पञ्चम्य् एवेयम् इति मन्यामहे । अग्न्यादिभ्यो दुदोह, अक्षारयद् अभावयत् । 

- कथं पुनर् अग्न्यादिभ्यो वर्णात्मा शब्दो मन्त्रवाक्यानि ब्राह्मणवाक्यानि च भवेयुः । 

- किं नोपपद्यते । कः शक्तीर् अदृष्टा असतीर् वक्तुम् अर्हति । 

- नाख्यातार्थो विकल्पयितुं युक्तः । पञ्चमी तर्हि किमर्था[^६१] । "दुहियाचि" इति द्वितीयया भवितव्यम् । किं च दृष्टप्रमाणविरोधी प्राग्वृत्तो ऽर्थ उच्यमानो न[^६२] मनःपरितोषम्[^६३] आधत्ते प्रामाणिकानाम् । 


[^६३]:
     M G: manasaḥ paritoṣam


[^६२]:
     M G 1st ed. omit: na


[^६१]:
     M G J: kimartham (I follow DK 5:88)

- परिहृतो विरोधः स्वरूपपरत्वाश्रयणेनैषाम् आगमानाम् "ऋग्वेद एवाग्नेर् अजायत, यजुर्वेदो वायोः, सामवेद आदित्यात्" (ऐत्ब् २५.७) इति । अग्न्यादयो ऽपि देवता ऐश्वर्यभाजो निरतिशयशक्तिश् च प्रजापतिः, तत्र का नामानुपपत्तिः । अस्मिन् दर्शने पञ्चम्य् अपि विवक्ष्या । अतः कारकाणि कथितानि यत्रापादनसंज्ञेत्य्[^६४] अपादानविवक्षायां भाष्ये समर्थितानि (पत् ओन् पाण् १.४.५१) । 


[^६४]:
     M G J: kathitāny atrāpādana- (I follow DK 5.88)

- अन्यदर्शने कथम् । 

- चतुर्थी तावद् युक्तैव । अर्थवादाश् चैते । तत्र द्वितीयं कर्म आत्मैव "प्रजापतिर् आत्मानं दुदोह" । दोहनं चाध्यापनं परसंक्रान्तिसामान्येन । 

- अथापि पञ्चमी । तत्राप्य् आग्नेया मन्त्रा आदाव् ऋग्वेदे, अतः "अग्नेर् अजायत" (ऐत्ब् ५.३२) इत्य् उच्यते, यजुर्वेदे ऽपि "इषे त्वोर्जे त्वा" (त्स् १.१.१) इति । इड् अन्नम्, तन् मध्यस्थानत्वाद्[^६५] वायुना वर्षदानेन क्रियते । ऊर्क् प्राणः, स वायुर् एव । अत आदितो वायुकार्यसंबन्धाद् वायोर् इत्य् उपमा । अथ वा, आध्वर्यवम् आर्त्व्ज्यं बहुप्रकाराश् चेष्टाश् च सर्वा वायोर् इत्य् अनेन सामान्येन वायोर् जन्म यजुर्वेदस्य । अनधिकारस्य सामगीत्ययोग्यत्वाद् उत्तमाध्ययनानि सामानि, उत्तमस्थानश् चादित्य इति ॥ २३ ॥


[^६५]:
     J: tat ma vyasthānatvād