+++
title = "117 संसारगमनञ् चैव"

+++


**संसारगमनं** । धर्मेण धर्मी लक्ष्यते । संसारी पुरुष आत्मा, तस्य गमनं देहाद् देहान्तरप्राप्तिः । अथ वा संसारविषयाः पृथिव्यादयो लोका उच्यन्ते । तत्र गमनं पूर्ववत् । **त्रिविधम्** उत्तमाधममध्यमं **कर्मसंभवं** शुभाशुभकर्मनिमित्तम् । **निःश्रेयसं** न केवलं कर्मनिमित्ता गतय उक्ताः । यावद् यतः परम् अन्यच् छ्रेयो नास्ति तदुपायो ऽप्य् अध्यात्मज्ञानम् उक्तम् । **कर्मणां च** विहितप्रतिषिद्धानां **गुणदोषप्रीक्षा** ॥ १.११७ ॥