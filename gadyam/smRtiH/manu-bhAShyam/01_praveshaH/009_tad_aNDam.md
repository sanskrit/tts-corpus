+++
title = "009 तद् अण्डम्"

+++


प्रथमं प्रधानं सर्वतोभवं मृद्रूपं संपद्यते । हिरण्यगर्भवीर्यसंयोगात् काठिन्यं प्रतिपद्यते । **तद् अण्डं** सम्**अभवद्** इत्य् उच्यते । हेम्न इदं **हैमं** स्वर्णमयम् इत्य् अर्थः । अंशुसामान्यात्[^२७] तस्य सुवर्णमयस्य । ननु नागमिको ऽयम् अर्थः, न चात्र इवशब्दः श्रूयते, तत्र कथम् उपचारतो व्याख्यानम् असति प्रमाणान्तरे । उच्यते । वक्ष्यति "ताभ्यां स शकलाभ्यां तु दिवं भूमिं च निर्ममे" (म्ध् १.१३) इति । इयं च भूमिर् मृन्मयी न सर्वतः सुवर्णमयीत्य् अत उपचार आश्रितः । **सहस्रांशुर्** आदित्य इत्य् अर्थः । अंशवो रश्मयस् तत्तुल्या प्रभा दीप्तिस् तस्याण्डस्य । **तस्मिन्न्** अण्डे **स्वयं ब्रह्मा** **जज्ञे** जातो[^२८] संभूतः । ब्रह्मा हिरण्यगर्भ एव । स्वयम् इति उक्तार्थम् । योगशक्त्या प्रग्गृहीतं शरीरं परित्यज्यान्तरण्डम् अनुप्राविशत् । अथ वाशरीर एवापः ससर्ज । ततो ऽन्तरण्डं स्वशरीरं जग्राह । 


[^२८]:
     MG: jāto jajñe


[^२७]:
     G 1st ed.: śuddhasāmānyāt

- अथ वान्यो "यो ऽसौ" (म्ध् १.७) इत्य् अत्र निर्दिष्टः अन्यश् चायम् अण्डजो ब्रह्मेति । तथा च वक्ष्यति "तद्विसृष्टः" (म्ध् १.११) इति । तेनेष्वरेण सृष्टः । कथं तर्हि स्वयं जज्ञे स्वयंभूतश् च तत्र ब्रह्मोच्यते । नैष दोषः । पितृनाम्ना पुत्रो व्यपदिश्यते । "आत्मा हि जज्ञ आत्मनः" इति । अनिदंपरेभ्य आगमेभ्यो लिखितम् आचार्येण, न चात्राभिनिवेष्टव्यम् । "स एव स्वयं जायताम् अन्यो वा तेन सृज्यताम्" इति न धर्माभिधान उपयुज्यत इत्य् उक्तम् । **सर्वलोकानां पितामह** इति संज्ञा । तस्योपचारतो ऽवास्तवदृष्टत्वात् पितुर् अपि सकाशाद् अधिकः पितामहः पूज्यः ॥ १.९ ॥