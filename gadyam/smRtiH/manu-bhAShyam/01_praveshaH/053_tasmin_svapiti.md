+++
title = "053 तस्मिन् स्वपिति"

+++


पूर्वव्याख्यानश्लोको ऽयं विस्पष्टार्थः । **स्वस्थे** सुस्थिरे । शान्तात्मवच् छुद्धरूपे । स्वात्मन्य् अवस्थानम् औपाधिकभेदनिवृत्तिः । **कर्मात्मानः** कर्मप्रधानाः संसारिणः क्षेत्रज्ञाः । **शरीरिणः** । कर्मसंबन्धेन शरीरसंबन्धानुभावाद् एवम् उच्यन्ते । **तस्मिन् स्वपति** शयाने **स्वकर्मभ्यो निवर्तन्ते** । शरीरचेष्टानिवृत्तिर् एतेनोच्यते । **मनश् च ग्लानिम् ऋच्छति** । एतेनान्तरव्यापारनिवृत्तिः । अतो बाह्यान्तरव्यापारनिवृत्त्या प्रलयः प्रतिपादितो भवति । ग्लानिर् निरुत्साहः स्वव्यापारे ऽशक्तताम्[^९४] **ऋच्छति** प्राप्नोति ॥ १.५३ ॥


[^९४]:
     G: svavyāpārān niḥśaktatām