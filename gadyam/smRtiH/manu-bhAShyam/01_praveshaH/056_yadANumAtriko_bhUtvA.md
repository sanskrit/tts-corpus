+++
title = "056 यदाणुमात्रिको भूत्वा"

+++


अण्व्यः सूक्ष्मा मात्रा अवयवा यस्य सो **ऽणुमात्रिकः** । पुर्यष्टकम् अन्तराभवदेहो वा, स्वभावत एव वात्मानः सूक्ष्माः । यथोक्तम् । "स एष आत्मान्तर्हृदये ऽणीयान्" इत्यादि (छु ३.१४.३) । **बीजं** शरीरोत्पत्तिकारणम् । **स्थास्नु** वृक्षादिजन्महेतुभूतम् । **चरिष्णु** जगमम् । **समाविशत्य्** अधितिष्ठति प्रतिनिबध्यते । यदा तेन **संसृष्टः** प्राणादिभिस् तदा मूर्तिं **विमुञ्चत्य्** आबध्नाति शरीरं गृह्णातीत्य् अर्थः ॥ १.५६ ॥