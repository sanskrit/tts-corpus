+++
title = "010 आपो नरा"

+++


यः कुत्रचिन् नारायणशब्देन कर्तृज्ञातृशक्त्यतिशययोगेन जगत्कारणपुरुषतयागमेष्व् आम्नातः, सो ऽयम् एव । न शब्दभेदाद् अर्थभेदः । ब्रह्मा नारायणो महेश्वर इत्य् एक एवार्थो नोपासनाकर्मतया भिद्यते । तथा च द्वादशे दर्शयिष्यामः । तथा चैतत् तथोच्यते । **आपो नारा** इत्य् अनेन शब्देन प्रोक्ताः । ननु नायं वृद्धव्यवहारो ऽथ च न तथा प्रसिद्धो ऽत आह **आपो वै नरसूनवः** । स तावद्[^२९] भगवान् नरः पुरुष इति प्रसिद्धः । आपश् च तस्य सूनवो ऽपत्यानि । अतस् ता नरशब्देनोच्यन्ते । दृष्टो हि पितृशब्दो ऽपत्ये वसिष्ठस्यापत्यानि वसिष्ट्ःआ भृगोर् अपत्यानि[^३०] भृगवस् तथा[^३१] बभ्रुमण्डुलोमक इत्य्[^३२] अभेदोपचारेण ता आपो नरशब्दवाच्याः । **यत्** येन प्रकारेण **अस्य** प्रजापतेः पूर्वम् अयनं प्रथमसर्ग आश्रयो वा गर्भस्थस्य, **तेन** हेतुना **नारायणः स्मृतः** । नरा अयनम् अस्येति नरायण इति प्राप्ते "अन्येषम् अपि दृश्यते" (पाण् ६.३.१३७) इति दीर्घः । "पुरुष इति" यथा । अथ वा सामूहिको ऽण् ॥ १.१० ॥


[^३२]:
     J: ityādy


[^३१]:
     M: bhagavatastā


[^३०]:
     M G: omit: bhṛgor apatyāni


[^२९]:
     M G 1st ed.: bhaved