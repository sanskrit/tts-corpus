+++
title = "021 सर्वेषान् तु"

+++


**स** प्रजापतिः **सर्वेषाम्** अर्थानां **नामानि** चक्रे । यथा कश्चित् पुत्राणां जातानाम् अन्येषां वा संव्यवहारार्थं करोति- "वृद्धिर् आदैच्" (पाण् १.१.१), "धीश्रीस्त्रीम्" (पिङ्स् १.१.१) इति । शब्दार्थसंबन्धं कृतवान् "गौर् अश्वः पुरुषः" इति । **कर्माणि च निर्ममे** । धर्माधर्माख्यान्य् अदृष्टार्थान्य् अग्निहोत्रादीनि च । सृष्ट्वा च कर्माणि तत्र **संस्था** व्यवस्थाश् चकार- "इदं कर्म ब्राह्मणेनैव कर्तव्यं काले ऽमुष्मै च फलाय" । अथ वा दृष्टर्था मर्यादा **संस्था**- "गोप्रचार इह च प्रेदेशे न कर्तव्यः," "इदम् उदकं सस्यसेकार्थम् अमुष्मिन् ग्रामे न देयं यावत् तस्माद् ग्रामाद् अस्माभिर् अयम् उपकारो न लब्धः" । दृष्टार्थानि च कर्माणि निर्ममे । तत्र यान्य् अदृष्टार्थानि तानि **वेदशब्देभ्यो** वैदिकेभ्यो वाक्येभ्यः ।

- ननु सर्वस्य तेनैव सृष्टत्वात् तस्यैव स्वातन्त्र्याद् वेदं ससर्ज कर्मानुष्ठानपरिपालनार्थम् इत्य् एवं वक्तव्यम् । वेदसृष्टिश् च वक्ष्यते "अग्निवायुरविभ्यश् च" (म्ध् १.२३) इत्य् अत्रान्तरे ।

- उच्यते । भिन्नम् अत्र दर्शनम् । केचिद् आहुर् अन्यस्मिन् कल्पे वेदास् तेनाधीतास् ते च महाप्रलयेन प्रलीनाः पुनर् अन्यस्मिन् कल्पे सुप्तप्रतिबुद्धवत् सर्वं प्रथमं प्रतिभाति, स्वप्नपठितो यथा कस्यचिच् छ्लोकः प्रतिभाति । भाति च वेदे "गौर् अनुबन्ध्यः" (शब् १०.४.३२), "अश्वस् तूपरो गोमृगः" (व्स् २४.१) इत्यादिवाक्येभ्यः शब्दानुस्मृतिपूर्वकं झट् इति तान् अर्थान् स्मृत्वोत्पद्यमानांश् च पदार्थान् दृष्ट्वा "अस्यार्थस्यायं[^५४] शब्दः कल्पान्तरे नामासीत्, संप्रत्य् अस्यैव क्रियताम्" इत्य् उभयं वेदशब्देभ्य एव नामानि कर्माणि च सृष्टवान् । अथ वा नैव वेदाः प्रलीयन्ते महाप्रलये ऽपि । यो ऽसौ पुरुषः केषांचिद् इष्टस् तथा वेदा आसते । स एवान्तरण्डं ब्रह्माक्यं पुरुषं निर्माय वेदान् अध्यापयामास । एवं स ब्रह्मा वेदशब्देभ्यः सर्वं निर्मितवान् । 


[^५४]:
     M G J: tasyārthasyāyaṃ (I follow DK 5: 87)

- यद् अत्र तत्त्वं तद् अस्माभिर् उक्तम् एव । अथ पौराणिकी प्रक्रिया प्रयुज्यते । सास्माभिः प्रदर्श्यत एव । **आदौ** जगत्सर्ग इत्य् अर्थः । अथ वा, **आदौ** यानि नामान्य् अनपभ्रष्टानि, न पुनर् इदानींतनान्य् अशक्तिजानि गव्यादीनि । **पृथक्**, न[^५५] यथा शरीरं च तत्त्वसमुदायरूपम्[^५६] एवं[^५७] निर्ममे । किं तर्हि, पृथक् ॥ १.२१ ॥


[^५७]:
     G: evaṃ na; 1st ed. adds na in parentheses with a question mark (na ?)


[^५६]:
     M: śarīratvasamudāyarūpam; G 1st ed: śarīraṃ ca samudāyarūpam


[^५५]:
     M G omit: na