+++
title = "022 कर्मात्मनाञ् च"

+++


**कर्मात्मानः** शरीरिणः प्राणिनः कर्मसु तत्परा मनुष्या उच्यन्ते । तेषाम् अर्थसिद्धये **यज्ञम् असृजत्** । ये ब्रह्मोपासनास्व् अनभिरताः[^५८] पुत्रपश्वादिफलार्थिनो द्वैतपक्षाश्रितास् ते कर्मानुष्ठानपरत्वात् कर्मात्मान उच्यन्ते । षष्ठ्य् अपि तादर्थ्यं ब्रूत इति तदर्थं यज्ञम् असृजद् इति गम्यते । **देवानां च गणं** तदर्थम् एवासृजत् । **कर्मात्मनां** चेत्य् अयम् अदेशे **चः** पठितः । तस्य देशो देवानाम् इत्य् अतो ऽनन्तरम् । **यज्ञं** ससर्ज । अग्निर् अग्नीषोमाव् इन्द्राग्नी इत्यादिं यज्ञसिद्ध्यर्थं देवानां गणम् असृजत् । तथा **साध्यानां** देवानां गणम् इत्य् अनुषज्यते । भेदेनोपादानम् अहविर्भाक्त्वात् तेषां स्तुतिभाज एव ते केवलम् । "यत्र पूर्वे साध्याः सन्ति देवाः" (र्व् १०.९०.१६) इति । "साध्या वै नाम देवाः" इति । "साध्या वै नाम देवा आसन्" (प्ब् ८.३.५) । अथ वा ब्राह्मणपरिव्राजकवत् । सूक्ष्मं मरुतो रुद्राङ्गिरस इत्य् एतदपेक्षया साध्यगणः सूक्ष्मः । साध्यग्रहणं चान्यासाम् अप्य् अहविःसंबन्धिनीनां देवतानां वेनोस्तुनीतिर् इत्यादीनां प्रदर्शनार्थम् ।


[^५८]:
     M: abhiratāḥ; G: (na) abhiratāḥ

- अन्ये तु **कर्मात्मनां देवानां प्राणिनाम्** इति समानाधिकरणानि मन्यन्ते । कर्माणि आत्मा स्वभावप्रतिलम्भो[^५९] येषां ते कर्मात्मानः । यागादिकर्मनिर्वर्तनपरत्वात् प्रधानतया वा कर्मात्मानः । 


[^५९]:
     J: pratibho

- काश्चिद् देवता यागादिकर्मण्य् एव स्वरूपत इतिहासे श्रूयन्ते । यथेन्द्रो रुद्रो विष्णुर् इति । अन्यासां तु याग एव देवतात्वं न स्वरूपतः । अक्षा ग्रावाणो रथाङ्गानि । न हि यथा भारते इन्द्रादीनां वृत्रादिभिर् असुरैर् युद्धादि कर्म श्रूयते तथाक्षादीनां वर्ण्यते । अस्ति च सूक्ते हविःसंबन्धे तेषाम् अपि देवतात्वम् । अक्षाणां "प्रावेपा मा" (र्व् १०.३४.१) इति । ग्राव्णां "प्रैते वदन्तु" (र्व् १०.९४.१) इति । "वनस्पते वीड्वङ्गः" (र्व् ६.४७.२६) इति रथाङ्गानाम् । अत एव **प्राणिनाम्** इति । द्विविधा हि देवताः प्राणवत्यस् तद्रहिताश् च । यथेन्द्रादयः पुरुषविग्रहाः प्राणवन्तः पुराणे वर्ण्यन्ते, नाक्षादयः । इतिहासदर्शनाश्रयश्[^६०] चायं सर्वः सर्गादिप्रपञ्चः । चसब्दश् चात्र द्रष्टव्यः, प्राणिनाम् अप्राणिनाम् अपि । निरुक्तदर्शने ऽपि द्विविधा देवता । अश्वाः "मा नो ऽमित्रः" (र्व् १.१६२.१) इति । शकुनिः "कनिक्रदद्" (र्व् ५.८३.१) इति । गाव "आ गावो अग्मन्" इति (र्व् ६.२८.२) । एताः प्राणवत्यः । अप्राणा उक्ताः । **सनातन**ग्रहणं यज्ञविशेषणम् । पूर्वकल्पे ऽपि यज्ञस्य भावात् प्रवाहनित्यतया नित्यत्वम् ॥ १.२२ ॥


[^६०]:
     M G 1st ed.: itihāsadarśanā | ataś; G 2nd ed.: itihāsadarśanāś