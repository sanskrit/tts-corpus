+++
title = "109 आचाराद् विच्युतो"

+++


प्रकारान्तरेणेयम् आचारस्तुतिः । **आचारात्** प्रच्युत आचारहीनो **न वेदफलं** प्राप्नोति । वेदविहितकर्मानुष्ठानफलं **वेदफलम्** इत्य् उक्तम् । समग्रान्य् अविकलानि वैदिकानि कर्माण्य् अनुतिष्ठन् यद्य् आचारभ्रष्टो न ततः पुत्रकामादिफलम् अश्नुत इति निन्दा । एष एवार्थो विपर्ययेणोच्यते- **आचारेण तु संयुक्तः** सकलं फलं प्राप्नोति काम्यानाम्[^१५७] । अत्र यद् वदन्ति, "संपूर्णवचनाद् आचारहीनस्याप्य् अस्ति काम्येभ्यः फलसंबन्धः, न कृत्स्नफललाभः" इति, तन् न किंचित्, अर्थवादत्वाद् अस्य ॥ १.१०९ ॥


[^१५७]:
     M G add: ca (see DK 5: 602)