+++
title = "066 पित्र्ये रात्र्य्-अहनी"

+++


यो मनुष्याणां मासः स पितॄणाम् अहर्निशम् । कतरद् अहः कतमा च रात्रिर् इति **प्रविभागः** । इदम् अहर् इयम् रात्रिर् इत्य् एष विभागः । **पक्षयोः** पञ्चदशरात्रिसंमितयोर् अर्धमासाख्ययोर् व्यवस्थितः । पक्षाश्रित इत्य् अर्थः । एकः पक्षो ऽहर् अपरो रात्रिस् तयोश् च भिन्नस्वभावत्वान् नियतक्रमत्वाच् च विशेषम् आह । **अहः कृष्णः** पक्षः । **शुक्लः** पक्षः **शर्वरी** रात्रिः । "कर्मचेष्टाभ्यः" इति युक्तः पाठः, यथा "**स्वप्नाय**" इति । तादर्थ्यम् एव विषयभावेन विवक्षितम् । वृत्तानुरोधाद् अतः सप्तमी ॥ १.६६ ॥