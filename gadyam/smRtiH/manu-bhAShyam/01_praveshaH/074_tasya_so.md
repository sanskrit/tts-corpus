+++
title = "074 तस्य सो"

+++


**स** ब्रह्मा तावतीं दीर्घां निशां निद्राम् अनुभूय **प्रतिबुध्यते** । ततः पुनर् जगत् **सृजति** । स्वापो ब्रह्मण उक्तरूपः । न ह्य् असौ प्राकृतपुरुषवत् स्वपिति, नित्यं प्रतिबोधात् । तत्र सर्गक्रमम् आह- **मनः सदसदात्मकम्** इति । ननु च "अप एव ससर्जादौ" (म्ध् १.८) इत्य् उक्तम् । केचिद् आहुर् द्विविधः प्रलयः महाप्रलयो ऽवान्तरप्रलयश् च । अवान्तरप्रलये ऽयं क्रमः । मनश् चात्र न तत्वान्तर्गतम्, तस्य पूर्वम् उत्पन्नत्वात् । किं तर्हि, प्रजापतिः प्रबुद्धः मनःसर्गाय सृजति नियुङ्क्ते इत्य् अर्थः । द्वितीये तु महाप्रलयपक्षे मनःकारणत्वान् महत् तत्त्वम् एव मनस् ततश् च प्रागुक्तक्रमहानिः[^१०९] । पुराणे हि-


[^१०९]:
     M G: prāg uktaṃ mahān iti

- मनो महान् मतिर् बुद्धिर् महत्त्वं च कीर्त्यते ।

- पर्यायवाचकाः शब्दा महतः परिकीर्तिताः ॥ इति ॥ १.७४ ॥