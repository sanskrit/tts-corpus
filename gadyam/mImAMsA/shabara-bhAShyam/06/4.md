+++
title = "४"

+++

## शेषाद् द्व्यवदाननाशे स्यात् तदर्थत्वात् ॥ MS_६,४.१ ॥

दर्शपूर्णमासयोः श्रूयते: यदाग्नेयो ऽष्टाकपालो ऽमावास्यायां पौर्णमास्यां वाचुयतो[^6/2] भवति[^6/3] इति। तत्र यदि द्व्यवदानमात्रम् उद्धृतं व्यापद्यते, किं शेषात् पुनर् अवदेयम्, नेति भवति संशयः। किं प्राप्तम्। द्व्यवदाननाशे, शेषात् पुनर् अवदेयम्। कुतः? तदर्थत्वात्, अग्न्यर्थं हि तद् धविः, अग्नये यागो निर्वर्तयितव्य इति, तदवदाने विनष्टे यागः कर्तव्य[^6/4] एवावतिष्ठते, प्रयोजनं च यागेन। स चाग्नेयेन क्रियमाणः श्रुत एवाभिनिर्वर्तितो भवतीति किम् इति न क्रियेत। तस्माच् छेषाद् अवदातव्यम् इति।


[^6/2]: E1,6; E2: cācyuto

[^6/3]: TS 2.6.3.3

[^6/4]: E2 (v.l.): kartavyety

____________________________________________


## निर्देशाद् वान्यद् आगमयेत् ॥ MS_६,४.२ ॥

अथ वान्यद् धविर् आगमयेन् न शेषाद् अवदातव्यम्। कुतः। निर्देशात्, निर्देशो हि भवति, मध्यात् पूर्वार्धाद् अवदेयम् इति, द्व्यवदानं च होमसंबद्धम्[^6/5], द्व्यवदानं जुहोतीति। तत्रान्यच् छिष्टं मध्यस्य पूर्वार्धस्य विशेषणार्थम्। यच् च तद् धोमसंयुक्तं तद्विनष्टम्, तच् छेषेण क्रियमाणम् अमध्येनापूर्वार्धेन च कृतं स्यात्। नन्व् अवत्ते यच् छिष्टं ततो मध्यात् पूर्वार्धाच् च ग्रहीष्यते। उच्यते, कृत्स्नस्य यत् मध्यं पूर्वार्धं च तच् चोदितम्, न इतरस्य।
अथ वा निर्देशाद् इति, विनष्टे ह्य् अन्यद् द्रव्यं निर्दिश्यते, यस्य सर्वाणि हवींषि नश्येयुर् दुष्येयुर् वापहरेयुर् वा[६७५][^6/6]आज्येन ता देवताः परिसंख्याय यजेरन्न् इति, हविषो नाश आज्यं प्राप्तम्। तेन न शेषाद् अवदातव्यम् इति।
अपर आह, शेषनिर्देशाद् इति, निर्दिश्यते हि तच् छिष्टम् अपरेभ्यः शेषकार्येभ्य इति। तन् नोपपद्यते, न हि तानि शेषकार्याणि हवींषि प्रयोजयन्ति, न चानिवृत्तप्रयोजनं हविर् अन्यत्र प्रतिपाद्यम्। तस्मान् नायम् अर्थः।


[^6/5]: E1,6; E2: homasaṃnaddham

[^6/6]: E2: 5,269; E6: 2,154

____________________________________________


## अपि वा शेषभाजां स्याद् विशिष्टकारणत्वात् ॥ MS_६,४.३ ॥

अथ स्विष्टकृद् अर्थम् अवत्तं यदि विनश्यति, तत्र किं शेषाद् अवदेयम् उत नेति। किं प्राप्तम्? पुनः शेषाद् अवदेयम् इति। कुतः? नात्र कृत्स्नस्योत्तरार्धाद् अवदीयते[^6/7]। कस्य तर्हि? संनिहितस्य, सति हि प्रयोजने संनिहितस्यावदेयम् इति, तस्माद्[^6/8] अवदीयमाने श्रुतं कृतं भवति। तस्मात् शेषाद् अवदेयम् इति।
एवं प्राप्ते ब्रूमः, शेषभाजां स्याल् लोपः। कुतः? विशिष्टकारणात्, विशिष्टं हि कारणं तस्यावदाने, कथं प्रतिपाद्येतेति। प्रतिपत्तिश् च विविक्तकरणेनोपकरोति, तस्य विविक्तकरणाय प्रतिपाद्यमानस्य नियमो ऽयं स्विष्टकृद् धोमेन प्रतिपादयितव्यः। तथा हि स प्रतिपादितो भवति। स यदि होमायोद्धृतो विपद्येत, कृते विवेके न पुनर् ग्रहणं प्रयोजयेत्, प्रतिपाद्यमानश् च स्विष्टकृद् धोमेन प्रतिपादयितव्य इति। प्रतिपाद्यमानाभावाल् लोप एव स्विष्टकृतः स्यात्, प्रधाने कृते शिष्टं [६७६][^6/9] सर्वशेषकार्यसाधारणम्। तत्रैकस्योद्धृतौ शिष्टम् अन्यत्र प्रतिपादनीयम्।


[^6/7]: E1 (v.l.): uttarārdho gṛyate

[^6/8]: E1 (v.l.): tasya

[^6/9]: E2: 5,277; E6: 2,154

____________________________________________


## निर्देशाच् छेषभक्षो ऽन्यैः प्रधानवत् ॥ MS_६,४.४ ॥

स्तो दर्शपूर्णमासौ, तत्र भक्षाः[^6/10] प्राशित्रचतुर्धाकरणशंयुवाककालाः। तेषु संदेहः, किम् अन्य एव तेषां भक्षयितारः, उत प्रकरणगता इति[^6/11]। किं प्राप्तम्? शेषभक्षो ऽन्यैर् अप्रकरणस्थैः कर्तव्यः। कुतः? निर्देशात्, निर्दिश्यन्ते[^6/12] ह्य् अध्वर्यादय इडाभक्षे, यजमानपञ्चमा इडां भक्षयन्तीति। सर्वेषु भक्षयितृषु[^6/13] प्राप्तेषु परिसंख्यानार्थो निर्देशः क्रियते। इडाम् एवैते भक्षयेयुर् इति, यथाग्नेयो ऽष्टाकपाल[^6/14] इति सर्वस्मिन्न् अवयविनि यागानियमे प्राप्ते द्व्यवदानमात्रं श्रूयते, विधिर् वा न[^6/15], प्राप्तत्वात्, नानुवादो ऽनर्थकत्वात्, परिसंख्या त्व् अर्थवत्ताय, एवम् एषां परिसंख्येति। अपि च यदि प्रकृता एव भक्षयेयुः, अश्वमेधे दोषः स्यात्, बहुत्वाद् भक्षाणाम्, भक्षयन्तो म्रियेरन्।


[^6/10]: E1,6; E2: bhakṣaḥ

[^6/11]: E1,6; E2: prakaraṇagatāḥ puruṣā iti

[^6/12]: E2,6: nirdeśyante

[^6/13]: E1,6; E2: bhakṣayitavyeṣu

[^6/14]: TS 2.6.3.3

[^6/15]: E1,6; E2: sa vidhir na

____________________________________________


## सर्वैर् वा समवायात् स्यात् ॥ MS_६,४.५ ॥

सर्वैर् वा प्रकृतैर् एव भक्ष्येत। तद् धि भक्षणं पुरुषसंस्कारार्थम्, पुरुषाः संस्कृताः प्रचरिष्यन्तीति। तेषु विनिगमनाया अभावाद् यावन्तः प्रकरणे समवेताः, ते सर्वे भक्षयेयुर् इति।


____________________________________________


## निर्देशस्य गुणार्थत्वम् ॥ MS_६,४.६ ॥

अथ यद् उक्तम्, निर्देशाद्[^6/16] इति, गुणार्थः सः, अन्ये कर्म[६७७][^6/17]करत्वाद् एव प्राप्ताः, तत्र यजमानस् तेषां पञ्चमो वचनात् निर्दिश्यते। तत्प्राप्त्यर्थं चेदं वचनम्। ततो न परिसंख्या।


[^6/16]: Vgl. MS 6.4.4

[^6/17]: E2: 5,271; E6: 2,155

____________________________________________


## प्रधाने श्रुतिलक्षणम् ॥ MS_६,४.७ ॥

यत् तु द्व्यवदानमात्रं प्रधाने निर्दिश्यते, तद् वचनप्रामाण्यात् परिसंख्यानार्थम्। न हि तत्र कस्यचिद् अपूर्वस्य विधिः, इह यजमानो विधीयते, विधिपरिसंख्यासंशये विधिर् ज्यायान्। तत्र स्वार्थे शब्दः, परिसंख्यायां त्रयो दोषाः, स्वार्थहानम्, अस्वार्थपरिग्रहः, प्राप्तबाधश् चेति। तस्मात् प्राकृता एव भक्षयेयुर् इति।


____________________________________________


## अर्थवद् इति चेत् ॥ MS_६,४.८ ॥

अथ यद् उक्तम्, अश्वमेधे विरोधः स्यात्, बहुत्वाद् भक्षाणाम्[^6/18] इति, तत् परिहर्तव्यम्//


[^6/18]: Vgl. Ś ad MS 6.4.4

____________________________________________


## न चोदनाविरोधात् ॥ MS_६,४.९ ॥

अश्वमेधे न सर्वं बक्षयिष्यन्ति, अर्थात् सर्वं भक्षयन्तो ऽश्वमेधं न समापयेयुः। तत्राश्वमेधश्रुतिः प्रत्यक्षा, सा विरुध्यमाना चोदकप्राप्तं सर्वभक्षणं बाधते। प्रकृतौ तु न विरोधः। तस्मात् सर्वं प्रकृता भक्षयेयुर् इति।


____________________________________________


## अर्थसमवायात् प्रायश्चित्तम् एकदेशे ऽपि ॥ MS_६,४.१० ॥

स्तो दर्शपूर्णमासौ, तत्रामनन्ति, भिन्ने जुहोति, स्कन्ने जुहोतीति। तत्र संदेहः, किं कृत्स्ने भिन्ने स्कन्ने च [६७८][^6/19] प्रायश्चित्तम्, उतैकदेशे ऽपि भिन्ने स्कन्ने चेति। किं पुनः सर्वभिन्नम्, किम् एकदेशभिन्नम् इति, चूर्णीकृतम् अयोग्यं प्रयोजनाय, कृत्स्नभिन्नम्[^6/20]। यच् छकले विगते ऽपि प्रयोजनसमर्थम्, तद् एकदेशभिन्नम् इति। किं प्राप्तम्। एकदेशभिन्ने ऽपि प्रायश्चित्तम्। कस्मात्। अर्थसमवायात्, समवेतं तत्र भेदनम्, एकदेशभिन्नम् अपि भिन्नम् इति, एवं प्राप्ते निमित्ते नैमित्तिकं कर्तव्यं भवति।


[^6/19]: E2: 5,272; E6: 2,156

[^6/20]: E1,6; E2: tat kṛtsnabhinnam

____________________________________________


## न त्व् अशेषे वैगुण्यात् तदर्थं हि ॥ MS_६,४.११ ॥

तुशब्दः पक्षं व्यावर्तयति। नाशेषे भिन्ने[^6/21] प्रायश्चित्तं स्यात्। विनष्टसंस्कारार्थं हि प्रायश्चित्तम्। कुतः। एतद् भेदनवता प्रयोजनम् अस्ति, न होमेन, तेन संस्कृतेन[^6/22] प्रयोगः करिष्यन्त इति प्रायश्चित्तं क्रियते। न च, तेन चूर्णीकृतेन प्रयोगः शक्यते कर्तुम्। तस्मात् प्रायश्चित्तम् अनर्थकम्। एकदेशभिन्नेन तु संस्कृतेन शक्यते प्रयोगः, तस्माद् एकदेशभिन्ने प्रायश्चित्तं स्याद् इति।


[^6/21]: E1,6; E2: nāśeṣe 'pi bhinne

[^6/22]: E1,6; E2: cūrṇīkṛtena

____________________________________________


## स्याद् वा प्राप्तनिमित्तत्वाद् अतद्धर्मो नित्यसंयोगान् न हि तस्य गुणार्थेनानित्यत्वात् ॥ MS_६,४.१२ ॥

स्याद् वा प्रायश्चित्तम्, कृत्स्नभिन्ने ऽपि। कुतः। प्राप्तनिमित्तत्वात्, प्राप्तं हि निमित्तं भेदनम्, प्राप्ते च निमित्ते नैमित्तिकं कर्तव्यम्। यच् च उक्तम्, व्यापन्नसंस्कारार्थं प्रायश्चित्तम् इति, नायं तस्य धर्मः। कुतः। नित्यसंयोगात्, नित्यवद् धोमः। अनित्यं हि भेदनम्, न हि नित्यम् अनित्यस्योपकर्तुं चोद्यते। यदि नित्यं दर्शपूर्णमासयोर् अङ्गं नानित्यस्योपकाराय। कुतः। कदाचिद् अनित्यं नैव स्यात्, तत्र कथं तस्योपकारकं भवेत्। तत्र को दोषः। न शक्यं [६७९][^6/23] नित्येनोपकर्तुम्[^6/24], तेन नित्यम् उपकुर्याद् इति वचनं प्रलाप एव। अथ नैमित्तिकम्, न दोषो भवति। तस्माद् अस्मत्पक्ष एव। अस्मिन् पक्षे यदा भिन्नम्, तदा होमः। यदा न भिन्नम्, तदा नैव होमो विधीयते। भवदीये पक्षे भवति दोषः, नित्यानित्ययोर् नास्ति संबन्ध इति। तस्मात् भिन्नमात्रे प्रायश्चित्तम् इति।


[^6/23]: E2: 5, 274; E6: 2,156

[^6/24]: E1,6; E2: nityasyopakartum

____________________________________________


## गुणानां च परार्थत्वाद् वचनाद्[^6/25] व्यपाश्रयः स्यात् ॥ MS_६,४.१३ ॥

अस्ति वचने न गुणो गुणार्थो भवितुम् अर्हति[^6/26], प्रकरणतः सर्वं प्रधानार्थम्। भिन्नम् अपि होमो ऽपि, न च भिन्नम् आधारभावेनोपदिश्यते। भिन्नस्याधारभावे हि न होमान्तरं विधीयेत। प्रधानस्यैव हि तदा भिन्नो गुण इति गम्यते। तत्राहवनीयसंयोगो बाध्येत। वचनाद् विकल्प इति चेत्। न, निमित्तत्वेन संभवात्, होमस्य च श्रुत्या विहितत्वात्। यदा होमो विधीयते, तदा श्रुत्या, यदा भिन्नो गुणः, तदा वाक्येन। तस्मान् नाधारो भिन्नः। यद्य् उच्येत, निमित्तपक्षे ऽपि न होमान्तरम्, प्रकृतस्यैव होमस्य निमित्तं विधीयेतेति। तन् न, अनुपादीयमानं हि निमित्तम् इत्य् उच्यते। यदि हि विधीयेत, निमित्तम् एव तन् न स्यात्। यदि च यस्यापि निमित्तं सो ऽप्य् उद्दिश्येत, तत्र द्वयोर् उद्दिश्यमानयोः संबन्ध एव न स्यात्। न चात्र भेदनं कुर्याद् इति विधीयते। भेदने निर्वृत्ते यद् अन्यच् छ्रूयते, तद् विधीयते।


[^6/25]: E1,6; E2 om. vacanād

[^6/26]: E2 (v.l.): na guṇā guṇārthā bhavitum arhanti

____________________________________________


## भेदार्थम् इति चेत् ॥ MS_६,४.१४ ॥

अथोच्यते, एवम् उपायं तत्कपालं संधीयते। गायत्र्या [६८०][^6/27] त्वा शताक्षरया संदधीतेति[^6/28] तत्कपालं संदध्याम्[^6/29] इति। तत्र वक्ष्यामः,


[^6/27]: E2: 5,276; E6: 2,157

[^6/28]: E2 (v.l.): gāyatryā saṃdadhīteti

[^6/29]: E2 (v.l.): kapālaṃ saṃdadhyām

____________________________________________


## शेषभूतत्वात्[^6/30] ॥ MS_६,४.१५ ॥

न भेदनस्य शेषभूतं युज्यते, न तत् संधातुं शक्यते होमेन मन्त्रेण वा। मृदापि संधीयमानस्य भिन्नबुद्धिर् नैवापेयात्।


[^6/30]: E2: nāśeṣabhūtatvāt; E2 verzeichnet in der Fußnote ferner die Lesart śeṣabhūtatvāt der gedruckten Ausgaben

____________________________________________


## अनर्थकश् च सर्वनाशे स्यात् ॥ MS_६,४.१६ ॥

सर्वनाशे च श्रूयते, भिन्नं कपालम् अप्सु प्रवहन्तीति[^6/31], तत्रानर्थकः संस्कारः। ननु तत उद्धृत्योपधायिष्यते। नेति ब्रूमः, अन्यद् उपदधातीति ह्य् आमनन्ति। तसान् नैमित्तिकं कर्माङ्गं भिन्ने जुहोतीति।


[^6/31]: E1,6,E2 (v.l.); E2: praharatīti

____________________________________________


## क्षामे तु सर्वदाहे स्याद् एकदेशस्यावर्जनीयत्वात् ॥ MS_६,४.१७ ॥

दर्शपूर्णमासयोः श्रूयते, अथ यस्य पुरोडाशौ क्षायतस् तं यज्ञं वरुणो गृह्णाति। यदा तद् धविः संतिष्ठेत, अथ तद् एव हविर् निर्वपेत्। यज्ञो हि यज्ञस्य प्रायश्चित्तिर् इति। तत्र संदेहः। किं सर्वक्षामे प्रायश्चित्तम्, उतैकदेशक्षाम इति। किं प्राप्तम्। प्राप्तनिमित्तत्वात् कृत्स्ने वैकदेशे वा। एवं प्राप्ते ब्रूमः, क्षामे तु सर्वदाहे स्याद् इति। तुशब्दः पक्षं व्यावर्तयति, क्षामे सर्वदाहे प्रायश्चित्तं स्यात्। कुतः। एकदेशस्यावर्जनीयत्वात्, न शक्यत[^6/32] एकदेशक्षामता[^6/33] वर्जयितुम्। नियतम् अग्निसंयोगे दाह्यस्य सूक्ष्मा[^6/34] अवयवाः क्षीयन्ते। तप्तेषु च [६८१][^6/35] कपालेष्व् अधः पाकार्थं पुरोडाशो ऽधिश्रीयते, उपरि चाङ्गारा अभ्युह्यन्ते, तद् अवर्जनीयम्। निमित्तत्वेनापि श्रूयमाणं नित्यम् एव स्यात्। तत्र यस्येति निमित्तश्रवणं विवक्षितं स्यात्। तस्मात् सर्वक्षामे प्रायश्चित्तम् इति।


[^6/32]: E2 (v.l.): na śakya

[^6/33]: E2: ekadeśakṣāmo

[^6/34]: E2 (v.l.): niyamenāgnisaṃyoge hy asya sūkṣmā

[^6/35]: E2: 5,277; E6: 2,158

____________________________________________

## दर्शनाद् वैकदेशे स्यात् ॥ MS_६,४.१८ ॥

न चैतद् अस्ति, सर्वदाहे प्रायश्चित्तम् इति, एकदेशे क्षायति भवितुम् अर्हति। निमित्तं ह्य् उपसंप्राप्तं[^6/36] क्षाणं नाम। एकदेशक्षाणम् अपि क्षाणम् एव। यदि तत्र न क्रियते, श्रुतं न क्रियेत। न चैतद् युक्तम्। अपि च दर्शयति, यदा तद् धविः संतिष्थेत[^6/37], अथैतद्[^6/38] एव हविर् निर्वपेद् इति, तेनैव हविषा संस्थानं दर्शयति। तत् सर्वक्षाणे नावकल्पते। तस्माद् एकदेश एव क्षायति प्रायश्चित्तम् इति।


[^6/36]: E2 (v.l.): hy ubhayaṃ prāptaṃ

[^6/37]: E1,6; E2: saṃtiṣthate

[^6/38]: E1,6; E2: atha tad

____________________________________________


## अन्येन वैतच् छास्त्राद् धि कारणप्राप्तिः ॥ MS_६,४.१९ ॥

वाशब्दः पक्षं व्यावर्तयति। न चैतद् अस्ति, यद् उक्तम्, एकदेशे ऽपि क्षायति[^6/39] प्रायश्चित्तम् इति, किं तर्हि। कृत्स्नक्षाम एव प्रायश्चित्तम्। उपसंप्राप्तं हि निमित्तम्, यच् छास्त्रोक्तं पुरोडाशौ क्षायत इति, कृत्स्नस्य क्षातिर्[^6/40] नावयवस्य। न चैकदेशक्षामे, तस्यावर्जनीयत्वात्। अथ यद् उक्तम्, क्षामेण हविषा समाप्तिर् दृश्यते, यदा तद् धविः संतिष्ठेतेति। उच्यते, संस्थाने निमित्ते प्रायश्चित्तम्। यदाप्य् अन्येनापि हविषा तत् संस्थाप्यते, तदापि प्रायश्चित्तम् इति न दोषः।

[६८२][^6/41]


[^6/39]: E1,6,E2 (v.l.); E2: ekadeśe kṣāyati

[^6/40]: E2: kṣatir

[^6/41]: E2: 5,277; E6: 2,158

____________________________________________


## तद्धविःशब्दान् नेति चेत् ॥ MS_६,४.२० ॥

एवं चेद् उच्यते, अन्येन हविषा यदा संस्थाप्यत इति। नैवम्। तद्धविःशब्दात्, तद्धविःशब्दो ऽत्र भवति। यदा तद्धविः संतिष्ठेतेति। अत्रान्येन हविषा संस्थाप्यमाने तद्धविःशब्दो नावकल्प्येतेति।


____________________________________________


## स्याद् अन्यायत्वाद्[^6/42] इज्यागामी हविःशब्दस् तल्लिङ्गसंयोगात् ॥ MS_६,४.२१ ॥

स्याद् इज्यागामी[^6/43] हविःशब्दः। तद्धविः संतिष्ठेत तद्धविष्क कर्म संतिष्ठेतेति[^6/44]। ननु मुख्याभावे गौणो गृह्यते, नान्यथेति। उच्यते, मुख्याभाव एवायम्। कथम्। यदा संतिष्ठेत, तत् कर्म तेन हविषेति वाक्यं भिद्येत। अवाचकं च स्यात्। कर्मैव हि संतिष्ठते, न हविः, तेन निमित्तम्[^6/45]। तद् धविर् इत्य् अनुवादः। अनुवादश् चेद् अन्यहविष्के ऽपि कर्मणि संस्थिते प्रायश्चित्तम् इति गम्यते। कथं पुनर् हविःशब्दः कर्मणि वर्तत इति। तल्लिङ्गसंयोगात्, हविःसंबद्धं कर्म हविःशब्देन हविःसंबन्धाद्[^6/46] अवगम्यते, यथा प्रसह्यकारितया देवदत्तसंबद्धया[^6/47] लक्ष्यते सिंहः। एवं हविषापि कर्म लक्ष्यते। तस्मात् कृत्स्नक्षामे प्रायश्चित्तम् इति।


[^6/42]: E1 (Fn.): 2 HSS haben anyāyatvāt nicht

[^6/43]: E2: ijyagāmī

[^6/44]: E1 hat taddhaviṣka karma santiṣṭheta in Klammern gesetzt

[^6/45]: E2: tena saṃsthānaṃ nimittam

[^6/46]: E1 (v.l.): haviḥṣv eva buddhisaṃbandhād

[^6/47]: E1,6; E2: devadattasaṃbaddhyā

____________________________________________


## यथाश्रुतीति चेत् ॥ MS_६,४.२२ ॥

दर्शपूर्णमासाभ्यां स्वर्गकामो यजेतेति श्रूयते, तत्र [६८३][^6/48] इदम् अस्ति वचनम्, यस्योभयं हविर् आर्तिम् आर्च्छेद् ऐन्द्रं पञ्चशरावमोदनं निर्वपेद्[^6/49] इति। तत्र संदेहः, किम् उभयस्मिन्न्[^6/50] आर्ते पञ्चशरावो निर्वप्तव्यः, उतान्यतरस्मिन्न् इति। किं प्राप्तम्। इति चेत् पश्यसि, एवंजातीयक एकस्मिन्न्[^6/51] इति।
तत्र ब्रूमः, उभयोर् इति। कुतः। यथाश्रुति भवितुम् अर्हति, यद् यच् छ्रूयते, तद् अवगम्यते। उभयोश् चार्तौ श्रूयते, श्रूयमाणं च विवक्षितुं न्याय्यम्, इतरथा यावद् एव हविर् इति तावद् एवोभयं हविर् इति स्यात्। तस्माद् उभयोर् आर्त्यां पञ्चशराव इति।


[^6/48]: E2: 5,278; E6: 2,159

[^6/49]: TaitBr. 3.7.1.8

[^6/50]: E1 (v.l.): ubhayasya

[^6/51]: E1 (v.l.): evaṃjātīyake kasyārtyām; E2: evaṃjātīyaka ekasyārtyām

____________________________________________


## न तल्लक्षणत्वाद् उपपातो हि कारणम् ॥ MS_६,४.२३ ॥

नैतद् एवम्। उपपातो ह्य् आर्तिसंबद्धं द्रव्यम्, तत्कारणम्। तस्य लक्षणं हविर् आर्तिः, तद् व्यस्तं समस्तं च निमित्तम्। न ह्य् उभयशब्देन शक्यं विशिष्टुम्, विशिष्यमाणे[^6/52] हि वाक्यम् भिद्येत, हविष आर्तौ पञ्चशरावः। स चोभयस्य हविष इति।
आह, यदि विशेषणं न मृष्यते, हविषापि ते विशेषणं न प्राप्नोति। तद् अभिधीयते, मृष्यामहे हविषा विशेषणम्, अविशेष्यमाणे ऽनर्थकं स्यात्। यस्यार्तिम् आर्च्छेद् इत्य् अविशेषे यत्किंचिद् इति गम्यते[^6/53]। तत्र सर्वस्यैव किंचिद् आर्तिम् ऋच्छति, अन्ततश् चरितं निमिषितं चिन्तितम्[^6/54] इति। तत्र यस्येति निमित्तवचनं नित्यम् अनुपपन्नं[^6/55] गम्यते। तस्माद् अवश्यम् आर्तिर् विशेष्टव्या। सा च हविषा विशिष्यते, तथा हविः [६८४][^6/56] आर्तिसंबन्धनिर्वृत्तिर् अनिमित्तं पञ्चशरावस्य। शक्नोति हि श्रुत्या तं संबन्धं वक्तुम्। हविर् उभयसंबन्धं तु वाक्येन ब्रूयात्, दुर्बलं च वाक्यं श्रुतेः।
ननु हविर् आर्तिसंबन्धो ऽपि वाक्येनैव। उच्यते, आर्तिनिर्वृत्तिर् अपि तत्र गम्यते। सा च श्रुत्या, हविर् उभयसंबन्धे ऽत्यन्तं श्रुतिर् अवहीयते[^6/57]। तस्मान् न तत्संबन्धो निर्वर्त्यमानो निर्दिश्यत इति। कथं तर्ह्य् उभयशब्दः। उभयम् इति नित्यानुवादः, एकस्मिन्न् अप्य् आर्ते ऽपरस्मिन्न् अपि। तस्माद् उक्तं यस्योभयं हविर् आर्तिम् आर्च्छेद् इति।

अथ कस्मान् न पदद्वयविशिष्टार्तिर् निमित्तं प्रतीयत इति, यस्योभयगुणविशिष्टं हविर् आर्तिम् आर्च्छेद् इति। अत्रोच्यते, कथं तावद् भवान् मन्यते, विशिष्टेनार्थेन विशिष्टार्तिर् निमित्तम् इति। आह, विशिष्टार्थस्य संनिधानाद् विशिष्टो ऽर्थ आर्तिसंनिहितः। किं पुनः स्यात्, यद्य् एवं भवेत्। तत उभयविशिष्टार्तिर्[^6/58] निमित्तम् इति गम्यते।
अत्रोच्यते, इदं तावद् देवानांप्रियः प्रष्टव्यः। यस्यापि हि विशिष्टार्थ आर्तिसंनिहितो भवति। किं तस्याविशिष्टो दण्डैः पराणुद्यते। किम् अतो यन् न पराणुद्यते। एतद् अतो भवति, अविशिष्टगताप्य्[^6/59] आर्तिर् निमित्तं[^6/60] पञ्चशरावस्य भवति। ननूभयशब्दो हविर् विशेक्ष्यति[^6/61]। न, हविःशब्देनासंबध्यमानस् तन् न शक्नोति विशेष्टुम्। आनन्तर्यात् संभन्त्स्यते, तर्हि तथापि न समर्थः। न ह्य् असौ निवृत्तिं प्रयोजयति[^6/62]।
आह, विशेषवचनत्वात् तन्निर्वर्तको भविष्यति, यथा शुक्ला गौरानीयताम् इति। न, एवम् अभिहिते कृष्णाम्[^6/63] आनयन्ति। शुक्लशब्द एनां गां कृष्णादिभ्यो निवर्तयति।
उच्यते, विषम उपन्यासः, न तत्र गवाकृत्या द्रव्यं लक्षयित्वा, तस्यानयनम् उच्यते, तत्रापि चेद् एवम् अभविष्यत्, नैव एनां [६८५][^6/64] शुक्लशब्दो[^6/65] व्यशेक्ष्यत। उभयविशेषणविशिष्टं तु तत्रानयनं प्रधानम् उच्यते। इह पुनर् आर्तिहविष्ट्वलक्षिते द्रव्ये पञ्चशरावः[^6/66]। किं पुनः कारणम्। प्रधानभूत आख्यातार्थे संहत्य विशेषणं भवति, परार्थे पुनर् वियुज्येति[^6/67]। उच्यते, प्रधानभूत आकृतिर् गुणो वा तत्संबन्धार्थम् उच्यते, तत्रोभयविशेषणविशिष्ट[^6/68] एकस्माद् वाक्याद् अवगम्यते। तद् विशिष्टं च कृत्वा कृती भवति। अन्यतरविशिष्टं कुर्वन्न् अश्रुतं कुर्यात्। यत्र पुनर् आकृतिलक्षिते द्रव्य आख्यातार्थः कीर्त्यते, तत्र सर्वेष्व् एव तज्जातीयेषूक्तो भवति। न तत्रैकस्मिन् निर्वृत्ते कृतं[^6/69] मन्येत। अपरस्मिन्न् अपि ह्य् आकृतिलक्षिते तद् उक्तम् एव। तत्रोक्तम् अप्रतिषिद्धं च किम् इति न क्रियेत। आख्यातार्थे पुनः प्रधाने न तस्याकृतिलक्षितेन संबन्धः। तत्र तदाकृतिकान्तरे ऽनुपसंह्रियमाणे ऽपि कृतम् एव प्रधानम्, सगुणं च प्रधानं भवति। न च किंचिच् छ्रुतं हीयेतेति। तस्मात् तत्र विशेषणं युक्तम्, न त्व् इह तथा। इह हि हविर् आकृतिकस्य द्रव्यस्यार्तौ पञ्चशराव इत्य् उक्तम्। तन् न शक्यं विशेषवचनेन प्रतिषेधावाचकेन निवर्तयितुम्।
अपि चोभयशब्दे हविषा संबध्यमाने ऽपि नैवोभयविशिष्टार्तिः प्रतीयते। किं कारणम्। हविषोभयशब्दः संबध्यते। नार्तिम् आर्च्छेद् इत्य् अनेन पदेन। तत्र संनिहिते ऽप्य् उभयशब्दे हविःशब्दस्य यावानर्थः, तावतैवार्तिः संबध्यते। अविशिष्टश् च तत्रार्थः[^6/70]। तस्मान् नोभयविशिष्टार्तिर् निमित्तम् इति।
अथार्त्याश्रयविभक्तियोगाद् उभयशब्दस्य, उभयविशिष्टार्तिर् इत्य् उच्यते। तन् न, विभक्तिसंयोगो हि हविर् विशेषणम् उभयशब्दं शक्नुयात् कर्तुम्, समभिव्याहारात्, नार्तिविशेषणम्। न ह्य् अस्यार्त्या हविर् विशिष्टस्य समभिव्याहारो ऽस्ति। [६८६][^6/71] अथोच्यते, असत्य् अपि समभिव्याहार आर्तिशब्दसंनिधानात् तद्विशिष्टैवार्थिः प्रत्येष्यत इति। तन् न, असत्यां ह्य् आकाङ्क्षायां संनिधानम् अकारणं भवति, यथा भार्या रज्ञः, पुरुषो देवदत्तस्येति। एकवाक्यगतत्वात् तद्विशिष्टं गम्यत इति चेत्। नैतद् एवम्। एकस्मिन्न् अपि वाक्ये तदवयवभूतस्यानपेक्षितस्य नैव भवति संबन्धः, यथा, अश्वेन व्रजति, श्वेतेन पटेनावृत इति, नानपेक्षितस्याश्वस्य श्वैत्यं विशेषणं भवति।
अथोच्यते, आर्तिविशिष्टेन हविषोभयस्य[^6/72] संबन्ध इति। तद् अपि नोपपद्यते। न ह्य् आर्तिम् आर्च्छेद् इति हविर् विशेषणत्वेनोपादीयते। किं तर्हि। पञ्चशरावस्य निमित्तत्वेन, हविर् आर्तेर् उभयपञ्चशरावसंबन्धे यौगपद्येनाभ्युपगम्यमाने वाक्यं भिद्येत।
अथ हविर् आकृतिलक्षितेन संबद्धं आर्च्छेद् इति पुनर् हविर् विशिष्टेनोभयशब्देन संबध्येत। तथापि वाक्यं भिद्येत। तस्मान् नोभयविशिष्टार्तिर् निमित्तम्।
आह, यथैवाख्यातार्थप्राधान्य उभयविशिष्तोच्यत इति नान्यतरविशिष्टा निमित्तम् गम्यते। एवम् इतरस्मिन्न् अपि पक्षे उभयविशेषणविशिष्टा सा उच्यते, इति यद्य् अपि स्वेन आत्मनाविशिष्टाविशिष्टा, तथाप्य् अन्यतरविशिष्टा भवन्ती न निमित्तं भवितुम् अर्हतीति। को विशेष[^6/73] इति। तद् अभिधीयते, मत्पक्ष उपादेयत्वेन विशेषणद्वयम्, त्वत्पक्षे पुनर्लक्षणत्वेन। आह, किम् अतः, यल् लक्षणत्वेन। उच्यते[^6/74], एतद् अतो भवति। हविराकृत्या लक्ष्यते द्रव्यम्, तस्य किंचिद् वक्तव्यम् इति। तद् अलक्षितम् उच्यमानं न विज्ञायेत कस्य स्याद् इति। अथवा सर्वस्यैव द्रव्यस्येति गम्येत। तस्मिन्न् उभयस्मिन्न् अप्य् अविशिष्टे[^6/75] सति तस्याश्रयं लक्षयितुं हविराकृतिर् उच्यते। [६८७][^6/76] तत्र द्वयम् आपतति। यद् धविराकृतिकं तदार्तम् इति, यद् वा यद् धविराकृतिकम्, तद् उभयम् इति। यदि तावद् यद् धविराकृतिकं तदार्तम् इत्य् अपेक्ष्यते। ततो हविराकृतिकम् उभयम् अनुभयं वार्तं निमित्तं गम्यते।
अथ यद् धविराकृतिकं तद् उभयम् इति ततो नार्तिर् हविषा विशेष्यते। हविषाविशिष्यमाणायम्[^6/77] अर्ताव् उभयशब्दो हविर् विशेक्ष्यतीति, नैतद् अवकल्पते। कथम् इति। एवं किल विशेष्येत, यद् धविराकृतिकम् उभयम् इति, तत्र पुनर् वक्तव्यम्, यद् धविराकृतिकम् उभयम्, तच् चेद् आर्तम् इति। कथं तेन विशिष्टेनार्तिः संबध्येतेति, न[^6/78] पुनर् उभयहविःशब्दौ चार्तिविशेषणार्थम्[^6/79] उच्चार्येयाताम्। अथ पुनरुच्चारणं न क्रियते, तथा यद्य् अपि हविःशब्दस् तन्त्रेणार्त्युभयाश्रयलक्षणार्थं[^6/80] नोच्चार्येत। अविशिष्टम्[^6/81] आर्तेर् लक्षणं स्यात्, अविशिष्टम् उभयस्य। विशिष्टे इष्टे पुनरुच्चारणं कर्तव्यम्। तत्र वाक्यभेदः।
एवम् उभयशब्दो यद्य् आर्च्छतिना संबध्येत, न हविर्विशिष्टं स्यात्, तत्राविशिष्टस्य हविष आर्तिर् निमित्तम् स्यात्। अथ हविःशब्देन संबध्येत, पुनरार्तिसंबन्धार्थं हविःशब्दसहितम् उच्चार्येत, तच् चैतद् इति वा सर्वनाम्ना निर्दिश्येत, तत्र स एव वाक्यभेदः।
उपादेयत्वे पुनर् नान्योन्यविशेषणत्वेन प्रयोजनम्। द्वयम् अप्य् आर्तिं विशेष्टुम् उच्चार्येत। तत्र नान्यतरविशिष्टार्तिर् निमित्तं भविष्यति। लक्षणत्वे त्व् अन्यतरविशिष्टा भवतीत्य् एष विशेषः।
अपि च, सर्वस्वैव पदस्य पदान्तरसंबन्धे सति च, शब्दाद् ऋते तृतीयेन पदेन सत्यां गतौ संनिहितेनापि संबन्धो न युक्तः, न हि भवति, भार्या राज्ञः पुरुषो देवदत्तस्येत्य् अत्र राजा पुरुषविशेषणम्। असत्यां तु गताव् उपादेयस्यानेकस्यापि प्रधानेन संबन्धो ऽवकल्पते व्यवहितेनापि। व्यव[६८८][^6/82]धानाद् अर्थो बलीयान् इति, लक्षणत्वे तु लक्षणद्वयसंनिपाते ऽवश्यं हेये ऽन्यतम् अस्मिन्[^6/83] व्यवहितो गुणो वा हातव्यो भवति।


[^6/52]: E1,6; E2: viśeṣyamāṇe

[^6/53]: E1 (v.l.): aviśeṣād yatkiṃcid iti gamyate

[^6/54]: E1 (fn.): Einige HSS haben: cintitam nicht

[^6/55]: E1,6; E2: nitye 'nupapannaṃ

[^6/56]: E2: 5,281; E6: 2,160

[^6/57]: E1,6; E2: eva hīyate

[^6/58]: E2 (v.l.): ubhayārtheta viśiṣṭārtir

[^6/59]: E1,6; E2: avirviśeṣṭagatāpy

[^6/60]: E1,6; E2: nimitta

[^6/61]: E1,6; E2: haviśekṣyati (?)

[^6/62]: E2 (v.l.): pratyāyayati

[^6/63]: E1,6; E2: evam abhihite na kṛṣṇām

[^6/64]: E2: 5,282; E6: 2,160

[^6/65]: E1 (v.l.): aśuklaśabdāt

[^6/66]: E1,6,E2 (v.l.); E2: pañcaśarāvaḥ kartavyaḥ

[^6/67]: E2 (v.l.): viyutyeti

[^6/68]: E1,6; E2: tatrobhayaviśeṣaṇaviśiṣṭam

[^6/69]: E1,6, E2 (v.l.); E1 (v.l.), E2: kṛtī

[^6/70]: E2 (v.l.): tasyārthaḥ

[^6/71]: E2: 5,284; E6: 2,161

[^6/72]: E2 (v.l.): haviṣobhayaśabdasya

[^6/73]: E1,6; E2: ko vā viśeṣa

[^6/74]: E2 (v.l.): tad ucyate

[^6/75]: E1,6,E2 (v.l.); E2: nirdiṣṭe

[^6/76]: E2: 5,285; E6: 2,162

[^6/77]: E2: haviṣāviśeṣyamāṇāyam

[^6/78]: E2 om. na

[^6/79]: E2: punaś cobhayahaviḥśabdāv ārtiviśeṣaṇārtham

[^6/80]: E1,6,E2 (v.l.); E2: tantreṇārtyubhayāśrayalakṣaṇatve

[^6/81]: E1,6; E2: tathāpy aviśiṣṭam

[^6/82]: E2: 5,287; E6: 2,163

[^6/83]: E1,6; E2: 'nyatarasmin

____________________________________________


## होमाभिषवभक्षणं च तद्वत् ॥ MS_६,४.२४ ॥

ज्योतिष्टोमे श्रूयते, हविर्धाने ग्रावभिर् अभिषुत्याहवनीये हुत्वा प्रत्यञ्चः परेत्य सदसि भक्षान्[^6/84] भक्षयन्तीति। तत्रान्येन वचनेनाभिषव उक्तः, यजतिना होमः। तौ तावन् न विधीयते, न च तयोः क्रमः। अर्थाद् एव हि स प्राप्तः। तस्माद् एककर्तृकं होमाभिषवाभ्यां भक्षणं विधीयते। अभिषवे कृते होमे च तत्कर्तृभिः भक्षणं कर्तव्यम् इति। तत्रैष संदेहः। किम् उभयं यः कर्यात् स एव भक्षयेत्, उतान्यतरेणापि भक्षणम् इति। किम् प्राप्तम्। होमाभिषवभक्षणं च तद्वत्, तद्वद् एव स्यात्, यद्वद् धविष आर्तिः। कथम्। नैतद् एवं संबध्यते, अभिषुत्य ततो हुत्वा ततो भक्षयेद् इति। नानेनाभिषवस्य होमस्य च क्रमः कीर्त्यते, अभिषुत्य ये जुह्वति, ते भक्षयन्तीति। वाक्यं ह्य् एवं भिद्येत, अभिषुत्य भक्षयन्ति, हुत्वा भक्षयन्तीति।
तस्माद् धोमाभिषवयोः परस्परेण संबन्धो नास्तीत्य् एकेनापि भक्षणं संबध्येत। अपरेणापि, अभिषुत्य भक्षयन्तीति[^6/85]। तस्माद् अन्यतरेण निमित्तेन भक्षणं भवतीति।


[^6/84]: E2 hat bhakṣān in Klammern

[^6/85]: E1 (v.l.): apareṇāpi, hutvā bhakṣayantīti

____________________________________________


## उभाभ्यां वा न हि तयोर् धर्मशास्त्रम् ॥ MS_६,४.२५ ॥

उभाभ्यां वा निमित्ताभ्यां भक्षयेत्। न भक्षणं होमाभिषवयो[६८९][^6/86]र् धर्मो विधीयते। किं हि स्याद् यदि तयोर् धर्मो विधीयेत। होमाभिषवौ[^6/87] प्रधानम् इति भक्षणं गुणः प्रतिप्रधानं भिद्येत। अथ पुनर् उभाभ्यां निमित्ताभ्यां भक्षणं विधीयते। तस्मिन् विहित एको ऽर्थो विहितो भवति। तेनैकं वाक्यम्, तद् एतावति पर्यवसितं भवति, अभिषुत्य हुत्वा भक्षयन्तीति। तत्रैतद् अवान्तरं वाक्यम्, हुत्वा भक्षयन्तीति। न च महावाक्ये सत्य् अवान्तरवाक्यं प्रमाणं भवति, पदान्तरस्य बाधनात्, यथा, नोद्यन्तम् आदित्यम् ईक्षेतेति प्रतिषेधो गम्यते महावाक्यात्, अवान्तरवाक्याद् ईक्षणविधानम्। तस्माद् अन्यतरनिमित्तं भक्षणम् अश्रुतम्। महावाक्याद् इदम् अवगम्यते द्वे निमित्ते भक्षणस्येति। भक्षणं चान्यथा कुर्वञ् छ्रुतं परित्यजेत्। तस्माद् उभाभ्यां भक्षणम्[^6/88] इति।


[^6/86]: E2: 5,288; E6: 2,163

[^6/87]: E1,6; E2: tato homābhiṣavau

[^6/88]: E1,6,,E2 (fn.); E2 ubhābhyāṃ nimittābhyāṃ bhakṣaṇam

____________________________________________


## पुनराधेयमोदनवत् ॥ MS_६,४.२६ ॥

अग्निहोत्रे श्रूयते, यस्योभाव् अनुगताव् अग्नी[^6/89] अभिनिम्लोचेत्, यस्य वाभ्युदियात् पुनराधेयम् एव तस्य प्रायश्चित्तिर् इति। तत्र संदेहः। किम् अन्यतरानुगमने पुनराधेयम्, उतोभयानुगमन इति। किं प्राप्तम्। पुनराधेयमोदनवत् स्यात्, यथा पञ्चशरावो ऽन्यतरस्यार्तौ[^6/90] भवति। एवं पुनराधेयम् अन्यतरानुगमने भवितुम् अर्हति, वाक्यभेदप्रसङ्गाद् इति, यथेह यक्ष्ये, इह सुकृतं करिष्यामीत्य् एवम् एवाभिसंबन्ध[^6/91] इति।

[६९०][^6/92]


[^6/89]: E1,6; E2: yasyobhāv agnī anugatāv

[^6/90]: E1,6; E2: 'nyatarasyārto

[^6/91]: E1 (v.l.): ity evainam eva tat samindhata

[^6/92]: E2: 5,289; E6: 2,164

____________________________________________


## द्रव्योत्पत्तेर् वोभयोः[^6/93] स्यात् ॥ MS_६,४.२७ ॥

द्रव्ये विनष्टे तस्यैव द्रव्यस्योत्पत्तिर् अत्र प्रायश्चित्तम्। तस्य[^6/94] दृष्टं प्रयोजनम्, कथं द्रव्यं भवेद् इति पुनराधानं क्रियते, तत्रैष धर्मः, द्वाव् अग्नी सहोत्पद्येते, न पृथक्त्वेन। तत्रान्यतरानुगमने न शक्यत एक एवाधातुम्। विगुणं स्यात्[^6/95]। अथ द्वितीयम् अप्य् आदधीत। स यदि तावद् आहवनीयः। तत्राहवनीयो ऽन्यो होमार्थो विद्यत एवेति न स होमाय स्यात्। यश् च होमार्थम् उत्पाद्यते स आहवनीयः, यत एष संस्कारशब्दः[^6/96], संस्कारशब्दश् चैकेनापि संस्कारेण विना न भवति। एषो ऽपि च संस्कारः, यद् धोमार्थता, यद् आहवनीये जुहोतीति[^6/97] श्रूयते[^6/98], तद् एकस्मिन्न् अनुगते, एकस्मिन्न् आधीयमाने वैगुण्यम्, द्वयोर् अपि हि[^6/99] वैगुण्यम् एव। तस्मान् नैकस्मिन्न् अनुगते पुनराधेयम् अशक्यत्वाद् इति।


[^6/93]: E2 (v.l.): dravyotpatteś cobhayoḥ

[^6/94]: E1 (v.l.): tasyā

[^6/95]: E1,6; E2: viguṇaṃ hi syāt

[^6/96]: E1,6; E2: saṃskāraḥ

[^6/97]: Tait.Br. 1.1.10.5

[^6/98]: E1,6; E2: juhotīti hi śrūyate

[^6/99]: E2 om. hi

____________________________________________


## पञ्चशरावस् तु द्रव्यश्रुतेः प्रतिनिधिः स्यात् ॥ MS_६,४.२८ ॥

दर्शपूर्णमासयोः श्रूयते, यस्योभयं हविर् आर्तिम् आर्च्छेद् ऐन्द्रं पञ्चशरावमोदनं निर्वपेद्[^6/100] इति। तत्र संदेहः। किं हविष्य् आर्ते पञ्चशरावः प्रतिनिधिः, उत निमित्ते कर्मान्तरम् इति। कथं प्रतिनिधिः, कथं कर्मान्तरम् इति। यद्य् एवम् अभिसंबन्धो भवति, पञ्चशरावं निर्वपेत् कुयाद्[^6/101] इति, [६९१][^6/102] ततः सांन्यायस्य कार्ये पञ्चशरावः प्रतिनिधिर् इति। अथ न पञ्चशरावो निर्वपतिना[^6/103], किं तु देवतया संबध्यते[^6/104] पञ्चशरावम् ऐन्द्रं कुर्याद् इति, ततो निमित्ते यजतिर् विधीयते। किं तावत् प्राप्तम्। पञ्चशरावस् तु द्रव्यश्रुतेः प्रतिनिधिः स्यात्। पञ्चशरावः सांन्याय्यस्य[^6/105] प्रतिनिधिः। कुतः। द्रव्यश्रुतेः, द्रव्यस्य निर्वापे श्रवणम्, नेन्द्रसंबन्धः[^6/106]। कुतः। एवं निर्वापविधिर् भविष्यति, तत्र श्रुतिर् विधायिका, इतरथा द्रव्यदेवतासंबन्धे वाक्यं स्यात्, तच् च[^6/107] दुर्बलं श्रुतेः। तस्मात् प्रतिनिधिर् इति।


[^6/100]: Tait.Br. 3.7.1.8

[^6/101]: E1 setzt kuyād (kuryād?) in Klammern; E2,6: nirvapet kuryād iti

[^6/102]: E2: 5,290; E6: 2,164

[^6/103]: E1,6; E2: pañcaśarāvo tato nirvapatinā

[^6/104]: E1 (v.l.): pañcaśarāvo devatayā saṃbadhyate; pañcaśarāvo na nirvapatinā saṃbadhyate

[^6/105]: E1; E2,6: sāṃnāyyasya

[^6/106]: E1,6; E2: nendrasaṃbandhe

[^6/107]: E1; E2,6: tatra

____________________________________________


## चोदना वा द्रव्यदेवताविधिर्[^6/108] अवाच्ये हि ॥ MS_६,४.२९ ॥

निमित्ते वा यजतिः कर्मानतरम्, द्रव्यदेवताविधिः[^6/109]। द्रव्यदेवतम् इह श्रूयते, पञ्चशरावम् ऐन्द्रं कुर्याद् इति। इतरथा ह्य् ऐन्द्रम् इति प्रमादपाठो ऽवगम्येत। ऐन्द्रमाहेन्द्रयोर् वायथार्थानुवाद ऐन्द्रम् इति स्यात्। अवाच्ये हि ते देवते, ऐन्द्रशब्देनेन्द्रो महेन्द्रश् च न शक्यो ऽनुवदितुम्। विशेषणत्वे वाक्यभेदः। ननु श्रुतिर् बलीयसीत्य् उक्तम्। सत्यम् एवम्, किं त्व् इतरस्मिन् पक्षे बाध्यतेतरां श्रुतिः, ऐन्द्रशब्दस्यातन्त्रत्वात्//


[^6/108]: E1,6,E2 (v.l.); E2: dravyadevatāvidher

[^6/109]: E1,6,E2 (v.l.); E2: nimitte vāṅgabhūtaṃ karmānataraṃ yajatiḥ, dravyadevatāvidheḥ

____________________________________________


## स प्रत्यामनेत् स्थानात् ॥ MS_६,४.३० ॥

स एष नैमित्तिको यागः, किम् अमावास्यां प्रत्यामनेत्, [६९२][^6/110] नेति। किं प्राप्तम्। स प्रत्यामनेत्, स्थानात्, स एष यागो ऽमावास्यां प्रत्याम्नातुम् अर्हति। कुतः। स्थानात्, यागे विनष्टे याग एष श्रूयमाणो यदि न नष्टस्याङ्गम्, ततो ऽर्थवान् भवति। अथाङ्गम्, निष्प्रयोजनस्यार्थं[^6/111] क्रियमाणं निष्प्रयोजनम् एव भवितुम् अर्हति, विगुणं च निष्प्रयोजनम् एव, विनष्टम् आमावास्यम् इति प्रत्यक्षम्। इदम् अपि कर्तव्यम् इति शाब्दम्, यद् विनष्टम्, तन् निष्फलम् इति न कर्तव्यम्। इदं च कर्तव्यम् इति प्रत्याम्नायो ऽवगम्यते।


[^6/110]: E2: 5,291; E6: 2,165

[^6/111]: E2: niṣprayojanasyārthe; E6: niṣprayojanasyātha

____________________________________________


## अङ्गविधिर् वा निमित्तसंयोगात् ॥ MS_६,४.३१ ॥

अङ्गं वैतद् विधीयते। हविष्य् आर्तौ निमित्ते यागः श्रूयते, तत्र त्रयम् आपतति। यद् वा निमित्ते स्वतन्त्रं कल्प्यं फलम्, यद् वामावास्याया यत् कार्यं तद् अस्य, यद् वा तस्याङ्गम् इति। स्वप्रधानं तावन् न[^6/112], कल्प्यत्वात् फलस्य। नामावास्यायाः कार्ये। किं कारणम्। अश्रवणात्, नैवं श्रूयते, तस्याः कार्ये वर्तत इति, कर्तव्योपदेशेनापि नान्यतमाध्यवसानं त्रिष्व् एषु पक्षेषु, तेषु च पक्षेषु विवक्षितेषु[^6/113] कर्तव्योपदेशो ऽवकल्प्यते।
नन्व् एवम् अभिसंबन्धो भविष्यति, यस्योभयं हविर् आर्तिम् आर्च्छेत् स एतेन यागेन साधयेत्, यत् साधयितुकामः। किं चासौ साधयितुकामः, यद् अमावास्यायाः फलम् इति। अत्रोच्यते, फलपदेन संबन्धाभावात् संबन्धस्य विधायकं वाक्यम्। श्रुत्या च यागकर्तव्यता विधीयते, सा च वाक्याद् बलीयसी। तस्मान् न तत्कार्ये वर्तत इति। किं[^6/114] तर्हि प्रयोजनम्। तस्या अमावास्याया अङ्गम्। नन्व् एतद् अपि नास्ति तस्या अङ्गम् इति। अत्रोच्यते[^6/115], तत्संबन्धेन समाम्नानात्[^6/116] तत्प्रयोगवचनेन गृह्यते, दर्शपूर्णमासाभ्यां फलं [६९३][^6/117] साधयेत् सर्वैर् अङ्गैः सह। अस्यां चार्ताव् एष याग इतिकर्तव्यतेति। तस्माद् एवम् अवगम्यते, विनष्टे हविष्य् आमावास्यं यन् न शक्नोति स्वकार्यं कर्तुम्, तद् अनयेतिकर्तव्यतया सहितं शक्नोतीति। तस्मान् निमित्ते कर्माङ्गम् इति।


[^6/112]: E1,6; E2: svātantryāṃ pāvan na

[^6/113]: E1,6,E2 (v.l.); E2: triṣv api pakṣeṣu vivakṣiteṣu

[^6/114]: E2 om kiṃ

[^6/115]: E1,6; E2: tatrocyate

[^6/116]: E1 (v.l.): tatsaṃnidhi samāmnānāt

[^6/117]: E2: 5,292; E6: 2,693

____________________________________________


## विश्वजित्त्वप्रवृत्ते[^6/118] भावः कर्मणि स्यात् ॥ MS_६,४.३२ ॥

एतद् आम्नायते, सर्वाभ्यो वा एष देवताभ्यः, सर्वेभ्यः पृष्ठेभ्यः, आत्मानम् आगुरते, यः सर्वत्रायागुरते, विश्वजितातिरात्रेण सर्वपृष्ठेन सर्ववेदसदक्षिणेन यजेत, सर्वाभ्य एष देवताभ्यः, सर्वेभ्यः पृष्ठेभ्यः, आत्मानं निष्क्रीणीत इति। सर्वत्रागोरणे[^6/119] निमित्ते विश्वजिच् छ्रूयते। तत्र संदेहः। किं सर्वत्रागूर्य यः सर्वत्रं प्रयुङ्क्ते, तस्य विश्वजित्, उत यो न प्रयुङ्क्ते तस्येति। किं तावत् प्राप्तम्। यश् च प्रयुङ्क्ते, यश् च नेत्य् अविशेषात्। अथवा प्रयुञ्जानस्य[^6/120]। कुतः। निमित्ते कर्माङ्गम् एवंजातीयकम् इत्य् उक्तम्। तद् अप्रयुज्यमानस्य कथम् अङ्गं स्याद् इति।
एवं प्राप्ते ब्रूमः, विश्वजित् त्व् अप्रवृत्ते भवेत्, सर्वस्य क्रियाया अभावे विश्वजित्। किं कारणम्। एवं हि श्रूयते, यः सत्रायागुरते, स विश्वजितातिरात्रेण यजेतेति। यः सत्रं करिष्यामीत्य् एवम् आगुरते, स विश्वजिता यागेन साधयेद् इति। यद् अर्थम् असौ सत्रं कर्तुम् इच्छति, तद् अर्थम् इति गम्यते। कथम्। य आगुरते, स तेन यजेत, यागेन निर्वर्तयेद् इति वाक्यार्थो गम्यते, न यागं निर्वर्तयेद् इति। कुतः। यागस्य गुणत्वेन श्रवणात्। कथं तस्य गुणत्वम्। [६९४][^6/121] तृतीयानिर्देशात्, प्राधान्ये हि फलं कल्प्येत। इतरस्मिंस् तु पक्षे प्रत्यक्षाद् वाक्यात् फलावगमः।


[^6/118]: E2 (v.l.): viśvajidapravṛtte

[^6/119]: E1,6,E2 (v.l.); E2: sarvatrāgūraṇe

[^6/120]: E1,6; E2: prayuñjānasyeti

[^6/121]: E2: 5,294; E6: 2,166

____________________________________________


## निष्क्रयवादाच् च ॥ MS_६,४.३३ ॥

एवं तत्र श्रूयते, सर्वाभ्यो वा एष देवताभ्यः, सर्वेभ्यः पृष्ठेभ्य यद्[^6/122] आत्मानं निष्क्रीणीत इति। निष्क्रयद्वारेण च संस्तवः प्रवृत्ते न युज्यते। तस्माद् अप्रवृत्ते विश्वजिद् इति। अथ कस्मान् नैवम् अभिसंबन्धः क्रियते। आगूर्य सत्राय विश्वजिता यजेतेति। विश्वजितः सत्रस्य च संबन्धो विज्ञायेत[^6/123], आगोरणवेलायाम्[^6/124] इति। नैवम्, आगोरणविशेषणं[^6/125] हि सत्रं सत्रविश्वजित्संबन्धे व्यवहितकल्पना स्यात्। श्रुतिश् च पुरुषेण विश्वजितं संबन्धयति, विश्वजिता यजेत पुरुष इति, न सत्रेण। सत्रस्य विश्वजिद् याग इति, आगूर्येति च। एवं श्रवणम् अर्थवद् भवति। सत्राङ्गत्वे त्व् अर्थप्राप्तं न वक्तव्यम्। न च, आगूर्य यजेतेत्य् आगोरणानन्तर्यं[^6/126] शक्यं विधातुम्। अशब्दार्थो हि तदाश्रीयेत, समानकर्तृकता हि शब्दवती, पूर्वकालभावस्य चार्थप्राप्तत्वान् न वक्तव्यता। तस्माद् आगूर्येत्य् अत्रैव विश्वजितः संबन्धः[^6/127]। स चेत्, आगूर्य[^6/128] न सत्रेण यजेत, तस्य विश्वजिद् इति।


[^6/122]: E2 om. yad

[^6/123]: E1,6; E2: vijñāyate

[^6/124]: E1,6; E2: āguraṇavelāyām

[^6/125]: E1,6; E2: āgūraṇaviśeṣaṇaṃ

[^6/126]: E1,6; E2: āgūraṇānantaryaṃ

[^6/127]: E1,6; E2: viśvajito 'bhisaṃbandhaḥ

[^6/128]: E1,6; E2: cet, ya āgūrya

____________________________________________


## वत्ससंयोगे व्रतचोदना स्यात् ॥ MS_६,४.३४ ॥

दर्शपूर्णमासयोः श्रूयते, बर्हिषा वै पौर्णमासे व्रतम् उपयन्ति, वत्सेनामावास्यायाम्[^6/129] इति। तत्र संदेहः, किं [६९५][^6/130] वत्ससाधनकं व्रतं विधीयते, उत व्रतस्य काल इति। अथ वत्सो व्रताङ्गम् इति। किं प्राप्तम्। वत्ससाधनकं व्रतं विधीयत इति। अमानास्यायां वत्सैर् व्रतं कुर्याद् इति, वत्सव्रतसंयोगो ऽपूर्वः। स विधीयते, तस्मिंश् च विधीयमान उभयम् अपि विहितं भवति, वत्सो व्रतं च।


[^6/129]: E1,6; E2: vatsair amāvāsyāyām

[^6/130]: E2: 5,295; E6: 2,167

____________________________________________


## कालो वोत्पन्नसंयोगाद् यथोक्तस्य ॥ MS_६,४.३५ ॥

यथोक्तस्य वचनान्तरेण प्राप्तस्य[^6/131] कालो ऽयं विधीयते। कुतः। उत्पन्नसंयोगात्, उत्पन्नसंयोगो ऽयं व्रतस्य, नोत्पत्तिसंयोगः। कथम्। अमाषममांसं बहुसर्पिष्कं व्रतं व्रतयन्तीति विहितं पूर्वं व्रतम्। अप्रज्ञातश् च कालः। तस्मात् कालविधिर् इति।


[^6/131]: E1 setzt vacanāntareṇa prāptasya in Klammern

____________________________________________


## अर्थापरिमाणाच् च ॥ MS_६,४.३६ ॥

न च शक्यो[^6/132] ऽत्रार्थः परिमातुम्, वत्सेन व्रतम् उपयन्तीति किं वत्सो ऽत्र व्रतयितव्य एवं वत्सेन व्रतम् उपगतं भवति[^6/133], किं वत्सेन हस्तस्थानीयेन व्रतयितव्यम् इत्य् एवं तद् उपेतं भवति[^6/134], उत वत्सं संनिधाय तद् उपेयाद्[^6/135] इति। नैव व्यवतिष्ठते शास्त्रार्थः। करणं ह्य् एतन् निर्दिष्टम्, नेतिकर्तव्यता। एतावद् उक्तम्, वत्ससाधनं व्रतं कुर्यात्। कथम् इत्य् एतद् अविशेषाकाङ्क्षम् एवावतिष्ठेत। नैवार्थः परिच्छिद्यते, व्रते किं वत्सेन क्रियत इति। अथवा यद् वा तद् वेति। तथा वत्सो व्रतेन संबध्यमान इष्टः स्यात्, अपरार्थताम् आपद्येत, परार्थतां चास्य द्योतयति विभक्तिस् तृतीया। साधकतमे हि सा भवति। तस्माद् अपि कालार्थः संयोगः।


[^6/132]: E2 (v.l.): na ca satyam etat, śakyo

[^6/133]: E1 hat evaṃ vatsena vratam upagataṃ bhavati in Klammern

[^6/134]: E1 hat evaṃ tad upetaṃ bhavati in Klammern

[^6/135]: E1,6; E2: saṃniḥdhāyān yad etam upeyād

____________________________________________


## वत्सस् तु श्रुतिसंयोगात् तदङ्गं स्यात् ॥ MS_६,४.३७ ॥

यद् उक्तम्, विहितत्वाद् व्रतस्यानुवाद इति, सत्यम् एतत्[^6/136]। [६९६][^6/137] यद्[^6/138] उक्तम्, कालविधानार्थ इति। तन् न, वत्सस् तदङ्गत्वेन विधीयते। कुतः। श्रुतिसंयोगात्, वत्से ऽङ्गे विधीयमाने श्रुतिर् निमित्तम्, काले लक्षणशब्दः[^6/139] स्यात्। श्रुतिलक्षणाविशये च श्रुतिर् न्याय्या। तस्माद् अङ्गं वत्स्य इति।


[^6/136]: E1,6,E2 (v.l.); E2: satyam evam

[^6/137]: E2: 5,296; E6: 2,168

[^6/138]: E1,6; E2: yat tūktam

[^6/139]: E1,6; E2: lakṣaṇāśabdaḥ

____________________________________________


## कालस् तु स्याद् अचोदना ॥ MS_६,४.३८ ॥

कालस् त्व् एष निर्दिश्यते, न वत्सो ऽङ्गं विधीयते। नैष चोदना, बर्हिषा वै पौर्णमासे व्रतम् उपयन्ति। वत्सेनामावास्यायाम्[^6/140] इति। कथम् अवगम्यते। विधिनैकवाक्यत्वात्, परस्ताच् च विधिः समाम्नायते, पुरा वत्सानाम् उपाकर्तोर् दंपती अश्रीयताम्[^6/141] इति। यद्य् एषो ऽपि विधिः स्यात्, वाक्यम् भिद्येत। अनुवादश् च तथाभूतस्यार्थस्य भवति। न च वत्साङ्गता अप्राप्ता[^6/142], अप्राप्तस्[^6/143] तु कालः।


[^6/140]: E1,6; E1: vatsair amāvāsyāyām

[^6/141]: E1,6; E2: aśnīyāsām

[^6/142]: E1,6,E2 (v.l.); E2: prāptā

[^6/143]: E1,6,E2 (v.l.); E2: prāptas

____________________________________________


## अनर्थकश् च कर्मसंयोगे ॥ MS_६,४.३९ ॥

न च शक्यो वत्सो ऽत्र व्रतयितुम्, कर्मसंयोगे वत्सेन नार्थः शक्यते कश्चित् कर्तुम्। तस्माद् अपि न वत्सो ऽङ्गम्।


____________________________________________


## अवचनाच् च स्वशब्दस्य ॥ MS_६,४.४० ॥

न चैतद् उच्यते, विश्वस्य[^6/144] श्रपितं वत्सं व्रतयिष्यत इति। न च, अस्यार्थस्य स्वशब्दः श्रूयते। वत्स इत्य् आकृतिशब्दो मांसे न वर्तते। तस्माद् एष काल इति//


[^6/144]: E1,6; E2: viśasya

____________________________________________


## कालश् चेत् संनयत्पक्षे तल्लिङ्गसंयोगात् ॥ MS_६,४.४१ ॥

कालार्थः संयोग इत्य् एतत् समधिगतम्, इदानीं संदेहः। [६९७][^6/145] किं संनयत्पक्ष एव कालः, उतासंनयतो ऽपीति। किं प्राप्तम्। संनयत्पक्षे। कुतः। एवं श्रूयते, पुरा वत्सानाम् अपाकर्तोर् इति। न चासंनयतो वत्सापाकरणम् अस्ति। तस्मात् संनयत्पक्ष एष कालः। अपाकरणं लिङ्गम् इति//


[^6/145]: E2: 5,296; E6: 2,169

____________________________________________


## कालार्थत्वाद् वोभयोः प्रतीयेत[^6/146] ॥ MS_६,४.४२ ॥

वाशब्दः पक्षं व्यावर्तयति, न संनयत्पक्ष एव, असंनयतो ऽप्य् एष कालः स्यात्। कुतः। कालार्थत्वात्, न वत्सापाकरणेन व्रते किंचित् प्रयोजनम् अस्ति। कालेन तु प्रयोजनम्, येन च तत्र प्रयोजनम्, स लक्ष्यते। कथं पुनर् वत्सापाकरणं कालार्थम् इति, परार्थत्वात्। पयसे हि ते ऽपाक्रियन्ते, तथा हि दृष्टार्थता भवति, इतरथादृष्टार्थता स्यात्। तस्मान् नोपादेयत्वेन वत्सापाकरणं श्रूयत इति। यत् तूक्तम्, तल्लिङ्गसंयोगात् संनयत्पक्ष एवेति। तन् न, असंनयतो ऽपि कालाहानात्। यस्यापि न सांनाय्यम्, तस्यापि वत्सापाकरणम् एव न स्यात्, न तु वत्सापाकरणकालो ऽपि, कालेन च नः प्रयोजनम्, न वत्सापाकरणेन। यथा शङ्खवेलायाम् आगन्तव्यम् इति। यस्मिन्न् अपि ग्रामे शङ्खो नाध्मायते तस्मिन्न् अपि स तथाकालो[^6/147] ऽस्तीति, नागमनं परिहास्यते। एवम् इहाप्य् असत्य् अपि वत्सापाकरणे तत्काले भिद्यमाने व्रतम्, तस्मिन् काले न परिहास्यत इति।


[^6/146]: E1,6; E2: pratīyate

[^6/147]: E1,6; E2: api śaṅkhādhmānakālo

____________________________________________


## प्रस्तरे शाखा श्रयणवत् ॥ MS_६,४.४३ ॥

दर्शपूर्णमासाभ्यां स्वर्गकामो यजेतेति। तत्र श्रूयते, सह शाखया प्रस्तरं प्रहरतीति। तत्र संदेहः। किं शाखा [६९८][^6/148] प्रस्तरस्याङ्गभूता, अङ्गप्रयोजनसंबन्धस् तयोः। अथ कालार्थः संयोगः, प्रस्तरप्रहरणकाले शाखा प्रहर्तव्येति। किं प्राप्तम्। प्रस्तरे शाखा श्रयणवत्। प्रस्तरस्याङ्गभूता शाखा। कुतः। सह शाखया प्रस्तरं प्रहरतीति। सहयुक्ते ऽप्रधाने तृतीया विभक्तिर् भवति। सा च शाखायां तृतीया। तस्मात् प्रस्तरस्य शाखा गुणभूता, प्रस्तरे च द्वितीया, सहयोगे च तृतीया[^6/149], तृतीया गुणतः, द्वितीया प्रधानतः। ननु न शाखया प्रस्तरस्य कश्चिद् उपकारः क्रियते। सत्यं न दृष्टं क्रियते, किं त्व् अदृष्टं क्रियते, श्रयणवत्, यथा पयसा मैत्रावरुणं श्रीणातीति द्वितीयातृतीयासंयोगाद् अदृष्टश् चोपकारो गम्यते। एवम् इहापीति।


[^6/148]: E2: 5,297; E6: 2,169

[^6/149]: E1,6; E2 om. tṛtīyā

____________________________________________


## कालविधिर् वोभयोर् विद्यमानत्वात् ॥ MS_६,४.४४ ॥

कालविधिर् वा स्यात्। कुतः। उभयोर् विद्यमानत्वात्। प्रस्तरस् तावत् स्रुग्धारणार्थः प्राप्तो विद्यते, तस्य प्रहरणम् अपि विशिष्टे काले वाक्यान्तरेण विहितम्। ततः शाखायाः प्रतिपादनार्थम्, तस्यैतत् पुनर्वचनम्। उच्यते, भवतु प्रस्तरस्य पुनर्वचनम्, शाखा त्व् अत्र विधीयत इति। उच्यते, उभयोर् अपि विद्यमानत्वात्, शाखा पूर्वं[^6/150] विहिता वत्सापाकरणार्था, इदानीं पुनः किं गुणभूता चोद्यते, उत प्रतिपाद्यत इति। प्रतिपाद्यमानायां दृष्टं प्रयोजनम्, देशवियोगात् प्रचरितुम् अवकाशः स्याद् या यावती च मात्रा, देशान्तरसंयोगस्य न दृष्टं किंचिद् अस्ति। तस्मात् प्रहरणं प्रतिपत्तिस् तस्याः, तस्मात् परतः प्रयोजनाभावात् कालनियमः[^6/151] क्रियते[^6/152]। ननु तृतीया ऽप्रधानो भवति, सा च शाखायाम्। अत्रोच्यते, यासौ [६९९][^6/153] शाखायां तृतीया, सा द्वितीयार्थे। या च प्रस्तरे द्वितीया, सा तृतीयार्थे। कथम् अवगम्यते। सहयोगे एकस्मिन्[^6/154] काल उभयम् अपि प्रहर्तव्यम् इति। अत्र यस्य निर्ज्ञातः कालः, तस्यानुवादः, यस्य त्व् अनिर्ज्ञातः, तस्य विधिः। शाखायाश् चानिर्ज्ञातः, प्रस्तरस्य निर्ज्ञातः, तस्य पुनरुच्चारणम् अनिर्ज्ञातार्थम्, तद् अप्रधानम्। इतरस्योच्चारणं प्रधानम्, प्राधान्यं च द्वितीयार्थः, तत्र तृतीया। पारार्थ्यम् अपि तृतीयार्थः, तत्र द्वितीया। तस्माद् अयथार्थं विभक्तिवचनम्।


[^6/150]: E1,6; E2: śākhāpi hi pūrvaṃ

[^6/151]: E2 (v.l.): prayojanavattvāt kālaniyamaḥ

[^6/152]: E1 (v.l.): śrūyate

[^6/153]: E2: 5,298; E6: 2,170

[^6/154]: E1,6,E2 (v.l.); E2: sahayoga eṣaḥ, ekasmin

____________________________________________


## अतत्संस्कारार्थत्वाच् च ॥ MS_६,४.४५ ॥

न च, शाखया प्रस्तरस्योपकारो दृष्टः क्रियते। काष्टं दह्यमानस्य तृणस्य नोपकारे वर्तते। तृणं तु काष्ठस्योपकुर्यात्। तस्मान् न शाखा प्रस्तरार्था।


____________________________________________


## तस्माच् च विप्रयोगे स्यात् ॥ MS_६,४.४६ ॥

किं भवति प्रयोजनम्, यदि प्रस्तरस्य गुणभूता, तथापि प्रस्तरप्रहारकाले शाखा प्रतिपाद्यत[^6/155] इति। उच्यते, यदि प्रस्तरस्य प्रह्रियमाणस्याङ्गभूता शाखा, ततो विना[^6/156] प्रस्तरेण, न प्रहर्तव्या भवति। अथाङ्गभूता विनापि प्रस्तरेण प्रहर्तव्या। अस्माभिर् उक्तं प्रस्तरकाले प्रहर्तव्येति, तस्माच् च विप्रयोगे स्यात्, तस्माद् एव कारणात् प्रस्तरविप्रयोगे ऽपि शाखायाः प्रहरणं स्याद् इति।


[^6/155]: E1,6,E2 (v.l.); E2: prakṣipyata

[^6/156]: E1,6; E2: vināpi

____________________________________________


## उपवेषश् च पक्षे स्यात् ॥ MS_६,४.४७ ॥

यथा पूर्वः पक्षः, तथा सति, सांन्याय्ये सत्य् असति च शाखा [७००][^6/157] विद्यत इत्य् उपवेषो सति चासति[^6/158] च स्यात्। यथा तु सिद्धान्तः, तथा सांन्याय्यपक्षे शाखा सती हि प्रतिपाद्यत इति। तत्रैवोपवेषो नान्यत्रेति।

[७०१][^6/159]


[^6/157]: E2: 5,300; E6: 2,171

[^6/158]: E2 om. ca

[^6/159]: E2: 5,300; E6: 2,171

____________________________________________

