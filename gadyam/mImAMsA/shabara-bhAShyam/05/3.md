+++
title = "३"

+++

## विवृद्धिः कर्मभेदात् पृषदाज्यवत् तस्य तस्योपदिश्येत[^5/2] ॥ MS_५,३.१ ॥

अग्नीषोमीये पशौ श्रूयते[^5/3], एकादश प्रयाजान् यजति[^5/4], एकादशानुयाजान् यजतीति[^5/5]। चातुर्मास्येषु, नव[^5/6] प्रयाजान् यजति, नवानुयाजान् यजतीति[^5/7]। अग्नौ श्रूयते, षड् उपसद इति[^5/8]। तत्र संदेहः, किं प्रति प्रयाजम् एकादशसंख्या प्रत्य् अनुयाजं च, तथा चातुर्मास्येषु नवसंख्या, तथाग्नौ चोपसत्सु षट्संख्या, उत सर्वसंपाद्या संख्येति। किं प्राप्तम्? प्रतिप्रधानं संख्या भिद्यत इति। कुतः? भिन्नानि हि तानि कर्माणि, तानि च प्रधानानि प्रति, संख्या श्रूयते। प्रधानसंनिधौ च गुणः शिष्यमाणाः प्रतिधानं भिद्यते, यथा[^5/9] पृषदाज्येनानुयाजान् यजतीति प्रत्यनुयाजं पृषत्ता गुणो भिद्यते, एवम् इहापीति।


[^5/2]: E2: tasyopariśyeta

[^5/3]: E2: śruvate

[^5/4]: Tait.S. 6.3.7.5

[^5/5]: Tait.S. 6.3.11.6

[^5/6]: E2: eva

[^5/7]: Tait.S. 1.6.3.3

[^5/8]: Tait.S. 6.3.11.6

[^5/9]: E2: tathā

____________________________________________


## अपि वा सर्वसंख्यत्वाद् विकारः प्रतीयेत ॥ MS_५,३.२ ॥

सर्वसंपाद्या संख्या कल्प्येत। कुतः? पृथक्त्वनिवेशिनी हि संख्यासति पृथक्त्वे ऽभ्यासेन कल्प्येत, यावत्य् असंभवो भेदस्य, तावत्य् एवाभ्यस्येत[^5/10], यावति संभवति, तावति पृथक्त्वनिवेश एव न्याय्यः, तस्मात् सर्वसंपाद्यैव संख्या। यत् तु, पृषदाज्यवद् इति, न, पृषत्ता एकस्य न संभवति, नासौ पृथक्त्वनिवेषिनी। न च, एकस्य क्रियमाणा सर्वेषां तन्त्रेणोपकरोतीति[^5/11]। [५६९][^5/12] तस्माद् अवश्यं भेत्तव्या, तन्त्रेण तूपकरोति संख्या। इतरापेक्षा हि सा भवति। एवं सति सहत्वस्य प्रापकः प्रयोगवचनो ऽनुग्रहीष्यत इति।


[^5/10]: E2: evābhyasyena

[^5/11]: E2 om. iti

[^5/12]: E2: 5,146; E6: 2,86

____________________________________________


## स्वस्थानात् तु विवृध्येरन्[^5/13] कृतानुपूर्व्यत्वात् ॥ MS_५,३.३ ॥

उपसत्सु संदेहः। किम् आवृत्तिर् दण्डकलितवत्, उत स्वस्थानाद् विवर्धन्त इति। किं तावत् प्राप्तम्? आवर्तनीयानाम् अर्थानाम् एष धर्मः, यद् उत दण्डकलितवत्। यो ह्य् उच्यते, त्रिर् अनुवाकः पठ्यताम् इति, स आदित आरभ्य परिसमाप्य पुनर् आदित आरभ्यते, तस्माद् दण्डकलितवद् आवृत्तिः।
एवं प्राप्ते ब्रूमः, स्वस्थानाद् विवर्धितुम् अर्हति। कुतः? कृतानुपूर्व्यत्वात्, कृतम् आनुपूर्व्यम् उपसत्सु, प्रथमां कृत्वा मध्यमा कर्तव्या, तत उत्तमेति। तत्र यदि दण्डकलितवद् आवृत्तिः स्यात्, उत्तमां कृत्वा पुनराद्याया अभ्यासे क्रियमाणे ऽस्थाने सा विवृद्धिः कृता भवति। स्वस्थानविवृद्धौ नैष दोषः। तस्मात् स्वस्थाने विवृद्धिर् इति।


[^5/13]: E2: nivṛdhyeran

____________________________________________


## समिध्यमानवतीं समिद्धवतीं चान्तरेण धाय्याः स्युर् द्यावापृथिव्योर् अन्तराले समर्हणात् ॥ MS_५,३.४ ॥

दर्शपूर्णमासयोः सामिधेन्यः सामिधेनीर् अन्वाहेति[^5/14]। [५७०][^5/15] तत्र काम्याः सामिधेनीकल्पाः, एकविंशतिम् अनुब्रूयात् प्रतिष्ठाकामस्येत्य्[^5/16]एवमादयः, तत्रागमेन संख्या पूरणं वक्ष्यते[^5/17]। तत्र संदेहः, किम् आगन्तूनाम् अन्ते निवेशः, उत समिध्यमानवतीं[^5/18] समिद्धवतीं[^5/19] चान्तरेण निवेश इति। किं तावत् प्राप्तम्? अन्ते निवेशः, अन्ते तु बादरायणः[^5/20], इत्य् अनेन न्यायेनेति। एवं प्राप्ते ब्रूमः, समिध्यमानवतीं समिद्धवतीं चान्तरेण निवेश इति। कुतः? द्यावापृथिव्योर् अन्तराले समर्हणात् संस्तवाद् इत्य् अर्थः[^5/21]। इयं वै समिध्यमानवती[^5/22], असौ समिद्धवती[^5/23], यद् अन्तरा, तद् धाय्या, इत्य् अन्तरिक्षसंस्तुते[^5/24] ऽस्मिन्न्[^5/25] अन्तराले विधीयन्ते। तस्मान् नान्ते स्युर् इति।


[^5/14]: Tait.S. 2.5.8.2

[^5/15]: E2: 5,147; E6: 2,86

[^5/16]: Tait.S. 2.5.10.2

[^5/17]: Vgl. zu MS 10.5.26

[^5/18]: Vgl. ṚV 3.27.4

[^5/19]: Vgl. ṚV 5.28.5

[^5/20]: Vgl. MS 5.2.19

[^5/21]: E1 gibt saṃstavād ity arthaḥ in Klammern

[^5/22]: E2: samidhyamānavatī dyauḥ

[^5/23]: E2: samiddhavatī pṛthivī

[^5/24]: E2: antarikṣasaṃstutyā

[^5/25]: E2: tasmin

____________________________________________


## तच्छब्दो वा ॥ MS_५,३.५ ॥

अथ वा या धाय्याशब्दिकाः, तास् तत्र भवितुम् अर्हन्ति। तेन हि शब्देन तत्र संस्तवः, संस्तवाच् च विधानम्, यथा, पृथुपाजवत्यौ[^5/26] धाय्ये, उष्णिक्ककुभौ ध्याय्ये इति। काः पुनर् एता धाय्या इति[^5/27] नाम? नास्य शब्दस्य प्रसिद्धिम् उपलभामहे। उच्यते, सामिधेन्यो ध्याय्याः। कुतः? एवं हि भगवतः पाणिनेर् वचनम् - पाय्यसांनाय्यनिकाय्यधाय्या मानहविर्निवाससामिधेनीष्व्[^5/28] इति, अस्माद् वचनाच् छ्रुतिम् अनुमिमीमहे। कतमासु सामिधेनीष्व् इति। उच्यते, अविशेषात् सर्वास्वति गम्यते। इह तु समिध्यमानवतीं समिद्धवतीं चान्तरेण ध्याय्याः स्युर् इति। सर्वासु सामिधेनीषु सतीसु ध्याय्यावचनाद् विशिष्टानां सामिधेनीनां धाय्याशब्द इति गम्यते।
ननु पाणिनिवचनाद् विशेषेण सर्वा धाय्याः। नेत्य् आह, विशिष्टास्व् अपि वचनम् उपपद्यत एव। यदि विशिष्टाः, ततः [५७१][^5/29] का इति। उच्यते, यासु धाय्याशब्दः श्रूयते, तास् तावद् धाय्याः। तासु च धाय्यासु सतीषु वचनम् अर्थवद् भवति। अर्थवति च सति वचने नान्या धाय्याः, प्रमाणाभावाद् इति।


[^5/26]: Vgl. ṚV 3.27.5-6

[^5/27]: E2 om. iti

[^5/28]: Vgl. Pāṇ. 3.1.29

[^5/29]: E2: 5,148; E6: 2,87

____________________________________________


## उष्णिक्ककुभोर् अन्ते दर्शनात् ॥ MS_५,३.६ ॥

उष्णिक्ककुभोः च अन्ते प्रयोगो दृश्यते, यज् जगत्या परिदध्याद् अन्तं[^5/30] यज्ञं गच्छेत्, अथ यत् त्रिष्टुभा परिदधाति नान्तं गच्छतीति। ननु त्रिष्टुब् अत्रान्ते दृश्यते, नोष्णिक्ककुभाव् इति। उच्यते, त्रिष्टुभम् एवायम् उष्णिक्ककुमाव् इति ब्रूते। कथम्? त्रिष्टुभो वीर्यम् इत्य् एवं अन्ते[^5/31] संस्तुतेः, त्रिष्टुभो वा एतद् वीर्यं यद् उष्णिक्ककुभाव् इति कारणे कार्यवद् उपचारः कृतः//


[^5/30]: E2 om. uṣṇikkakubhoḥ ca ante prayogo dṛśyatem yaj jagatyā paridadhyād antaṃ

[^5/31]: E2 om. ante

____________________________________________


## स्तोमविवृद्धौ बहिष्पवमाने पुरस्तात् पर्यासाद् आगन्तवः स्युस् तथा हि इष्टं द्वादशाहे ॥ MS_५,३.७ ॥

सन्ति विवृद्धस्तोमकाः क्रतवः, एकविंशेनातिरात्रेण प्रजाकामं याजयेयुस्[^5/32] त्रिणवेनौजस्कामं त्रयस्त्रिंशेन प्रतिष्ठाकामम् इति[^5/33]। तत्रागमेन संख्या पूरणं वक्ष्यते[^5/34]। अथ बहिष्पवमाने वैकृतेष्व् आनीयमानेषु भवति संशयः। किं वैकृतानाम् अन्ते निवेशः, उत प्राक् पर्यासाद् इति। किं प्राप्तम्? पुरस्तात् पर्यासाद् आगन्तवः स्युः। तथा हि दृष्टं द्वादशाहे, स्तोत्रीयानुरूपौ तृचौ भवतः, वृषण्वन्तस्तृचा भवन्ति। तृच उत्तमः पर्यास इति, इहापि प्राक् पर्यासाद् आगन्तुभिर् भवितव्यम्।

[५७२][^5/35]


[^5/32]: E2: yajayet

[^5/33]: Tait.Br. 2.2.4.7

[^5/34]: Vgl. MS 10.5.26

[^5/35]: E2: 5,149; E6: 2,88

____________________________________________


## पर्यास इति चान्ताख्या ॥ MS_५,३.८ ॥

प्रयासशब्दश् चान्तवचनो लोके दृश्यते, यथा, क्षेत्रपर्यासः, नदीपर्यास इति। एवं पर्यासो ऽन्ते कृतो भविष्यति।


____________________________________________


## अन्ते वा तद् उक्तम् ॥ MS_५,३.९ ॥

अन्ते वैवंजातीयकं वैकृतं स्यात्। उक्तम्, अन्ते तु बादरायण इति[^5/36]।


[^5/36]: Vgl. MS 5.2.19

____________________________________________


## वचनात् तु द्वादशाहे ॥ MS_५,३.१० ॥

अथ यद् उक्तम्[^5/37], तथा हि दृष्टं[^5/38] द्वादशाह इति, तत् परिहर्तव्यम्। अत्रोच्यते, वचनाद् द्वादशाहे भवति, स्तोत्रीयानुरूपौ तृचौ भवतः वृषण्वन्तस् तृचा भवन्ति, तृच उत्तमः पर्यास इति। न हि वचनस्यातिभारो ऽस्ति।


[^5/37]: Vgl. zu MS 5.3.7

[^5/38]: E2: hīṣṭaṃ

____________________________________________


## अतद्विकारश् च ॥ MS_५,३.११ ॥

न चायं तद्विकारः, यत् ततो धर्मान् गृहणीयाद् इति।


____________________________________________


## तद्विकारे ऽप्य् अपूर्वत्वात् ॥ MS_५,३.१२ ॥

यो ऽपि तद्विकारः, तत्राप्य् अन्त एव निवेशः। कुतः? अपूर्वात्, वृषण्वतां तृचानाम्, वृषण्वन्त[^5/39] एव प्राक्पर्यासात्, यावद् वचनं वाचनिकम्, न सदृशम् उपसंक्रामति।


[^5/39]: E2: vṛṣaṇvantāv

____________________________________________


## अन्ते तूत्तरयोर् दध्यात् ॥ MS_५,३.१३ ॥

इहापि विवृद्धस्तोमकाः क्रतव उदाहरणम्। तत्रोत्तरयोः [५७३][^5/40] पवमानयोः साम्नाम् आगम इति वक्ष्यते[^5/41]। तत्रागम्यमानेषु सामसु संदेहः, किं तेषाम् अन्ते निवेशः, उत गायत्रीबृहत्यनुष्टुप्स्व् इति। किं प्राप्तम्? अन्त उत्तरयोर् दध्यात्। उक्तो ऽत्र न्यायः, अन्ते बादरायण इति[^5/42]। तस्माद् अन्ते निवेश इति।


[^5/40]: E2: 5,150; E6: 2,88

[^5/41]: Vgl. adhyāya 10

[^5/42]: Vgl. zu MS 5.2.19

____________________________________________


## अपि वा गायत्रीबृहत्यनुषुप्सु वचनात् ॥ MS_५,३.१४ ॥

गायत्रीबृहत्यनुष्टूप्सु निवेशः। कस्मात्? वचनात्, त्रीणि ह वै यज्ञस्योदराणि गायत्रीबृहत्यनुष्टुब् इति। अत्र ह्य् एवावपन्ति, अत एवोद्वपन्तीति वचनेनास्त्य् उपालम्भः। तस्मान् नैषाम् अन्ते निवेश इति।


____________________________________________


## ग्रहेष्टकम् औपानुवाक्यं सवनचितिशेषः स्यात् ॥ MS_५,३.१५ ॥

औपानुवाक्ये काण्डे ग्रहा इष्टकाश् च समाम्नाताः, एष वै हविषा हविर् यजते, यो दाभ्यं[^5/43] गृहीत्वा सोमाय यजत इति[^5/44]। तथा, परा वा एतस्यायुः प्राण एति यो ऽशुं गृह्णातीति। तथेष्टकाश् चित्रिणीर् उपदधाति, वज्रिणीर् उपदधाति[^5/45], भूतेष्टका उपदधातीति[^5/46]। तत्र संदेहः, किं ग्रहेष्टकमौपानुवाक्यं सवनशेषश् चितिशेषश् च। अथ किं क्रतुशेषो ऽग्निशेषश् चेति। [५७४][^5/47] किं प्राप्तम्? सवनचितिशेषः। कुतः? ग्रहैः सवनान्य् आरभ्यन्ते, इष्टकाभिश् चितयः, यच् च येनारभ्यते तत् तद् अङ्गम्।


[^5/43]: E2: 'dābhyam

[^5/44]: Tait.S. 3.3.4.3

[^5/45]: Tait.S. 5.7.3.1

[^5/46]: Tait.S. 5.6.3.1

[^5/47]: E2: 5,151; E6: 2,89

____________________________________________


## क्रत्वग्निशेषो वा चोदितत्वाद् अचोदनानुपूर्वस्य ॥ MS_५,३.१६ ॥

क्रत्वग्निशेषः स्यात्। कुतः? चोदितत्वात्, अग्निश् चेतव्यः श्रूयते, य एवं[^5/48] विद्वान् अग्निं चिनुत इति[^5/49]। न चितिश् चेतव्या, इष्टकाचयनेनाग्निश् चेतव्यः श्रूयते, अग्निम् इति द्वितीयानिर्देशात्। तथा, यो दाभ्यं[^5/50] गृहीत्वा सोमाय यजत इत्य् अदाभ्यस्य यजतिना संबन्धः, तथांशोः। तस्मात् सकृद् यागसंबन्धं कृत्वा कृतार्थः शब्दो भवति, श्रुतं संबन्धम् अभिनिर्वर्त्य। तथा सकृद् अग्निसंबन्धं कृत्वा कृती मन्येत, अचोदना चितिसवनयोः, न हि ते कर्तव्यतया चोद्येते, परार्थं हि तयोः श्रवणम्। किं प्रयोजनम्? सवनचितिशेषत्वे, प्रतिसवनं ग्रहणम्, प्रतिचिति चेष्टकोपधानम्। क्रत्वग्निशेषत्वे सकृद् ग्रहणोपधाने।


[^5/48]: E2: ya ca evaṃ

[^5/49]: Tait.S. 5.5.2.1

[^5/50]: E2: 'dābhyaṃ

____________________________________________


## अन्ते स्युर् अव्यवायात् ॥ MS_५,३.१७ ॥

औपानुवाक्ये श्रूयते, चित्रिणीर् उपदधाति, वज्रिणीर् उपदधातीति[^5/51]। तत्र संदेहः, किम् एताः पञ्चभ्यां चिताव् उपधेयाः, उत मध्यमायाम् इति। किं प्राप्तम्? पञ्चभ्याम् एवेष्टकाः कृतक्रमाः, अन्या नैताभिर् व्यवेष्यन्ते।


[^5/51]: Tait.S. 5.7.3.1

____________________________________________


## लिङ्गदर्शनाच् च ॥ MS_५,३.१८ ॥

आवपनं वोत्तमा चितिः। अन्या इष्टका उपदधातीति।

[५७५][^5/52]


[^5/52]: E2: 5,152; E6: 2,90

____________________________________________


## मध्यमायां तु वचनाद् ब्राह्मणवत्यः ॥ MS_५,३.१९ ॥

नैवैतान्त्यायां चितौ। कस्यां तर्हि? मध्यमायाम्। कुतः? ब्राह्मणवत्य एता इष्टकाः, तासां मध्यमा चितिर् आम्नायते। यां वै कांचिद् ब्राह्मणवतीम् इष्टकाम् अभिजानीयात्, तां मध्यमायां चिताव् उपदध्याद् इति। ननु सर्वा एवेष्टका ब्राह्मणवत्यः। नेत्य् आह, अपरा लिङ्गक्रमात् समाख्यानाच् च। तस्माद् एता नान्ते स्युर् इति।


____________________________________________


## प्राग् लोकंपृणायास् तस्याः संपूरणार्थत्वात् ॥ MS_५,३.२० ॥

औपानुवाक्ये काण्ड इष्टकाः समाम्नाताः, वज्रिणीर् उपदधाति, चित्रिणीर् उपदधाति[^5/53], भूतेष्टका उपदधातीति[^5/54]। तत्रेदं समधिगतम्, मध्यमायां चिताव् उपधेया इति। तत्र संदेहः, किं प्राग् लोकांपृणायाः, उत पश्चाद् इति[^5/55]। किं प्राप्तम्? अन्ते तु बादरायण इति[^5/56]। एवं प्राप्ते, उच्यते, प्राग् लोकंपृणायाः तस्याः संपूरणार्थत्वात्, संपूरणार्थता तस्याः श्रूयते, यद् एवास्योनम्, यच् छिद्रम्, तद् अनया[^5/57] पूरयति, लोकं पृण, छिद्रं पृण इति[^5/58]। अपूर्वत्वाच् वार्थस्य[^5/59], विधिर् एवायं संस्तवेनेति[^5/60] गम्यते। तस्मात् प्राग् लोकंपृणायाः स्यात्।

[५७६][^5/61]


[^5/53]: Tait.S. 5.7.3.1

[^5/54]: Tait.S. 5.6.3.1

[^5/55]: Vgl. Tait.S. 4.2.4.4

[^5/56]: Vgl. zu MS 5.2.19

[^5/57]: E2: tad etayā

[^5/58]: Tait.S. 4.2.4.4

[^5/59]: E2: cārthasya

[^5/60]: E2: saṃstavo neti

[^5/61]: E2: 5,152; E6: 2,90

____________________________________________


## संस्कृते कर्म संस्काराणां तदर्थत्वात् ॥ MS_५,३.२१ ॥

आधाने सन्ति पवमानेष्टयः। सन्ति च नियतानि कर्माणि, अग्निहोत्रादीनि। अनियतानि चैन्द्राग्नादीनि। तत्र संदेहः, किं पवमानेष्टीः कृत्वा कर्माणि प्रतिपत्तव्यानि, उताहितमात्रेष्व् अग्निष्व् इति। किं प्राप्तम्? आहितपात्रेष्व् इति। कुतः? आहितमात्रेष्व् असाव् अग्निषु कर्माणि कर्तुं समर्थो भवति, यथा, आहिताग्निर् न क्लिन्नं दार्वा दध्याद् इति। दर्शयति[^5/62] च, अग्निं वै सृष्टम् अग्निहोत्रेणानुद्रवन्तीत्य् आहितमात्रेष्व् अग्निहोत्रं दर्शयति। तस्मान् न पवमानेष्टयः प्रतीक्षितव्या इति।
एवं प्राप्ते ब्रूमः, पवमानेष्टिभिः संस्कृतेष्व् अग्निषु कर्माणि वर्तेरन्। कुतः? संस्काराणां तदर्थत्वात्, संस्कारशब्दा एत आहवनीयादयः, संस्कारस्य कस्यचिद् अभावेन, आहवनीयादिषु प्रतिपत्तिः स्यात्। तस्मात् संस्कृतेष्व् अग्निषु कर्माणीति।


[^5/62]: E2: klinnaṃ dārvabhyādadhyād ityevamādīny āhitāgnivratābhyāhitamātreṣv eva bhavantīti darśayati

____________________________________________


## अनन्तरं व्रतं तद्भूतत्वात् ॥ MS_५,३.२२ ॥

यत् तु, आहिताग्निर् न क्लिन्नं दार्वा दध्याद्[^5/63]इत्येवमादि। युक्तम्[^5/64], यद् आहितमात्रेषु क्रियते, आहिताग्नेस् तद्व्रतम् उच्यते। स च, आहितमात्रेष्व् आहिताग्निः संवृत्तः। तस्माद् अनन्तरं व्रतं स्यात्, तद्भूतत्वात्।


[^5/63]: E2: dārvabhyādadhyād

[^5/64]: E2: yuktaṃ tatra

____________________________________________


## पूर्वं च लिङ्गदर्शनात् ॥ MS_५,३.२३ ॥

अथ यद् उक्तम्, आहितमात्रेष्व् अग्निहोत्रं[^5/65] दर्शयति, पूर्वम् इष्टिभ्य इति, तस्य कः परिहार इत्य् आभाषान्तं सूत्रम्।

[५७७][^5/66]


[^5/65]: E2: agnihotre

[^5/66]: E2: 5,154; E6: 2,91

____________________________________________


## अर्थवादो वार्थस्य विद्यमानत्वात् ॥ MS_५,३.२४ ॥

अर्थवाद एषः। कुतः? अर्थस्य विद्यमानत्वात्। विद्यमानो हि तत्रान्य एवाग्निहोत्रहोमः। कथं होतव्यम् अग्निहोत्रं न होतव्यम् इति मीमांसन्ते ब्रह्मवादिनः। यद् यजुषा जुहुयाद् अयथापूर्वम् आहुती जुहुयात्, यदि न जुहुयाद् अग्निः परापतेत्। तूष्णीम् एव होतव्यम् इति। तस्य तूष्णीं होमस्य प्रशंसार्थो ऽयम् अर्थवादः।


____________________________________________


## न्यायविप्रतिषेधाच् च ॥ MS_५,३.२५ ॥

न्यायविप्रतिषेधश् च भवेत्। यद्य् अनन्तरम् अग्निहोत्रादयः स्युः, यः पूर्वोक्तो न्यायः[^5/67], स विप्रतिषिध्येत, न वा तासां तदर्थत्वाद् इति। तस्मात् संस्कृते कर्माणि भवेयुर् इति।


[^5/67]: Vgl. zu MS 3.6.12

____________________________________________


## संचिते त्व् अग्निचिद् युक्तं प्रापणान् निमित्तस्य ॥ MS_५,३.२६ ॥

अग्निचिद् वर्षति न धावेत्, न स्त्रियम् उपेयात्, तस्माद् अग्निचिता पक्षिणो नाशितव्या इत्येवमादयः पदार्थाः श्रूयन्ते। तेषु संदेहः, किं संचितमात्रे प्रतिपत्तव्या उत क्रत्वन्त इति। किं प्राप्तम्? संचितमात्र एवेति। अग्निं यश् चितवान् सो ऽग्निचिद् इति तस्य श्रूयमाणाश् चितवतो ऽनन्तरम् एव प्राप्नुवन्ति, प्राप्ते निमित्ते नैमित्तिकं कर्तव्यम्। तस्माद् अनन्तरम् एव।

[५७८][^5/68]


[^5/68]: E2: 5,155; E6: 2,92

____________________________________________


## क्रत्वन्ते वा प्रयोगवचनाभावात् ॥ MS_५,३.२७ ॥

प्रयोगवचनो ह्य् अत्र तान् पदार्थान् प्रापयति, येषां क्रत्वर्थत्वम्। न चैषां क्रत्वर्थत्वम् अस्ति, पुरुषार्था ह्य् एते। कथम्? प्रतिषेधे पुरुषः श्रूयते, वर्षति न धावेत्, न स्त्रियम् उपेयाद् इत्येवमादि। न च क्रत्वर्था एते प्रसक्ताः, येन प्रतिषेधः क्रतोर् उपकुर्यात्।

ननु पुरुषार्था अपि चितवतः श्रवणाच् चयनानन्तरं प्राप्ताः। नेति ब्रूमः,

____________________________________________


## अग्नेः कर्मत्वानिर्देशात्[^5/69] ॥ MS_५,३.२८ ॥

अग्न्यर्थं चयनं तत्, यद् अग्नेः स्वं कार्यं कुर्वतः साहाय्ये वर्तते, तत् तदर्थम्। कश् च तस्य स्वार्थः? यागासिद्धिः, सिद्धे च यागे चयनेनोपकृतं भवति। तस्मात् सिद्धे यागे ऽग्निचित्, तेन क्रत्वन्त इति।


[^5/69]: E2: karmatvānirdeśāt

____________________________________________


## परेणावेदनाद् दीक्षितः स्यात् सर्वैर् दीक्षाभिसंबन्धात् ॥ MS_५,३.२९ ॥

ज्योतिष्टोमे श्रूयते, आग्नावैष्णवम् एकादशकपालं निर्वपेद् दीक्षिष्यमाण इति[^5/70]। तथा, दण्डेन दीक्षयति[^5/71], मेखलया दीक्षयति, कृष्णाजिनेन दीक्षयतीत्य्[^5/72]एवमादि। तत्र संदेहः, किं सर्वैर् दीक्षितो भवति, अथ वेष्ट्यन्ते दीक्षित इति। किं तावत् प्राप्तम्? सर्वैर् इति। कुतः? दीक्षाभिसंबन्धात्, दीक्षासंबन्धो भवति, दण्डेन दीक्षयति, दीक्षाम् अस्य करोतीत्य् अर्थः[^5/73]। यदीष्ट्यन्ते दीक्षितः स्यात्, [५७९][^5/74] कथम् अस्य दण्डेन दीक्षां कुर्यात्। तेनेष्ट्या न दीक्षितः। न च, अस्येष्ट्यन्ते दीक्षितशब्दं पश्यामः, आवेदने त्व् अस्य दीक्षितशब्दः, तस्मान् न तावति दीक्षितः स्यात्। न च संभवति सम्-उच्चये विकल्पो न्याय्यः, पक्षे बाधः स्यात्। तत्र प्रयोगवचनो बाध्येत। तस्माद् भिन्नेष्व् अपि दीक्षासंबन्धवाक्येषु प्रयोगवचनेन सहैकवाक्यतेत्य् आवेदनकाले दीक्षितः स्यात्।


[^5/70]: Tait.S. 5.5.1.4

[^5/71]: Tait.S. 6.1.3.5

[^5/72]: Tait.S. 6.1.3.2

[^5/73]: E1 gibt dīkṣām asya karotīty arthaḥ in Klammern

[^5/74]: E2: 5,156; E6: 2,92

____________________________________________


## इष्ट्यन्ते वा तदर्था ह्य् अविशेषार्थसंबन्धात् ॥ MS_५,३.३० ॥

इष्ट्यन्ते वा दीक्षितः स्यात्, तदर्था हि सा दीक्षणार्था[^5/75]। कथम्? दीक्षिष्यमाणस्य अदीक्षितस्य सा भवति, यदि तस्या उत्तरकाले दीक्षितः, एवं सा दीक्षिष्यमाणस्य। तस्माद् वाक्याद् अवगम्यते, भवति तदा दीक्षित इति, दीक्षाकारणे पदार्थे निर्वृत्ते किम् इति न दीक्षितः स्यात्? वाक्यं हि निरपेक्षं दीक्षित इति ज्ञापयति।
यत् तु, दीक्षासंबन्धो दण्डेन दीक्षयतीति। कथं स दीक्षितत्वे स्याद् इति दण्डेनैवं दीक्षितं संपादयतीत्य्[^5/76] अवगच्छामः। यत् तु, अनन्तरं दीक्षितशब्दो नास्तीति। न शब्दस्याप्रयोगो ऽर्थाभावे हेतुः। सत्य् अप्य् अर्थे तदवसराभावान् न प्रयुज्यते शब्दः। अन्येन च दीक्षित इत्य् अवगम्यते वाक्येन, आग्नावैष्णवम् एकादशकपालं निर्वपेद् दीक्ष्यमाण इति। यच् च, आवेदनकाले दीक्षितशब्द इति। इष्ट्यन्ते ऽपि दीक्षितस्यासाव् अविरुद्धः, प्रयोगवचनश् चाविरुद्धः, यत एकं दीक्षाकारणम्, अन्यैर् दीक्षितं संपादयतीति गम्यते।

[५८०][^5/77]


[^5/75]: E1 gibt dīkṣaṇārthā in Klammern

[^5/76]: E2: daṇḍenainaṃ dīkṣitaṃ saṃpādayatīty

[^5/77]: E2: 5,157; E6: 2,93

____________________________________________


## समाख्यानं च तद्वत् ॥ MS_५,३.३१ ॥

इतश् च पश्यामः, इष्टदीक्षणार्था, इष्ट्यन्ते च प्रवृत्तिर् इति। कस्मात्? समाख्यानं च तद्वद् इति यद्वन् न्याय उपदिष्टः। कथम्? दीक्षणीयेति तादर्थ्यकरी समाख्या भवति, यथा स्नानीयं भोजनीयं चेति। तस्माच् च पश्यामः, इष्टिर् दीक्षणार्था, इष्ट्यन्ते च प्रवृत्तिर् इति।


____________________________________________


## अङ्गवत् क्रतूनाम् आनुपूर्व्यम् ॥ MS_५,३.३२ ॥

इह काम्या इष्टय उदाहरणम्। ऐन्द्राग्नम् एकादशकपालं निर्वपेद्[^5/78] इत्येवमादयः, गवादयः, सोमाः, सौम्यादयः, पशवः। तत्र संदेहः, किं येन क्रमेणाधीताः, तेनैव क्रमेण प्रयोक्तव्याः, उतानियम इति। किं तावत् प्राप्तम्? क्रतूनाम् आनुपूर्व्यं यत् पाठे, तद् एव प्रयोगे भवितुम् अर्हति। एवं पाठक्रमो ऽनुगृहीतो भविष्यति, इतरथा पाठक्रमो बाध्येत, तन् मा भूद् इति क्रमेणानुष्ठातव्यम्।


[^5/78]: Tait.S. 2.2.1.1

____________________________________________


## न वासंबन्धात् ॥ MS_५,३.३३ ॥

न वा, अयं[^5/79] क्रमो नियम्येत। कुतः? असंबन्धात्। पृथक् पृथग् एषां कर्मणां प्रयोगवचनानि, तानि स्वपदार्थानाम् उपसंहारकाणि। यो यस्य नोपकारकः, स तस्य न क्रमेण, नोत्क्रमण। यो यस्योपकरोति कस्यचित्, तस्योपकुर्वतः क्रमः साहाय्ये वर्तते। न चैतानि कर्माण्य् अन्योन्यस्योपकुर्वन्ति। तस्मान् नैषां क्रमः साहाय्ये वर्तते। तस्माद् असंबन्ध इति।

[५८१][^5/80]


[^5/79]: E2: na cāyaṃ

[^5/80]: E2: 5,158; E6: 2,94

____________________________________________


## काम्यत्वाच् च ॥ MS_५,३.३४ ॥

काम्यानि चैतानि कर्माणि, कामाश् च क्रमेणोत्पद्यन्ते, तेन निमित्तस्याक्रमत्वान् न क्रमवन्त इति।


____________________________________________


## आनर्थक्यान् नेति चेत् ॥ MS_५,३.३५ ॥

इति यद् उक्तं पूर्वपक्षे, तद् एव पुनर् उच्यते परिहर्तुम्। एवं क्रमेण पाठो ऽर्थवान् भविष्यतीति। एतद् आभाषान्तं सूत्रम्।


____________________________________________


## स्याद् विद्यार्थत्वाद् यथा परेषु सर्वस्वारात् ॥ MS_५,३.३६ ॥

स्याद् अर्थवान् क्रमपाठः, असत्य् अपि प्रयोगे क्रमे, विद्याग्रहणार्थत्वात्, कर्मावबोधनार्थायां विद्यायां क्रमनियमादृष्टं तदाश्रयम् एव भविष्यतीति, यथा, त्वत्पक्षे, परेषु सर्वस्वारात्, यस्यापि क्रमो ऽङ्गम् इति पक्षः, तस्यापि सर्वस्वारात् परेषां सर्वस्वारेण यः क्रमस् तस्यादृष्टार्थतावश्यं कल्पनीया।


____________________________________________


## य एतेनेत्य् अग्निष्टोमः प्रकरणात् ॥ MS_५,३.३७ ॥

ज्योतिष्टोमे श्रूयते, एष वाव प्रथमो यज्ञानां[^5/81] यज् ज्योतिष्टोमः, य एतेनानिष्ट्वाथान्येन यजेत गर्तपत्यम् एव तज् जायते प्र वा मीयत इति। तत्र संदेहः, य एतेनेति कस्य [५८२] अयं वाद इति प्रश्नेनैवोपक्रमः। उच्यते, य एतेनेत्य् अग्निष्टोमस्य वादः। कुतः? प्रकरणात्, तस्य हि प्रकरणे भवत्य् एतद् वचनम्। प्रकृतवाचीनि च सर्वनामानि भवन्ति।


[^5/81]: E2: yajño yajñānāṃ

____________________________________________


## लिङ्गाच् च ॥ MS_५,३.३८ ॥

लिङ्गम् अपि भवति, तत्र श्रूयते, यस्य[^5/82] नवतिशतं स्तोत्रीया[^5/83] इति, अग्निष्टोमस्य हि भवन्ति नवतिशतं स्तोत्रीयाः। कथम्? त्रिवृद् बहिष्पवमानम्, पञ्चदशान्य् आज्यानि, तानि चत्वारि। सा एकोनसप्ततिः। पञ्चदशो माध्यंदिनः पवमानः, तेन चतुरशीतिः। सप्तदशानि पृष्ठानि, तानि चत्वारि साष्टषष्टिः, चतुरशीत्या सह द्विपञ्चाशच् छतम्। सप्तदश आर्भवः पवमानः, तेन षष्ट्यधिकं शतं नव च। एकविंशं यज्ञायज्ञीयम् इति तद् एतन् नवतिशतम् अग्निष्टोमस्य, तस्माद् अप्य् अग्निष्टोमः।


[^5/82]: E2: tasya

[^5/83]: Ait.Br. 3.41

____________________________________________


## अथान्येनेति संस्थानां संनिधानात् ॥ MS_५,३.३९ ॥

अथान्येनेति किं संस्थानां वादः, अथ ज्योतिष्टोमविकाराणाम् एवैकाहादीनाम् इति। किं तावत् प्राप्तम्? संस्थानाम् इति। कुतः? संनिधानात्, संनिहितास् तस्मिन् प्रकरणे संस्थाः, तासां वादः प्रकरणानुग्रहाय।


____________________________________________


## तत्प्रकृतेर् वापत्तिविहारौ हि न तुल्येषूपपद्येते ॥ MS_५,३.४० ॥

तत्प्रकृतेर् वा गवादेर् वादः स्यात्, आपत्तिविहारौ हि प्रकृतिविकारमात्रेषूपपद्येते, न तुल्यशब्देष्व् एव ज्योतिष्टोम[५८३][^5/84]शब्दकेषु। नैवम् अभिसंबन्धः क्रियते, अथान्येन ज्योतिष्टोमशब्दकेनेति। कथं तर्हि? अन्येनेति प्रकृताद् इतरद् ब्रवीति, न, स ज्योतिष्टोमेन विशिष्यते, न हि शब्दस्यार्थः समीपगतेन कृतप्रयोजनेनैकदेशे ऽवस्थापयितव्यो भवति, न हि वाक्येन श्रुतिर् बाध्यते। अथ, ज्योतिष्टोमाद् अन्येनेत्य् अभिसंबध्यते, ततो नतरां संस्थावादः। कथं पुनर् आपत्तिविहारौ? प्रजापतिर् वाग्निष्टोमः, स उत्तरान् एकाहान् असृजत ते सृष्ट्वा अब्रुवन्[^5/85], न वै स्वेनात्मना प्रभवाम इति। तेभ्यः स्वातन्त्र्यं प्रायच्छत्, तथा च ते प्राभवन् तद्, यथा वा इदम् अग्नेर् जाताद् अध्यग्नयो[^5/86] विह्रियन्ते। एवं वा, एतस्माद् यज्ञाद् अन्ये यज्ञक्रतवो विह्रियन्ते, यो वै त्रिवृद् अन्यं यज्ञक्रतुम् आपद्यते, स तं दीपयति, यः पञ्चदशम्, स तम्, यः सप्तदशम्, स तम्, य एकविंशम्, स तम् इत्येवम् आहुर् एको यज्ञ इति। एते वै सर्वे ज्योतिष्टोमाः भवन्तीति। एवं वैकृतानां संकीर्तनात्, तेषाम् एव वाद इति गम्यते। कथम्? अथान्येनेति, यो ऽसाव् अन्यः, तत्र प्राकृतान् धर्मान् विहृतान् दर्शयति, अतो मन्यामहे, यस्य यतो विहृतिः, तेनान्येनेति।


[^5/84]: E2: 5,160; E6: 2,95

[^5/85]: E2: te sṛṣṭās tam abruvan

[^5/86]: E2: anye 'gnayo

____________________________________________


## प्रशंसा वा विहरणाभावात् ॥ MS_५,३.४१ ॥

यद्य् एवं न तर्हि तद्विकाराणां वादः, तत्र न विहारो नापत्तिः प्रकरणादिभिः, ते धर्मा ज्योतिष्टोमस्य, यदि हि[^5/87] गवादयो[^5/88] विह्रियेरन् प्रकरणादीनि बाध्येरन्। तदापत्तिः प्रत्यक्षविरुद्धा, प्रशंसा त्व् एषा, आपत्तिविहाराभावात्।

[५८४][^5/89]


[^5/87]: E2: te

[^5/88]: E2: gavādiṣu

[^5/89]: E2: 5,161; E6: 2,95

____________________________________________


## विधिप्रत्ययाद् वा न ह्य् अकस्मात् प्रशंसा स्यात् ॥ MS_५,३.४२ ॥

अत्रोच्यते, यद्य् अप्य् आपत्तिविहारौ न विधीयेते, ते[^5/90] तथापि चोदकेन विधीयेते। ये प्रकृतौ कर्तव्याः, ते चोदकवचनाद् विकृताव् अपि कर्तव्या गम्यन्ते। तदापत्तिविहाराव् इव यत्र भवतः, तेनान्येनेति गम्यते। न ह्य् अकस्मात् प्रशंसा स्यात्, यो ऽसाव् अन्यः, स कथम् अनया प्रशंसया लक्ष्येतेत्येवमर्था प्रशंसा।


[^5/90]: E2 om. te

____________________________________________


## एकस्तोमे वा क्रतुसंयोगात् ॥ MS_५,३.४३ ॥

य एतेनानिष्ट्वा, अथान्येन यजेतेति श्रूयते। तत्रैषो ऽर्थः समधिगतः, तद्विकाराणां वाद इति। अथेदानीं संदिह्यते, किम् एकस्तोमकस्य, अनेकस्तोमकस्य चेति। किं[^5/91] प्राप्तम्? एकस्तोमकस्य वादः। कुतः? क्रतुसंयोगात्, एकस्तोमे क्रतुसंयोगो भवति, यो वै त्रिवृद् अन्यं यज्ञक्रतुम् आपद्यते स तं दीपयति, यः पञ्चदशं[^5/92] स तम्, यः सप्तदशं[^5/93] स तम्, य एकविंशं[^5/94], स तम्। त्रिवृदादय एकस्तोमकाः। तस्मात् तेषां वाद इति।


[^5/91]: E2: kim ekastomakasya. krator eṣa vāda utaikastomakasyānekastomakasya ceti. kiṃ

[^5/92]: E2: pañcadaśaḥ

[^5/93]: E2: saptadaśaḥ

[^5/94]: E2: ekaviṃśaḥ

____________________________________________


## सर्वेषां वा चोदनाविशेषात् प्रशंसा स्तोमानाम् ॥ MS_५,३.४४ ॥

सर्वेषां चैष[^5/95] वादः, एकस्तोमकानाम् अनेकस्तोमकानां च। कुतः? अविशेषवचनाद् अन्यशब्दस्य। नन्व् एकस्तोमकाः क्रतवः संकीर्त्यन्ते। सत्यं संकीर्त्यन्ते, प्रशंसार्थम्, न [५८५][^5/96] विशेषार्थम्। कः पुनः प्रशंसार्थः? यो वै त्रिवृद् अन्यं यज्ञक्रतुम् आपद्यते स तं दीपयति, चोदकप्राप्ता धर्मा अभ्यस्ताः प्रकृतौ, विकृतौ सुखं प्रतिपद्यन्ते।

[५८६][^5/97]


[^5/95]: E2: vaiṣa

[^5/96]: E2: 5,162; E6: 2,96

[^5/97]: E2: 5,162; E6: 2,96

____________________________________________

