---
title: 10 तृप्तिप्रकाशकमन्त्रस्य भक्षमन्त्रस्यैकवाक्यतयाधिकरणम्

---

ग्रहणादिवदेकार्थाक्षिप्ततृप्तिप्रकाशनात् ।  
तृप्यत्वन्तः पृथङ्मन्त्र इति प्राप्तेऽभिधीयते ॥  


येषां पृथगनुष्ठानमर्थाक्षिप्तं प्रतीयते ।  
तेषां मन्त्रप्रकाश्यत्वं नानुनिष्पादिनां भवेत् ॥  


ग्रहणादीन्यकृत्वा भक्षानुष्ठानाशक्तेस्तेषु पृथक्पुरुषस्य शास्त्रस्य च व्यापारो युज्यते । न त्वेवं भक्षणादन्यस्तृप्तौ व्यापार इति नार्थस्तत्प्रकाशनेन । तस्मात्प्रार्थनायां प्राप्तकालतायां वा लोटमन्वाख्यायैकवाक्यतामापाद्य तृप्तिविशिष्टभक्षप्रकाशनार्थः सकल इत्यभ्युपगम्यते ॥ २७ ॥

इति तृप्तिप्रकाशकमन्त्रस्य भक्षमन्त्रस्यैकवाक्यतयाधिकरणम् ॥ १० ॥
