---
title: 07 ग्रहैकत्वाधिकरणम्

---

एवं यथासंयोगं शेषविनियोगः स्थितः । इदानीं तद्विशेषचिन्ता । किमेकस्य ग्रहस्य संमार्ग उत प्राकरणिकग्रहमात्रस्येति । यथा चैकत्वयुक्तं तथा द्वित्वबहुत्वयुक्तमप्युदाहर्तव्यम् । ‘यस्य पुरोडाशौ क्षायतः’ ‘यस्य सर्वाणि हवींषि नश्येयुर्दुष्येयुः’ ‘प्रयाजशेषेण हवींष्यभिधारयति’ इत्यादि । सर्वत्र च किंचिदुद्दिश्य क्रिया विधीयते । तत्रोद्दिश्यमानस्य किं संख्या विवक्ष्यत उत नेति संशयः । ननु च वेदवाक्येष्वयुक्तोऽयं विचारः । कुतः ।

प्रतीतिव्यतिरेकेण विवक्षाऽन्या न विद्यते ।  
नित्यत्वाद्वेदवाक्यानां श्रुतोऽतो नाविवक्षितः ॥  


यानि पुरुषप्रणीतानि तानि पुरुषविवक्षाधीनवचनत्वात्संभ+++(संभवति प्रमादोऽभिप्रायान्तरं च येषु तानि । प्रमाणान्तरगम्योऽर्थो येषां तानि । संभवत्प्रमा दाभिप्रायान्तराणि च तानि प्रमाणान्तरगम्यार्थानि च संभवत्प्रमादाभिप्रायान्तरप्रमाणान्तरगम्यार्थानीति विग्रहः ।)+++वत्प्रमादाभिप्रायान्तरप्रमाणान्तरगम्यार्थानि भवन्ति । तत्र प्रतीतोऽप्यर्थो वक्तुरनभिप्रेतत्वादविवक्षां लभेत । सा च द्वेधा विज्ञायते । यद्वा वक्तैव कथयत्यन्यपरं ममेदमभिप्रेतं प्रमादेन वा । तस्मादेतावन्मात्रमिह न ग्रहीतव्यमिति । यद्वा प्रमाणान्तरवशेनान्यथार्थेऽवधारिते वक्त्रनपेक्षाः श्रोतार एवाभिप्रायान्तरं प्रमादं वाऽध्यवस्यन्ति । न तु वेदवाक्येष्वभिप्रायान्तरं प्रमादो वा कस्यचिदस्ति । न च वक्ता, योऽन्यथात्वं कथयेत्सर्वपुरुषाणाम् । ‘उक्तं तु  \[( अ॰ १ पा॰ १ अ॰ ८ सू॰ २९ )\] शब्दपूर्वत्वम्’ इति केवलश्रोतृत्वाश्रयणात् । न च प्रमाणान्तरगम्योऽर्थः । यतस्तद्वशेन स्वयमेव श्रोतारोऽन्यथात्वं प्रतिपद्येरन् । विवक्षाविवक्षे च वक्तॄणां प्रत्ययविशेषाविच्छानिच्छाविशेषौ वा । तेन विवक्षितमविवक्षितमिति द्वयमप्येतद्वक्त्रभावादनुपपन्नम् । अतः श्रुताश्रुतयोरेव केवलयोरत्र ग्रहणाग्रहणे । नातः परं किंचित्कारणमस्ति ।

पुंवाक्येऽप्यन्यथोक्तत्वं यावन्नान्येन गम्यते ।  
तावद्यथाश्रुतं मुक्त्वा नान्यथात्वपरिग्रहः ॥  


उच्यते ।

प्रतीतिं प्रति नैवात्र विसंवादोऽस्ति कस्यचित् ।  
प्रतीतेऽपि तु सत्येषा विध्यविध्योर्विचारणा ॥  


एकत्वं तावदत्रासंशयमुक्तम् । तच्च ग्रहसंबन्धीत्येतदप्यसंदिग्धम् । इह तु सर्वार्थानाम्—

अभिधात्री श्रुतिः काचिद्विनियोक्त्र्यपरा तथा ।  
विधात्री च तृतीयोक्ता प्रयोगो यन्निबन्धनः ॥  


प्रकृतिप्रत्ययश्रुत्योः स्वस्वार्थाभिधातृत्वम् । पदस्य कारकविभक्तीनां च विनियोजकत्वम् । लिङ्लोट्तव्यपञ्चमलकाराणां तु विधिसामर्थ्यम् । तत्रानुष्ठानकाले विधिश्रुत्यधीनः पुरुषः । स हि यत्र तया प्रवर्त्यते तत्राभिहितेऽनभिहिते वा विनियुक्तेऽविनियुक्ते वा तुल्यवत्प्रवर्तते । यत्र तु विधिना न नियुज्यते तत्राभिहिते विनियुक्तेऽपि न प्रवर्तते । न ह्यसावनुष्ठानं प्रति +++(तयोः—अभिधातृविनियोक्तृश्रुत्योर्मध्य इत्यर्थः)+++तयोरेकयाऽपि प्रेर्यते । इदमिहास्ति, अस्येदमिति चैतन्मात्रपरि+++(परिच्छेदात्-निर्णयात् ।)+++च्छेदाद्विषयकर्तव्यताबुद्ध्यनुत्पत्तेः । तेनाभिहितविनियुक्तस्यापि विधिमनुष्ठानं च प्र+++(प्रतीत्यलक्षणीकृत्येत्यर्थः । विधिज्ञापनप्रयोजनकं, अनुष्ठानज्ञापनप्रयोजनकं च वचनमङ्गीकृत्य विवक्षाविवक्षे भवत इति तात्पर्यार्थः ।)+++तीत्य विवक्षाविवक्षे विधित्सिताविधित्सितचिकीर्षिताचिकीर्षितात्मिके भवतः ।

नन्विदमपीच्छया विना नैवोपपद्यते । उच्यते । नैवात्र पारमार्थिकीमिच्छां वदामः । किं तर्हि ।

परिग्रहपरित्यागाविच्छानिच्छाफले स्थिते ।  
तल्लक्षणार्थता त्वत्र स्याद्विवक्षाविवक्षयोः ॥  


यथैव कूलं पिपतिषतीत्येवमादौ पातकालप्रत्यासत्तेरिच्छामुपचर्यैवं व्यपदेशो भवति तथा पौरुषेयेषु वाक्येषु परिग्रहापरिग्रहौ विवक्षाविवक्षयोः फलत्वेन प्रज्ञाताविति तावभिप्रेत्यायं विवक्षाविवक्षोपन्यासः । कथं श्रुतस्यापरिग्रहः स्यादिति चेत् । नैष दोषः । विध्यधीनः परिग्रह इति प्रागेवोक्तत्वात् ।

यथैव पौरुषेयेषुं पुरुषो हि प्रवर्तकः ।  
उक्तेऽप्यर्थे तथैवेह लिङादिर्विधिशक्तितः ॥  


पुरुषस्थानीयो हि वेदे विधायकः । पुरुषेच्छास्थानीयं +++(विधित्वं—अयमत्र प्रवर्ततामित्याकारकः प्रेरणाख्यो लिङ्निष्ठो व्यापारविशेषः ।)+++विधित्वम् । अतो यद्विधित्वेन संस्पृष्टं तत्कर्तव्यं नेतरदित्यवधारणाद्विधिव्यापारसंस्पर्शपरिमाणमन्वेष्टव्यम् । कथं पुनस्तुल्यायां समानवाक्यगतोक्तिप्रतीतौ किंचिद्विधिः संस्पृशति किंचिन्नेति । तदुच्यते ।

विधानाय प्रवर्तन्ते स्वशक्त्यैव विधायकाः ।  
योग्यशब्दोपनीतेऽर्थे सर्वस्मिन्नास्मदिच्छया ॥  


यद्यस्मदभिप्रायानुरोधेनाभिधानविनियोगश्रुतिवशेन वा लिङादयो विदध्युस्ततः सर्वं विधीयेत । ते तु स्वशक्तिमनुरुध्यमा+++(अनुवर्तमाना इति पा॰ ।)+++नाः किंचिदेव विदधति न सर्वम् । तथा हि ।

विधित्वं श्रौतमार्थं च भावनाकारकाश्रयम् ।  
ता+++(ताभ्यां—भावनाकारकाभ्यामित्यर्थः ।)+++भ्यां तु व्यतिरिक्तेऽर्थे नैकमप्येतदिष्यते ॥  


श्रु+++(श्रुत्या—समानाभिधानश्रुत्येत्यर्थः ।)+++त्या तावत्प्रयोजनभावना विधीयते । तदन्यथानुपपत्तेस्त्व+++(अर्थात्—विशिष्टविध्यन्यथानुपपत्तिरूपादर्थापत्तिप्रमाणादित्यर्थः ।)+++र्थात्का+++(कारकान्तराणीति—धात्वर्थरूपकारकं तु पदश्रुत्यैव विधीयते न त्वर्थादित्येवं तात्पर्येण कारकान्तरेत्युक्तम् ।)+++न्तराणि । यस्तु श्रुतोऽप्यर्थो भावनाकारकतदाश्रयत्वेन नावधार्यते तत्रैकमपि विधित्वं नास्तीत्यनुष्ठानं प्रत्यनङ्गत्वम् । तेन संमार्गाद्यनुष्ठाने किं ग्रहैकत्वाद्यपि कर्तव्यमुत नेति जायते संदेहः । तत्र यद्येकत्वादि कारकत्वेन भावनाविशेषणं ततो विधिसंस्पर्शाद्विवक्षितं भविष्यति । अथ द्रव्यविशेषणं ततो न विवक्षितमिति । तदेतदप्रसिद्धालौकिकवेदवाक्यार्थव्याख्यानप्रकारकरणाशक्तेः पौरुषेयवाक्यव्याख्यासादृश्यापादनार्थमन्तर्णीतोपमानगौणवृत्त्याश्रयणेन फलसामान्यदर्शनाद्विधिशक्त्यशक्त्यधीनपरिग्रहापरिग्रहयोरेव विवक्षिताविवक्षितवाचोयुक्त्युच्चारणं मन्दबुद्धिशिष्यप्रतिपादनार्थं ग्रन्थकाराणां व्याख्यातॄणां चान्यत्रापि वेदविषयमेवमेव गमयितव्यम् । अथवा ।

न्यायेन संप्रदायाद्वा ये मीमांसकयाज्ञिकाः ।  
वेदं व्याचक्षते तेषामभिप्रायोऽयमुच्यते ॥  


शब्दशक्त्यनुसारेण वाक्यार्थं गमयन्ति ते ।  
तत्र यः शक्त्युपारूढः स तैर्व्याख्यातुमिष्यते ॥  


यस्तु शक्त्या परित्यक्तो न व्याचिख्यास्यते स तैः ।  
तेन व्याख्यातुमिष्टोऽर्थो यस्तेषां स विवक्षितः ॥  


अनिष्टो यस्त्वशक्तित्वादविवक्षित एव सः ॥  


अतः पूर्वस+++(पूर्वसमावृत्तेति—संवत्सरवाचिसमाशब्देन काललक्षणात्पूर्वकाले वृत्ताः—संजाता ये व्याख्यातारस्तेषां यदिष्टं तदर्वाचीनेन व्याख्यात्रा विवक्षितमित्युच्यत इति कारिकार्थः ।)+++मावृत्तव्याख्यात्रिष्टं विवक्षितम् ॥  
तेनोच्येत तथा तेषां त्वनिष्टं त्वविवक्षितम् ।  


तस्माद्व्याख्यातृगतमेव विवक्षिताविवक्षितत्वमुपन्यस्य विचारकरणाद्वेदेऽप्यविरोधः ।

ऋग्वेदादिसमूहेषु क्षेत्रज्ञा ये प्रतिष्ठिताः ।  
तेषां वाऽयमभिप्रायः स्याद्विवक्षाविवक्षयोः ॥  


महाभौतिकदेहस्था यथाऽऽत्मानः सचेतनाः ।  
कंचिदर्थं विवक्षन्ति न विवक्षन्ति चापरम् ॥  


तेषामन्तर्गताऽपीच्छा तद्वाक्यार्थविचारिभिः ।  
ज्ञायते शब्दशक्यैव स्फुरन्तीव बहिः स्थिता ॥  


देहभेदप्रकाराश्च कर्मशक्तिवशानुगाः ।  
प्रकृत्यारम्भवैचित्र्याद्दृश्यन्ते परमात्मनाम् ॥  


पार्थिवावयवप्रायाः शेषतोयाद्यनुग्रहात् ।  
जरायुजादयो देहा दृष्टा भुवि चतुर्विधाः ॥  


भूतान्तरानुबद्धेन तोयेनैव विनिर्मिताः ।  
श्रूयन्ते वारुणे लोके देहाः स्वच्छाङ्गलक्षणाः ॥  


अन्तरिक्षे च बहवः प्राणिनो वातनिर्मितैः ।  
भ्रमन्ति लघुभिः सूक्ष्मैर्देहैर्भूम्याद्यनुग्रहात् ॥  


स्वर्लोके तैजसप्राया देहाः शुद्धप्रभान्विताः ।  
आप्यायन्ते विकीर्णेन भानवीयेन तेजसा ॥  


तथा च नक्षत्रेष्टिवाक्यशेषेऽभिहितं ‘ये हि जनाः पुण्यकृतः स्वर्गं लोकं यन्ति तेषामेतानि ज्योतींषि यन्नक्षत्राणि’ । तथा च मनुनाऽपि स्वर्गं लोकं गच्छन्नभिहितः, तेजोमू+++(एवं यः सर्वभूतानि ब्राह्मणो नित्यमर्चति । स गच्छति परं स्थानं तेजोमूर्तिः पथर्जुना । इति पूरणम् ।)+++र्तिः पथ+++(पद्यर्जुनेति—ऋजुमार्गेणेत्यर्थः ।)+++र्जुनेति ।

तथा व्योमशरीरोऽपि परमात्मा श्रुतौ श्रुतः ।  
इज्यते वारिणा नित्यं यः खं ब्रह्मेति चोदितः ॥  


रूपस्पर्शादयो येऽपि महाभूतगुणाः स्थिताः ।  
प्रत्येकमात्मनां तेऽपि देहाः संभोगहेतवः ।  


शब्दब्रह्मेति यच्चेदं शास्त्रं वेदाख्यमुच्यते ।  
तदप्यधिष्ठितं सर्वमेकेन परमात्मना ।  


तथर्ग्वेदादयो देहाः प्रोक्ता येऽपि पृथक् पृथक् ।  
भोग्यत्वेनाऽऽत्मनां तेऽपि चैतन्यानुगताः सदा ॥  


तेषां चान्तर्गतेच्छानां वाक्यार्थप्रतिपादने ।  
विवक्षा वाऽविवक्षा वा ज्ञायते शब्दशक्तितः ॥  


विधिशक्त्या गृहीतं यत्तत्सर्वं हि विवक्षितम् ।  
तयैव तु परित्यक्तं व्याख्येयमविवक्षितम् ॥  


शब्दब्रह्मात्मनोऽप्येवं सर्ववेदानुसारिणः ।  
विवक्षा वाऽविवक्षा वा वक्तव्या विधिशक्तितः ॥  


अनादिनिधनेऽप्येवं वेदे वेदार्थगोचरे ।  
व्याख्यानं मुख्यवृत्त्याऽपि स्याद्विवक्षाविवक्षयोः ॥  


ततश्चैतद्ग्रहैकत्वं किं वेदेन विवक्षितम् ।  
किं नेति न्यायमार्गेण विचार्य स्थापयिष्यति ॥  


किं तावत्प्राप्तम्—

स्यात्कर्मैकत्वयुक्तं यद्विधानं वाऽपि वैदिकम् ।  
द्रव्यस्यैकस्य तज्ज्ञेयमनुष्ठेयं च कर्तृभिः ॥  


सर्वत्र विधिप्रतिषेधात्मकत्वाद्वेदस्य यावत्किंचिच्छ्रूयते तत्सर्वं तत्संबन्धित्वेन गम्यते । तत्र येन प्रकारेण विधिप्रतिषेधविषयं भवति तथा सर्वात्मना योजनीयम् । तत्रैकस्तावत्पक्षः । सत्यपि द्रव्यविशेषणत्वे यथैव द्रव्यादिविशिष्टभावनाविधावर्थाद्विशेषणेषु विधिर्भवति । न त्वन्यथा विशिष्टा विहिता स्यादित्येवमेकत्वविशिष्टग्रहविशिष्टसंमार्गविध्यन्यथानुपपत्तेरर्थापत्त्यन्तरेणैकत्वविधानम् । एवं विशेषणमालायामपि सत्यां संयुक्तसंयोगपारम्पर्येण सर्वविधिप्रत्ययः । परस्परसंबन्धिषु गुणेष्वेकस्मिन्विहितेऽन्यो विधीयत इत्युक्तम् । अथवा यदि नाम द्रव्यविशेषणं यावद्विधिप्रत्ययो न गच्छेत्तत एकयैवार्थापत्त्या सर्वं विधातुमिष्यते । ततो यथा दशापवित्रतदेकत्वग्रहसं मार्गाणां भावनाविशेषणत्वम्, एवं ग्रहैकत्वस्यापि प्रतिपादनीयम् । ननु चैकपदलक्षणया श्रुत्यैकत्वं ग्रहविशेषणं गम्यमानं न युक्तं वाक्येन भावनाविशेषणमापादयितुम् । नैष दोषः । विरोधाभावात् । ग्रहसंबन्धाविच्छेदेनैव हि भावनासंबन्धोऽवकल्पिष्यते । भिन्नविषयत्वाद्वा विरोधाभावः । यदि ह्युभयत्रापि तादर्थ्यलक्षण एवाऽऽश्रयाश्रयिविशेषणविशेष्यरूपो वा संबन्धः स्यात्ततः समानविषयत्वं प्रतीयेत । न त्वेवमप्यस्ति । ग्रहैकत्वयोराश्रयाश्रयिरूपेण विशेषणविशेष्यभावाद्भावनया च सह शेषशेषित्वाभ्युपगमात् । तेन ग्रहाश्रितेनैकत्वेन संमार्गभावनां कुर्यादित्येवमवगमयिष्यामः । तादर्थ्यसंबन्धे च भावनां प्रति निर्वृत्तेऽरुणैकहायनीन्यायेन पश्चात्तनो विशेषणविशेष्यभावः । सोऽयं पदेन प्रत्याय्यते । अथवा यदैकत्वं स्वार्थत्वेन ग्रहो नोपजीवितुं समर्थ इत्यवधारितं भवति तदाऽसौ तद्भावनां वाक्येनापि गच्छन्न निवारयति । यद्वा सुतरां प्रेरयति । भावनार्थं हि सदेतद्विधिना गृह्यमाणं पश्चादपि तावन्नियम्यमानं मां परिच्छेत्स्यति । अन्यथा तु मयाऽगृहीतं विधिनोपेक्षितं तावद्भावनाया न मम स्यात् । अथवा ग्रहार्थमेवैतदस्तु । तच्च ग्रहार्थत्वं येन प्रकारेणोपपद्यते स दर्शयितव्यः । तत्र यदि ग्रहः स्वरूपमात्रेण भावनायामनुप्रविशेत्तत एकत्वं पश्चाद्भविष्यदगृहीतं भावनया भावनागतं न स्यात् । ग्रहस्वरूपस्यैव स्यात् । अतोऽसावेकत्वपुरःसरमेव तत्समानदेशं वा पृथक्पदोपात्तारुणादिवदेवाऽऽत्मानं प्रतिपद्यते । कुतः ।

विशिष्टो हि विधिः कृत्स्नो नाप्रकॢप्तविशेषणः ।  
विशिष्टो विशिनष्टीति तत्पूर्वं प्रविशत्यसौ ॥  


गृह्णंती भावनाऽप्येवमेकसंख्यं ग्रहं श्रुतम् ।  
न गृह्णाति विशिष्टं तमगृहीतविशेषणम् ॥  


एवं च सति भावनाप्रविष्टं तद्विधिनाऽपि संस्पृश्यमानं द्रव्यगुणयोर्नियमे सति ग्रहस्य जातं भवति । अथ श्रुतिबलीयस्त्वादस्य द्रव्यसंबन्ध उच्यते । तदेवात्यन्तविपरीतम् । प्रातिपदिकोपात्तं हि द्रव्यं समानपदोपात्तत्वेन प्रत्यासन्नं स्यात् । इह तु समानविभक्त्युपादानादेकत्वं कारकविशेषणं शीघ्रतरं गम्यते । कारकं च विभक्तिप्रतिपादितमाविर्भूतपूर्वापरीभूतभावनैकदेश इत्युक्तम् । प्रत्ययार्थत्वादेतदेव प्रधानम् । सर्वं च संभवत्प्रधानगामि भवति । तेन ग्रहश्चैकत्वं चोभयमपि कारकीभूतं विभक्तिश्रुत्यैव भावनायां प्रक्षिप्यत इति विधीयते । तत्तु विशिष्टविधानात् । वक्ष्यति हि ‘शब्द \[( अ॰ ४ पा॰ १ अ॰ ५ सू॰ १५ )\] वत्तूपलभ्यते तदागमे हि तद्दृश्यते तस्य ज्ञानं यथाऽन्येषाम्’ इति । यथैव दशापवित्रेण श्रुतो नान्येन क्रियते, संमार्गश्च श्रुतो नावघातः क्रियते, ग्रहस्य श्रुतो नाग्रहस्य क्रियते, तथैकस्य श्रुतो नानेकस्य कर्तव्यः । सर्वेषां चैतेषां पूर्वाधिकरणन्यायेन परस्परनियमः । तस्मादुपादीयमानपश्वादिवदेवोद्दिश्यमानस्यापि संख्या विवक्षिता । पुंपशुश्चेति प्रसङ्गादुदाहृतम् । न त्वत्र लिङ्गमपि तुल्यन्यायत्वात्संख्याविचारेण विचारितप्रायमेवेत्युदाहियते, मा भूत् ‘लिङ्ग \[( अ॰ ६ पा॰ १ अ॰ ३ सू॰ ६ )\] विशेषनिर्देशात्पुंयुक्तमैतिशायनः’ इत्यस्य पुनरुक्तता ॥ १३ ॥

व्यक्तीरुद्दिश्य यत्कर्म स्वजात्याद्युपलक्षिताः ।  
विहितं गुणभावेन तत्सर्वार्थं प्रतीयते ॥  


इह तावत् ‘तुल्य \[( अ॰ २ पा॰ १ अ॰ ४ सू॰ १० )\] श्रुतित्वाद्वेतरैः स धर्मः स्यात्’ इत्येवं द्वितीयानिर्देशात्प्रयोजनवत्त्वाच्च ग्रहप्राधान्यं संमार्गस्य च गुणभावो विज्ञायते । तत्रापि ग्रहत्वस्य संमार्गानर्हत्वाद्व्यक्तयः संस्कार्यत्वेनावतिष्ठन्ते । तासां सा+++(साक्षात्—ग्रहपदशक्त्येत्यर्थः ।)+++क्षात्प्रत्यायनाभावाद्ग्रहत्वं लक्षणत्वेनाऽऽश्रितम् । एष चोदनार्थोऽवगम्यते । यद्ग्रहकार्यं तत्संमार्गेण सगुणं भवति । तत्र य एव न संमृज्येत तस्यैव कार्यं विगुणं भवेत् । अतः सर्वे संमार्जनीयाः । यदि तु संमार्गगुणत्वेन यागाङ्गपशुवद् ग्रहश्चोद्येत तत एकेनैव सिद्धे कार्ये नापरो गृह्येत । न हि तदानीं ग्रहान्तरेष्वगृह्यमाणेषु कस्यचिद्वैगुण्यं दृश्यते । शास्त्रार्थस्य निर्वृत्तत्वात् । प्राधान्यपक्षे तु प्रतिप्रधानं शास्त्रभेदादेकस्मिन्नप्यसंस्क्रियमाणे तद्गतशास्त्रबाधप्रसङ्गः ।

अथापि शास्त्रतन्त्रत्वात्संमार्गः स्यात्प्रतिग्रहम् ।  
तथाऽप्यकरणे तस्य ज्ञानं बाध्येत तद्गतम् ॥  


अबाधिते तु विज्ञाने योऽन्यो न क्रियते तथा ।  
विहिताकरणात्तत्र प्रत्यवायः प्रसज्यते ॥  


तस्माद्ग्रहत्वापूर्वसंयोगाविशेषात्प्रकरणाविशेषाच्च सर्वप्रत्ययः । **ननु चैकवचनं श्रूयत** इति—अविवक्षाकारणमपश्यन्नाह । तत्रोत्तरम् ।

श्रुतमात्रस्य सर्वस्य नानुष्ठेयत्वमिष्यते ।  
विधानविनियोगौ हि तत्रापेक्ष्यौ श्रुताश्रुतौ ॥  


विहितो विनियुक्तश्च गृह्यते ह्यश्रुतोऽपि सन् ।  
श्रुतोऽपि तु न गृह्येत योऽर्थस्ताभ्यामुपेक्षितः ॥  


त+++(तदिति—तस्मादित्यर्थः ।)+++देकस्मिन्वाक्ये प्रकृतिप्रत्ययपदश्रुतिप्रतिपादितानां बहूनामर्थानां को विधिविनियोगाभ्यां परिगृहीतः को वा त्यक्त इति चिन्तायाम् ।

वचनव्यक्तिभेदेन सर्वेषामेव दर्शनात् ।  
विहितो विनियुक्तश्च कः को नेति विचार्यते ॥  


मीमांसका हि वाक्यार्थविचारे प्रस्तुते सति ।  
लोकदृष्टीः प्रतिघ्नन्ति वचनाव्यक्तिपांसुभिः ॥  


वर्तमानरूपेण लिङर्थस्मृतिसाधुना ।  
पञ्चमेन लकारेण किं नामात्र विधीयते ॥  


केवला भावना तावन्न कदाचिद्विधीयते ।  
अननुष्ठेयरूपत्वाद्विशिष्टा सा विधीयते ॥  


सा किं धात्वर्थमात्रेण संमार्गेण विशेष्यते ।  
लोकप्रसिद्धरूपेण शक्याऽनुष्ठेयतात्मना ॥  


ग्रहद्रव्येण किं किंवा तदीयैकत्वसंख्यया ।  
दशापवित्रशब्दस्तु सर्वार्थेषु विवक्षितः ॥  


तुल्यार्थत्वात्स भेदेन नान्यैः सह विचार्यते ।  
ग्रहा+++(ग्रहादीनामिति—ग्रहतदेकत्वसंमार्गाणां मध्ये ग्रहसंमार्गयोस्तावत्, एवमष्टपक्षी विचारणा कार्या । किं ग्रह एव भावनां विशिनष्टि किं वा संमार्ग एव उत ग्रहो वा संमार्गो वा । अथवा ग्रहश्च संमार्गश्च । आहोस्विदुभयोः संबन्धः । अथ समुदायो वा । अथवा ग्रहविशिष्टः संमार्गः, संमार्गविशिष्टो वा ग्रह इति ।)+++दीनां च किं चेह नियोगेन निरूपणा ॥  


संमार्गग्रहयोः किंवा विकल्पोऽथ समुच्चयः ।  
संबन्धः समुदायो वा विशिनष्टीह भावनाम् ॥  


अथवाऽन्यतरेणैको विशिष्टोऽन्यतरस्तयोः ।  
विशिंषन्भावनामेव तद्द्वारेण विधीयते ॥  


संमार्गैकत्वयोरेवमष्टपक्षी विचारणा ।  
विचार्यैवं पुनः सैव ग्रहत्वैकत्वयोरपि ॥  


तथा कृत्वा द्वयोः पूर्वं विशेषणविशेष्यताम् ।  
तृतीयेन सहैकेन तादृश्येव विचारणा ॥  


तथा ।

किमुपादेयता तेषां स्यादथोद्दिश्यमानता ।  
संमार्गं प्रति संहत्य प्रत्येकं वा समागमे ॥  


तत्र क्रियाप्रधानत्वे साहित्यं द्रव्यसंख्ययोः ।  
सकृच्च तादृशीं कृत्वा कृत्स्नां कर्ता कृती भवेत् ॥  


ग्रहैकत्वे यदोद्दिश्य संमार्ग उपदिश्यते ।  
एकैकस्मिन्समाप्येते क्रियावाक्ये तदा तयोः ॥  


तत्रापि तु ग्रहस्यैव संमार्गः किं विधीयते ।  
एकत्वस्यैव किं किंवा विकल्पेन द्वयोरपि ॥  


किं समुच्चितयोः किंवा संबन्धसमुदाययोः ।  
किं वैकत्वविशिष्टस्य ग्रहस्यैव विधीयते ॥  


ग्रहेण वा विशिष्टां किं संख्यां प्रति विधीयते ।  
क्रियां वा प्रत्युपादानं किं ग्रहस्यैव गम्यते ॥  


एकत्वस्यैव किं किंवा विकल्पेन द्वयोरपि ।  
किं समुच्चितयोः किं वा संबन्धसमुदाययोः ॥  


किमेकत्वविशिष्टस्य ग्रहस्यैव विधीयते ।  
किं वा ग्रहविशिष्टैकसंख्या संमार्गगामिनी ॥  


एवं संदेह एताभिर्वचनव्यक्तिभिः कृते ।  
उपादेयतया संख्यां विधेयां मन्यते परः ॥  


येन येन प्रकारेण संख्योपादीयते ग्रहे ।  
संमार्गे वा विधीयेत स तमापादयिष्यति ॥  


यथा वोद्दिश्यमानत्वे विधानं देशकालयोः ।  
क्रियाद्वारं तथैव स्याद्ग्रहत्वैकत्वयोरपि ॥  


यां यां स वचनव्यक्तिं विधेये रचयिष्यति ।  
वाक्यभेदेन तां तां तु सिद्धान्ती दूषयिष्यति ॥  


प्राधान्यान्न ग्रहस्तावदुपादेयो भविष्यति ।  
तद्वशत्वात्तथैकत्वमुपादातुं न शक्यते ।  


ग्रहं चोद्दिश्य संमार्गविधानाश्रयणे सति ।  
तन्मात्रक्षीणशक्तित्वादेकत्वं न विधास्यते ॥  


न तावत्तद्ग्रहे शक्यं विधातुमपुनःश्रुतेः ।  
द्वौ तत्राऽऽवर्तनीयौ हि स्यातां ग्रहविधायकौ ॥  


ध्रुवं विधीयमाने हि संबन्धे ग्रहसंख्ययोः ।  
ग्रहसंमार्गसंबन्धादधिकेऽर्थे विधित्सिते ॥  


ग्रहोऽप्यावर्तनीयः स्यात्संबन्धद्वयसिद्धये ।  
विधायकश्च नैकेन विधिना तौ हि सिध्यतः ॥  


विदधद्द्वौ हि संबन्धौ युगपद्वा क्रमेण वा ।  
द्विरनुच्चार्यमाणस्तौ विदध्यात्प्रत्ययः कथम् ॥  


संख्यासंमार्गसंबन्धौ ग्रहोऽपि प्राप्नुवन्नुभौ ।  
द्विरनुच्चार्यमाणस्तौ प्राप्नुयान्न सकृच्छ्रुतः ॥  


ग्रहे विधाय संमार्गं क्षीणमुच्चारणं यदा ।  
तदैकत्वविधानाय कार्यमुच्चारणान्तरम् ॥  


पुनरुच्चार्यमाणश्च समाम्नायाद्बहिः स्थितः ।  
प्रत्ययः पौरुषेयत्वादप्रमाणं प्रसज्यते ॥  


सर्वप्रकारमन्विष्टं वचनव्यक्तिभिः पृथक् ।  
न शक्यते विधातुं चेदेकत्वं न ग्रहीष्यते ॥  


केनचित्तु प्रकारेण विधिरस्य भवेद्यदि ।  
ग्रहादिवदनुष्ठाने क एकत्वं परित्यजेत् ॥  


तत्र क्रियाप्रधानत्वे तद्विशिष्टविधेर्बलात् ।  
विशेषणविधानं स्यादार्थविध्यन्तरोद्भवम् ॥  


यदि क्रियाप्रधानत्वं लप्स्यते पूर्वपक्षिणा ।  
ततः सर्वविवक्षाऽपि तद्वारेणास्य सेत्स्यति ॥  


तस्मान्न श्रुतमात्रत्वं विधिग्रहणकारणम् ।  
अतः शु+++(‘सोमारौद्रं घृते चरुं निर्वपेच्छुक्लानां व्रीहीणाम्’ इत्यत्रोपादीयमानविशेषणैः शुक्लादिभिरित्यर्थः ।)+++क्लादिभिस्तुल्यं नैतदन्यैर्विशेषणैः ॥  


द्रव्यस्य क्रिययोर्वैतदेकत्वं स्याद्विशेषणम् ।  
येनेदमात्मसात्कुर्युर्ग्रहसंमार्गभावनाः ॥  


तत्र द्रव्यविशेषणं तावन्निराक्रियते । तद्धि स्वरूपप्रक्षेपेण वा भवेदनेकत्वनिराकरणेन वा । तत्र स्वरूपप्रक्षेपविशेषणफलं तावत्सर्वेष्वपि संमृज्यमानेषु संभवत्येव । कथम् । यो हि बहून् ग्रहान्संमार्ष्टि संमार्ष्ट्यसावेकम् । अतश्च ग्रहत्वसंबन्धेन प्राप्त एकवचनेन चाप्रतिषिद्धः किमिव द्वितीयादेः संमार्गो न **क्रियेत । तत्रैतत्स्यात्** । प्रातिपदिकादेवैकस्मिन्ननेकस्मिंश्च ग्रहे संमार्जनीये प्राप्ते पुनरेकवचनश्रुतिर्गुणार्थवादत्वेनासंभवन्ती परिसंख्यार्था भविष्यतीति । नैतदेवम् । कुतः ।

यत्र सामान्यतः प्राप्स्यन्विशेषे श्रूयते पुनः ।  
परिसंख्येष्यते तत्र न त्विहैवं पुनः श्रुतिः ॥  


तच्च नानावाक्यत्वे सत्येव भवति । इह त्वेकेनैव वाक्येन प्राप्तिः परिसंख्या च क्रियत इत्युक्तम् । तच्चात्यन्तमेवानुपपन्नम् ।

न चैकवाक्यमात्रेण द्वयमेतच्चिकीर्षितम् ।  
किं त्वेकेन पदेनापि तच्चाऽऽश्चर्यमतीन्द्रियम् ॥  


प्रातिपदिकेन हि सर्वग्रहसंबन्धः प्राप्यते । प्रत्ययैकवचनेन तत्रैव पदे निवर्त्यते । न चैतदुत्प्रेक्षितुमपि शक्यते ।

अन्या हि वचनव्यक्तिर्वाक्ये प्रापकहायके ।  
यथा तथा पदव्यक्तिभेदोऽप्यत्र प्रसज्यते ॥  


तत्रैव च क्षणे प्राप्तिस्तत्रैव च निवर्तनम् ।  
कथमेकपदेनैतद्विरुद्धमभिधीयते ॥  


किं च ।

सामान्यप्रापणाशङ्का वाक्याद्यत्राऽऽनुमानिकात् ।  
श्रुतात्प्राप्तिर्विशेषे च परिसंख्या तदाश्रया ॥  


निर्दोषत्वं हि तत्रास्या विधाने सति लभ्यते ।  
कल्प्यत्वेन हि तस्यैषा कॢप्तादाश्रीयते फलात् ॥  


समानवाक्यपदपूर्वभागावस्थितप्रातिपदिकप्रापितसर्वग्रहसंमार्गज्ञानप्रत्याख्यानेन तदधीनात्मलामप्रत्ययप्रतिपाद्यायाः परिसंख्यायास्त्रिदोषत्वमपरिहार्यम् । यत्तु भाष्यकारेण निर्दोषपरिसंख्याविषयं प्रदर्शयतेष्टानिष्टवचनव्यक्तिद्वयं प्रदर्शितम्—**इत्यश्चाभिधानीमिति । नेत्यादत्त इति ।** मन्त्रस्य रूपादेवाऽऽदाने प्राप्तत्वादिति च कारणमुक्तम् । तदयुक्तम् । कुतः ।

इत्यादत्त इति ह्यस्मादाख्याताद्विधिसंभवः ।  
संबन्धेऽश्वाभिधान्यां तु नास्ति कश्चिद्विधायकः ॥  


आदाने च यथा प्राप्तिरगृभ्णन्निति रूपतः ।  
तथैवाश्वाभिधान्यां सा तुल्या स्याद्रशनापदात् ।  


न वाऽर्थविप्रकर्षोऽस्य रशनां प्रति कश्चन ।  
संयोगतो विशेषेण युगपत्प्रत्ययाद्द्वयोः ॥  


सुतरां विधिवाक्ये तु विशेषः श्रुतिवाक्ययोः ।  
धात्वर्थनामसंबन्धविवेकेनोपलभ्यते ॥  


पदत्रयाद्विना नामसंबन्धो नावकल्पते ।  
इत्यादत्त इति त्वेष द्वाभ्यामेव समाप्यते ॥  


प्रत्ययश्च यथा मन्त्रं विधत्ते धातुगोचरे ।  
स्वपदार्थे श्रुते शीघ्रं न नामार्थे तथा श्रुते ॥  


मन्त्रोऽपि रशनां शीघ्रं यथा याति स्फुटश्रुताम् ।  
न तथा ग्रहणं कष्टं छान्दसीयपदोदितम् ॥  


न चाश्वरशानायां स प्राप्त्यन्तरमपेक्षते ।  
विशेषशब्दतुल्यं हि प्रापणं रशनापदात् ॥  


अपूर्वसाधनत्वांशलक्षणाऽवश्यमेव हि ।  
सर्वत्रैवाऽऽश्रिता श्रुत्या विधिः स्यान्निष्प्रयोजनः ॥  


तत्राश्वरशनाशब्दो लक्षणां याति यावता ।  
तावता रशनाशब्द इति तुल्यार्थता तयोः ॥  


तस्मा**न्नाऽऽदत्त** इत्येतद्रूपात्प्राप्तमनूद्यते ।  
न वे**त्यश्वाभिधानी**मित्येतदत्र विधीयते ॥  


किं त्वश्वरशनामन्त्रधात्वर्थैर्युगपत्त्रिभिः ।  
विशिष्टा भावनैवैका प्रत्ययेन विधीयते ॥  


न चाऽऽदानेऽस्ति मन्त्रस्य रू+++(रूपात्—सामर्थ्यादित्यर्थः ।)+++पात्प्राप्तिः कथंचन ।  
न हि श्रुत्यनुमानात्प्राक्स्वयं मन्त्रो विधीयते ॥  


रूपप्रकरणद्वारा श्रुतिर्यावत्तु कल्प्यते ।  
तावत्प्रत्यक्षया श्रुत्या विधिः शीघ्रं समाप्यते ॥  


अप्राप्तविधिरेवायमतो मन्त्रस्य निश्चितः ।  
परिसंख्या फलेनोक्ता न विशेषपुनःश्रुतेः ॥  


प्रयोजनं विधेः किं स्यादस्येति तु निरूपणे ।  
न गर्दभाभिधानीतः फलमन्यन्निवर्तनात् ॥  


न तु वाक्यार्थ एवान्यनिवृत्तिर्भेदपक्षवत् ।  
अप्रवृत्त्यैव तत्सिद्धेः प्रवृत्तो हि निवर्त्यते ॥  


न च गर्दभबन्धन्यां प्राप्तोऽननुमितश्रुतिः ।  
मन्त्रो येन निवर्त्येत वाजिरज्जुपुनःश्रुतेः ॥  


शीघ्रश्रुत्या पुरा प्राप्ते पश्चिमा स्यात्पुनःश्रुतिः ।  
न गर्दभश्रुतिप्राप्त्या युक्ता त्वश्वपुनःश्रुतिः ॥  


अश्वश्रुत्यैव शीघ्रत्वान्मन्त्रे प्राग्विहिते सति ।  
निराकाङ्क्षीकृताऽऽम्नाये तथा प्रकरणिन्यपि ॥  


लिङ्गप्रकरणद्वारा श्रुतिर्नैवानुमीयते ।  
तस्यामप्रापितायां च मन्त्रप्राप्तिर्न गर्दभे ॥  


सोऽय+++(शीघ्रापहृतेऽर्थे मन्थरानर्थक्यमित्यत्र लोकप्रसिद्धिं प्रमाणयति—सोऽयमित्यादिना ।)+++माभाणको लोके यदश्वेन हृतं पुरा ।  
तत्पश्चाद्गर्दभः प्राप्तुं केनोपायेन शक्नुयात् ॥  


प्रयोजनं तु प्रत्यक्षश्रुतेरालोच्यते यदा ।  
भवत्या किं प्रभुत्वेन निरुद्धा लैङ्गिकी श्रुतिः ॥  


यदाऽनुमितयाऽप्येष श्रुत्याऽश्वरशनां प्रति ।  
प्राप्नुयादेव मन्त्रः किं त्वरया विहितस्त्वया ॥  


सत्यं त्वद्विहितस्यास्य श्रुतिर्नास्त्यानुमानिकी ।  
तथाऽपि तन्निरोधस्य फलं किमधिकं तव ॥  


यद्यश्वरशनाप्राप्तिं केवलामानुमानिकी ।  
प्रत्यक्षश्रुतिवत्कुर्यात्ततः सा स्यादनर्थिका ॥  


लिङ्गानुमितया श्रुत्या प्राप्नुयाद्रशनाद्वये ।  
स मा प्रापत्तयेत्येवं प्रत्यक्षां त्वरिता श्रुतिः ॥  


केवलाश्वाभिधान्यां हि विधिः प्रत्यक्षया यथा ।  
न स्यात्तथाऽऽनुमानिक्या श्रुत्येत्याम्नायते ह्यसौ ॥  


अतश्चापनरुक्तत्वात्प्रत्यक्षाऽर्थवती श्रुतिः ।  
तस्यां सत्यां निराकाङ्क्षान्मत्रान्नान्याऽनुमीयते ॥  


यद्यस्य विनियुक्तस्य प्रत्यक्षा स्यात्पुनःश्रुतिः ।  
ततश्च परिसंख्यानात्प्रसज्येत त्रिदोषता ॥  


यदा तु प्रतिबद्धत्वात्सामान्यविनियोगकृत् ।  
नैव चेच्छ्रुतिरस्तीह न प्राप्नोति त्रिदोषता ॥  


तदिदं  \[( अ॰ १ पा॰ २ अ॰ ४ सू॰ ३४ )\] परिसंख्येति सूत्रेऽस्मिन्नुपवर्णितम् ।  
निर्दोषत्वं तथैवेह वाच्यं न पुनरन्यथा ॥  


ततश्च भा+++(यद्भाष्यकारेण ‘इत्यश्वाभिधानीमादत्ते’ इत्यस्मिन्वाक्य इत्यश्वाभिधानीमिति वचनव्यक्त्यन्तरमाश्रितं तत्र यथाश्रुतत्वादरो न कार्यः । किंतु विशिष्टादानभावनाविध्युत्तरकालीनो योऽरुणैकहायन्योरिव मन्त्राश्वाभिधान्योः परस्परनियमस्तत्परा वचनव्यक्त्यन्तरोक्तिः । एवं ‘नाऽऽदत्ते’ इत्यनेन आददातिसंबन्धबोधकवचनव्यक्तिनिरासश्चाऽऽदानसामान्यान्वयनिरासार्थः । तथा लिङ्गेनैवाऽऽदाने मन्त्रप्राप्त्युक्तिश्च संभवमात्राभिप्रायेत्येवं भाष्यतात्पर्यंमाह—ततश्च भाष्येत्यादिना ।)+++ष्यकारेण यदिहोक्तमचिन्तितम् ।  
वाक्यभङ्ग्यन्तरं तत्र कर्तव्योऽतीव नाऽऽदरः ॥  


न चैकत्वसंबन्धमात्रविधिः शक्यः । संमार्गग्रहसंबन्धमात्रविधानोपक्षीणशक्तित्वाद्विधायकस्य । यथौदनोपघातनिवारणविधिपरे वाक्ये श्रुतानामपि **श्वमार्जारादी**नामविधीयमानत्वादविशेषणत्वम् । कुतः ।

न ह्यन्नभक्षणाद्रक्ष्याः श्वमार्जारादयोऽत्र नः ।  
तुल्यान्नाद्योपघातात्तु काकादेरपि वारणा ॥  


तथा चाऽऽह ।

काकेभ्यो रक्ष्यतामन्नमिति बालोऽपि चोदितः ।  
उपघातप्रधानत्वान्न श्वादिभ्यो न रक्षति ॥  


न त्विदमत्रोदाहरणं घटते । कुतः ।

पदार्थ एव काकादिः सर्वो ह्यत्राविवक्षितः ।  
संख्यामात्राविवक्षा तु ग्रहस्येति विलक्षणम् ॥  


चमसेष्वपि संमार्गप्रसङ्गो यत्र वक्ष्यते ।  
तत्रैवेतदुदाहार्थं स्थालसंमार्जनादिवत् ॥  


स्थितसिद्धान्तोदाहरणमपि पशुप्रकरणे श्रूयते ‘यद्यपि चतुरवत्ती यजमानः पञ्चावत्तैव वपा कार्या’ इति । यदवत्तं तत्पञ्चसंख्यं कार्यमित्येतद्विधिपरे वाक्ये वपाग्रहणमविवक्षितं वाक्यभेदप्रसङ्गादिति दशमे वक्ष्य \[( अ॰ १० पा॰ ७ सू॰ ७३ ) इत्यत्रेति शेषः\] ति ।

तत्र श्वमार्जारादिसंबन्धाविवक्षोदाहरणं घटते । इह तु ।

संख्यामात्रविवक्षायां लोके यच्छ्रूयते वचः ।  
तदुदाहरणं देयं वृषलस्थबहुत्ववत् ॥  


वृषलैर्न प्रवेष्टव्यं गृहेऽस्मिन्निति चोदिते ।  
प्रत्येकं संहतानां च प्रवेशः प्रतिषिध्यते ॥  


बहुत्वस्याविवक्षितत्वात् । **ननु संमार्ष्टीति**—अयमेव ग्रहैकत्वसंबन्धमपि विधास्यति । न । श्रुतिविप्रतिषेधात् । न ह्येको विधायकः शक्नोति संमार्गभावनां च विधातुं ग्रहैकत्वसंबन्धं च । तत्र विरोधे सति संनिकर्षबलीयस्त्वात्संमार्गभावनाविधान आश्रीयमाणे विध्यन्तरानुपपत्तेरग्रहणमेकत्वस्य । यत्तूक्तं विशेषणविशेषणमपि विधीयत इति । तदनुपपन्नम् ।

यदि तावद्ग्रहः संख्यां क्रियाथै न प्रयच्छति ।  
शुद्धेनैव विशिष्टत्वान्न विशिष्टविशिष्टता ॥  


यदा ह्येकत्वविशिष्टमात्मानं ग्रहो भावनायां प्रक्षिपति तदाऽवश्यं विशेषणं पूर्वतरं प्रक्षेप्तव्यम् । न ह्यन्यथा विशिष्टेन विशेषिता स्यादित्येवं भावनाऽप्येकात्वविशिष्टं ग्रहं गृह्णती नैकत्वमगृहीत्वा तद्विशिष्टं ग्रहं शक्नोति ग्रहीतुम् । तद्यथा शब्दो जात्यादिविशिष्टं द्रव्यमभिदधन्न विशेषणमनभिधाय विशिष्टे वर्तते । तेनावश्यं भावनाविशेषणं तावदेकत्वमित्याश्रयणीयम् । तच्चोपरिष्टान्निराकरिष्यामः । शुद्धद्रव्यविशेषणत्वे तु भावनाऽपि ग्रहमात्रेण संबद्धा । न संख्यया । संख्याऽपि ग्रहमात्रेण संबद्धा न भावनया । तत्र विशिष्टविधिना भावनाविशेषणमात्राक्षेपपर्यवसायिना नार्थान्तराक्षेपः शक्यः कर्तुम् । न हि भावनां विशिंषतस्तस्य तदेकत्वं विशेषणम् ।

न चैकत्वविशिष्टं तं ग्रहं गृह्णाति भावना ।  
स्वरूपा+++(स्वरूपेति—ग्रहविशेषणीभूतायाः संख्यायाः ग्रहस्वरूपेण—भावनाविशेषणेन, व्यवहितत्वादित्यर्थः ।)+++न्तरितत्वाद्धि सा संख्यां नैव पश्यति ॥  


नापि भा+++(भावनाविशिष्टस्य—भावनां प्रति विशेष्यभूतस्यापि ग्रहस्य, नाप्येकत्वं विशेषणमित्यध्याहारेण पूरणम् ।)+++वनाविशिष्टस्य मा भूत्पुनरपि भावनाविशेषणत्वमेव । न हि भावनाऽविशि+++(अविशिष्टमिति—एकत्वेनेति शेषः ।)+++ष्टं ग्रहं विशेष्टुं शक्नोति । तस्मान्मौलिकेन विधिनाऽनाकाङ्क्षितत्वान्न द्रव्यविशेषणाक्षेपः संभवति । तथा+++(अयं चापर इत्यादि—शक्यमाश्रयितुमित्यन्तं भाष्यं व्याख्यास्यति—तथा सतीत्यादि—ग्रहणमन्तेन ।)+++ सत्यपि चेद्विधिरभ्युपगम्येत तत्प्रत्ययावृत्तिमन्तरेण तदनुपपत्तेर्वाक्यभेदः स्यात् । अभ्युपेत्यापि तु, संमार्गवेलायां नैकत्वमादर्तव्यम् । स्वतन्त्रस्य ग्रहस्यैवैकत्वसंबन्धविधानात् । न हि विधीयमानावस्थः क्रयो गुणेन संबध्यमानं द्रव्यं विशिनष्टीत्युक्तमरुणाधिकर \[( अ॰ ३ पा॰ १ अ॰ ६ )\] णे । तस्मात्तावन्न द्रव्यविशेषणभूतस्य ग्रहणम् । **अथैतदेकत्वं संमार्ग**भावनायाश्चोद्यते तथाऽपि न गुणत्वेन नापि प्रधानत्वेन संभवति । तत्र प्राधान्यं तावदनुपपन्नम् । अमूर्तस्य संस्कर्तुमशक्यत्वात् । न च द्रव्यसंस्कारेण तत्संस्कारः । अन्यत्वा+++(द्रव्यादिति शेषः ।)+++त् । ग्रहस्य वाऽयमेकत्वद्वारेण विधीयते । तस्य च स्वयमेव विहितत्वात्पुनर्विधानानर्थक्यम् । अनुष्ठानकालेऽपि च ग्रहस्याऽऽत्मीय एव संमार्गः प्रत्यभिज्ञायत इति नैकत्वनिमित्तबुद्धिः स्यात् । एवं गुणभावोऽपि निराकर्तव्यः । कथमरुणत्वस्य गुणत्वमिति चेदत आह ।

क्रयद्र+++(क्रयद्रव्येति—सोमक्रयाङ्गभूतैकहायनीद्रव्यपरिच्छेदद्वाराऽऽरुण्यं गुणोऽपि क्रयाङ्गमिष्यते । ग्रहस्य तु निष्फलसंमार्गाङ्गत्त्वासंभवान्न तत्परिच्छेदद्वारैकत्वस्य ग्रहाङ्गत्वं संभवतीति कारिकार्थः ।)+++व्यपरिच्छेदाद्गुणोऽपि गुण इष्यते ।  
न तु निष्फलसंमार्गगुणो ग्रह इहेष्यते ॥  


अनङ्गमाश्रितो हि गुणोऽप्यनङ्गमेव स्यात् । **ननु प्रधानभूतमपीति** । यद्द्रव्यस्याऽऽदौ निर्वर्तकत्वं प्रासङ्गिकं तद्द्वारेमैकत्वं संमार्गस्योपकरिष्यति । प्रधानभूतोऽपि च ग्रहो गुणभूतद्रव्यधर्मं क्रियाङ्गगुणपरिच्छेद्यत्वं प्रतिपत्स्यते । न हि शेषमाश्रितः शेषः । किं तर्हि । उपकारिणमाश्रित उपकारोतीति सर्वत्र स्थापयिष्यामः । शेषत्वं तु श्रुत्यादिप्रमाणकमेव भविष्यतीति । सिद्धान्तवादी तु वस्तुन्युपपद्यमानेऽप्यनेकार्थत्वे विधिशब्दस्यासामर्थ्याद्व्यवहितो वा गुणो वा हातव्यो भवतीत्येवमेकत्वपरित्यागं वदति । न+++(अत्रोच्यते । न ब्रूम इत्यादि तस्मान्नैतत्किंचिदपि कर्तुमित्यन्तं भाष्यं सिद्धान्तवादीत्वित्यारभ्य—परित्यागं वदतीत्येवमन्तेन संक्षेपतो व्याख्याय क्रियाविशेषणत्वपक्ष एकत्वस्य विवक्षानिरासभाष्यमाक्षिपति—नत्वित्यादिना ।)+++ त्वेतदेवमविवक्षितं भवितुमर्हति । कथम् ।

अविवक्षोपपन्ना स्यात्सत्यं द्रव्यविशेषणे ।  
संमार्गेण तु संबन्धो न द्वेधाऽपि निराकृतः ॥  


यत्तावदुक्तममूर्तत्वात्संस्कर्तुं न शक्यत इति । तत्प्रातिपदिकार्थेऽपि ग्रहत्वे तुल्यम् । जातेरमूर्तत्वात् । अथापि व्यक्तिद्वारेणास्याः संस्कारः स संख्यायामपि तुल्यः । अथ व्यक्तौ कृतो जातेः कृतो भवतीति तथैकत्वस्यापि । तथा यदि जातिर्द्रव्यलक्षणार्था तथैकत्वमपि । अथ जातेर्मूर्तत्वं द्रव्याव्यतिरेकं चाऽऽश्रित्य साक्षादेव संस्कार इत्युच्यते । तदप्येकत्वस्याविशिष्टम् । यदप्युक्तं न च द्रव्ये क्रियमाणः संख्यायाः कृतो भवतीति । तदपि त्वत्पक्षे जातेरविशिष्टम् । अथ ग्रहशब्दस्य व्यक्तिवाचित्वात्परिहार उच्यते । तत आकृत्यधिकरणन्यायो बाध्येत । न ह्यनेकदेशकालवर्तिज्योतिष्टोमप्रयोगस्थग्रहव्यक्तिसंबन्धानुभवोऽस्ति । अद्य दृष्टेषु ग्रहेषु प्रथमः शब्दप्रयोगो न स्यात् । अतोऽवश्यं सामान्यं किंचिदुपलक्षणमाश्रयितव्यम् । न च तद्ग्रहत्वादन्यत्संभवतीति तदेव विशेषणत्वात्पूर्वमभिधेयमापद्यते । न चाऽऽकारवचनत्वं ग्रहशब्दस्य । प्रतिग्रहमवयवसंनिवेशस्य किंचिन्न्यूनातिरिक्तावयवत्वेन भिन्नत्वात् । न च तत्सामान्यं द्रव्यान्तरेभ्यो निवृत्तं तेषु तेषु चानुवृत्तं ग्रहत्वादन्यदस्ति । तस्मात्तदेव वाच्यम् । यत्तु ग्रहस्य क्रियमाणः संमार्गस्तदीयत्वावधारणेनैकत्वविषयो विज्ञायत इति मन्दफला च पुनः श्रुतिरिति । तत्राभिधीयते ।

एकत्वेनापि संबध्य तावत्येव क्रिया यदि ।  
ततो निष्फलतोच्येत भेदस्त्वस्त्येकसंस्कृतेः ॥  


अयमेवैकत्वसंबन्धाद्विशेषो यदेकस्मिन्क्रियते । अन्यथा हि ग्रहमात्रसंस्कारः स्यात् । तस्माद्द्रव्यगुणयोर्नियमसिद्धेरस्त्यरुणाशब्दस्येवैकत्वसंबन्धस्य पृथक्प्रयोजनमिति संस्कार्यत्वोपपत्तिः । गुणत्वप्रतिज्ञानं तु प्रणीताधर्मवद्भाष्यकारेणैव प्रतिपादितम् । मन्दयुक्तिक एवायमभ्युपगमो यद्गुणमेवाऽऽश्रितेन गुणेनोपकर्तव्यमिति । कुतः ।

साक्षादयोग्यसंबन्धाः क्रियासंबन्धिनि स्थिताः ।  
असंबद्धैरसंबद्धाः साधयन्ति गुणाः क्रियाम् ॥  


असंबद्धेषु क्रियमाणा गुणाः क्रियां न परिच्छिन्द्युरिति क्रियासंबन्धिनमाश्रयन्ति । न तु तद्गतगुणप्रधानत्वयोः कश्चिद्विशेष इति तयोरुपेक्षा । यथा च क्रियासाधनं किसंख्यमेतद्भविष्यतीत्येवमपेक्ष्यते । तथैव प्रधानमपि किंसंख्यं यस्य मयोपकर्तव्यमिति । एतावच्च संबन्धे कारणम् । अपि च ।

या गुणस्योपकुर्वाणमात्मसात्कुरुते गुणम् ।  
ग्रहीष्यतितरामेषा तं तु संस्कार्यवर्तिनम् ॥  


क्रियया हि प्रधानस्योपकर्तव्यं गुणेनापि । न च साधनगतोऽसौ तथागतां याति । यथा प्रधानगतः को नु खलु मम प्रधानस्योपकुर्वन्त्याः किंचिदनुग्रहं कुर्यादिति । महांश्चायमनुग्रहो यत्प्रधानेयत्तावधारणं नाम । यजमानसंस्काराणां च यागगुणभूतकर्त्रंशातिरेकेण फलप्रतिग्रहणयोग्यपुरुषकरणाद्भोक्तृत्वांशपातिनामपि यागाङ्गत्वं वक्ष्य \[( अ॰ ३ पा॰ ७ अ॰ २ ) इत्यत्रेति शेषः\] ते । स एवात्र न्याय इत्यविरुद्धं प्रधानाश्रयिणां गुणत्वम् । एवं स्थितेषु तु यद्विधेरसामर्थ्यमित्युक्तं तदुपादीयमानेष्वपि पश्चादिष्वविशिष्टम् । तत्रापि हि द्रव्यदेवतायागविशिष्टभावनाविधिपरे वाक्ये यदि लिङ्गसंख्यासंबन्धोऽपरः । क्रियायां द्रव्ये वा विधीयते ततो वाक्यं भिद्येतेति शक्यं वदितुम् । अथ तु विशिष्टविधानादवाक्यभेदः । स संमार्गेऽप्यप्राप्तत्वादविशिष्टः । तदिहैतावानेव विशेषोऽवशिष्यते यदग्रह उद्दिश्यमानः पशुरुपादीयमानः । न चैतावता किंचित्सिध्यति । अन्यथा पशुग्रहसंबन्धमात्रभेदेनापि विवक्षिताविवक्षितत्वसिद्धिः स्यात् । अपि चास्मिन्नेव वाक्ये ग्रहमुद्दिश्य संमार्गे विधीयमानेऽपि दशापवित्रतदेकत्वादीनां विवक्षाऽभ्युपगम्यते । न च वाक्यभेदः । तथा ग्रहैकत्वेऽपि भविष्यति । यस्तु पदान्तरोपादानाद्विशेषं ब्रूयात्त+++(तस्य सर्वत्रेति—यदि कश्चिद्यत्किंचिद्वैलक्षण्यमात्रेणातुल्यन्यायत्वं ब्रूयात्तदा तस्य तुल्यन्यायविषयाभावान्न क्वचिदप्यनुमानाङ्गं दृष्टान्तो नाप्युपमानव्यवहाराङ्गमुपमा सिध्येदित्याशयः ।)+++स्य सर्वत्र यः कश्चिद्विशेषोऽस्तीति न क्वचिद्दृष्टान्तो नोपमा । तुल्यन्यायानां विषयाभावात् । किं च ।

पदान्तरगतो यस्य गुणोऽभीष्टो विवक्षितः ।  
तस्य तुल्यपदोपात्तः कथं स्यादविवक्षितः ॥  


तस्माद्ग्रहैकत्वमपि विवक्षितम् । अस्ति ह्युद्दिश्यमानस्यापि ग्रहस्य विधिसंस्पर्शः । अन्यथा हि विनाऽपि ग्रहेण संमार्गे कृते तत्कृतः शास्त्रार्थो भवेत् । अथ प्राप्तत्वाद्ग्रहस्याविधानमुच्येत । तदयुक्तम् । संमार्गं प्रत्यप्राप्तत्वात् । अथ ज्योतिष्टोमे प्राप्तेरविधिरुच्यते । स पश्वादेरपि लोके प्राप्तत्वात्प्राप्नोति । अथासौ यागेऽप्राप्तो विधीयते । तद्ग्रहस्याप्यविशिष्टम् । अथ संमार्गस्य ज्योतिष्टोमप्रकरणाबहिर्भावाद्ग्रहाविधानमुच्येत । तत्पशुयागस्यापि लोकान्तर्गतत्वादविशिष्टम् । शक्यं हि यो ग्रह इतिवद्यः पशुरित्यपि वक्तुम् । उद्दिश्यमानत्वात्तु याऽत्र ग्रहस्याविधानाशङ्का सा विध्यनुवादयोरुद्दिश्यमानोपादीयमानयोश्चात्यन्तभेदादयुक्ता । तथा हि ।

उद्देश्यस्यापि देशादेरेकान्तेन विधिः स्थितः ।  
उपादेयोऽपि चाऽऽलम्भः प्राप्तत्वान्न विधीयते ॥  


तस्माद्विशिष्टसंमार्गविध्याक्षेपाद्ग्रहत्ववदेकत्वस्यापि विधिसंस्पर्शे सत्यर्थाद्गुणप्रधानभाव इत्येकत्वं निष्प्रयोजनत्वाद्गुणभूतं ग्रहश्च प्रयोजनवत्त्वात्प्रधानभूतः । किं च ।

सह विध्यविधी युक्तौ न चैकपदगोचरौ ।  
पदभेदो न च न्याय्यः प्रकृतिप्रत्ययौ प्रति ॥  


एकस्मिन्नेव च पदे युगपदुच्चरिते ग्रहानुष्ठानं प्रति विदिराश्रीयते नैकत्वमिति विप्रतिषिद्धम् । न च विभक्तिः पदान्तरम् । स्वातन्त्र्येणानियतपूर्वापरत्वेन चाप्रयुज्यमानत्वात् । गमकत्वात्पदमिति चेन्न । धूमांदिष्वतिप्रसङ्गात् । एकस्मिन्नपि चाऽऽख्यातादिप्रत्ययेनैकोऽर्थः प्रतीयत इति प्रत्यर्थं पदत्वप्रसङ्गः । पदमिति च लौकिकः शब्दः स यत्र लोकेन प्रयुज्यते यत्र च स्मर्तृभिः स्मर्यते न ततोऽपनेतुं शक्यते । ‘सुप्ति+++(पा॰ सू॰ ( १-४-१४ ) ।)+++ङन्तं पदम्’ इति च स्मृतिः । तत्रैव च पदशब्दः प्रयुज्यते । तस्मात्प्रकृतिप्रत्ययसमुदायः पदं नावयवः । अभ्युपेत्यापि तु ।

विभक्त्युपात्तकर्मत्वविवक्षा चेदिहेष्यते ।  
संख्याऽपि तदुपात्तत्वान्न शक्या न विवक्षितुम् ॥  


अविवक्षायां शब्दस्याश्रुतसमत्वमाश्रीयते ।

यावच्छ्रुतोऽपि शब्दः सन्नाश्रुतः परिकल्प्यते ।  
तावत्तदुक्तमर्थं को वाक्यार्थादपनेष्यति ॥  


तदिह यदि तावत्संख्यापरित्यागाद्विभक्तिः परित्यक्ता ततः कर्मत्वपरित्यागोऽपि प्राप्नोति । ततश्च ग्रहस्य संस्कार्यत्वं हीयेत । प्र+++(यथा ‘प्रयाजशेषेण हबींष्यभिघारयति’ इत्यत्र प्रयाजनिर्वृत्तिरूपकृतप्रयोजनत्वात्प्रयाजशेषस्य संस्कार्यत्वमिष्यते । तद्वदत्रापिभविष्यतीत्याशयः ।)+++योजनवत्त्वात्संस्कार्यत्वमिति चेन्न । कारकविभक्तिमन्तरेण क्रियासंबन्धाभावात् । न ह्यविभक्तिकस्य ग्रह इत्येतावतः संमार्ष्टीत्यनेन संबन्धोऽवकल्पते । ततोऽवश्यं कर्मत्वं विवक्षितव्यम् । अतश्चाऽऽदृतायां विभक्तावेकदेशपरित्यागाभावात्संख्याविवक्षा दुर्निवारेत्यशक्यः सर्वेषां संमार्गः । तेथा हि ।

संमार्गो यदि सर्वेषामेकत्वस्याविवक्षया ।  
न कस्यचिद्भवेदेष ग्रहकर्माविवक्षया ॥  


न ह्येकस्मिन्पदे युक्तः प्रकृतौ प्रत्ययेऽपि वा ।  
श्रुताश्रुतत्वसंकल्पो विरोधात्सदसत्त्ववत् ॥  


श्रुतशब्दाभिधेयानां नार्थानां युगपत्तथा ।  
ग्रहणाग्रहणं युक्तमर्द्धकु+++(अर्धकुक्कुटिपाकवदिति—कुक्कुट्या अर्धं पच्यतामर्धं प्रसवाय धार्यतामिति केनचिदुक्ते कथं वैकस्य वस्तुनोऽर्धस्य पाको धारणं वा प्रसवायार्धस्य शक्यते कर्तुमित्येवंरूपमर्धजरतीयं लोकप्रवादायातमत्र दृष्टान्तार्थः ।)+++क्कुटिपाकवत् ॥  


अत्र+++(एवमाक्षिप्तं सिद्धान्तभाष्यं समाधातुमारभते—अत्रेत्यादिना ।)+++ प्रतिविधीयते ।

प्राप्नोति हि प्रधानस्य विस्पष्टा सर्वसंस्क्रिया ।  
गुणभूतविवक्षा तु न द्वितीयाविरोधतः ॥  


यदा हि ग्रहैकत्वोद्देशेन संमार्गो विधीयते तदोद्दिश्यमानयोः परस्परसंबन्धाभावात्प्रत्येकं वाक्यपरिसमाप्तिलक्षणस्तावदेको वाक्यभेदः । उपादेयनानात्वे पुनः सर्वविशिष्टभावनाप्रयोजनत्वादेककार्यत्वे सत्याञ्जस्येनैवैकवाक्यत्वं स्यात् । अस्मिन्नेव च पक्षे प्रधानभूतक्रियावशीकाराद्विशेषणानामन्योन्यनियमसिद्धिः । उद्दिश्यमानानां पुनरवशीकृतत्वात्प्रत्येकं क्रियाग्रहणसामर्थ्यात्क्रियैव वशीकृता तैराकृष्यत इत्येकैकस्यान्योन्यनिरपेक्षस्य कर्तव्यताऽवगम्यते । तदिह ग्रह एकत्वनिरपेक्षः संस्कर्तव्यः, एकत्वमपि ग्रहनिरपेक्षं संस्कर्तव्यम् । तत्र यदि तावद्ग्रहगतमेवैकत्वं संस्क्रियते ततः सापेक्षकरणादुभयोर्निरपेक्षसंबन्धावधृतं प्राधान्यं विहन्येत । अथ द्रव्यान्तरगतम् । तन्न ज्ञायेत किमिति । न हि ग्रहवत्किंचिदेकं नाम प्रकरणे पश्यामः । यदेव ह्येकं तदेवान्यापेक्षयाऽनेकम् । न चावच्छेदे कारणं किंचिदस्ति । येनान्यनिरपेक्षत्वेनैकमवधार्येत । ननुत्पत्तौ यदेकवचनान्तशब्दचोदितं तदेकं भविष्यति । न । तेषामपि बहुत्वात्किमिति निरूपणाशक्तेः । अथ सर्वेषां कस्मान्न भवति । न । तत्रापि चोदितहान्यचोदितकरणापत्तेः । तथा हि ।

यदि तावद्विकल्पेन किंचित्संस्कृत्य तिष्ठति ।  
अन्येषां चोदितं सन्तं विना हेतोस्ततस्त्यजेत् ॥  


गुणभूतेन ह्येकेनैकत्वयुक्तेन क्रिया साध्यमाना नान्यमपेक्षत इति यत्किंचिदप्युपादाय शास्रार्थः कृतः स्यात् । प्राधान्ये पुनर्यदेवैकत्वयुक्तं न गृह्येत तस्यैव वैगुण्यं प्रसज्येत । यदि त्वन्यदपि संस्क्रियेत ततोऽनेकैकत्वसंनिपातात्संख्यान्तरोपजने सति श्रुतैकत्वपरित्यागेनानेकसंस्काराच्छ्रुतं हीयेताश्रुतं च परिगृह्येत । वीप्सार्थश्च कल्प्येतैकैकं संमार्ष्टीति । जात्युद्देशेन शुक्लादिगुणान्तरोद्देशेन वा संस्कारे विहितेन संस्कृतावपि न जातिगुणान्तरापत्तिर्भवति । तथा हि ।

न ग्रहान्तरसंमार्गे तस्माज्जात्यन्तरोद्भवः ।  
संख्यान्तरवदित्येवं नैवाऽऽवृत्तिर्विरुध्यते ॥  


तत्रैतत्स्यात् । सर्वेष्वपि संस्क्रियमाणेष्वनुष्ठानवेलायामेकैक एव दृश्यते । तस्मादविरोध इत्युच्यते ।

तथा सति ग्रहैकत्वमस्तु नाम विवक्षितम् ।  
सर्वः संमार्गवेलायां ग्रह एको भविष्यति ॥  


न हि कश्चिदपि युगपदनेकं ग्रहं संमार्ष्टि । ततश्च विवक्षितेऽपि तादृशमेवेति मन्दं विवक्षाफलम् । +++(नन्विति—सर्वग्रहसंमार्गेऽपि प्रत्येकमनुष्ठानसिद्धिरकेत्वविवक्षाफलं भविष्यतीत्येकदेश्याशयः)+++ननु युगपत्संमार्गविरोध एव फलं भवति । नैतदस्ति । प्रत्येकं गृह्यमाणानां तद्वदेव संस्कारे सति यौगपद्यप्रसङ्गभावात् । अभ्युपेत्यवादमात्रं चैतत्स्वतन्त्रैकत्वाप्रतीतेः । अतश्चैकत्वांशसंबन्धस्यानवधारणेनाशास्त्रविषयत्वात्केवलग्रहपरमेव शास्त्रं विज्ञायते । यद्यपि च द्रव्यान्तरगतत्वेन तद्विवक्षितमेव तथाऽपि ग्रहस्य तावदविवक्षितमिति सिद्धः सर्वेषां संमार्गः ।

तस्माल्लक्षणमेवैतद्द्रष्टव्यं हि स्वगोचरे ।  
संख्योद्देशेन संस्कारो नैव कश्चिद्विधीयते ॥  


अथ तु गुणभूतमेकत्वं विधीयेत तत्र द्वितीया तावद्गुणभावं नैव ब्रवीतीति व्याख्यातं  \[( अ॰ २ पा॰ १ अ॰ ४ सू॰ १२ )\] सक्त्वधिकरणे । सा यद्यविवक्षितेप्सितार्था कारकमात्रलक्षणार्थेति विवक्ष्यते ततः स एव तावदेको दोष इत्येकत्ववच्च ग्रहस्यापि गुणत्वप्रसङ्ग । अथ ग्रहस्य प्राधान्यमेकत्वस्य च गुणत्वं परिगृह्येयातां तथाऽपि सकृदुच्चारणे गुणप्रधानत्वश्रुतिलक्षणाश्रयणाद्विभक्तिविरूप्यादिनिमित्तो वाक्यभेदः । तत्रैतत्स्यात् । ऐकरूप्यार्थमेकत्ववद्ग्रहस्यापि तावद्गुणत्वमेवावगमयेत् । ततः प्रयोजनवत्तावशेन ग्रहस्य प्राधान्यम् । न चार्थाद्भवच्छब्दस्य वैरूप्यमापादयतीति । तत्र ब्रूमः ।

कथमादावसन्नेव गुणभावो विवक्ष्यते ।  
कथं च संभवच्छब्दादर्थात्प्राधान्यमिष्यते ॥  


सर्वैव शब्दप्रवृत्तिरसंभवाद्विप्रकर्षं प्रतिपद्यते । नास्मदिच्छामात्रेण । तदिह यदि तावच्छ्रुतिवशात्प्राधान्यं परिगृह्यते ततस्तदेवैकम् । अथास्य कथंचिदसंभवं कल्पयित्वा लक्षणाऽऽश्रीयते । ततः पुनः संभवकल्पनाविरोधात्सत्यपि प्रयोजनवत्त्वे शास्त्रवशेन गुणत्वप्रसङ्गः । युगपत्संभवासंभवपरिग्रहात्प्राधान्यगुणत्वयोः प्राधान्याल्लोचनेन विक्षेपाच्च शब्दक्लेशः । प्रथमं हि श्रुतिवशात्प्राधान्यं प्रतीयते ततस्तदुज्झित्वा मध्ये गुणत्वं ततस्तस्याप्यसंभवादन्ते पुनः प्राधान्यमिति विक्षेपः । पश्चात्तनमपि च प्राधान्यमवश्यं शब्द एवाऽऽरोपयितव्यम् । न ह्यर्थो नाम किंचित्प्रमाणम् । किं तर्हि । शब्दशक्तिकल्प नाहेतुः । अतश्चानेककल्पनानिमित्तो ह्यस्त्येव वाक्यभेदः । किं च ।

विधीयमानमप्यर्थमन्यतो वाऽवधारितम् ।  
अवश्यं भाविनं प्राप्य न शब्दोऽन्यत्र वर्तते ॥  


यद्यपि च ग्रहस्य प्राधान्यं प्रयोजनवत्तयैव सिद्धं तथाऽपि द्वितीया तदापादयन्ती सती नानुवादमात्रमपि लभमानाऽर्थान्तरे वर्तेत । तद्यथा ‘दध्नेन्द्रियकामस्य जुहुयात्’ इत्यत्र प्रकरणप्राप्तमपि सन्तं होममेव धातुरनुवदति न विधानार्थमप्यन्यदेव गमनादि धात्वर्थान्तरं ब्रवीतीति । ततश्च ग्रहस्य प्राधान्यानुवादादेकत्वस्य च गुणभावविधानादपरो वाक्यभेदः । श्रुत्या चावश्यंभाविनि ग्रहप्राधान्यविधाने लभ्यमाने को जातुचिदर्थात्क्लेशेन कल्पयिष्यति ।

क्वचिद्द्रव्यपरिच्छेदादेकत्वमपि चार्थवत् ।  
अतो न तद्वशेनापि द्वितीया स्वार्थमुज्झति ॥  


तस्माच्छब्दसामर्थ्यादुभयत्र प्राधान्यं ग्रहीतव्यम् । तत्र चानिरूपणादविवक्षेत्युक्तम् । भाष्यमप्येतेष्वेव वाक्यभेदेषु योजयितव्यम् । ननु च ‘अग्नेस्तृणानि’ इत्यत्र द्वितीयासंयोगाभावाद्यथोक्तवाक्यभेदाभावादेकत्वविवक्षा स्यात् । नैष दोषः । यद्यप्येषा षष्ठी विशेषणत्वाद्गुणभूतमिवाग्निं प्रतिपादयति तथाऽपि संबन्धान्तराभावादङ्गाङ्गिसंबन्ध एव ज्ञायते । तत्राप्यग्नेः प्रयोजनवत्त्वात्तृणापचयस्य तदभावाद्राज्ञः पुरुष इत्यत्र यथा राजा पुरुषस्य स्वाम्येवमग्निस्तृणापचयस्य स्वामीत्येतदेव गम्यते । यद्यपि चैषा पञ्चमी स्यात् । तथाऽप्यग्न्यपादानकस्य तृणापचयस्य फलाभावादवश्यं ‘मध्यात्पूर्वार्धाच्च द्विरवद्यति’ इतिवदविवक्षितगुणार्था कार्यवशेनाग्निप्राधान्यं लक्षयन्ती प्रवर्तते । ततश्चाग्नेः प्राधान्यमेकत्वस्य च गुणभाव इत्यादि पूर्ववदेव योजनीयम् । तृणानीत्येतदपि बहुवचनमविवक्षितमिति व्याख्येयम् । तथा ‘भिन्ने जुहोति’ इत्यादिषु । यदि तावद्भिन्नैकत्वयोर्नियोगविकल्पसमुच्चयादिभिर्निमित्तत्वं सप्तम्योच्येत ततः प्रत्येकं वाक्यपरिसमाप्तेः परस्परसंबन्धाभावः । अथैकत्वमुपादेयत्वेन प्रतिपाद्येत भिन्नमनुपादेयत्वेन ततो यद्यपि गुणत्वप्रधानत्वविरोधो नास्ति तथाऽपि पूर्ववदेव विरोधः । एकवाक्यत्वे नानारूपत्वं नामेत्यविवक्षा । सत्यां चाऽऽकाङ्क्षायां विवक्ष्येत । सा चोपादीयमानेष्वाकाङ्क्षोपजायते नोद्दिश्यमानेषु । उद्दिश्यमाने हि प्रातिपादिकार्थसंबन्धिमात्रापेक्षित्वान्न संख्याकाङ्क्षा । प्रमाणान्तरादेव विज्ञातसंख्यत्वात् । अतो यादृशं ग्रहादि प्रमाणान्तरेऽवधृतं तादृश्यस्य संमार्गादय इति निश्चीयते । सर्वलक्षणेषु प्रतीतिमात्रौपयिकत्वादनुष्ठानानङ्गत्वम् । यथा योऽयं शुक्लवासा दृश्यते तमानयेत्यादिषु वासःप्रभृतीनाम् । तत्र यावता विनाऽनुष्ठानं न सिध्यति तावदुपादातव्यमिति ग्रहादिमात्रं परिगृह्यते । **ननु बहुषु विवक्षितेषु बहुवचनमिति**—अविवक्षितोऽप्यविद्यमानोऽर्थो न शक्यो वक्तुमिति मन्यते । तत्र वेदस्य नित्यत्वाद्यथोच्चरितार्थान्वेषणमात्रे पुरुषाणां व्यापार इति न कर्तेव पर्युनुयुज्यते । तेन प्रातिपदिकार्थानुग्रहार्था विभक्तिरिति द्रष्टव्यम् । कारकप्रतीतिपरा वा सती नान्तरीयकत्वात्संख्यां प्रतिपादयति । यथा प्रकाशनार्थं प्रज्वालितोऽग्निरिन्धनं भस्मी करोति, एवमत्रापि  \[( अ॰ ११ पा॰ १ सू॰ ४२ )\] ‘प्रथमं वा नियम्येत’ इत्येवं कर्मत्वप्रतिपादकमेकवचनम् । ‘यस्य पुरोडाशौ’ इत्यादिषु चाऽऽधिकारिकं हविरुभयत्ववद्द्विवचनम् । अन्यथा हि  \[( अ॰ १२ पा॰ २ सू॰ २५ )\] ‘मुख्यं वा’ इति कदाचिदाग्नेयग्रहणाभ्रान्तिः स्यात् । **अपि च ग्रहः प्रातिपदिकार्थ** इति—यदाऽन्विष्यमाणमपि क्रियासंबन्धित्वं न घटते तदा तुल्यायामविवक्षायां वरं द्रव्यविशेषणमेवेदमित्यभिप्रायः । ततश्च संमार्गस्तेन विनाऽप्यविगुणः । जातिसंख्या चैषा प्रत्येकं संमृज्यमानव्यक्तिगता वा समर्थनीया ॥ १४ ॥

पशौ पुनर्द्रव्यस्य निष्प्रयोजनत्वात्सक्तुवदविवक्षितेप्सितार्थया द्वितीयया कारक सामान्यं लक्षयित्वा तद्विशेषाकाङ्क्षायां सत्यां भूतभव्यसमुच्चारणद्रव्यकर्मसंयोगन्यायेन+++(षष्ठाध्यायाद्याधिकरणन्यायेनेत्य्रर्थः)+++ करणत्वेन गुणभावेऽवगमिते सर्वेषामेव जातिद्रव्यंसंख्यालिङ्गानां भावनां यागं च प्रत्युपादीयमानत्वादवैरूप्येण विशिष्टैकभावनाविधानादर्थापत्तिलभ्यविशेषणविध्यन्तराविर्भावाच्चैकवाक्यत्वसिद्धिः ॥ १५ ॥

इति ग्रहैकत्वाधिकरणम् ॥ ७ ॥
