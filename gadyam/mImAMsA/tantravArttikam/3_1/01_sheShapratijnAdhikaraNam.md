---
title: 01 शेषप्रतिज्ञाधिकरणम्

---

द्विलक्षण्याः परं शिष्टं यावत्किंचन लक्षणम् ।  
तत्सर्वं वक्तुमारब्धमथातः शेषलक्षणम् ॥  


तथा च प्रथमसूत्रोपात्तप्रतिज्ञापिण्डव्याख्याप्रदेशप्रद+++(प्रद्दर्शनावसर इत्यर्थः ।)+++र्शने धर्मप्रमाणस्वरूपविषयलक्षणद्वयार्थं चोदनालक्षणसूत्रेणैकेनैव सूत्रितं वर्णयित्वा कानि अस्य साधनानि—अङ्गानिकानि च साधनाभासानि—अनङ्गानीति फलार्थत्वातदर्थत्वाभ्यां क्व पुरुषः प्रधानं धर्मस्य क्व वा पुरुषो गुणभूत इत्यादि यावत्किंचन मीमांसितव्यं तत्सर्वं शेषलक्षणेनैव व्याख्यातम् । शेषैः समस्तैरेव लक्षणैरित्यर्थः । इह लक्षणानां बहुत्वेऽपि यदेकवचनं कृतं तल्लक्षणत्वसामान्यसंख्यामात्रविवक्षया ।

यत्तु शेषः परार्थत्वादित्यनन्तरलक्षणम् ।  
तदङ्गत्वस्य वाच्यत्वादादौ तन्मात्रगोचरम् ॥  


बहुष्वपि हि लक्षणार्थेषु विवक्षितेषु क्रमवशादेकस्तावदङ्गत्वरूपः शेष एतल्लक्षणगोचरः परार्थत्वहेतुकः प्रतिपाद्यते । समासश्च द्वेधा विगृह्य द्वयोर्वाक्यार्थयोः प्रदर्शनीयः । शेषं च तल्लक्षणं च, शेषस्य वाऽर्थस्य लक्षणमिति । षष्ठीसमासमात्राश्रयणेन वा यथाव्याख्यायमानार्थम् ।

अङ्गलक्षणमेवेदमिहोक्तं शेषलक्षणम् ।  
तद्विशेषप्रपञ्चत्वात्तत्रान्यान्तर्गतिस्थितेः ॥  


सर्वेषां हि लक्षणान्तरार्थानां प्रयोज्याप्रयोज्यप्रयोजकाप्रयोजकषड्विधक्रमनियमफलवत्कर्मविषयकर्त्रधिकाररूपाणां तावदङ्गात्मकशेषविशेषप्रकारत्वाल्लक्षणान्तरगोचराणामपि शेषलक्षणान्तर्गतत्वावधारणस्थितिः । तथा हि—

प्रयोजकाः प्रयोक्तारः शेषाणामेव शेषिणः ।  
क्रमोऽपि शेष एवकैप्रयोगवचनाश्रयः ॥  


एकफलसाधनानामर्थानां ह्येकफलवदुपकारोपनिबद्धानां वैकप्रयोगवचनचोदितानां यौगपद्यानुष्ठानाशक्तेः सामर्थ्येनाङ्गभूतः क्रम आपद्यमानः श्रुत्यर्थपठनस्थानमुख्यप्रावृत्तिकक्रमाख्यप्रमाणषट्कवशेन व्यवस्थाप्यते ।

अधिकारोऽपि यज्ञेषु कर्तुः शेषस्य चिन्त्यते ।  
भाव्यानां भावकः कर्ता द्रव्यं को नाम कर्मणाम् ॥  


तथा चास्य विशेषेण सूत्रबद्धैव शेषता ।  
पुरुषश्च पुनः शेषः कर्मार्थत्वेन चोदनात् ॥  


वक्ष्यति हि ‘पुरु \[( अ॰ ३ पा॰ १ अ॰ ३ सू॰ ५ )\] षश्च कर्मार्थत्वात्’ इति जैमिनिः ।

तथाऽनाम्नातशेषाणां शेषिणां सप्तमादिभिः ।  
शेषसद्भावतद्रूपपरिमाणादिनिर्णयः ॥  


तत्र तु—

सप्तमेनातिदेशेन शेषाः सन्तीति साधिते ।  
ततोऽष्टमे नये यस्य यतश्चेति निरूपणा ॥  


नवमेऽर्थप्रधानत्वात्तदधीनाऽन्यरू+++(ऊह इत्यर्थः ।)+++पता ।  
इयत्ता दशमे शेषबाधाभ्युच्चयचिन्तया ॥  


प्रयोगपरिमाणं च तत्तन्त्रावापलक्षणम् ।  
एतदेव प्रसङ्गेन परार्थाङ्गोपजीवनात् ॥  


अन्यार्थानुष्ठितैः शेषैरुपकारेऽल्पकल्पना ।  
प्रसङ्गे तदभावे च स्याद्भूयिष्ठप्रकल्पना ॥  


अथवाऽस्त्विदमेवैकं तृतीयं शेषलक्षणम् ।  
तदेव सूचितं वक्तुमथातः शेषलक्षणम् ॥  


अन्यानि पृथगारम्भैर्लक्षणानि करिष्यति ।  
इदं सपरिवाराणां शेषाणामेव लक्षणम् ॥  


तत्राथशब्द आनन्तर्यपूर्वप्रकृतापेक्षाधिकाराणामेकं सर्वान्वा विवक्षित्वा प्रयुज्यते । प्रागुक्तमेदलक्षणानन्तरोक्तत्वात्पूर्वप्रकृतमपेक्ष्य शेषलक्षणमारभ्यते । कुत इति हेत्वपेक्षायामत इति हेतुव्यपदेशः ।

यस्माद्भेदमविज्ञाय न शक्यं शेषलक्षणम् ।  
विज्ञातुमत एतस्य त+++(तदानन्तर्यमुच्यत इति पाठान्तरम् ।)+++दनन्तरमुच्यते ॥  


भिन्नानां हि पदार्थानां शेषशेषित्वसंभवः ।  
एकत्वे नापदिश्येत कः शेषः कस्य शेषिणः ॥  


भेदानन्तरवक्तव्यं शेषलक्षणमेव च ।  
प्रयोजकक्रमादीनां शेषत्वाधीनचिन्तनात् ॥  


अयमेव च संबन्धः संमतोऽध्याययोर्द्वयोः ।  
अस्मिन् हि सति सूत्रोक्ते नान्यो भाष्यकृतोदितः ॥  


पूर्वयोर्नास्ति संबन्धः सूत्रोक्तोऽध्याययोर्द्वयोः ।  
प्रथमेऽध्याय इत्यादिभाष्येणातोऽभ्यधायि सः ॥  


अर्थद्वारो ह्यध्यायादिसंबन्धो न ग्रन्थस्वरूपाश्रय इति संक्षेपोक्तिपिण्डीकृतवृत्तवर्तिष्यमाणाध्यायार्थप्रदर्शनपूर्वं भाष्यकारेणैव संबन्धः पूर्वाध्याययोरभिहितः । इह तु सूत्रकारेणैवाथातःशब्दाभ्यामुपनिबद्ध इति स एव व्याख्यातः—**नानाकर्मलक्षणं वृत्त**मिति च ।

प्रधानमात्रमेवोक्तं नोपोद्धातादिविस्तरः ।  
नानाकर्मत्वमात्रं हि शेषलक्षणसिद्धिकृत् ॥  


प्रथमाध्यायप्रतिपादितो हि प्रमाणविवेकविध्यर्थवादमन्त्रस्मृतिगुणविधिनामधेयवाक्यशेषार्थकृतसंदिग्धविधिनिर्णयप्रविभागः प्रत्येकं भेदादिलक्षणेषु भेदेनोपयोक्ष्यत इति प्रपञ्चेनानुभाषितः । तथा चाभ्यासाधिकरणे \[( अ॰ २ पा॰ २ अ॰ २ )\]  स्थितवेदप्रमाणलक्षणबलेनोक्तम् ‘अविशेषा+++(एकस्यैवं पुनःश्रुतिरिति सूत्रारम्भो ज्ञेयः ।)+++दनर्थकं हि स्यात्’ इति । विधेयान्तररहितश्चानन्यपरो विधिः कर्मस्वरूपमेव विदधत्पूर्वविहितादवश्यमेव कर्मान्तरं करोतीति विधित्वनिर्णयफलोपजीवनम् ।

तथाऽर्थवादविज्ञानाद्विप्ण्वादिगुणकास्त्रयः ।  
यागा न कल्पितास्तेषां विधिशक्तेरसंभवात् ॥  


जामित्वाजामित्वोपक्रमोपसंहारमध्यपातिनो हि ‘विष्णुरुपांशु यष्टव्योऽजामित्वाय’ इत्येवमादयोऽन्तरालसंबन्धविध्येकवाक्यत्वेनार्थवादत्वात्पृथग्विधित्वमलभमाना न देवताविशिष्टकर्मत्रयविधानार्था विज्ञायन्ते ।

मन्त्राणामपि यत्कार्यं विहितार्थप्रकाशनम् ।  
तेन गोदानगोयागौ नाभ्यासाद्भेदमागतौ ॥  


यच्छब्दामन्त्रणोत्तमपुरुषाद्युपहतविधिशक्तयो हि मन्त्रा धर्मसाधनत्वेनोच्यमा+++(आलोक्यमाना इति पाठान्तरम् ।)+++ना ‘देवांश्च याभिर्यजते ददाति च’ इत्येवमादिभिराख्यातपदैः पुनः पुनः श्रुतैरपि न कर्मान्तरं कल्पयन्ति ।

तथा शब्दार्थसंबन्धस्मृतितत्त्वावधारणात् ।  
प्रक्षेपाधिकतामात्राद्यागाद्धोमस्य भिन्नता ।  


तथा न भिद्यते कर्म काठकादिसमाख्यया ।  
ग्रन्थनामस्मृतेर्लोके निमित्तस्मरणादपि ॥  


कृतकं चाभिधानं यदन्यैरादिमदुच्यते ।  
निमित्तप्रभवत्वेन सूत्रकारस्य तन्मतम् ॥  


कठेन प्रोक्तमित्येवं तेन \[( पा॰ सू॰ ४—३—१०१ )\]  प्रोक्तमिति स्मृतेः ।  
ग्रन्थश्च प्रोच्यते नार्थः स ह्यनुष्ठीयते नरैः ॥  


तेनानुष्ठितमित्येवं यदि नाम स्मृतिर्भवेत् ।  
कर्म काठकमुच्येत कठेनानुष्ठितं हि यत् ।  


कठेनाध्यापितं प्रोक्तमित्यर्थे तद्धितो यतः ।  
स्मर्यते ग्रन्थनामातस्तस्याध्यापनसंभवात् ॥  


गुणश्चापूर्वसंयोगे नामधेयं च भेदकम् ।  
भेदोपयोगिना तेन गुणनामत्वबोधयोः ॥  


प्राजापत्येषु यागानामेकानेकत्वसंशये ।  
कृतः प्रकृतिवच्छब्दवाक्यशेषेण निर्णयः ॥  


पशुसप्तदशत्वस्य न यागेयत्तया विना ।  
सिद्धिरस्तीति चार्थेन सिद्धः संदिग्धनिर्णयः ॥  


एवमत्र प्रपञ्चेन पूर्वाध्यायार्थवर्णनम् ।  
उत्तराध्यायसिद्ध्यर्थमनुक्रान्तमशेषतः ॥  


शेषत्वे कर्मभेदात्तु नाधिकार्थोपयोगिता ।  
तस्मात्स एव वृत्तोऽत्र संक्षेपेणोपसंहृतः ॥  


ग्राह्यं न त्वेतदेकान्तात्संक्षेपोक्तिप्रयोजनम् ।  
यतः पूर्ववदेवेह प्रपञ्चोऽप्युपयोक्ष्यते ॥  


उपोद्धातोदितेनैव शेषत्वमभिधास्यति ।  
भावार्थफलवत्त्वेन कर्मणामपि जैमिनिः ॥  


तथा चापूर्वभेदेन कर्मभेदानुसारिणा ।  
आज्यौषधादिधर्माणां व्यवस्थां सा+++(तेषामर्थाधिकरण इति शेषः ।)+++धयिष्यति ॥  


तथा च ।

प्रसक्तानुप्रसक्तोक्तमृग्यजुःसामलक्षणम् ।  
श्रुतेर्जा \[( अ॰ ३ पा॰ ३ अ॰ १ सू॰ १ । )\] ताधिकारः स्यादित्यस्मिन्नुपयोक्ष्यते ॥  


तस्माद्विस्तरसंक्षेपावर्थमार्गावुभावपि ।  
व्याख्यायामुपयुज्येते इति कश्चित्क्वचित्कृतः ॥  


एवमर्थद्वये तावदथशब्दस्य वर्णितम् ।  
संबन्धोऽध्याययोरुक्तो यद्वाऽर्थात्सिद्ध एव सः ॥  


ततश्चापुनरुक्तत्वाद्वक्ष्यमाणार्थगोचरा ।  
अधिकारार्थता वक्तुमथशब्दस्य शक्यते ॥  


प्रथमाध्यायप्रथमसूत्रे हि धर्मज्ञानेच्छाया वक्ष्यमाणव्याख्येयत्वेनानुपन्यासादन्तरानुष्ठेयत्वमात्रमेवोपदेष्टव्यमित्यधिकारार्थत्वं नोक्तम् । यदपि तदुपसर्जनत्वेन धर्मज्ञानमुपात्तं तदप्यर्थव्याख्यानकरणात्स्वयमेव शिष्याणां भवतीति न सूत्रकारभाष्यकारव्याख्यातृवचनोपात्ताधिकारकर्मत्वेनावधारितम् ।

वक्तृवाक्यगतं यत्तु स्यात्किंचिदधिकारभाक् ।  
न जिज्ञासापदं तस्य श्रोतुः स्वार्थनिरूपकम् ॥  


इह त्वध्यायरूपं वा तदर्थात्मकमेव वा ।  
व्याख्यायामधिकर्तुं हि शक्यते शेषलक्षणम् ॥  


अतः परं शेषलक्षणमधिकृतं तदादरेण श्रोतव्यम् । यतोऽध्यायान्तरावकाशोऽद्यापि नास्तीति । अतः शेषलक्षणमधिकृतं वेदितव्यमिति शक्यं वक्तुम् ।

शेषस्यैवाधिकारोऽत्र युक्तो नान्यस्य कस्यचित् ।  
शेषधीसिद्ध्यपेक्षत्वादन्यलक्षणवाग्धियाम् ॥  


सप्तमादिषट्कस्तावदुपदेशपूर्वकातिदेशविषयत्वादुपदेशविचारार्थप्रथमषट्कसमाप्तिं प्रतीक्षते । तथाऽधिकारोऽपि यथोपदिष्टकर्मानुष्ठानसामर्थ्येन कर्तुरवधार्यत इति क्रमनियमपर्यन्तोपदेशज्ञानोत्तरकालमारप्स्यते । तथा हि ।

भारो यो येन वोढव्यः स प्रागातोलितो यदा ।  
तदा कस्तस्य वोढेति शक्यं कर्तृनिरूपणम् ॥  


प्रयोजकवशौ चेष्टौ मुख्यप्रावृत्तिकक्रमौ ।  
चतुर्थलक्षणादूर्ध्वं क्रमतश्चिन्तयिष्यते ॥  


प्रयोजकोऽपि शेषाणां शेष्यन्यस्त्वप्रयोजकः ।  
करिष्यते परा तस्मात्तच्चिन्ता शेषलक्षणात् ॥  


तेनात्रैवेदमारभ्यमिति सिद्धेऽभिधीयते ।  
प्रकारैर्बहुभिश्चेदं कर्तव्यं शेषलक्षणम् ॥  


स्वरूपहेतुसंबन्धतत्प्रमाणबलाबलैः ॥  


ननु ज्ञेया यथा शेषाः शेषिणोऽपि तथैव नः ।  
नैकस्मिन्नप्यविज्ञाते व्यवहारो हि सिध्यति ॥  


उच्यते—

ज्ञातव्या उभये सत्यं सूत्रणीया न तूभये ।  
अर्थापत्त्या हि सिध्यन्ति द्वितीया एकलक्षणात् ॥  


तत्र सूत्राणि शेषाणां किं कार्याण्युत शेषिणाम् ।  
फलप्रयासतुल्यत्वात्प्रसज्येत यथारुचि ॥  


प्राधान्याच्छेषिणां साक्षाद्युक्तं वा शेषिलक्षणम् ।  
न तु तत्क्रियते तत्र कर्तव्यं हि द्वयं भवेत् ॥  


शेषोऽस्यास्तीति मत्वर्थादेवं शेषी निरूप्यते ।  
न स शेषमविज्ञाय ज्ञातुं शक्येत केनचित् ॥  


तेनोपसर्जनस्यापि शेषस्यैवेह लक्षणम् ।  
क्रियते शेषिणस्त्वर्थात्तज्ज्ञानेनैव सेत्स्यति ॥  


श्रुत्यादिभिः प्रमाणैश्च शेषत्वस्यैव निर्णयः ।  
शेषी तद्विषयत्वेन लक्ष्यते नान्तरीय+++(यद्विना यदनुपपन्नं तत्तस्य नान्तरीयकमित्युच्यते ।)+++कः ॥  


श्रुत्यादिसमवाये च वक्ष्य \[( अ॰ ३ पा॰ ३ अ॰ ७ ) इत्यत्रेति शेषः\] ते यद्बलाबलम् ।  
तच्छेषिण्यविरुद्धत्वाच्छेषगोचरमेव नः ॥  


तस्माच्छेषलक्षणमेव समस्ततद्गतप्रकारविशिष्टं वक्तुमिदं प्रतिज्ञातम् ‘अथातः शेषलक्षणम्’ इति । तत्र **कः शेष** इति—स्वरूपाभिधानप्रतिज्ञा । **केन हेतुनेति**—येनासौ शेष इत्युच्यते । तस्य च कारकहेतोस्तद्धर्मस्यैव लक्षणं वक्ष्यत इति प्रतिज्ञायते । तथा विनियोगप्रकारज्ञानं क्व शेषिणि कः शेषः कतमेन प्रमाणेन कतमत्प्रमाणान्तरं बाधित्वा विना बाधेन वा विनियुज्यते । तथा विनियोजकश्रुत्यादिषट्कस्वरूपज्ञानं तेषां बलाबलज्ञानं च । तत्र प्रथमे पादे तावछ्रुतिविनियोगः किंचिच्च प्रासङ्गिकम् । द्वितीयपादादौ लिङ्गविनियोगः । तृतीयपादादौ तदेव प्रमाणद्वयमुपन्यस्योपक्रमोपसंहारद्वारेणैकवाक्यत्वेन सिद्धान्तस्थापनाद्विनाऽपि वाक्यग्रहणेन ‘प्रा \[( अ॰ ३ पा॰ ३ अ॰ १ सू॰ २ ) एतत्सूत्रावयवः\] यदर्शनात्’ इति वाक्यविनियोगमुक्त्वा प्रकरणक्रमसमाख्याभिर्विनियोगः सूत्रोपनिबद्ध एव वक्ष्यते । ततो बलाबलाधिकरणम् । ततः परं च श्रुतिलिङ्गवाक्यानां प्रकरणेन सह विरोधाविरोधचिन्ता तावद्यावत्  \[( अ॰ ३ पा॰ ६ अ॰ ७ सू ॰ १८ ) ।\] ‘तुल्यः सर्वेषां पशुविधिः’ इति । ततश्च+++(( चतुर्णामिति—श्रुतिलिङ्गवाक्यप्रकरणानामित्यर्थः)+++तुर्णां क्रमेण सह पुनः सैव चिन्ता यावत्  \[( अ॰ ३ पा॰ ७ अ॰ ८ सू॰ १८ )\] ‘शास्त्रफलं प्रयोक्तरि’ इति । तत उपोद्धातपूर्वकं पञ्चभिः सह समाख्याया विरोधाविरोधविषयविचारेणाध्यायपरिसमाप्तिः । **एतत्तात्पर्येणान्यदुपोद्घात**प्रसक्तानुप्रसक्तेरिति वक्ष्यमाणमनुसंकीर्त्यते । प्रदर्शितमुच्यमानं सुखं ग्राहयिष्यते । सर्वं चैतच्छेषलक्षणप्रतिज्ञयैव पिण्डीकृतं प्रतिज्ञातमिति न भेदेन सूत्रितम् ॥ १ ॥

इति शेषप्रतिज्ञाधिकरणम् ॥ १ ॥
