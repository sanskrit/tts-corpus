---
title: साण्ख्यसप्ततिटीका जयमङ्गला

---
  
 साङ्ख्यसप्ततिटीका जयमङ्गला   
  
कारिका १  
  
अधिगततत्त्वालोकं लोकोत्तरवादिनं प्रणम्य मुनिम् ।  
क्रियते सप्ततिकायाष्टीका जयमङ्गला नाम ॥  
  
प्रेक्षावन्तोऽनुक्ते प्रयोजने न क्वचित्प्रवर्तन्त इति प्रयोजनमुच्यते  
तत्त्वज्ञानान्मोक्षः तत्त्वानि पञ्चविंशतिः । तथा चोक्तम् -  
पञ्चविंशतितत्त्वज्ञो यत्र कुत्राश्रमे रतः ।  
जटी मुण्डी शिखी वापि मुच्यते नात्र संशयः ॥ इति ॥  
  
तेषु च षष्टितन्त्रादिख्यातेष्विति । विस्तरत्वात् षष्टितन्त्रस्य  
सङ्क्षिप्तरुचिसत्त्वानुग्रहार्थं सप्ततिकारम्भः । वक्ष्यति च  
'एतदार्याभिः सङ्क्षिप्तम्' इति । मोक्षेण किं फलमिति चेद्दुःखनिवृत्तिः ।  
अतत्त्वज्ञो दुःखैरभिहन्यमानस्संसरन्नास्ते । तत्त्वज्ञानात्तु  
कैवल्यमाप्नोति, न दुःखैरभिहन्यते । हन्यमानेन को हेतुर्जिज्ञासितव्य  
इत्यत्राह-  
  
॥ दुःखत्रयाभिघाताज्जिज्ञासा तदवघातके हेतौ ।  
     दृष्टे सापार्था चेन्नैकान्तात्यन्ततोऽभावात् ॥ १ ॥ ॥  
  
'दुःखत्रयाभिघाताज्जिज्ञासा' इत्यादि । दुःखानां त्रयं दुःखत्रयम् ।  
आध्यात्मिकम्, आधिभौतिकम्, आधिदैविकं चेति । आत्मन्यध्यात्मम्,  
तत्र यद्भवति तदाध्यात्मिकम् । शारीरं मानसं चेति । तत्र  
वातपित्तश्लेष्मणां वैषम्येण ज्वरादिदुःखम्, तच्छरीरे भवतीति  
शारीरम् । यत्कामक्रोधशोकादिभिः मनसि दुःखं तन्मानसम् ।  
यन्मानुषपशुमृगपक्षिसरीसृपस्थावरान्यधिकृत्य  भवति  
तदाधिभौतिकम् । यच्छरीरे ग्रहावेशादीनि दैवान्यधिकृत्य भवति  
तदाधिदैविकमिति । एतद्दुःखत्रयम् । तेनाभिघातात्पीडनाद्धेतोर्जिज्ञासा  
ज्ञातुमिच्छा भवति ॥  
  
कस्मिन् विषय इत्याह- 'तदवघातके हेतौ'  
इति । अवघातयत्यपनयतीत्यवघातकः । तस्य  
दुःखत्रयस्यावघातकस्तदवघातकः । तृजकाभ्यां  
षष्ठीसमासप्रतिषेधः, 'तत्प्रयोजको हेतुश्च' इति न भवति ।  
केन खल्विमानि दुःखान्युत्पद्यन्त इति तदवघातको हेतुर्जिज्ञास्यो  
भवति । दुःखवानहमेतत्प्रतीकारमन्वेषयामीति प्रायोवादः । स च  
पञ्चविंशतितत्त्वज्ञानान्नान्य इति मनसि वर्तते ॥  
  
'दृष्टे साऽपार्था चेत्' इति । स्यादेतत् यदि दृष्टस्तदवघातको  
हेतुर्न स्यात् । यावदाध्यात्मिकस्य शारीरदुःखस्यापनयने  
चिकित्साशास्त्रविहित एवोपायोऽस्ति, मानसस्यापि सङ्ख्यानबलं  
रम्याश्च शब्दादयो विषयाः । आधिभौतिकाधिदैविकयोरपि,  
अवघातहेतुरनुष्ठीयमानो लोक एव दृश्यते, तयोः सत्प्रतिपक्षत्वात् ।  
तत्राधिदैविकस्य सामदामभेददण्डोपायघटितारम्भाः । आधिभौतिकस्यापि  
निपातप्रतिपातसंवृतप्रदेशाश्रयणादयः ॥  
  
ततश्च दृष्टे हेतौ सति जिज्ञासाऽस्मिन् विषये निरर्थकेत्याशङ्क्याह-  
'नैकान्तात्यन्ततोऽभावात्' इति । नाऽपार्था, सार्थिकैव । कुतः- एकान्ततः  
एकान्तात्यन्ततोऽभावादपि । एकान्तेनात्यन्तेन च दुःखाभावस्याभावादित्यर्थः ।  
दृष्टे ह्युपाये क्रियमाणेऽपि केषाञ्चिद्दुःखत्रयं भवत्येवेति  
नैकान्तेनोपशमः । कथञ्चिदुपशमे पुनरुत्पादनात् नात्यन्तेनोपशमः ।  
तस्मादैकान्तिकात्यन्तिकदुःखोपशमाय जिज्ञासा युक्तेति ॥ १॥  
  
कारिका २  
  
यद्येवमैकान्तिकात्यन्तिकदुःखोपशमहेतुर्ववेदविहितोऽस्ति । तथा चाह-  
अणम सोमममृता अभूमागन्म ज्योतिरविदाम देवान् ।  
किमस्मान् कृणवदरातिः किमु धूर्त्तिरमृतमर्त्यस्य ॥ इति ॥  
  
अस्यायमर्थः- इन्द्रो देवनामपण्डितानाह 'दिव्याः किमन्यत्सुखमस्ति' इति ।  
ते तमाहुः 'नास्ति' इति । सोममपाम, सोमं पीतवन्तो वयम् । ततोऽमृता  
अभूम, व्यपगतमृत्यवो जाताः । 'अगन्म ज्योतिः' इति । ज्योतिः स्वर्गोऽयम्,  
तं प्राप्ता वयम् । 'अविदाम देवान्' इति । इयन्तो देवा अस्मिन् स्वर्ग इति  
ज्ञातवन्तः ज्ञानमस्माकमुत्पन्नमित्यर्थः । 'किमस्मान् कृणवत्' इति ।  
कृणवन्मृत्युरुच्यते । अस्मान् सोमपानान् किं मृत्युः करिष्यते । अरातिः  
व्याधिः सोऽपि, धूरतिर्जरा सापि चास्माकं किं करिष्यति । 'अमृतमर्त्यस्य'  
इति । तस्मात् सोमपानाद्दुःखोपशमहेतुरस्तीत्यस्मिन् पूर्वपक्षे -  
  
॥ दृष्टवदानुश्रविकः स ह्यविशुद्धिक्षयातिशययुक्तः  
तद्विपरीतः श्रेयान् व्यक्ताव्यक्तज्ञविज्ञानात् ॥ २ ॥ ॥  
  
'दृष्टवदानुश्रविकः' इत्यादि । अनुश्रूयते पारम्पर्येणेत्यनुश्रवो  
वेदः श्रुवः 'ऋदोरप्' । तत्र  भवो हेतुरानुश्रविकः । अध्यात्मादिः ।  
दृष्टेन तुल्यो दृष्टवत् । तस्यापि दोषदर्शनात् ॥  
  
यदाह - 'स ह्यविशुद्धिक्षयातिशययुक्तः' इति । यस्मादानुश्रविको  
हेतुरविशुद्ध्यादिभिस्त्रिभिर्दोषैर्युक्तः । तत्राग्निहोत्रादौ पशुव्यापादनात्  
सोमपानादविशुद्धियुक्तः । कर्मक्षयात् स्वर्गच्युतिरिति क्षययुक्तः ।  
तथा चाहुः - 'बहूनीन्द्रसहस्राणि व्यतीतानि युगे युगे' इति । 'स हि  
देवेष्वपि देवो दरिद्राति' इति । 'ईश्वरं दृष्ट्वा महद् दुःखमुत्पद्यते'  
इत्यतिशययुक्तः । तथाहि- यः क्रतुशतेन यजते तस्य महदैश्वर्यम्, यो  
द्वाभ्यां त्रिभिर्वा तस्याल्पमिति । तस्मादानुश्रविकोऽपि दृष्टवत्परित्याज्यः  
॥  
  
कस्तर्हि श्रेयानित्याह- 'तद्विपरीतः श्रेयान्' इति । दृष्टानुश्रविकद्वारा  
यो विपरीतः तत्त्वज्ञानाख्यः स श्रेयान् । तस्य अकैवल्यप्रापकत्वात् ।  
तत्रैकान्तात्यन्ततोऽभावाद्दृष्टाच्छ्रेयान् । शरीरहानाद्धि  
शुद्धफलः, प्रकृतिहानादक्षयफलः, अनुत्तरत्वाच्च निरतिशयफल  
इत्यानुश्रविकाच्छ्रेयान् ॥  
  
स कथं प्रोच्यत इत्यत्राह 'व्यक्ताव्यक्तज्ञविज्ञानात्' इति ।  
राशित्रयेण पञ्चविंशतितत्त्वानि कथ्यन्ते । तत्र महदादिभूतपर्यन्तं  
त्रयोविंशतिप्रकारं व्यक्तमुच्यते, तेन रूपेण प्रधानस्य व्यक्तत्वात् ।  
अव्यक्तं प्रधानम्, केनचिद्रूपेणाव्यक्तत्वात् । जानातीति ज्ञः पुरुषः ।  
तेषु यद्विज्ञानं स्वरूपपरिच्छेदः, तस्मात् प्राप्यत इत्यर्थः । तन्वादि हि  
परिच्छिद्य तदभ्यासादुत्तरकालं प्रकृतिपुरुषान्तरज्ञानमुत्पद्यते,  
ततश्च कैवल्यमिति । अस्या आर्याया वक्ष्यमाणा याः, सर्वा एवार्थेन  
भाष्यस्थानीया द्रष्टव्याः ॥ २॥  
  
कारिका ३  
  
तत्रैषां व्यक्तादीनामुत्पादाभ्यां स्वरूपमाह-  
॥ मूलप्रकृतिरविकृतिर्महदाद्याः प्रकृतिविकृतयः सप्त ।  
षोडशकस्तु विकारो, न प्रकृतिर्न विकृतिः पुरुषः ॥ ३ ॥॥  
  
'मूलप्रकृतिः' इत्यादि । प्रकृतिः प्रधानम् । प्रक्रियत उत्पद्यते प्रधानात्  
अस्या इति प्रकृतिः । मूलं च तत्प्रकृतिश्चेति मूलप्रकृतिः । सप्तानां  
प्रकृतीनां मूलमाद्यं कारणमित्यर्थः ॥  
  
'अविकृतिः' इति । न विक्रियत इत्यविकृतिः । न कुतश्चिदुत्पाद्यत  
इत्यर्थः । एतत्प्रथमं तत्त्वम् ॥  
  
'महदाद्याः प्रकृतिविकृतयः सप्त' इति । महान् बुद्धिस्स आद्यो  
यासां प्रकृतीनां तास्तथोक्ताः । प्रकृतयश्च विकृतयश्चेति  
प्रकृतिविकृतयः । तत्र महानहङ्कारं जनयन् प्रकृतिः, महत  
उत्पद्यमानो विकृतिः । तन्मात्राणि शब्दस्पर्शरूपरसगन्धाः पञ्च  
यथाक्रममाकाशवाय्वग्न्युदकपृथिव्याख्यानि भूतानि जनयन्तः प्रकृतयः,  
अहङ्कारादुत्पद्यमाना विकृतयः । इत्येतानि सप्त तत्त्वानि ॥  
  
'षोडशकश्च विकारः' इति । षोडश परिमाणमस्येति षोडशकः ।  
पञ्च बुद्धीन्द्रियाणि, पञ्च कर्मेन्द्रियाणि, मनश्चेत्येकादशेन्द्रियाणि,  
पञ्च महाभूतानीत्ययं षोडशको गणः । चकार एवकारार्थः । विकारो  
विकृतिरेव । (नास्मात् किञ्चिदुत्पद्यत इत्यर्थः । एतानि षोडश तत्त्वानि) ।  
'न प्रकृतिर्न विकृतिः पुरुषः' इति । पुरं शरीरं तस्मिन् वसतीति  
पुरुषः । नैरुक्तोऽत्रविधिः । तस्मान्न किञ्चिदुत्पद्यत इति न प्रकृतिः,  
निष्क्रियत्वात् । नाप्ययं कुतश्चिदुत्पद्यत इति न विकृतिः, अनादित्वात् ॥ ३॥  
  
कारिका ४  
  
एषां व्यक्तादीनां सिद्धौ प्रमाणान्याह-  
॥ दृष्टमनुमानमाप्तवचनं च, सर्वप्रमाणसिद्धत्वात् ।  
त्रिविधं प्रमाणमिष्टं, प्रमेयसिद्धिः प्रमाणाद्धि ॥ ४ ॥ ॥  
  
'दृष्टम्' इत्यादि । दृष्टं प्रत्यक्षम् । अनुमीयते येन तदनुमानम् ।  
आप्तः क्षीणदोषस्तेन यदुच्यते तदाप्तवचनम् । आगमः । एतत् त्रिविधं  
प्रमाणमिष्टम् ॥  
  
ननु चान्यान्यपि प्रतिभादीनि प्रमाणानि सन्ति तद्यथा-  
प्रतिभौपम्यमैतिहासमभावस्सम्भवस्तथा ।  
अर्थापत्तिरितीमानि प्रमाणान्यपरे जगुः ॥ इति ॥  
  
अस्मिन् पूर्वपक्ष आह- 'सर्वप्रमाणसिद्धत्वात्' इति । सर्वेषां  
प्रतिभादीनां प्रमाणानां सिद्धत्वात्, त्रिविध एवान्तर्भावादित्यर्थः ।  
तत्र ग्रामे नगरे वा वर्तत इति प्रतिभोत्पन्ना । तत्र यदा  
क्षीणदोषस्य, तदाभिज्ञप्राप्तत्वात् प्रत्यक्षमेव । तस्याक्षीणदोषस्य  
वितथत्वादप्रमाणम् । याप्यर्थाविसंवादिनी कादाचित्का, सापि कादाचित्कादेव  
निमित्तादुत्पद्यमानानुमानमेव न प्रमाणान्तरम् । 'गौरिव गवयः'  
इत्यौपम्यम् । तत्र गवयमजानानः कश्चिदाप्तं पृच्छति 'कीदृशो  
गवयः', इति । स तमाह- 'यादृशो गौस्तादृशो गवयः' इति ।  
तदेतदाप्तवचनमेव न प्रमाणान्तरम् । यदापि लब्धोपदेशो गवयं  
पश्यति, तदापि गवि दृष्टेनैव विषाणादिना लिङ्गेन गवयस्य  
व्यवहारं प्रवर्तयतीत्यनुमानमेव न प्रमाणान्तरम् । 'इतिह वै  
वैश्रवणः' इत्यैतिह्यम् । एतदाप्तवचनमेव न प्रमाणान्तरम् । 'इतिह'  
इति निपातसमुदाय उपदेशपारम्पर्ये वर्तेते । इतिह एवैतिह्यम् । स्वार्थे  
यञ् । 'नास्तीह घटोऽनुपलम्भात्' इत्यभावः । तत्र घटशून्यप्रदेश  
एव घटाभावः, स च प्रत्यक्षप्रमाणसिद्धत्वान्न प्रमाणान्तरम् ।  
'माषः प्रस्थ इत्युक्ते चत्वारः कुडपा इतीदमपि सम्भवति' इत्ययं  
सम्भवः । तत्र समुदायलिङ्गावयवलिङ्गिनः परिच्छेदादनुमानमेव ।  
अवयवैस्समुदायस्यारब्धत्वात् कार्यकारणलक्षणः सम्बन्धः ।  
'देवदत्तो दिवा न भुङ्क्ते बलवांश्चेत्युक्त अर्थाद्रात्रौ भुङ्क्ते'  
इत्यर्थापत्तिः । तत एव रात्रौ तस्य प्रतीतिरनुमानान्न भिद्यते । इदमेव  
चान्यथानुपपत्तिरित्युच्यते ॥  
  
किं प्रमाणत्रयलक्षणे प्रयोजनमिति चेदाह- 'प्रमेयसिद्धिः  
प्रमाणाद्धि' इति । यस्मात् प्रमेयस्यार्थस्य सिद्धिः प्रमाणात्, अन्यथा कथं  
तत्प्राप्तिपरिहारौ स्याताम् ॥ ४॥  
  
कारिका ५  
  
दृष्टादिप्रमाणानां लक्षणमाह-  
॥ प्रतिविषयाध्यवसायो दृष्टं, त्रिविधमनुमानमाख्यातम् ।  
तल्लिङ्गलिङ्गिपूर्वकम्, आप्तश्रुतिराप्तवचनं च ॥ ५ ॥ ॥  
  
'प्रतिविषयाध्यवसायः' इत्यादि । विषयं विषयं प्रतिविषयम्,  
प्रतिविषयमध्यवसायः प्रतिविषयाध्यवसायः । विषयाः शब्दादयः,  
अध्यवसायो बुद्धिः । शब्दस्पर्शरूपरसगन्धेषु यथाक्रमं  
श्रोत्रत्वक्चक्षुर्जिह्वाघ्राणेन्द्रियद्वारेण विशेषावधारणप्रधाना या  
बुद्धिरुत्पद्यते तद् दृष्टम्, शुद्धत्वात्प्रमाणमशुद्धत्वादप्रमाणम् ।  
तच्चतुर्विधम्- सव्यपदेशम्, सविकल्पम्, अर्थव्यतिरेकीन्द्रियव्यतिरेकी  
चेति । तत्र दूरात् क्वचिदागच्छन्तं दृष्ट्वा देवदत्तसारूप्यं  
व्यपदिशति देवदत्तोऽयमिति या बुद्धिरुत्पद्यते तत्सविकल्पम्,  
संशयितत्वादप्रमाणम् । तैमिरिकस्य द्विचन्द्रदर्शनं तदर्थव्यतिरेकि,  
द्वितीयचन्द्राभावात् । यत्स्वप्नदर्शनं तदिन्द्रियव्यतिरेकि,  
निद्रोपप्लुतत्वादिन्द्रियाणाम् ॥  
  
'त्रिविधमनुमानमाख्यातम्' इति । षष्टितन्त्रे व्याख्यातम्- पूर्ववत्,  
शेषवत्, सामान्यतोदृष्टमिति । अतीतानागतवर्त्तमानास्त्रयः पदार्थाः ।  
तत्र भविष्यदर्थसाधनाय पूर्ववदनुमानम् । पूर्वं लिङ्गमस्यास्तीति  
पूर्ववत् । यथोन्नतजलधरं दृष्ट्वा वृष्टिर्भविष्यतीत्यनुमीयते ।  
अतीतार्थसाधनाय शेषवत्- शेषं लिङ्गमस्यास्तीति । यथास्या  
नद्या उपरि वृष्टिर्भूता, यस्याः कलुषोदकं शेषं लिङ्गमिति ।  
वर्त्तमानार्थसाधनाय सामान्यतोदृष्टम्- सामान्येन लिङ्गलिङ्गिदृष्टत्वात् ।  
यथा देवदत्तस्य गतिपूर्विका देशान्तरप्राप्तिर्दृष्टा, तथा सूर्यादीनां  
सामान्येन देशान्तरप्राप्त्या गतिरनुमीयते ॥  
  
'तल्लिङ्गलिङ्गिपूर्वकम्' इति । त्रिविधमनुमानम् । कदाचिल्लिङ्गपूर्वकं  
कदाचिल्लिङ्गिपूर्वकं लोके दृश्यते । तद्यथा- श्राव्येण विरुतेन  
कदाचित्कोकिलोऽनुमीयते, कदाचित्कोकिलं लिङ्गिनं दृष्ट्वा श्राव्येणापि  
विरुतेनास्य भवितव्यमिति तयोर्गम्यगमकत्वं सति सम्बन्धे । सम्बन्धाश्च  
सप्त- तत्र स्वस्वामिभावसम्बन्धो यथा राजपुरुषयोः कदाचित्पुरुषेण  
राजा राज्ञा वा पुरुषः । एवं प्रकृतिविकारसम्बन्धो यथा यवसक्तोः ।  
कार्यकारणसम्बन्धो यथा धेनुवत्सयोः । पात्रपात्रिकसम्बन्धो यथा  
परिवृट्त्रिविष्टब्धयोः । साहचर्यसम्बन्धो यथा चक्रवाकयोः ।  
प्रतिद्वन्द्विसम्बन्धो यथा शीतोष्णयोः । तत्रैकस्य भावेऽन्याभावः  
प्रतीयते । निमित्तनैमित्तिकसम्बन्धो यथा भोज्यभोजकयोरिति ।  
एभिस्सम्बन्धैस्त्रिविधमनुमानं प्रमाणन्न लुप्यते ॥  
  
'आप्तश्रुतिराप्तवचनं च' इति । आप्तः क्षीणदोषः । यच्चाहुः-  
स्वकर्मण्यभियुक्तो यो रागद्वेषविवर्जितः ।  
निर्वैरः पूजितः सद्भिराप्तो ज्ञेयः स तादृशः ॥ इति ॥  
  
आप्तेभ्यो या श्रुतिपरम्परया श्रुतिरागता आप्तवचनम्, तैर्दृष्टोऽनुमितो  
वार्थः, परत्र स्वबोधसदृशबोधान्तरोत्पत्तये शब्देनोपदिश्यते ।  
यदन्यवचनं सो न प्लवते (?) । चशब्दोऽनुमानेन  
तुल्यकक्ष्यत्वख्यापनार्थः । यथा त्रिकालमविषयमन्मानं  
तथाप्तवननमपीति ॥ ५॥  
  
कारिका ६  
  
एषां त्रयाणां कः कस्य विषय इत्यत आह-  
॥ सामान्यतस्तु दृष्टादतीन्द्रियाणाम्प्रतीतिरनुमानात् ।  
तस्मादपि चासिद्धं परोक्षमाप्तागमात् सिद्धम् ॥ ६ ॥ ॥  
  
'सामान्यतस्तु' इत्यादि । त्रिविधं प्रमेयम्- प्रत्यक्ष्म्, परोक्षम्,  
अत्यन्तपरोक्षं चेति । तत्र यत्सामान्यतोदृष्टमनुमानं तस्मादतीन्द्रियाणां  
परोक्षाणां प्रसिद्धिरस्ति । तन्निश्चयः, तेषां प्रत्यक्षविषयत्वात् ।  
पूर्ववच्छेषवतोस्त्वमनुमानयोर्भविष्यद्भूतार्थवृत्तित्वाद्वर्त्तमानेष्वतीन्द्रियेषु  
च प्रवृत्त्यसम्भवः ॥  
  
'तस्मादपि चासिद्धम्' इति । सामान्यतोदृष्टादनुमानाद्यदसिद्धं परोक्षम्,  
तदत्यन्तपरोक्षत्वादागमात्सिद्धम् । यथा स्वर्गापवर्गाविति । प्रत्यक्षे  
तु प्रमेये दृष्टमेव व्याप्रियत इत्यर्थादुक्तम् ॥ ६॥  
  
कारिका ७  
  
ननु च 'व्यक्ताव्यक्तज्ञविज्ञानात्', व्यक्तं  
तावत् प्रत्यक्षानुमानाभ्यां सिद्धम्, प्रधानपुरुषयोस्तु  
सर्वदानुपलम्भात् कथं सिद्धिर्नस्तयोरिति नानुपलब्धिमात्रेणासत्त्वम् ।  
यतश्चतुर्भिः प्रकारैः सतामपि पदार्थानामुपलब्धिर्भवति ।  
देशदोषादिन्द्रियदोषाद्विषयदोषादर्थान्तरदोषाच्च । तानेव भेदेन  
दर्शयन्नाह-  
॥ अतिदूरात्सामीप्यादिन्द्रियघातान्मनोऽनवस्थानात् ।  
सौक्ष्म्याद्व्यवधानादभिभवात्समानाभिहाराच्च ॥ ७ ॥ ॥  
  
'अतिदूरात्' इत्यादि । यथा दूरमुत्पतितस्य पक्षिणो नोपलब्धिः ॥  
  
'सामीप्यात्' इति । अतिशब्दोऽत्रापि योजनीयः । अतिसामीप्यादिति । यथा  
चक्षुःस्थस्याञ्जनस्य । उभयत्रापि देशदोषकृतानुपलब्धिः ॥  
  
'इन्द्रियघातात्' इति । श्रोत्रादीनां बुद्धीन्द्रियाणां  
दोषाद्योग्यदेशावस्थितानामपि शब्दादीनामनुपलब्धिः ॥  
  
'मनोऽनवस्थानात्' इति । मनसोऽनवस्थानमसमाहितता,  
विषयान्तरप्रवृत्तत्वात् । ततश्चानुपहतेन्द्रियेऽपि सन्निहितं विषयं  
नोपलभते । उभयत्रापीन्द्रियदोषादनुपलब्धिः । मनसोऽपीन्द्रियत्वाद्  
भेदेनोपादानं तु मनसः प्राधान्यार्थम् ॥  
  
'सौक्ष्म्यात्' इति । विषयदोषात् । विषय एव परमाण्वादिस्तथा,  
येनाव्यग्रमनसाऽप्यनुपहतेन्द्रियेण नोपलभ्यते ॥  
  
'व्यवधानात्' इति । यवनिकादिभिस्तिरोधानात् स्थूला अप्यविकृष्टा घटादयो  
नोपलभ्यन्ते ॥  
  
'अभिभवात्' इति । आदित्यप्रभाभिभूतत्वात् दिवा तारका नोपलभ्यन्ते ॥  
  
'समानाभिहाराच्च' इति । सदृशानां राशीकरणात् धान्यराशौ ह्येको  
धान्यगुडकः प्रक्षिप्तो न दृश्यते । त्रिष्वप्यर्थान्तरदोषादनुपलब्धिः ।  
नत्वेत अनुपलभ्यमाना न सन्ति ॥ ७॥  
  
कारिका ८  
  
यद्येवं केन प्रकारेण सतोरपि प्रधानपुरुषयोरनुपलब्धिरित्याह-  
॥ सौक्ष्म्यात्तदनुपलब्धिर्नाभावात् कार्यतस्तदुपलब्धेः ।  
महदादि तच्च कार्यं प्रकृतिसरूपं विरूपं च ॥ ८ ॥ ॥  
  
'सौक्ष्म्यात्तदनुपलब्धिः' इत्यादि । प्रकारान्तराभावात् सूक्ष्मत्वात्सतोरपि  
तयोरनुपलब्धिः । नन्वभावादेव कस्मादनुपलब्धिर्न भवति । यथा  
घटस्योत्पत्तेः प्राक् मृत् शरादिषु ॥॥ तस्य प्रध्वंसाभावात्,  
गवि वाश्वत्वस्याश्वत्वे वा गोत्वस्येतरेतराभावात्, वन्ध्यासुतस्य  
वात्यन्ताभावादित्याह- 'नाभावात्' इति । चतुर्विधादित्यर्थः ॥  
  
यद्येवं कथं तौ स्त इति गम्यत इत्याह- 'कार्यतस्तदुपलब्धेः' इति ।  
यद्यप्यत्रोभयं प्रक्रान्तं तथापि तच्छब्देन प्रधानं निर्दिश्यते ।  
प्रधानस्यास्तित्वप्रतिपत्तिः कार्यादित्यर्थः । पुरुषस्यास्तित्वप्रतिपत्तौ  
हेतुं वक्ष्यति ॥  
  
किं तत्कार्यमित्याह- 'महदादि तच्च कार्यम्' इति । महान् बुद्धिः स  
आदिर्यस्य तन्महदादिभूतपर्यन्तं कार्यमस्ति । तत् प्रधानम्, यस्येदं  
महदादिकार्यं व्यक्तम्, अकारणस्य कार्यस्यानुत्पादात् ॥  
  
'प्रकृतिसरूपं विरूपं च' इति । तद्व्यक्तं प्रकृतेः प्रधानस्य  
सदृशमसदृशं चेत्यर्थः । एतदुत्तरत्र योजयिष्यते ॥ ८॥  
  
कारिका ९  
  
तत्कार्यं कारणादुत्पद्यमानं सदुत्पद्यते, किमसत्, किं वा सदसदिति? तत्र  
विरुद्धधर्माध्यासितत्वात्सदसन्नोपपद्यते । असदिति वैशेषिकाः ।  
अत्र दूषणमाह-  
॥ असदकरणादुपादानग्रहणात् सर्वसम्भवाभावात् ।  
श्क्तस्य शक्यकरणात्, कारणभावाच्च सत्कार्यम् ॥ ९ ॥ ॥  
  
'असदकरणात्' इत्यादि । इह लोके असतः करणं नास्ति, यथा शशविषाणादीनाम् ।  
यदेव सत् घटादिद्रव्यं तदेव मृत्पिण्डादिना कारणविशेषेण क्रियते,  
नासत् ॥  
  
'उपादानग्रहणात्' इति । इह यदर्थं यदुपादीयते तस्य तदुपादानं कारणम्,  
यथा तैलस्य तिलाः, दध्नः क्षीरम् । अत्र तैलं दधि च यदि न स्यात्  
कथं तस्योपादानस्य ग्रहणं तदर्थिभिः क्रियते । तस्मादुपादानसङ्ग्रहात्  
सदेव कार्यम् । अन्यथा सिकतासलिलयोरपि ग्रहणं स्यात् ॥  
  
'सर्वसम्भवाभावात्' इति । यद्यसत्कार्यं भवेत् तदा सर्वस्य सर्वत्र  
सम्भवः स्यात् । न चैवम् । तस्मात्सदेव कार्यम् ॥  
  
'शक्तस्य शक्यकरणात्' इति शक्तं कारणं नाशक्तमित्येवमप्यवगन्तव्यम् ।  
अन्यथोपहतशक्तर्बीजाङ्कुरोत्पत्तिप्रसङ्गः । शक्तश्च को  
भवितुमर्हति, यः शक्तिमान् । तस्य शक्तिमतः शक्यस्य करणात्,  
शकनीयस्य कार्यस्योत्पादनादित्यर्थः । एवं च तच्छकनीयं यदि कारणे  
शक्तिरूपेणावस्थितं स्यात् । तस्मात्सदेवोत्पद्यते नासत् ॥  
  
'कारणभावाच्च' इति । कारणस्य सत्त्वादित्यर्थः । यद्यसत्कार्यमुत्पद्यते  
किमिति कारणभावेन कार्यस्य भावो भवति । भवति च ।  
तस्माच्छक्तिरूपेणावस्थितमिति गम्यते । अथवा- कारणभावादिति  
कारणस्वभावात् । यत्स्वभावं कारणं तत्स्वभावं कार्यम्, यथा  
स्निग्धस्वभावस्तिलेभ्यः स्निग्धमेव तैलम्, मृतो मृत्स्वभावो घटः ।  
यद्यसत्कार्यं स्यात्, असत्स्वभावेभ्यो ह्युत्पाद्येतेत्येवं साङ्ख्यानां  
सदेवोत्पद्यत इति सिद्धान्तः ॥ ९॥  
  
कारिका १०  
  
एवं महदादिकार्यं सदेवोत्पद्यत इति व्यवस्थाप्य प्रकृतेविरूपं सरूपं  
च दर्शयति । तत्र प्रकृतेर्विरूपमधिकृत्याह-  
॥ हेतुमदनित्यमव्यापि सक्रियमनेकमाश्रितं लिङ्गम् ।  
सावयवं परतन्त्रं व्यक्तं, विपरीतमव्यक्तम् ॥ १० ॥ ॥  
  
'हेतुमत्' इत्यादि । व्यक्तं महदादिभूतपर्यन्तम् । अव्यक्तं प्रधानं  
तत्र व्यक्तं हेतुमत्, यथास्वं कारणेभ्य उत्पद्यमानत्वात् ।  
तत्र प्रधानादुत्पद्यमानो महान् हेतुमान्, महतोऽहङ्कारो हेतुमान्,  
अहङ्कारात्तन्मात्राण्येकादशेन्द्रियाण्युत्पद्यमानानि हेतुमन्ति च,  
तन्मात्रेभ्यश्च महाभूतानि हेतुमन्ति । विपरीतमव्यक्तमहेतुमदित्यर्थः,  
तस्यान्यतः कुतश्चिदनुत्पादात् । नहि प्रधानाकिञ्चिदपरमस्ति  
यतस्तदुत्पद्यते ॥  
  
अनित्यं व्यक्तम्, कारणेभ्य उत्पन्नत्वात् घटादिवत् । कारणानि च प्रागुक्तान्येव ।  
विपरीतमव्यक्तं नित्यमित्यर्थः, कुतश्चिदनुत्पन्नत्वात् ॥  
  
अव्यापि व्यक्तं प्रादेशिकमित्यर्थः । दैवं मानुषं तैर्यग्योनं च,  
तदानीमन्यत्रावर्तमानत्वात् । सर्वगतं विपरीतमव्यक्तं व्यापीत्यर्थः,  
देवादिषु त्रिषु लोकेषु सर्वदा वर्तमानत्वात् ।  
'सक्रियम्' इति । क्रियाशब्देनात्र संसरणमभिप्रेतम्, न क्रियामात्रम् ।  
महदादिसूक्ष्मपर्यन्तं व्यक्तं देवादि संसरतीत्यर्थः । विपरीतमव्यक्तम्,  
असंसारि । त्रिषु लोकेषु स्थितत्वान्न संसरति । न पुनः क्रियैव नास्तीति  
निष्क्रियम्, तस्य जगत्कर्तृत्वात् ॥  
  
अनेकं व्यक्तम्, महदादिभूतपर्यन्ततायास्त्रयोविंशतिप्रकारत्वात् । विपरीतं  
व्यक्तम्, त्रयाणां लोकानां तस्यैकस्य कारणत्वात् ॥  
  
'आश्रितम्' इति । यद्यस्मादुत्पन्नं महदादि व्यक्तं तदेव तदाश्रितं  
नान्यत् । उत्पन्नमन्यदाश्रितमिति दर्शनार्थं वचनम्, अन्यथा  
हेतुमदित्यनेनैवाश्रितं सिद्धमेव । विपरीतमव्यक्तम्, अनाश्रितम् ।  
ततोऽन्यस्य कारणस्याभावात् ॥  
  
'लिङ्गम्' इति । लिङ्ग्यतेऽनेनाव्यक्तमिति लिङ्गम् । विपरीतमव्यक्तम्,  
न लिङ्ग्यते किञ्चिदनेनेति । अथवा लयं गच्छतीति लिङ्गम् ।  
प्रलयकाले ह्याकाशादयः पञ्च यथाक्रमं शब्दादितन्मात्रेषु लीयन्ते,  
तन्मात्राणीन्द्रियाणि चाहङ्कारे, अहङ्कारो महति, महान्प्रधान इति ।  
विपरीतमव्यक्तम्, न कुत्रचिदिदं लीयते, अहेतुत्वात् ॥  
  
'सावयवम्' इति । शब्दादयोऽवयवा उच्यन्ते । तैराध्यात्मिकं बाह्यं च  
व्यक्तं युक्तम् । विपरीतमव्यक्तम्, तैरयुक्तत्वात् ॥  
  
परतन्त्रम् । न स्वतन्त्रम् । यदस्मादुत्पद्यते तदेवानुरुद्ध्य स्वकार्यं  
जनयति न तद्व्यतिरेकेणेति दर्शनार्थम् । अन्यथा हेतुमदित्यनेनैव  
परतन्त्रत्वं प्रसिद्धमेव । विपरीतमव्यक्तम्, स्वतन्त्रं न  
किञ्चिदपेक्षते ॥ १०॥  
  
कारिका ११  
  
सारूप्यमधिकृत्याह-  
॥ त्रिगुणमविवेकि विषयः सामान्यमचेतनम्प्रसवधर्मि ।  
व्यक्तं, तथा प्रधानम्, तद्विपरीतस्तथा च पुमान् ॥ ११ ॥ ॥  
  
'त्रिगुणम्' इत्यादि । त्रयस्सत्त्वादयो गुणा यस्य तत्त्रिगुणं व्यक्तम् । तथा  
प्रधानमपि त्रिगुणं तत्स्वभावत्वात् ॥  
  
'अविवेकि' इति । अविवेचनशीलं व्यक्तम्, अचेतनत्वात् । यद्वा गुणेभ्यस्तस्य  
पृथक्त्वाभावादविवेकि । तथा प्रधानमपि ॥  
  
सामान्यं व्यक्तम्, सर्वपुरुषोपभोग्यत्वान्मल्लदासीवत् । तथा प्रधानमपि ॥  
  
अचेतनं व्यक्तम्, सुखदुःखमोहान्न वेदयतीत्यर्थः । तथा प्रधानमपि ॥  
  
'प्रसवधर्मि' इति । प्रसवो धर्मोऽस्यास्तीति प्रसवधर्मि व्यक्तम् ।  
तथा प्रधानमपि । द्वयोरपि प्रसवधर्मित्वम् ॥  
  
तथा च प्रधानान्महान्, महतोऽङ्कार इत्यादिना  
स्वकार्योत्पादनधर्मत्वाद्यथा व्यक्ताव्यक्तयोर्वैरूप्यं सारूप्यं च,  
तथा किं पुरुषस्य वापीत्याह- 'तद्विपरीतस्तथा च पुमान्' इति ।  
व्यक्ताव्यक्ताभ्यां कैश्चिद्धर्मैर्विलक्षण इत्यर्थः ॥  
  
अत्र पूर्वस्या आर्याया अर्थो योज्यते । हेतुमद्व्यक्तम्, अहेतुमदव्यक्तम् ।  
पुरुषोऽप्यहेतुमान्, तस्य कुतश्चिदनुत्पादात् ॥  
  
अनित्यं व्यक्तम्, नित्यमव्यक्तम् । पुरुषो नित्यः, कुतश्चिदनुत्पन्नत्वात् ॥  
  
अव्यापि व्यक्तम्, व्याप्यव्यक्तम् । पुरुषोऽपि व्यापी यदा प्रकृत्या मुक्तः ।  
युक्तश्चेत्, व्यक्तेन सदृशो न प्रधानेन । हि सर्वदा देवादिषु  
प्रवर्तते ॥  
  
सक्रियं व्यक्तम्, निष्क्रियमव्यक्तम्, असंसारित्वात् । पुरुषोऽपि निष्क्रियः,  
कर्तृत्वाभावात् ॥  
  
अनेकं व्यक्तम्, एकमव्यक्तम् । पुरुषोऽनेको बहुत्वात् । तस्य बहुत्वं  
प्रतिपादयिष्यति । प्रधानेनात्र वैसादृश्यं तस्यैकत्वात् ॥  
  
आश्रितं व्यक्तम्, अनाश्रितमव्यक्तम् । पुरुषोऽप्यनाश्रितः  
कुतश्चिदनुत्पन्नत्वात् ॥  
  
लिङ्गं व्यक्तम्, अलिङ्गमव्यक्तम् । पुरुषोऽप्यलिङ्गः । न किञ्चिदनेन  
लिङ्ग्यते न वायं कदाचिल्लीयतेऽनुत्पन्नत्वात् ॥  
  
सावयवं व्यक्तम्, निरवयवमव्यक्तम् । पुरुषोऽपि निरवयवः  
शब्दादिभिरयुक्तत्वात् ।  
परतन्त्रं व्यक्तम्, स्वतन्त्रमव्यक्तम् । पुरुषोऽपि स्वतन्त्रः,  
कुतश्चिदनुत्पन्नत्वात् ॥  
  
द्वितीयस्या आर्याया अर्थो योज्यते-  
त्रिगुणं व्यक्तमव्यक्तं च । निर्गुणः पुरुषः, गुणानां तत्राभावात् ॥  
  
अविवेकि व्यक्तमव्यक्तं च । विवेकी पुरुषश्चेतनत्वात् । विविक्तो वा  
निर्गुणत्वात् ॥  
  
विषयो व्यक्तमव्यक्तं च । पुरुषो निर्विषयः, भोक्तृत्वात्, न भोग्यः ॥  
  
सामान्यं व्यक्तमव्यक्तं च । पुरुषोऽसामान्यः, अविषयत्वात् ॥  
  
अचेतनं व्यक्तमव्यक्तं च । चेतनः पुरुषः सुखादिवेदनत्वात् ॥  
  
प्रसवधर्मि व्यक्तमव्यक्तं च । पुरुषोऽप्रसवधर्मी, अकर्तृत्वात् ।  
इत्युक्तम् ॥ ११॥  
  
कारिका १२  
  
त्रयाणामपि वैरूप्यं सारूप्यं चेति त्रिगुणमित्युक्ते, के के त्रयो गुणाः  
किमात्मका इत्याह-  
  
॥ प्रीत्यप्रीतिविषादात्मकाः प्रकाशप्रवृत्तिनियमार्थाः ।  
अन्योऽन्याभिभवाश्रयजननमिथुनवृत्तयश्च गुणाः ॥ १२ ॥ ॥  
  
'प्रीत्यप्रीतिविषादात्मकाः' इत्यादि । प्रीत्यादय आत्मानो येषां गुणानां ते  
तथोक्ताः सत्त्वरजस्तमांसि त्रयो गुणाः । तत्र प्रीत्यात्मकं सुखात्मकं  
सत्त्वम्, अप्रीत्यात्मकं दुःखात्मकं रजः, विषादात्मकं मोहात्मकं तमः ।  
गुणा ह्यतीन्द्रियत्वात्परिणत्या सुखादिनानुमीयमानास्तदात्मका इति व्यपदिश्यन्ते  
॥  
  
किं पुनरेषां प्रयोजनमित्याह- 'प्रकाशप्रवृत्तिनियमार्थाः' इति ।  
प्रकाशार्थं सत्त्वं प्रकाशकत्वात्, प्रवृत्त्यर्थं रजश्चलत्वात्,  
नियमार्थं तमः स्तिमितत्वात् ॥  
  
किमिति ते गुणाः परस्परसव्यपेक्षाः किं वा नेत्याह-  
'अन्योऽन्याभिभवाश्रयजननमिथुनवृत्तयश्च गुणाः' इति ।  
अन्योऽन्यशब्दः प्रत्येकमभिसम्बद्ध्यते । अभिभवतीत्यभिभवः ।  
पचाद्यच् । अन्योऽन्यस्याभिभवा अन्योऽन्याभिभवाः । तद्यथा देवेषु  
सत्त्वमुद्रिक्तं रजस्तमसी अभिभवति, मनुष्येषु रजः सत्त्वतमसी,  
तिर्यक्षु (तमः सत्त्वरजसी) । आश्रीयन्त इत्याश्रयाः । कर्मण्यण् ।  
अन्योऽन्यस्याश्रयाः, त्रिदण्डवत् । नाश्रयान्तरमेषाम्, अनाश्रयाश्च  
कर्तारः । जनयन्तीति जननाः । 'कृत्यल्युटो बहुलम्' इति कर्तरि  
ल्युट् । अनेकार्थत्वात् च धातूनां बोधनार्था द्रष्टव्याः । अन्योऽन्यस्य  
प्रबोधका इत्यर्थः । सर्वं हि व्यक्तमुत्पद्यमानं त्रिगुणात्मकमुत्पद्यते ।  
तत्र यदा सत्त्वमुत्कटं तदा रजस्तमसी न्यक्कृतशक्तिके ।  
प्रबोध्यायस्कान्तो लोहवदुक्तम् (?) । सत्वन्यत्कृतेन गुणेन व्यक्तं  
जनयति (?) एवं रजस्तमश्च योज्यम् । यदा गुणद्वयमुद्भूतशक्ति तदा  
द्वयमपीतरदभिभवति, प्रबोधयतीत्यर्थः । अन्योऽन्यमिथुना इति ।  
अन्योऽन्यस्य सहाया इत्यर्थः । तथा चोक्तं विष्णुगीतायाम्-  
रजसो मिथुनं सत्त्वं सत्त्वस्य मिथुनं रजः ।  
उभयोः सत्त्वरजसोर्मिथुनं तम उच्यते ॥  
  
एकस्यां व्यक्तौ त्रयाणामभिभवप्रबोधनानुक्तौ व्यक्तम्, इतरे तु तौ  
एव प्रवृत्तिं जनयन्त इति दर्शयन्नाह- अन्योऽन्यवृत्तय इति ।  
वृत्तिः सुखादिरूपेण परिणतिः । वृतिहेतुत्वाद् वृत्तय उच्यन्ते ।  
अन्योन्यवृत्तिहेतव इत्यर्थः । तद्यथा काचिद्योषिद्रूपशीलदत्यन्तगुणा  
(!) सितत्वात्सात्त्विकी सा भर्त्तुः सुखमुत्पादयति सपत्नीनां  
कासाञ्चिद्दुःखं कासाञ्चिद्विषादमित्यत्र सत्त्वमात्मनो द्वयोश्च  
वृत्तिहेतुः । कस्यचित्प्रभोरत्यन्तशूरत्वाद् भृत्या राजसाः,  
परेषां युध्यमानानां प्रहारैर्दुःखं जनयन्ति, पलायमानानां  
विषादम्, स्वामिनश्च तुष्टिमित्यत्र रज आत्मनो द्वयोस्च वृत्तिहेतुः ।  
मेघांश्चाम्बुगु ॥॥।वानिषान्धकारीकृत्योन्नतत्वात् (?) तामसाः, ते  
वर्षन्तः प्रोषितभर्तृकाणां विषादं जनयन्ति, पथिकानां दुःखम्  
कृषीवलानां तुष्टिमित्यत्र तम आत्मनो द्वयोश्च वृत्तिहेतुः ॥ १२॥  
  
कारिका १३  
  
एषां दुर्लक्षणानां लक्षणान्तरमाह-  
॥ सत्त्वं लघु प्रकाशकमुपष्टम्भकं चलं च रजः ।  
गुरु वरणकमेव तमः, प्रदीपवच्चार्थतो वृत्तिः ॥ १३ ॥ ॥  
  
'सत्त्वम्' इत्यादि । इष्टं साङ्ख्याचार्याणां सत्त्वं लघुस्वभावं प्रकाशं च ।  
यस्योद्रेकाच्छरीरेंऽशानि लघूनि भवन्ति, विषयप्रकाशनसमर्थानि  
चेन्द्रियाणि । बाह्यानि च द्रव्याणि लघूनि प्रकाशात्मकानि निर्मलानि  
भवन्ति ॥  
  
'उपष्टम्भकं चलं च रजः' इति । उपष्टम्भयतीत्युपष्टम्भकम् ।  
यस्योद्रेकाद् देवदत्तो व्यवस्यति, चलचित्तश्च भवति । बाह्यानि चलानि  
भवन्तीति ॥  
  
'गुरु वरणकमेव तमः' इति । वृणोति पिधत्त इति । 'कृत्यल्युटो बहुलम्'  
इति कर्तरि ल्युट्, करणे वा । पश्चात् स्वार्थे कन् । यस्योद्रेकाद् गुरूण्यङ्गानि  
भवन्ति, इन्द्रियाणि च तमसैवात्तानि भवन्ति । बाह्यानि च गुरूण्यनिर्मलानि  
च भवन्ति ॥  
  
उदाहरणदिगियमन्यान्यपि विज्ञेयानि भवन्ति । तथा  
चाहुः- प्रीतिप्रीति(?)स्वाभिषङ्गलाघवानि प्रसादहर्षौ  
च, स्तम्भौद्धत्यद्वेषचलनशोषणतापभेदाश्च,  
वरणापध्वंसनसादनगौरवदैन्यभीतयश्चैतानि सत्त्वरजस्तमसां  
क्रमेण ज्ञातव्यानि लिङ्गानि ॥  
  
ननु चैते परस्परविलक्षणा गुणा विरुद्धत्वात् कथं सम्भूयैकत्र  
वर्तन्त इत्याह- 'प्रदीपवच्चार्थतो वृत्तिः' इति । प्रदीपस्येव  
प्रदीपवत् । तैलवर्त्त्यग्निसमुदायः प्रदीपः । यदा समुदायात्म  
॥॥।परस्परविलक्षणानामपि प्रदीपभा ॥।प्रवृतिः, तमसि स्थिता  
घटादयो देवदत्तस्य प्रकाशयितव्या इति, तथा सत्त्वरजस्तमसां  
पुरुषार्थहेतुना प्रवृत्तिः, पुरुषार्थशब्दोपलब्धिश्चेति ॥ १३॥  
  
कारिका १४  
  
ननु च 'त्रिगुणमविवेकि विषयः सामान्यमचेतनं प्रसवधर्मि व्यक्तम्',  
तत्र सुखदुःकमोहोपलब्धेस्त्रैगुण्यं व्यक्तं सिद्धम्, अविवेक्यादयो धर्माः  
प्रसवपर्यन्ताः कथं सिद्ध्यन्तीत्याह-  
  
॥ अविवेक्यादिस्सिद्धस्त्रैगुण्यात्तद्विपर्ययाभावात् ।  
कारणगुणात्मकत्वात्कार्यस्याव्यक्तमपि सिद्धम् ॥ १४ ॥ ॥  
  
'अविवेक्यादिः सिद्धः' इत्यादि । गुणिद्वारेण गुणाभिधानम् ।  
अविवेक्यादिगुणस्सिद्धः । व्यक्त इति वाक्यशेषः ॥  
  
कुतः? त्रैगुण्यात् । कथं? यस्माद्गुणा एवाविवेकिनो भोग्यास्सामान्या अचेतना  
प्रसवधर्मिणश्च, ते च व्यक्ते सिद्धा इति सिद्धो गुणः ॥  
  
'तद्विपर्ययाभावात्' इति । (त्रैगुण्यस्याभावादिति) ।  
त्रैगुण्यस्याभावेऽविवेक्यादयोरभावात् । न हि निर्गुणस्य पुरुषस्याविवेक्यादिः  
सम्भवति । तस्मात्त्रैगुण्यादेवाविवेक्यादिस्सिद्धः ॥  
  
एवं च सति, प्रधानमपि त्रैगुण्यात्तथाविधं सिद्धम् । यदाह-  
'कारणगुणात्मकत्वात्कार्यस्याव्यक्तमपि सिद्धम्' इति । कारणस्य यो गुणः स  
आत्मा स्वभावो यस्य तत्तथोक्तम् । तस्य स्वभावस्तत्त्वम् । तस्मादिह लोके  
कारणगुणकं कार्यं दृष्टम् । शुक्लैः कृष्णैर्वा तन्तुभिरारब्धः  
पटः शुक्लः कृष्णो वा भवति । यद्यव्यक्तं तथाविधं न स्यात्, कथं  
व्यक्तं तथाविधं भवेत् ॥ १४॥  
  
कारिका १५  
  
ननु च सति धर्मिणि धर्माश्चिन्त्यन्ते, प्रधानस्यैव  
धर्मिणोऽलब्धसिद्धित्वात् कथमविवेक्यादीत्याह-  
  
॥ भेदानां परिमाणात् समन्वयाच्छक्तितः प्रवृत्तेश्च ।  
कारणकार्यविभागादविभागाद्वैश्वरूप्यस्य ॥ १५ ॥ ॥  
  
'भेदानाम्' इत्यादि । कार्यतस्तदुपलब्धेर्महदादि तच्च कार्यमित्यनेनैव  
साधितेऽस्मिन् यथावदधिगते पुनर्दार्ढ्यार्थं समनन्तरोपादानम् । भिद्यन्त  
इति भेदाः कार्यविशेषास्तेषां (एकस्संसर्गी दृष्टः) परिमाणाच्च ।  
भेदानां परिमितत्वादित्यर्थः । येन च परिमितास्तेषामेकः संसर्गी  
दृष्टः । यथा मूलाङ्कुरपत्रकाण्डप्रसवपुष्पतण्डुलकणानां  
भेदानां व्रीहिः तविबाह्याध्यात्मिकभेदाः । परिमितबाह्या  
ब्रह्मादिस्तम्बपर्यन्ताश्चतुर्दश । आध्यात्मिकाश्च  
महदहङ्कारतन्मात्रेन्द्रियभूताख्यास्त्रयोविंशतिः । तस्मादेतेषामेकेन  
संसर्गिणा भवितव्यम् । यत्रैषां संसर्गस्तदव्यक्तं कारणमस्तीति  
सामान्यतोदृष्टमनुमानम् ॥  
  
'समन्वयात्' भेदानामिति वर्तते । समन्वयोऽनुगमः ।  
एकजात्यनुगमादित्यर्थः । य एकजात्यनुगता भेदास्तेषामेकमेव  
तथाभूतं कारणं दृष्टम् । यथा कटककेयूरादीनां सुवर्णपिण्डः,  
यथा वा शरावादीनां मृत्पिण्डः । एवमेषामपि बाह्याध्यात्मिकानां  
सुखदुःखमोहानुगतत्वादेकेन तथाविधेन भवितव्यम् । य एषां  
समुदायस्तत्प्रधानमिति सामान्यतोदृष्टम् ।  
'शक्तितः प्रवृत्तेश्च' इति । इह कुलालादिशक्तिपूर्विका घटादीनां  
प्रवृत्तिर्दृष्टा नाशक्तिपूर्विका । एषामपि बाह्याध्यात्मिकानां  
प्रवृत्तिर्दृश्यते । ततश्च प्राक् च प्रवृत्तेर्जनितया शक्त्या  
भवितव्यम् । यासौ शक्तिः सैवाव्यक्तभावमापद्यत इति सामान्यतोदृष्टम् ॥  
  
'कारणकार्यविभागात्' इति । कारणस्य पूर्वभावित्वात् पूर्वनिपातः ।  
अल्पाच्तरस्य पूर्वनिपातस्यानित्यत्वम् । यत उत्पद्यते तत्कारणम्,  
यच्चोत्पद्यते तत्कार्यम् । यथा मृत्पिण्डघटयोर्जन्यजनकत्वेन  
पृथगर्थक्रियाकरणाच्च विभागो दृष्टः । अन्यथा  
घटास्योदकाहरणक्रिया या न सा मृत्पिण्डस्य, या मृत्पिण्डस्य न सा घटस्य ।  
एवं व्यक्तस्य महदादेः कार्यत्वात्पृथगर्थक्रियाकरणाच्च विभागः ।  
तस्मादस्य कारणेन भवितव्यम् । तच्चाव्यक्तात्किमन्यत् स्यादिति ॥  
  
अस्मिन् व्याख्याने 'कार्यतस्तदुपलब्धेर्महदादि तच्च कार्यम्' इत्यनेनैव  
सिद्धत्वादन्यैरन्यथा व्याख्यायते । यदुपकरोति तक्तारणम्, यदुपक्रियते  
तत्कार्यं तयोर्विभागात्, उपकार्योपकारकभावादित्यर्थः । तत्र कार्य  
॥।व्यादीनि शरीरस्थानि स्थानसाधना ॥।वभोगैः कारणान्युपकुर्वन्ति ।  
कारणानि च वृद्धिक्षतसंरोहणपालनैः कार्याणि । बाह्यानि च कारणानि  
पृथिव्या धृतिसङ्ग्रहपत्तिव्यूहनावकाशदानैः परस्परमुपकुर्वन्ति ।  
तथा दैवमानुषतैर्यग्योनानि परस्परोपकारीणि । तत्र दैवम्,  
यथाकालं शीतोष्णवर्षागमः, मानुषतैर्यग्योनान्युपकरोति ।  
मानुषमिज्यायागस्तुतिभिर्दैवं रक्षति, पोषणभेषज्यैशाह  
तैर्यग्योनमुपकरोति । यथाध्यात्मिकानां बाह्यानां चोपकार्योपकारकभावो  
बुद्धिकृत इव दृश्यते तदस्य कश्चिद्व्यवस्थापिता स्यात्, कुतोऽयं  
विभाग इत्यन्यथानुपपत्तेः ॥  
  
'अविभागाद्वैश्वरूप्यस्य' इति । न विद्यते विभागोऽस्येत्यविभागः ।  
अविभक्तादित्यर्थः । तस्माद्वैश्वरूप्यस्योपलब्धेरिति शेषः । इह  
लोकेऽविभक्तादेकस्मादिक्षुद्रव्याद्रसफाणितगुडखण्डशर्करादिवैश्वरूप्यं  
नानात्वं दृश्यते,  
तथैकस्माद्दुग्धाद्दधिमस्तुनवनीतघृतादिवैश्वरूप्यमुपलभ्यते ।  
एवमाध्यात्मिकानां बाह्यानां च वैश्वरूप्यम् । तस्मादेषामविभक्तेनैव  
भवितव्यमिति सामान्यतोदृष्टम् ॥  
  
अन्यस्त्वाह- 'अविभागे वैश्वरूप्यस्य' इति । अविभागो लयः,  
वैश्वरूप्यं जगत् नानारूपत्वात् । प्रलयकाले वैश्वरूप्यं क्व लीयते  
स्थित्युत्पत्तिप्रलयाज्जगत इति । न चेश्वरे लयनं सम्भवति, तस्य  
निर्गुणत्वेनाभ्युपगमात् । तस्मादन्यथानुपपत्त्यास्ति तदेकमिति । तथा  
चाहुः-  
प्रधानादानुपूर्व्येण सृष्टिर्लोकस्य संसरः ।  
प्र ॥॥प्रातिलोम्येन पुनस्तत्रैव सञ्चरः ॥ इति ॥ १५॥  
  
कारिका १६  
  
एषां हेतूनां प्रवर्तनार्थमाह-  
  
॥ कारणमस्त्यव्यक्तम्, प्रवर्तते त्रिगुणतः समुदयाच्च ।  
परिणामतः सलिलवत्, प्रतिप्रतिगुणाश्रयविशेषात् ॥ १६ ॥ ॥  
  
'कारणमस्ति' इत्यादि ॥  
  
यदि कारणमस्त्यव्यक्तं तत्कथं प्रवर्तत इत्याह-  
'त्रिगुणतस्समुदयाच्च' इति । यदा प्रकृतिस्था गुणास्साम्येन प्रवर्तन्ते  
तदा (त्रीनेवाधिकृत्य प्रवरन्ते नैकैकमित्यर्थः । यदा वैषम्येण  
प्रवर्तन्ते तदा) कार्यं कारणारब्धत्वात् समुदयात् प्रवर्तते । समन्तादुदयो  
यस्य गुणस्य तमधिकृत्येत्यर्थः, शेषन्यक्कृतशक्तिकत्वात् । यदि  
समुदयादव्यक्तं प्रवर्तते तस्मादुत्पन्नं तदव्य ॥।स्मान्न भवति ॥  
  
शुक्लेभ्यः कृष्णेभ्यो वा तन्तुभ्यः शुक्लः कृष्णो वा पटो भवतीत्याह-  
'परिणामतः' इत्यादि । पूर्वस्यामवस्थायामवस्थान्तरं परिणामः, तस्माद्धेतोः  
प्रवर्तते । यथा कणिकायाः सूक्ष्माया मूलकः शाखाप्रशाखादिप्रवृद्धो  
महान्वनस्पतिर्व्यक्तो भवति, एवमव्यक्ताद्व्यक्तं परिणमति ॥  
  
यद्येवमेकरूपादुत्पन्नस्य त्रैलोक्यस्य कथमनेकरूपत्वमित्याह-  
'सलिलवत्प्रतिप्रतिगुणाश्रयविशेषात्' इति । सलिलेन तुल्यं वर्तत इति  
सलिलवत् । एकैकं प्रति गुणाः प्रतिप्रतिगुणाः । त एवाश्रयास्तेषां यो  
विशेषस्तस्माद्धेतोः प्रवर्तन्ते । यथा सलिलमन्तरिक्षादेकरसमपि  
तदेकस्य कट्वम्लादेर्गुणस्याश्रयभूतस्य विशेषान्नानारसं वर्तते  
एवमव्यक्तमपीति गुणात्मकत्वादेकैकगुणाश्रयविशेषान्नानारूपं  
प्रवर्तते । तत्र सत्त्वस्य कृतेराश्रयस्य विशेषाद्देवभावेन  
वर्तनम्, रजस आश्रयस्य विशेषान्मानुषभावेन, तमस आश्रयस्य  
विशेषात्तिर्यग्योनिभावेनेति ॥ १६॥  
  
कारिका १७  
  
एवमव्यक्तस्यास्तित्वं प्रवृत्तिं च प्रसाध्य पुरुषास्तित्वं  
प्रसाधयितुमाह-  
॥ सङ्घातपरार्थत्वात् त्रिगुणादिविपर्ययादधिष्ठानात् ।  
पुरुषोऽस्ति भोक्तृभावात्कैवल्यार्थं प्रवृत्तेश्च ॥ १७ ॥ ॥  
  
'सङ्घातपरार्थत्वात्' इत्यादि । संहन्यत इति सङ्घातः । सङ्घातश्चासौ  
परार्थश्चेति सङ्घातपरार्थः । सङ्घातत्वं हेतुः परार्थत्वं साध्यम् ।  
इह लोके सङ्घातबाह्याः शयनासनादयो ये ते परार्था दृष्टाः ।  
ते हि देवदत्तस्य परस्यार्थं कुर्वन्ति न स्वार्थम् । एतेऽप्याध्यात्मिका  
महदादयः शरीरसञ्ज्ञकाः सङ्घाताः, तैः परार्थैर्भवितव्यम् । न  
च पुरुषव्यतिरिक्तोऽन्यः परोऽस्ति, पुरुष एव पर इ ॥॥न्यतोदृष्टम् ॥  
  
ननु महदादिभूतपर्यन्तं शरीरमेव पुरुषो नान्यः कश्चिदित्यत्राह-  
'त्रिगुणादिविपर्ययात्' इति । आदिशब्देनाविवेक्यादयः पञ्च धर्मा दृश्यन्ते ।  
तथा हि तद्विपरीतः पुमानित्युक्तम् । ततश्च तद्विपरीतत्वात्पुंसः  
कथं महदादिमात्रमेव पुरुषः । तस्माद्व्यतिरिक्तः पुरुषो यस्यार्थका  
इमे सङ्घाताः ॥  
  
'अधिष्ठानात्' इति । अधितिष्ठत्यस्मिन्नित्यधिष्ठानम् ।  
महदादिभूतपर्यन्तं शरीरमिह लोके यदधिष्ठानं तत्पराधिष्ठितं  
दृष्टम्, यथा रथादि । दृश्यते चाधिष्ठानं शरीरम् ।  
तस्मादस्याधिष्ठात्रा भवितव्यम् । योऽसावधिष्ठाता स पुरुषः,  
नान्तःकरणमधिष्ठातृ, तस्याचेतनत्वादिति सामान्यतोदृष्टम् ॥  
  
'भोक्तृभावात्' इति । भोक्तृत्वादित्यर्थः । इह लोके भोग्यं दृष्ट्वा  
भोक्तानुमीयते । दृश्यते महदादिपर्यन्तं भोग्यम्, तस्मादस्यापि  
भोक्त्रा भवितव्यमिति सामान्यतोदृष्टम् । न चान्तःकरणं भोक्तृ,  
तस्याचेतनत्वाद्भोग्यत्वाच्च । यश्च भोक्ता स एव पुरुषः  
सात्मकं जीवच्छरीरं प्राणादिमत्त्वात् । अस्मिन् देधे योऽयमात्मा  
समानजातीयानेकवस्त्वन्तरसहायः, प्रतिनियतैर्जन्मादिभिर्युज्यमानत्वात्  
मनोवत् ॥  
  
'कैवल्यार्थं प्रवृत्तेश्च' इति । कैवल्यं मोक्षः ।  
तदन्यार्थप्रधानस्यैषा प्रवृत्तिः । तथाहि- प्रधानं बुद्ध्यात्मना  
परिणमति । बुद्धेश्चाष्टादशानि । तेषु च ज्ञानं कैवल्यम् । तत्र यदि  
पुरुषो न स्यात्तदा तदर्था प्रवृत्तिर्न भवेत् । तस्मादन्यथानुपपत्त्या  
पुरुषोऽस्ति ॥  
  
तत्र सिद्धे पुंसि विवादाः । एक एवायं पुरुषः सर्वशरीरेषु स्थित  
इत्येके । सर्वे काय उपनतानेकात्मानस्सात्मकत्वात्, योगिशरीरवृन्द ॥  
  
प्रतिशरीरमनेकः पुरुष इत्यपरे । एक एव पुराणः पुरुषः, तस्मादग्नेस  
॥विष्फुलिङ्गाः प्रतिशरीरं पुरुषा आबिर्भूता इति वेदान्तवादिनः ॥ १७॥  
  
कारिका १८  
  
अत्राह-  
॥जननमरणकरणानां प्रतिनियमादयुगपत्प्रवृत्तेश्च ।  
पुरुषबहुत्वं सिद्धं त्रैगुण्यविपर्ययाच्चैव ॥ १८ ॥ ॥  
  
'जननमरणकरणानाम्' इत्यादि । करणं चक्षुरादीन्द्रियम्  
देहेन्द्रियादेरधिष्ठानस्योत्पत्तिविनाशौ । तद्योगात्पुरुषः जननमरणेऽपि  
व्यवस्थाप्येते । स्वतः पुरुषस्य ते न सम्भवतः । कुतः ? - नित्यतात्  
तत्र यद्येकः पुरुषः स्यात्तदैकस्मिन् जायमाने म्रियमाणे वा सर्वेषां  
जननमरणे स्याताम् । तथैकस्मिंश्चक्षुष्मति श्रोत्रवति वा सर्वेऽन्धा  
(बधिरा वा, पश्येयुः श्रुणुयुर्वा । एकस्मिन्नन्धे) बधिरे वा तथा स्युः ।  
न चैवम्, जननादीनां प्रतिनियमात् । तस्मादन्यथानुपपत्त्या पुरुषबहुत्वं  
सिद्धम् ॥  
  
'अयुगपत्प्रवृत्तेश्च' इति । यद्येकः पुरुषः स्यात्तदैकेनाधिष्ठात्रा  
तिष्ठति देहे, धर्माधर्मयोरर्थानर्थयोः सुखदुःखयोर्वा प्रवृत्ते,  
सर्व एव युगपत्प्रवर्त्तेरन् । न चैवमित्यन्यथानुपपत्तिः ॥  
  
'त्रैगुण्यविपर्ययाच्च' इति । त्रय एव गुणास्त्रैगुण्यम् । तद्  
विपर्ययोऽन्यथात्वम् । अधिष्ठानस्य त्रिगुणात्मकत्वात्तद्योगात्पुरुषोऽपि  
त्रिगुणात्मक इत्युच्यते । तत्र यद्येकः पुरुषः स्यात्तदैकस्मिन् सात्त्विके  
राजसे तामसे वा, सर्व एव तथाविधाः स्युः । न चैवम्, गुणानं  
विपर्ययदर्शनदित्यन्यथानुपपत्तिः ॥  
  
पुराणपुरुषादग्नेरिव विष्फुलिङ्गाः प्रतिशरीरं पुरुषा इत्यस्मिन्नपि  
दर्शने पुरुषबहुत्वमस्त्येव । तेषां परस्परविलक्षणत्वात् ते  
पुराणपुरुषादभिन्ना भिन्ना वेति दर्शनद्वयम् । तदन्यत्र विवारितत्वादिह  
ग्रन्थगौरवभयान्नोपन्यस्तमस्माभिरिति ॥ १८॥  
  
कारिका १९  
  
एवं पुरुषबहुत्वं प्रसाद्ध्य तद्धर्मान् कथयितुमाह-  
॥ तस्माच्च विपर्यासात्सिद्धं साक्षित्वमस्य पुरुषस्य ।  
कैवल्यम्माध्यस्थं द्रष्टृत्वमकर्तृभावश्च ॥ १९ ॥ ॥  
  
'तस्माच्च विपर्यासात्' इत्यादि । यः प्रागुक्तो विपर्ययः- त्रिगुणमविवेकि  
विषयः - इत्यादिना, तस्मात्साक्षित्वादयो धर्माः पुरुषस्य सिद्धाः ।  
तत्र निर्गुणस्य पुरुषस्याप्रसवधर्मित्वादकर्तृत्वम् । यश्चाकर्ता स  
भवत्युदासीनः । सप्तविधं चास्यौदासीन्यम् । तथा चोक्तम् -  
पश्यति शृणोति सर्वम करोति स्थितिं प्रसङ्गं च नापि ।  
स्वतो न परतो ॥ंओभयतश्चाप्युदासीनः ॥ इति ॥  
  
यश्चोदासीनः स साक्ष्यपि भवति प्रधानसम्बन्धिनः क्रियाकलापस्य  
निर्गुणत्वात् ॥  
  
कैवल्यं केवलभावात् चेतनत्वाच्च द्रष्टृत्वमिति ॥  
  
ननु च यद्यकर्ता तत्कथं- भोक्तृभावादस्ति पुरुषः- ? तथा चाहुः-  
बालहुताशनतरवः स्वयमकृतानां यथा हि भोक्तारः ।  
पुरुषोऽपि विषयफलानां स्वयमकृतानां तथापि भोक्ता ॥ इति ॥  
  
इत्युक्तमकर्तुरपि भोक्तृत्वमस्येति ॥ १९॥  
  
कारिका २०  
  
ननु च यद्यचेतनमव्यक्तं कथं देहेन्द्रियसञ्ज्ञमधिष्ठानं  
धर्माधर्मादिषु प्रवर्त्तते, तस्याचेतनत्वादित्याह-  
॥ तस्मात्तत्संयोगादचेतनं चेतनावदिव लिङ्गम् ।  
गुणकर्तृत्वेऽपि तथा कर्तेव भवत्युदासीनः ॥ २० ॥ ॥  
  
'तस्मात्तत्संयोगात्' इत्यादि । तेन पुरुषेण यः संयोगस्तस्मादचेतनं  
चेतनावदिव भवति । यथाग्निसंयोगाल्लोहमणिरित्युच्यते । लिङ्गं  
महदादिसूक्ष्मपर्यन्तं वक्ष्यति ॥  
  
यदि तदेव त्रिगुणात्मकं कर्तृ न पुमान्, कथं पुरुषो गच्छतीत्युच्यत  
इत्याह- 'गुणकर्तृत्वेऽपि तथा कर्तेव भवत्युदासीनः' इति ।  
गुणानां कर्तृत्वं न पुरुषस्य । यथा पुरुषसंयोगादचेतनं लिङ्गं  
चेतनावदिव भवति, तथा गुणात्मकलिङ्गसंयोगादकर्तापि सन् कर्तेव  
भवति । उदासीनः । यथा स्वामी स्वयमयोद्धापि यौधभृत्यसंयोगाद्  
योद्धेति व्यपदिश्यते, तथा पुरुषोऽप्युपचारेण कर्तेति ।  
तथा चोक्तम् -  
प्रवर्त्तमानान् प्रकृतेरिमान् गुणांस्तमोऽभिभूतो विपरीतदर्शनः ।  
अहं करोमीत्यबुधोऽभिमन्यते तृणस्य कुब्जीकरणेऽप्यनीश्वरः ॥  
  
इति ॥ २०॥  
  
कारिका २१  
  
ननु प्रधानपुरुषयोः किं (कर्तृत्वं) चैतन्यार्थमेव संयोगः,  
किं वान्यार्थमपीत्याह-  
॥ पुरुषस्य दर्शनार्थं कैवल्यार्थं तथा प्रधानस्य ।  
पङ्ग्वन्धवदुभयोरपि संयोगस्तत्कृतः सर्गः ॥ २१ ॥ ॥  
  
'पुरुषस्य' इत्यादि । पुरुषस्यार्थो द्विविधः, विषयोपभोगः कैवल्यं च ।  
तदुभयं प्रधानेन सम्पाद्यम् । विषयोपभोगश्च प्रधानविभूतिमन्तरेण  
न सम्भवति, इति दर्शनार्थं पुरुषः प्रधानेन संयुज्यते । मानं  
स्वां विभूतिं दर्शयितुमसमर्थात्पुरुषेण संयुज्यते (?) । दृष्ट्वा स  
सर्वां विभूतिमनुभूय विरसत्वाद् विरक्तः पुरुषः प्रधानेन त्यज्यते ।  
त्यक्तस्य कैवल्यमित्यतो दर्शनार्थं कैवल्यार्थं च द्वयोरपि संयोगो  
मत्स्योदकवदुदुम्बरमशकश्च ॥  
  
'पङ्ग्वन्धवत्' इति । दृष्टान्तः । पङ्गुः सचक्षुः पश्यति  
पन्थानं न सञ्चरति, अन्धोऽपि सञ्चरति न पश्यति पन्थानम् ।  
तयोः स्वार्थभ्रष्टयोर्ग्रामप्राप्त्यर्थः सम्बन्धो भूतः । तत्र  
पङ्गुरन्धस्कन्धमारुह्य गतिमान्, अन्धोऽपि द्रष्ट्रधिष्ठानाद्दृष्टिमान्  
जातः । ग्रामप्राप्तयोश्च तयोर्वियोगः । एवं पुरुषो निष्क्रियः  
प्रधानेन संयुज्य तद्विभूतिदर्शनाय देवादिषु सञ्चरति । प्रधानं  
निश्चेतनमपि पुरुषाधिष्ठानाच्चेतनावदिव द्वयमपि सम्पादयति ।  
तस्मात्पङ्ग्वन्धवदुभयोरपि संयोगः ॥  
  
ननु च संयोगमात्रेण कथं दर्शनं कैवल्यं चेत्याह- 'तत्कृतः  
सर्गः' इति । संयोगकृतो महदादिग्रामोत्पाद इत्यर्थः ॥ २१॥  
  
कारिका २२  
  
तमेव दर्शयन्नाह-  
॥ प्रकृतेर्महांस्ततोऽहङ्कारस्तस्माद्गणश्च षोडशकः ।  
तस्मादपि षोडशकात्पञ्चभ्यः पञ्च भूतानि ॥ २२ ॥ ॥  
  
'प्रकृतेर्महान्' इत्यादि । प्रकृतिः प्रधानं कारणमव्यक्तं गुणसाम्यं  
तमोबहुलमव्याकृतमिति प्रकृतिपर्यायाः । ततो महानुत्पद्यते स तु  
तमोबहुलः । महान् बुद्धिर्मतिः प्रत्यय उपलब्धिरिति बुद्धिपर्यायाः ।  
ततोऽहङ्कार उत्पद्यते । स तु रजस्तमोबहुलः । अहङ्कारः  
सुपर्णपणि(!)स्तत्पुरुष इत्यहङ्कारपर्यायाः ॥  
  
'तस्माद्गणश्च षोडशकः' इति । तस्मादहङ्कारात् षोडशको गण उत्पद्यते ।  
एकादशेन्द्रियाणि पञ्च तन्मात्राणीत्यर्थः । तानि हृषीकाणीन्द्रियाणीति  
पर्यायाः । सूक्ष्मा अतिशया अणवः (विषा) इति तन्मात्रपर्यायाः ॥  
  
'तस्मादपि षोडशकात् पञ्चभ्यः पञ्च भूतानि' इति । षोडशाद्  
गणाद्यानि पञ्च तन्मात्राणि तेभ्य एकोत्तरवृद्ध्या पञ्च महाभूतानि  
भवन्ति । तत्र शब्दतन्मात्रादाकाशमेकगुणम् । शब्दतन्मात्रप्रतिसंहितात्  
स्पर्शतन्मात्राद्द्विगुणो वायुः । ताभ्यां प्रतिसंहिताद्रूपतन्मात्रात् त्रिगुणं  
तेजः । तैः प्रतिसंहिताद्रसतन्मात्रात् चतुर्गुणा आपः । चतुर्भिः  
प्रतिसंहिताद्गन्धतन्मात्रात् पञ्चगुणा पृथिवीति । एतैरेकादशादयः  
स्थूला विशेषा उच्यन्ते, येष्ववसितानि चतुर्विंशतितत्त्वानि ॥ २२॥  
  
कारिका २३  
  
बुद्धेर्लक्षणमाह-  
॥ अध्यवसायो बुद्धिर्धर्मो ज्ञानं विराग ऐश्वर्यम् ।  
सात्त्विकमेतद्रूपं तामसमस्माद्विपर्यस्तम् ॥ २३ ॥ ॥  
  
'अध्यवसायः' इत्यादि । शब्दादिषु विषयेऽध्यवसायशब्दोऽयं यावत्  
गन्धोऽयमिति सुबुद्धेर्लक्षणम् (?) । तस्याश्चाष्टौ रूपाणि ॥  
  
'धर्मो ज्ञानं विराग ऐश्वर्यम्' इति । तत्र  
योऽयमनिविषयमनुष्ठानात्मकोऽधवसायस्स धर्मः ।  
यमाः पञ्च नियमाश्च । यथोक्तं साङ्ख्यप्रवचने  
'अहिंसासत्यास्तेयब्रह्मचर्यापरिग्रहा यमाः' ।  
'शौचसन्तोषतपस्स्वाध्यायेश्वरप्रणिधानानि नियमाः' इति ।  
तत्र सन्तोषस्सनिहितसाधनाभ्याशादधिकस्यानुपादित्सा । तपो  
जिघत्सापिपासाशीतोष्णस्थानसाधनाजयः काष्ठमौनाकारमौने, व्रतानि च  
कृच्छ्रचान्द्रायणादीनि । स्वाध्यायो मोक्षशास्त्राध्ययनं प्रणवजपो वा ।  
ईश्वरप्रणिधानं विशिष्टदेवताराधनम् । असंसारिभिस्तुल्यवृत्तित्वादिति ।  
तद्विपरीतानुष्ठानमधर्मः । पञ्चविंशतितत्त्वानां  
स्वसञ्ज्ञालाक्षण्यकत्वप्रयोजनावधारणं ज्ञानम्, गुणपुरुषान्तरज्ञानम् ।  
शेषमज्ञानम् । विषयशरीरेन्द्रियेभ्यो दोषदर्शनाद्वैमुख्यं विरागः ।  
तेष्वभिलाषो रागः । ऐश्वर्यमष्टगुणम्- अणिमा, महिमा, लघिमा, प्राप्तिः,  
प्राकाम्यम्, ईशित्वं, वशित्वम्, यत्रकामावसायित्वं चेति । तत्राणिमाणुत्वम्,  
येन गुणेन सूक्ष्मो भूत्वा विचरति । कार्ये कारणोपचारादणिमेत्युच्यते ।  
उत्तरत्राप्येवं योज्यम् । लघिमा लघुत्वम्,  येन वायुवल्लघुतरो भवति ।  
महिमा महत्त्वम्, येन भुवनेषु धर्मादिप्राप्तिः, येन गुणेनेषितस्य  
प्रापणम् । प्राकाम्यं प्रचुरकामिता येनैकमनेकं प्राकाम्यतेऽनेकं चैकम् ।  
ईशित्वं प्रभुता (येन स्थावरादीनि भूतानि सन्देशकारीणि भवन्ति ।  
वशित्वं वशिता) येन स्वतन्त्रश्चरति । यत्रकामावशायित्वं  
(कामेनेच्छयावशेतुं शीलं यस्य स यत्रकामावशायी । तस्य भावः  
यत्रकामावशायित्वम्) । अनेकार्थत्वाद्धातूनां 'शी' तिष्ठतौ वर्त्तते ।  
येन गुणेन दिव्यन्तरिक्षे भूमौ वावस्थायित्वमित्यर्थः ।  
'सात्त्विकमेतद्रूपम्' इति । सत्त्वतमोबहुलत्वात् । बुद्धेर्यदा सत्त्वमुत्कटं  
भवति तदैतच्चतुष्टयं भवतीत्यर्थः ।  
'तामसमस्माद्विपर्यस्तम्' इति । उत्कटलक्षणात् धर्मादिचतुष्टयाद्विपरीतं  
तमस्युद्रिक्ते भवतीत्यर्थः । अधर्मोऽज्ञानमवैराग्यमनैश्वर्यं चेति  
॥ २३॥  
  
कारिका २४  
  
अहङ्कारलक्षणमाह-  
॥ अभिमानोऽहङ्कारः, तस्माद्द्विविधः प्रवर्त्तते सर्गः ।  
एकादशश्च गणस्तन्मात्रपञ्चकश्चैव ॥ २४ ॥ ॥  
  
'अभिमानः' इत्यादि । अभिमतिरभिमानः । रूपादिषु विषयेष्वभिमानो  
रूपवानहम्, ममैते विषयाः, इत्यह्यङ्कारलक्षणम् ॥  
  
तस्मादभिमानलक्षणादहङ्कारात् 'द्विविधः प्रवर्त्तते सर्गः' इति ।  
सृज्यत इति सर्गः ॥  
  
तमेव द्विविधं दर्शयितुमाह- 'एकादशकश्च गणः' इति । एकादश  
परिमाणमस्येत्येकादशः श्रोत्रादिर्गणः ॥  
  
'तन्मात्रापञ्चकं च' इति । तन्मात्रशब्दादिस्वरूपमात्र  
इत्यर्थः । तन्मात्राणि शब्दस्पर्शरूपरसगन्धाः । मात्राग्रहणं  
भूतसंश्लेषनिवृत्त्यर्थम् । भूतेष्वपि शब्दादिसम्भवात् ॥ २४॥  
  
कारिका २५  
  
स चाहङ्कारस्त्रिविध इति दर्शयन्नाह-  
॥ सात्त्विक एकादशकः प्रवर्त्तते वैकृतादहङ्कारात् ।  
भूतादेस्तन्मात्रः स तामसः, तैजसादुभयम् ॥ २५ ॥ ॥  
  
'सात्त्विकः' इत्यादि । यदा सत्त्वमुद्रिक्तं तदाहङ्कारो वैकृताभिमानो  
भवति, रजश्चोद्रिक्तं तैजसः, तमश्चोद्रिक्तं भूतादिरिति । तत्र  
वैकृतादेकादशको गणः प्रवर्त्तते। स च सात्त्विकः सत्त्वबहुलः,  
स्वविषयग्रहणत्वात् ॥  
  
भूतादेस्तामसादहङ्कारात्तन्मात्रः स तामसः, तमोबहुलत्वात् ।  
ततस्तामसात्तन्मात्रात् गणात् तामसो भूतगणः प्रवर्त्तते ॥  
  
('तैजसादुभयम्' इति । एतदाशयः- पञ्चकञ्चैतदुभयमपि  
प्रवर्त्तते) । आदिकाल उभयत्राप्यस्य सहायत्वात् । वैकृतभूतादि द्वावपि  
प्रकाशस्थितिशीलत्वात् न क्रियाशीले । ततस्तैजसमहङ्कारं क्रियाशीलं  
सहायमपेक्ष्यैकादशकं पञ्चकं च मलाजनयत (?) इति ॥ २५॥  
  
कारिका २६  
  
कः पुनरेकादश इत्याह-  
॥ बुद्धीन्द्रियाणि चक्षुःश्रोत्रघ्राणरसनत्वगाख्यानि ।  
वाक्पाणिपादपायूपस्थान् कर्मेन्द्रियाण्याहुः ॥ २६ ॥ ॥  
  
'बुद्धीन्द्रियाणि' इत्यादि । द्विविधमिन्द्रियम् । तत्र चक्षुर्येन दृश्यते ।  
श्रोत्रं येन श्रूयते । त्वग्यया स्पृश्यते । रसनं येन रस्यते । नासिका  
यया घ्रायते । ता आख्या येषामिन्द्रियाणामिति शब्दप्रधानो निर्देशः । तानि  
चक्षुःश्रोत्रत्वग्रसनानासिकाख्यानि पञ्च । बुद्धिपूर्वकपर्यालोचनमिति  
बुद्धीन्द्रियाण्याहुः साङ्ख्याचार्याः । शब्दवशादत्राक्रमः कृतः । क्रमस्तु  
श्रोत्रत्वक्चक्षुरिति ॥  
  
'वाक्पाणिपादपायूपस्थान्' इति । कर्मेन्द्रियाणि कर्माभिनिर्वर्तनात् । अस्मादेव  
प्रयोगादुपस्थशब्दः पुंलिङ्गोऽप्यस्तीति ज्ञायते । स च स्त्रैणः  
पौरुषेयश्च । तत्र वागिन्द्रियं कण्ठस्थम् । अन्यानि प्रसिद्धान्येव ॥ २६॥  
  
कारिका २७  
  
एकादशकमिन्द्रियं दर्शयन्नाह-  
॥ उभयात्मकमत्र मनः, सङ्कल्पकमिन्द्रियं च साधर्म्यात् ।  
गुणपरिणामविशेषान्नानात्वं बाह्यभेदाश्च ॥ २७ ॥ ॥  
  
'उभयात्मकमत्र मनः' इत्यादि । अत्रेत्यस्मिन्निन्द्रियवशे मन  
उभयात्मकमुभयस्वभावम् । बुद्धीन्द्रियाणां कर्मेन्द्रियाणां च  
स्वस्वविषयग्रहणकाले बुद्धीन्द्रियं कर्मेन्द्रियं चेत्यर्थः ।  
उभयत्राप्यस्य व्यापारादिति लक्षणं तदित्याह- सङ्कल्पयतीति सङ्कल्पकम्,  
इदं नेदमिति ॥  
  
कथमिन्द्रियमित्याह- 'इन्द्रियं च साधर्म्यात्' इत्यादि ।  
इन्द्रियैस्तुल्यत्वादित्यर्थः । यथान्यदिन्द्रलिङ्गं तथा मनोऽपीत्यर्थः ॥  
  
तत्रैकस्मादहङ्कारादुत्पन्नानां कथं स्वरूपभेदः ? ।  
यच्छ्रोत्रादिबुद्धीन्द्रियम्, तत् प्रतिनियतविषयं नेतरविषयमपि ।  
यद्यागादि कर्मेन्द्रियं तत् प्रतिनियतकर्म, नेतरकर्मापि ।  
मनश्चोभयात्मकम्, नैकात्मकमित्याह- 'गुणपरिणामविशेषान्नानात्वम्'  
इति । अहङ्कारस्था ये गुणाः सत्त्वादयस्तेषामन्योऽन्याभिभवाश्रया  
(द्विद्वारेण यः परिणामविशेषस्तत एवैषां नानात्वम् । त एव  
हि गुणाः परि)णामविशिष्टा इन्द्रियव्यपदेशभाजो नानाविषया  
भवन्ति । कथं देशनियमो वृत्तिनियमश्च ? तत्र त्वगिन्द्रियं  
सर्वशरीरस्थितबाह्याभ्यन्तरवृत्ति, चक्षुःश्रोत्रघ्राणरसनानि  
शिरसि बहिः पृथक् पृथगवस्थितानि बाह्यवृत्तीनि । वागास्ये स्थिता ।  
पाण्यादयश्च बाहोरधस्तात् पृथक् पृथगवस्थिता बहिःकर्मविषयाः ॥  
  
इत्यताह- 'बाह्यभेदाश्च' इति । ये चान्ये विषयभेदा  
देशनियमवृतिनियमाभ्यां तेऽपि गुणपरिणामविशेषादेव । नात्रान्तरा  
कारणमस्ति ॥ २७॥  
  
कारिका २८  
  
एषामिन्द्रियाणां कस्य का वृत्तिरित्याह-  
॥ शब्दादिषु पञ्चानामालोचनमात्रमिष्यते वृत्तिः ।  
वचनादानविहरणोत्सर्गानन्दाश्च पञ्चानाम् ॥ २८ ॥ ॥  
  
'शब्दादिषु' इत्यादि । आदिशब्देन शब्दस्पर्शरूपरसगन्धाः ।  
तेषु यथाक्रमं पञ्चानां श्रोत्रादीनां बुद्धीन्द्रियाणामालोचनमात्रं  
वृत्तिरिष्यते साङ्ख्याचार्यैः । श्रोत्रादीनि हि विषयस्य प्रकाशनमात्रं  
कुर्वन्ति, निश्चयं तु बुद्धिः । तथा हि बुद्ध्यवसितमर्थं  
पुरुषः चेतयत इति सिद्धान्तः । कर्मेन्द्रियाणामपि वागादीनां  
यथाक्रमं वसनादानादीनि वृत्तयः कर्माणि । तत्र वागिन्द्रियस्य  
नानाविधवर्णोच्चारणं कर्म, आदेयस्यादानं पाण्योः, विहरणं  
देशान्तरगमनं पादयोः, उत्सर्ग आहारमलस्योत्सर्जनं पायोः, आनन्दनमानदो  
ह्लादः शुक्रविसृष्टिसंसृष्टिसुखं तदुपस्थेन्द्रियवृत्तिः ॥ २८॥  
  
कारिका २९  
  
बुद्ध्यहङ्कारमनसां का वृत्तिरित्याह-  
॥ स्वालक्षण्यं वृत्तिस्त्रयस्य सैषा भवत्यसामान्या ।  
सामान्यकरणवृतिः प्राणाद्या वायवः पञ्च ॥ २९ ॥ ॥  
  
'स्वालक्षण्यं वृत्तिः' इत्यादि । स्वात्मीयं लक्षणं यस्य तत् स्वलक्षणम् ।  
तस्य भावः स्वालक्षण्यम् । तदेव वृत्तिः ॥  
  
'त्रयस्य' इति । बुद्ध्यहङ्कारमनसामित्यर्थः । अध्यवसायो  
बुद्धेः, अभिमानोऽहङ्कारस्य, सङ्कल्पो मनसः । त  
एवाध्यवसायाभिमानसङ्कल्पास्त्रयस्य वृत्तिः । एषां च बुद्ध्यादीनां  
त्रयोदशानां चतुर्विधा वृत्तिः, असामान्यायुगपत्क्रमश्चेति (?)॥  
  
तत्र सामान्यां दर्शयितुमाह- 'सैषा' इति । येयमुक्ता वृत्तिः सैषा  
भवत्यसामान्या । या यस्य सा तस्यैव नान्येषामपीत्यर्थः । श्रोत्रस्य  
यच्छब्दप्रकाशनं तच्छ्रोत्रस्यैव, नान्येषां त्वगादीनां द्वादशानाम् ।  
एवं सर्वत्र योज्यम् ॥  
  
सामान्यामाह- 'सामान्यकरणवृत्तिः' इति सामान्या चासौ करणवृत्तिश्चेति  
सामान्यकरणवृत्तिः ॥  
  
'प्राणाद्या वायवः पञ्च' इति । प्राणा आद्या येषां वायूनां ते प्राणाद्याः ।  
प्राणापानव्यानोदानसमाना इति पञ्च वायवः । तत्र प्राणो यो मुखनासिकाभ्यां  
निर्गच्छति । यो नाभेरधः स्थितः सोऽपानः । येन कायेऽग्निर्दीपित  
आहारं च पचति स समानः । यो नाभिदेशादुद्यतशिरोगतिर्नादं जनयति  
स उदानः । यः सर्वशरीरं व्याप्य स्थितं स व्यानः । एते त्रयोदशानामपि  
करणानां सामान्यवृत्तिः ॥ २९॥  
  
कारिका ३०  
  
करणप्रभाविकत्वाद्वायूनां युगपत्क्रमशो वृत्तिमाह-  
  
॥ युगपच्चतुष्टयस्य तु वृत्तिः क्रमशश्च निर्दिष्टा ।  
दृष्टे तथाप्यदृष्टे त्रयस्य तत्पूर्विका वृत्तिः ॥ ३० ॥ ॥  
  
'युगपत्' इत्यादि । 'चतुष्टयस्य तु' इति । तुशब्दो विशेषणार्थः ।  
बुद्धिरहङ्कारो मनश्चक्षुरित्येतस्य चतुष्टयस्यैकस्मिन् रूपे  
युगपद्वृत्तिः । यथान्धकारे विद्युत्सम्पाते कृष्णसर्पसन्दर्शने  
युगपदालोचनाध्यवसायाभिमानसङ्कल्पनानि भवन्ति । तथा हि  
चक्षुषालोचितं बुद्ध्याध्यवसितमहङ्कारेणात्मीकृतं मनसा  
सङ्कल्पितमिति ॥  
  
'क्रमशश्च तस्य' इति । चतुष्टस्यस्य क्रमेण कदाचिद्वृत्तिरिष्टा ।  
मन्दप्रकाशे स्थाणुपुरुषोचितामूर्ध्वतां दृष्टवतः किं स्थाणुः पुरुष  
इति विकल्पः । तत्राकुञ्चपनप्रसारणात् पुरुष इत्यध्यवसायः । तत  
आत्मीकरणादभिमान इति ॥  
  
येय(मुभय)थावृत्तिः सा कस्मिन् विषय इत्याह - 'दृष्टे' इति ।  
अदृष्टे तर्ह नास्तीत्याह - 'तथाप्यदृष्टे' इति । तथा ॥।ष्टे  
दृष्टेऽपि वृत्तिः ॥  
  
किन्तु न चतुष्टयस्य तर्हीत्याह- 'त्रयस्य' इति ।  
बुद्ध्यहङ्कारमनसामित्यर्थः । तत्रापि तत्पूर्विका श्रोत्रादिपूर्विकेत्यर्थः ।  
यथा स्मर्तव्यमनुस्मरतः सङ्कल्पाभिमानाध्यवसाया भवन्ति ॥ ३०॥  
  
कारिका ३१  
  
अथ यदेतच्चतुष्टयं तत्किं युगपत् परस्परसव्यपेक्षं स्वां स्वां  
वृतिं प्रतिपद्यते किं वा निरपेक्षमित्याह-  
॥ स्वां स्वां प्रतिपद्यन्ते परस्पराकूतहैतुकीं वृत्तिम् ।  
पुरुषार्थ एव हेतुर्न केनचित्कार्यते करणम् ॥ ३१ ॥ ॥  
  
'स्वां स्वाम्' इत्यादि । आत्मीयात्मीयां वृत्तिम् ॥  
  
'परस्पराकूतहैतुकीम्' इति । परस्परस्य यदाकूतं स्ववृत्तिभोगस्तदेव  
हेतुः । तत्र भूतां परस्पराकूतहैतुकीं वृत्तिं चत्वारि करणानि  
प्रतिपद्यन्ते । तत्र चक्षुर्बुद्ध्यादित्रयस्याकूतं ज्ञात्वा प्रकाशनं  
प्रतिपद्यते । एवं बुद्धिरहङ्कारो मनश्च त्रयाणामाकूतं  
ज्ञात्वाऽध्यवसायमभिमानं सङ्कल्पनं च प्रतिपद्यन्ते ।  
क्रमशश्च परस्पराकूतहैतुकीम् । किन्तु पूर्वपूर्वहैतुकी द्रष्टव्या ।  
यथा कस्यचिदुपनिमन्त्रणं श्रुतवतः श्रोत्रवृत्तिं ज्ञात्वा,  
बुद्धिर्गमनायाध्यवसिता । तद्वृत्तिं ज्ञात्वाऽहङ्कारो मोदकानहं  
भक्षयिष्यामीति मन्यते । तद्वृत्तिं ज्ञात्वा मनः, प्रचुरं घृतं  
प्रापयिष्यामीति किं स्तोकमिति, सङ्कल्पयतीति । एवं बाह्यान्यपि करणानि  
स्वां स्वां वृत्तिं परस्पराकूतहैतुकीं प्रतिपद्यन्ते ॥  
  
एतानि किमात्मार्थं स्वां स्वां वृत्तिं प्रतिपद्यन्ते, किमन्यार्थमित्याह-  
'पुरुषार्थ एव हेतुः' इति । पुरुषस्यार्थो विषयोपभोगः कैवल्यं च,  
स वृत्तिहेतुः ॥  
  
नन्वीश्वरः कर्ता जगतः, स एव बुद्ध्यादिकलापं सृष्टवान् येन  
पुरुषस्यार्थः सम्पद्यते । तथा चोक्तम्-  
'ईश्वरप्रेरितो गच्छेत्स्वर्गं वा श्वभ्रमेव वा' । इति  
तत्राह - 'न केनचित्कार्यते करणम्' इति । प्रधानव्यतिरेकेण न  
कश्चिद्बुद्ध्यादिकरणं स्वां स्वां वृत्तिं कारयतीत्यर्थः । यदि कर्ता स्यात्,  
किमिति प्रकृतिमपेक्षते । नापि सेश्वरवादिना प्रकृतिरभ्युपगतैव,  
निश्चेतनत्वात् प्रकृतेः सचेतनोऽधिष्ठाता कर्ताऽपरो गवेष्यत इति  
चेत्, पुरुष एवाधिष्ठाता । अचेतना प्रकृतिः । एतदुक्तमेव प्राक् ॥ ३१॥  
  
कारिका ३२  
  
कतिविधमन्तःकरणमित्याह-  
॥ करणं त्रयोदशविधम्, तदाहरणधारणप्रकाशकरम् ।  
कार्यं च तस्य दशधा, हार्यं धार्यं प्रकाश्यं च ॥ ३२ ॥ ॥  
  
'करणं त्रयोदशविधम्' इत्यादि । पञ्च बुद्धीन्द्रियाणि, पञ्च  
कर्मेन्द्रियाणि, बुद्ध्यहङ्कारमनांसि च त्रीणि । एतत् त्रयोदशविधम् ।  
करणं करोतीति । 'कृत्यल्युटो बहुलम्' इति कर्तरि ल्युट् ॥  
  
तत्र कस्य का क्रिया यदपेक्षया करणमित्याह-  
'तदाहरणधारणप्रकाशकरम्' । इति तत्करणमाहरणादीनि करोतीति ।  
तत्र कर्मेन्द्रियाण्याहरणं कुर्वन्ति, बुद्ध्यहङ्कारमनांसि धारणम्,  
बुद्धीन्द्रियाणि प्रकाशमिति ॥  
  
किं तत्कार्यं यस्याहरणं कुर्वन्तीत्याह- 'कार्यम्' इति । तस्य  
करणस्य दशविधं कार्यम् । तत्र शब्दस्पर्शरूपरसगन्धाः पञ्च  
वचनादानविहरणोत्सर्गानन्दाः पञ्चेति दशधा । पूर्वे द्विविधाः-  
सूक्ष्मास्तन्मात्रलक्षणाः सुखैकस्वभावत्वाद्दिव्याः, स्थूला आकाशादयः  
सुखदुःखमोहत्मकत्वाददिव्या इति । एतत्कार्यं बुद्धीन्द्रियाणां प्रकाश्यम् ।  
वागादीनामुक्त्यादानादिकर्मकर्तृत्वात् कार्यम् (?) । तत्र वाचा शब्दस्य,  
पाणिभ्यामादेयस्याह्रियमाणत्वादुभयमप्याहार्यम् ॥ विहार्यं विहरणस्थानम्,  
पूर्वावयवन्यासेनोत्तरावयवाक्रमणेन च पादाभ्यामाह्रियमाणत्वादाहार्यम् ।  
अन्यथा कथमुत्सर्गानन्दौ स्याताम् । उभयमपि कर्मेन्द्रियाविषयम् ।  
बुद्ध्यहङ्कारमनसां धार्यम्, तैरन्तः स्ववृत्त्यावधार्यमाणत्वात् ॥ ३२॥  
  
कारिका ३३  
  
तदेव त्रयोदशविधं करणं बाह्यान्तरभेदाद्द्विविधमिति दर्शयन्नाह-  
॥ अन्तःकरणं त्रिविधं दशधा बाह्यं त्रयस्य विषयाख्यम् ।  
साम्प्रतकालं बाह्यं त्रिकालमाभ्यन्तरं करणम् ॥ ३३ ॥ ॥  
  
'अन्तःकरणम्' इत्यादि । करणं द्विविधम्- बाह्यमाभ्यन्तरं च । तत्र  
शरीरस्यान्तःस्थितत्वादन्तःकरणं त्रिविधम्- बुद्धिरहङ्कारोमनश्चेति ॥  
  
'दशधा बाह्यम्' इति । दशप्रकारम् । पञ्च बुद्धीन्द्रियाणि, पञ्च  
कर्मेन्दियाणि । तद्बुद्धिर्भवति ॥  
  
तद्बाह्यं 'त्रयस्य विषयाख्यम्' इति । त्र्यवयवस्यान्तःकरणस्य बाह्यं  
विषय इत्याख्यायते, तद्द्वारेण विषयावगाहनात् । तेनान्तःकरणस्य  
द्विविधो विषयः- द्वारं भोग्यं चेति । चतुष्टयस्य दृष्टेर्वर्तमाने  
त्रयस्यादृष्टे वृत्तिरुक्ता ॥  
  
तत्रातीतानागतयोरपि विषययोः किं वृत्तिरस्ति, नेत्याह- 'साम्प्रतकालं  
बाह्यम्' इति । कल्यत इति कालः विषय एवातीतोऽनागतो वर्तमानोश्चोच्यते ।  
न तद्व्यतिरेकेण कालोऽस्ति । मा भूत् षड्विंशतितत्त्वप्रसङ्ग इति ।  
तत्र साम्प्रतो वर्तमानः कालो यस्य बाह्यस्य तद्धि बाह्यम् । श्रोत्रादि  
वर्तमानमेव शब्दादिकं प्रकाशयति, नातीतानागते । वागादि च  
वर्तमानमेवोक्त्यादानविहरणोत्सर्गानन्दान् करोति, नातीतानागतान् ॥  
  
'त्रिकालमाभ्यन्तरम्' इति । त्रयः काला यस्य तत् त्रिकालम् । यथा  
बुद्धिर्वर्तमानमध्यवस्यति । तथातीतानागतावपि । मान्धातासीत् कल्की राजा  
भविष्यतीति । यथाहङ्कारो वर्तमानमभिमन्यते तथातीतानागतावपि ।  
ममैवमासीत्, ममैवं भविष्यतीति । यथा च मनो वर्तमानं  
सङ्कल्पयतीति तथातीतानागतावपि । तत्र किमिदं भूतं स्यात्, न ममेति ।  
किमिदं भविष्यति, नेतीति ॥ ३३॥  
  
कारिका ३४  
  
ननु च यदि स्थूलाः पृथिव्यादयस्ते विशेषाः । बाह्यं बाह्यकरणं  
स्वविषयं प्रतिपद्यते । पृथिव्यादयस्तर्हि भेदेन प्रतिपत्तव्या इत्याह-  
॥ बुद्धीन्द्रियाणि तेषां पञ्च विशेषाविशेषविषयीणि ।  
वाग्भवति शब्दविषया शेषाणि तु पञ्चविषयीणि ॥ ३४ ॥ ॥  
  
'बुद्धीन्द्रियाणि' इत्यादि । तेषामपि त्रयोदशानां करणानां यानि  
पञ्च बुद्धीन्द्रियाणि, तानि विशेषाविशेषविषयीणि । शब्दादयः  
पञ्च विषया द्विविधाः - विशेषा अविशेषाश्च । तत्र ये  
सूक्ष्मास्तन्मात्रलक्षणास्तेऽविशेषाः । ये स्थूलाः पृथिव्यादयस्ते विशेषाः ।  
विशेषाश्चाविशेषाश्चेति द्वन्द्वः । त एव विषया विद्यन्ते येषामिति  
मत्वर्थोपः । विशिष्टानविशिष्टांश्च विषयान् गृह्यन्तीत्यर्थः ।  
तत्र श्रोत्रं स्थूलान् नानाशब्दानविकलान् गृह्णाति, शब्दतन्मात्रं च ।  
नासिका स्थूलान् सुरभ्यादिगन्धान्, तन्मात्रं च गृह्णातीति ॥  
  
'वाग्भवति' । केवलः शब्दो विषयो यस्याः, न विषयान्तरमित्यर्थः  
॥ शेषाणि पाण्यादीनि चत्वारि, पञ्च विषयीणि । पञ्च विषया  
एषामिति । तत्र पाणिः शब्दस्पर्शरूपरसवन्तं घटादिकमादत्ते ।  
पादौ शब्दादिमत्यां भूमौ विहरतः । पायुरुपस्थश्च शब्दादिमदेव  
मलं शुक्रं च विसृजति । अनेन द्वारेण तु सर्वं बाह्यं करणं  
पञ्चविषयमेव द्रष्टव्यम् । यं हि यदेवमाश्रित्य (?) स्फीतं तस्य  
शब्दस्पर्शरूपरसगन्धवत्त्वात्, 'बाह्यं त्रयस्य विषयाख्यम्' इत्युक्तम्  
॥ ३४॥  
  
कारिका ३५  
  
तत्कथं तस्य विषय इत्याह-  
॥ सान्तःकरणा बुद्धिः सर्वं विषयमवगाहते यस्मात् ।  
तस्मात् त्रिविधं करणं द्वारि, द्वाराणि शेषाणि ॥ ३५ ॥ ॥  
  
'सान्तःकरणा' इत्यादि । बुद्धेरुपात्तत्वाच्छेषमहङ्कारो मनश्चान्तःकरणम् ।  
ताभ्यां युक्ता बुद्धिः ॥  
  
'सर्वम्' इति । त्रिष्वपि कालेषु व्यवस्थितं विषयमवगाहते गृह्णाति  
यस्मात् , तस्मात् त्रिविधमन्तःकरणं बुद्ध्यादि द्वारि भवति । द्वाराण्यस्य  
सन्तीति कृत्वा । शेषाणि तु बुद्धीयकर्मेन्द्रियाणि (?) द्वाराणि ।  
एभिर्द्वारभूतैरन्तःकरणं विषयान् गृह्णाति ॥ ३५॥  
  
कारिका ३६  
  
ननु च यद्यन्तःकरणं बाह्यकरणद्वारेण सर्वं विषयमवगाहते,  
तस्मिन् किं लक्षणमित्याह-  
॥ एते प्रदीपकल्पाः परस्परविलक्षणा गुणविशेषाः ।  
कृत्स्नं पुरुषस्यार्थं प्रकाश्य बुद्धौ प्रयच्छन्ति ॥ ३६ ॥ ॥  
  
'एते' इत्यादि । श्रोत्रादयो वागादयो बुद्ध्यादयश्चेत्येते त्रयोदश  
गुणविशेषाः, त्रय एव गुणा अन्योऽन्याभिभवद्वारेण परिणताः  
श्रोत्रादिव्यपदेशभाज इत्यर्थः । प्रदीपकल्पाः, स्ववृत्त्या विषयस्य  
प्रकाशकत्वात् । परस्परविलक्षणाः । एकस्य या वृत्तिः स्वरूपं च,  
न तदितरेषामपि यदि स्यादेतेनैव विषयावगाहनं सिद्धं किमन्येन ॥  
  
'कृत्स्नम्' इति । त्रैलोक्यगतं पुरुषस्यार्थं सूक्ष्मस्थूलविषयलक्षणं  
प्रकाश्याभिव्यक्तिं नीत्वा पश्चादहङ्कारादयो द्वादश बुद्धौ प्रयच्छन्ति,  
स्थापयन्तीत्यर्थः । अवगाहनफलमेतत् । तस्यां च विषयोपधानोपरक्त्यां  
बुद्धौ पुरुष उपलभते । तत्रेदमुच्यते - बुद्ध्याध्यवसितमर्थं  
पुरुष ॥।त इति ॥ ३६॥  
  
कारिका ३७  
  
ननु च तुल्ये करणत्वे किमित्यहङ्कारादयो बुद्धौ प्रयच्छन्ति ।  
प्राधान्यात्तदेव दर्शयन्नाह -  
॥ सर्वं प्रत्युपभोगं यस्मात्पुरुषस्य साधयति बुद्धिः ।  
सैव च विशिनष्टि पुनः प्रधानपुरुषान्तरं सूक्ष्मम् ॥ ३७ ॥ ॥  
  
'सर्वम्' इत्यादि । उपभोगमुपभोगं प्रति प्रत्युपभोगम् ।  
देवमनुष्यतिर्यग्योनिशु यो विषयस्योपभोगस्तं प्रति सर्वं  
त्रैलोक्यगतविषयं पुरुषस्य साधयति, सम्पादयति । यस्माद्बुद्धिः  
प्रधानभूता सती नान्यः कश्चित्, तस्मात् तानि करणानि बुद्धौ प्रयच्छन्ति ।  
(यथा ग्रामे हिरण्यादिप्रत्ययं कुटुम्बिनः प्रधानाय प्रयच्छन्ति) ।  
प्रधानोऽप्यासन्नवर्त्तित्वाद्भोगपतय इति ॥  
  
'सैव च विशिनष्टि' इति । यदा तमस्वती बुद्धिर्भवति तदा  
सर्वमुपनीतं सम्पादयति । यदा सत्त्वाधिका बुद्धिर्भवति, तदा  
ज्ञानसङ्गता प्रधानपुरुषान्तरं विशिनष्टि । प्रधानपुरुषयोर्विभागं  
करोतीत्यर्थः । अन्यत् प्रधानमन्यः पुरुष इति ॥  
  
'सूक्ष्मम्' । सांसारिकज्ञानस्याविषयत्वात् ॥ ३७॥  
  
कारिका ३८  
  
विशेषाविशेषविषयिणीत्युक्तम्, तत्र के विशेषाः  
केऽविशेषाश्चेत्यत्राह-  
॥ तन्मात्राण्यविशेषाः, तेभ्यो भूतानि पञ्च पञ्चभ्यः ।  
एते स्मृता विशेषाः, शान्ता घोराश्च मूढाश्च ॥ ३८ ॥ ॥  
  
'तन्मात्राणि' इत्यादि । सूक्ष्मविषयास्तन्मात्राणीत्युच्यन्ते । तैर्न  
कश्चिद्विशिष्यत इत्यविशेषाः । यथा सूक्ष्मतृणाग्रावस्थितं तेजो न  
लक्ष्यते, न च किञ्चित् प्रकाशयति, तद्वत् तेऽप्यविशेषाः ॥  
  
'तेभ्यो भूतानि पञ्च पञ्चभ्यः' इति । तन्मात्रेभ्यः पञ्च  
महाभूतान्युत्पद्यन्ते ॥  
  
'एते स्मृता विशेषाः' इति । शब्दतन्मात्रादेकगुणमाकाशमुत्पद्यते ।  
एवं स्पर्शादितन्मात्राद् द्वित्रिचतुःपञ्चगुणा वाय्वादय उत्पद्यन्ते ।  
तैश्च तन्मात्राणि । विशिष्यन्त इति विशेषाः ॥  
  
ते च किंस्वरूपा इत्याह- 'शान्ता घोराश्च मूढाश्च' इति । शान्ताः  
सुखप्रदाह घोरा दुःखप्रदाः, मूढा मोहप्रदा इति  ॥ ३८॥  
  
कारिका ३९  
  
किमेतावन्त एव विषेषा उतान्येऽपीत्याह-  
॥ सूक्ष्मा मातापितृजाः, सह प्रभूतैस्त्रिधा विशेषाः स्युः ।  
सूक्ष्मास्तेषां नियता, मातापितृजा निवर्तन्ते ॥ ३९ ॥ ॥  
  
'सूक्ष्माः' इत्यादि । ये सूक्ष्मास्तन्मात्रलक्षणाः संसारिणः शरीरस्याश्रयतां  
गतास्तेऽपि विशेषाः, सूक्ष्मशरीरस्यारब्धत्वात् ॥  
  
'मातापितृजाः' इति । मातापितृजाः षट् । तत्र मातृतो लोमलोहितमांसानि  
पितृतः स्नाय्वस्थिमज्जानः । तेऽपि विशेषाः, तैः स्थूलशरीरस्य  
षट्कोशिकस्यारब्धत्वात् । एते द्विविधा विशेषा आध्यात्मिकाः ॥  
  
'सहप्रभूतैः' इति । यानि महाभूतानि बाह्यानि शान्तघोरमूढान्युक्तानि  
तानि स्थूलशरीरस्यावकाशव्यूहनपत्तिक्लेदनधारणकर्तृत्वेन  
प्रकृष्टभूतान्युच्य्न्ते । तैः सह त्रयो विशेषाः ॥  
  
'सूक्ष्मास्तेषां नियता मातापितृजा निवर्तन्ते' इति । सूक्ष्मशरीरनियतं  
ज्ञानप्राप्तेः प्राक्, तस्य सांसरिकत्वात् । स्थूलशरीरनियतं तु निवर्तते,  
तस्य प्रतिमरणं पतितस्य रसभस्मनिष्ठान्तत्वात् ॥ ३९॥  
  
कारिका ४०  
  
यदेतत् सूक्ष्मशरीरं तत्कथमुत्पन्नमित्याह-  
॥ पूर्वोत्पन्नमसक्तं नियतम्महदादिसूक्ष्मपर्यन्तम् ।  
संसरति निरुपभोगं भावैरधिवासितं लिङ्गम् ॥ ४० ॥ ॥  
  
'पूर्वोत्पन्नम्' इत्यादि । प्रधानेनादिसर्गे प्रतिपुरुषमुत्पादितत्वात्  
पूर्वोत्पन्नम् । असक्तमप्याह । तन्न क्वचिद्विहन्यते, पर्वतमपि भित्त्वा  
गच्छति ॥  
  
'नियतम्' । नित्यम्, ज्ञानोत्पत्तेः प्रागित्यर्थः ॥  
  
किम्परिमाणमिदमित्याह- 'महदादिसूक्ष्मपर्यन्तम्' इति । बुद्धिरादिर्यस्य तत्,  
महदादिसूक्ष्मविषयास्तन्मात्रलक्षणाः पर्यन्तं यस्य तत् सूक्ष्मपर्यन्तम् ।  
बुद्धिरहङ्कार एकादशेन्द्रियाणि पञ्च तन्मात्राणीत्येतत्परिमाणमित्यर्थः ॥  
  
'संसरति' । त्रिषु लोकेषु ॥  
  
'निरुपभोगम्' इति । बाह्येन स्थूलशरीरेण विकलत्वाद्विषयभोगसमर्थं  
न भवतीत्यर्थः ॥  
  
'भावैरधिवासितम्' इति । धर्मादिभिरुपरक्तमित्यर्थः ॥  
  
'लिङ्गम्' इतु । प्रलयकाले लयं गच्छतीति कृत्वा ॥ ४०॥  
  
कारिका ४१  
  
ननु करणमात्रमेव संसरति, किं सूक्ष्मशरीरेणेत्याह-  
॥ चित्रं यथाश्रयमृते स्थाण्वादिभ्यो विना यथा च्छाया ।  
तद्वद्विनाऽविशेषैर्न तिष्ठति निराश्रयं लिङ्गम् ॥ ४१ ॥ ॥  
  
'चित्रम्' इत्यादि । यथा कुड्यादिकमाश्रयमृते चित्रं न तिष्ठति ॥  
  
'स्थाण्वादिभ्यः' इति । आदिशब्देन वृक्षस्तम्बादयः ।  
'पृथग्विनानानाभिस्तृतीयान्यतरस्याम्' इति पञ्चम्यपि भवति । तैर्विना  
यथा च्छाया स्निग्धा परुषा वा न तिष्ठति ॥  
  
'तद्वद्विनाऽविशेषैर्न तिष्ठति निराश्रयं लिङ्गम्' इति ।  
अविशेषास्तन्मात्राणि । लिङ्गं त्रयोदशविधं करणमिह गृह्यते । न  
तिष्ठति निराश्रयत्वात् । (तैर्हि सूक्ष्मशरीरमारब्धम्, तदभावात्तदपि  
नास्तीति निराश्रयत्वात्) । न संसरति । न च निराधारेण करणेन पुरुषस्य  
संयोगः सम्भवति । पुरुषोऽपि निष्क्रियत्वान्न संसरति ॥ ४१॥  
  
कारिका ४२  
  
तदेव सूक्ष्मशरीरं किमर्थं संसरतीत्याह-  
॥ पुरुषार्थहेतुकमिदं निमित्तनैमित्तिकप्रसङ्गेन ।  
प्रकृतेर्विभुत्वयोगान्नटवद्व्यवतिष्ठते लिङ्गम् ॥ ४२ ॥ ॥  
  
'पुरुषार्थहेतुकम्' इत्यादि । पुरुषार्थो द्विविध उक्तः । स हेतुर्यस्येति ।  
समासान्तः कप् ॥  
  
'इदम्' इति । महदादि सूक्ष्मपर्यन्तं लिङ्गमुक्तम्, तन्नटवदवतिष्ठते ।  
यथैक एव नटस्तं तं विशेषमास्थाय यवनिकान्तो निर्गत्य  
राजामात्यविदुषकादिभावेनानुविद्धोऽवतिष्ठते, तथा लिङ्गमपि तं तं  
देहमास्थाय देवमनुष्यतिर्यग्भावेन व्यवतिष्ठते ॥  
  
तदेव कथं भवतीत्याह- 'निमित्तनैमित्तिकप्रसङ्गेन' इति । निमित्तं  
धर्माधर्मादि, नैमित्तिकमूर्ध्वाधोगमनादि । वक्ष्यति च । तयोः  
प्रसङ्गेनेति ॥  
  
किमेतत्सर्वमीश्वरात् किं वा स्वभावादित्यत्राह- 'प्रकृतेः विभुत्वयोगात्'  
इति । प्रकृतिः प्रधानम्, तस्या विभुत्वं जगत्कर्तृत्वम् । तद्योगात्  
नटवद्व्यवतिष्ठते । प्रधानेनैव हि पुरुषस्यार्थः कर्तव्य इति  
महदादिसूक्ष्मपर्यन्तं लिङ्गमुत्पाद्य धर्मादिभिरधिवासयति ।  
तदधिवासितं च नटवत् व्यवतिष्ठते । नेश्वरान्न स्वभावादिति  
भावैरधिवासितमित्युक्तम् ॥ ४२॥  
  
कारिका ४३  
  
ते पुनः कियन्तः किमाश्रिता इत्याह-  
॥ सांसिद्धिकाश्च भावाः प्राकृतिका वैकृताश्च धर्माद्याः ।  
दृष्टा करणाश्रयिणः कार्याश्रयिणः कललाद्याः ॥ ४३ ॥ ॥  
  
'सांसिद्धिकाश्च' इत्यादि । ये प्राकृतस्वभावास्ते सांसिद्धिका उच्यन्ते ।  
ते च कपिलस्यैव महामुनेर्नान्यस्य । तस्य ह्युत्पद्यमानस्यैवादिसर्गे  
सहोत्पन्ना धर्मज्ञानवैराग्यैश्वर्यसञ्ज्ञकाश्चत्वारो भावाः । ये  
त्वादिसर्गादुत्तरकालमुत्पन्नकार्यकारणानामस्मद्विधानां प्रयत्नपूर्वका  
उत्पद्यन्ते, ते वैकृताः ॥  
  
ते च द्विविधाः । यदाह- 'धर्माद्या दृष्टाः करणाश्रयिणः  
कार्याश्रयिणश्च कललाद्याः' इति । धर्मादयश्चत्वारः,  
विपरीताश्चाधर्मादयश्चत्वार इत्यष्टौ । एते त्रयोदशविधं  
करणमाश्रित्य प्रवर्तन्ते । कार्यं पञ्च, कुक्षिस्थस्यास्य निच्छुरितस्य  
तु कौमारयौवनवार्द्धकानि त्रयः, इत्यष्टौ भावाः । तत्र वैकृते  
धर्मादिभिरधिवासितं संसरतीति ज्ञेयम् ॥ ४३॥  
  
कारिका ४४  
  
निमित्तनैमित्तिकप्रसङ्गेनेत्युक्तम् । तदुभयमपि दर्शयितुमाह-  
॥ धर्मेण गमनमूर्ध्वं, गमनमधस्ताद्भवत्यधर्मेण ।  
ज्ञानेन चापवर्गो, विपर्ययादिष्यते बन्धः ॥ ४४ ॥ ॥  
  
'धर्मेण' इत्यादि । धर्मादिनिमित्तमूर्ध्वगमनादि नैमित्तिकम् । तत्र  
धर्मेण यमनियमलक्षणेन गमनमूर्ध्वमिति, सूक्ष्मशरीरस्य  
देवादिव्यवस्थितिरित्यर्थः ॥  
  
'गमनमधस्ताद्भवयधर्मेण' इति । तिर्यग्योनिषु स्थितिः ।  
मिश्रान्मनुष्यलोके स्थितिरित्यर्थोक्तम् ॥  
  
'ज्ञानेन चापवर्गः' इति । प्रधानपुरुषान्तरज्ञानाख्येन ज्ञानेन  
लिङ्गं निवर्तते । ततः केवलः पुरुषो भवति ॥  
  
'विपर्ययादिष्यते बन्धः' इति । ज्ञानविपर्ययादज्ञानात्  
संसारचक्रबन्धः, पुनः पुनरावर्तनम् । स च त्रिप्रकारः  
- प्रकृतिबन्धः, दक्षिणाबन्धः, विकारबन्धश्चेति । येषां  
प्रकृतिरेव परतत्त्वं नान्यत्, तेषां प्रकृतिवादिनां प्राकृतिको बन्धः ।  
येषामिष्टापूर्तभाविन एव दिव्यादिव्यमानुषभोगाः पुरुषार्थ इति, तेषां  
कर्मवादिनां दक्षिणाबन्धः । इष्टापूर्तं दक्षिणेति । तथा चोक्तम्-  
अग्निहोत्रं तपः सत्यं देवानां परिपालनम् ।  
अतिथिर्वैश्वदेवं च इष्टमित्यभिधीयते ॥  
  
पुष्करिण्यः सभा वाप्यो देवतायतनानि च ।  
अन्नप्रदानमारामः पूर्तमित्यभिधीयते ॥  
  
येषां विकार एवैश्वर्यलक्षणः पुरुषार्थ इति, तेषां विकारत्ववादिनां  
वैकारिको बन्धः ॥ ४४॥  
  
कारिका ४५  
  
॥ वैराग्यात् प्रकृतिलयः, संसारो भवति राजसाद्रागात् ।  
ऐश्वर्यादविघातो विपर्ययात्तद्विपर्यासः ॥ ४५ ॥ ॥  
  
'वैराग्यात्᳚ इत्यादि । यो विषयादिदर्शनाद्विरक्तो यमनियमपरिस्थितो  
न ज्ञानं पर्येषते, तस्य मृतस्य वैराग्यादष्टास्यु प्रकृतिषु  
प्रधानादितन्मात्रपर्यन्तासु लयः, स्थूलशरीरेण विषयोपभोगनिमित्तेन  
योगः । तल्लीनश्चात्मानं मुक्तमिव मन्यते न तु मुक्तम्, सर्गकाले पुनः  
संसरणात् । यदा तु ज्ञानं पर्येष्यते तदा मुच्यत एव । तथा चोक्तम्-  
ज्ञानादथ विरागाच्च तथा कृत्स्नस्य सङ्क्षयात् ।  
इत्येवं जायते मोक्षो मुक्त आत्मस्थ उच्यते ॥ इति ॥  
  
'संसारो भवति राजसाद्रागात्' इति । वैराग्यविषयोऽशुभविषयाभिष्वङ्गो  
राजसो रागः, तस्य शुभाशुभकर्माक्षेपकत्वात् । तस्माद्देवादिष्वयं  
जनाद्यजिभावेन (?) संसरति ॥  
  
'ऐश्वर्यादविघातः' इति । अनैश्वर्यात्तद्विपर्यास इति । अविघातविपर्यासो  
विघातः, प्रार्थितानामप्राप्तिरित्यर्थह । मुक्तिस्तु दुरोत्सारितैव ॥ ४५॥  
  
कारिका ४६  
  
एषामष्टानां बुद्धिरूपाणामेकेन मोक्षः सप्तभिर्बन्धः संसार इति  
यदेतन्निमित्तनैमित्तिकं षोडशमुक्तं तत्सङ्क्षेपेण चतुर्विधमाह -  
॥ एष प्रत्ययसर्गो विपर्ययाशक्तितुष्टिसिद्ध्याख्यः ।  
गुणवैषम्यविमर्देन तस्य भेदास्तु पञ्चाशत् ॥ ४६ ॥ ॥  
  
'एषः' इत्यादि । प्रत्ययशब्देन बुद्धिरुच्यते । तस्य सर्गो  
यः षोडशविध उक्तः, एष विपर्ययाशक्तितुष्टिसिद्ध्याख्यः ।  
विपर्ययादीनामाख्या यस्य प्रत्ययसर्गस्य स तथोक्तः । तत्र  
विपर्ययमज्ञानम्, अशक्तिर्ज्ञानाधिगमासामर्थ्यं सत्यामप्यधिजिगांसायाम्,  
तुष्टिर्मोक्षोपायेषु वैमुख्यम्, सिद्धिर्ज्ञानप्राप्तिः ॥  
  
तस्य चतुविधस्य पुनः पञ्चाशत् भेदा भवन्ति । केन प्रकारेणेत्याह-  
'गुणवैषम्यविमर्देन' इत्यादि । सत्त्वरजस्तमसामन्योऽन्याभिभवद्वारेण  
वैषम्यं विषमभावः, एकस्य द्वयोर्वाधिक्येऽन्यस्यानाधिक्यम् ।  
एकद्वित्रियोगेन षड्विधं वैषम्यम् । तेन द्वयोर्विमर्दः परस्परक्षोभः ।  
तेन हेतुना भवतीत्यर्थः ॥ ४६॥  
  
कारिका ४७  
  
तान् भेदान् दर्शयन्नाह-  
॥ पञ्च विपर्ययभेदा भवन्त्यशक्तिश्च करणवैकल्यात् ।  
अष्टाविंशतिभेदा तुष्टिर्नवधाऽष्टधासिद्धिः ॥ ४७ ॥ ॥  
  
'पञ्च विपर्ययभेदाः' इत्यादि । अज्ञानाख्यस्य सर्गस्य भेदाः पञ्च-  
तमो मोहो महामोहस्तामिस्रोऽन्धतामिस्रश्चेति । अत एव साङ्ख्यप्रवचने  
क्लेशा उच्यन्ते । 'अविद्यास्मितारागद्वेषाभिनिवेशाः क्लेशाः' इति ।  
तत्राविद्याक्षेत्रमुत्तरेषाम् ॥  
  
'अशक्तिश्च' इति । अशक्त्याख्यः सर्गः ॥  
  
'करणवैकल्यात्' इति । करणं बाह्यमाभ्यन्तरं च ।  
तयोर्वैकल्यादष्टाविंशतिभेदा यस्याः अशक्तेः सा भवतीति  
विभक्तिपरिणामेन योज्यम् । करणवैकल्यं च गुणवैषम्यविमर्देन  
भवति ॥  
  
'तुष्टिर्नवधाऽष्टधा सिद्धिः' । इति तुष्टिसर्गो नवप्रकारः,  
सिद्धिसर्गोऽष्टप्रकारो भवतीत्यर्थः । एतैः समुदायेन पञ्चाशद्भेदा  
इति ॥ ४७॥  
  
कारिका ४८  
  
तानवान्तरभेदसहितान् दर्शयन्नाह-  
< भेदस्तमसोऽष्टविधो मोहस्य च, दशविधो महामोहः ।  
तामिस्रोऽष्टादशधा, तथा भवत्यन्धतामिस्रः ॥ ४८ ॥ ॥  
  
'भेदस्तमसः' इत्यादि । तम इत्यविद्योच्यते । सा चोत्तरेषां प्रसवभूमिः ।  
सा च प्रकृतिः । तत्त्ववेदिनां सत्यपि वैराग्ये नापवर्ग इति,  
ज्ञानस्याभावात् । ततश्च तेषामष्टास्वेव प्रकृतिषु लयो भवतीति  
अष्टविधा अविद्या, विषयस्याष्टविधत्वात् ॥  
  
मोहस्य चेतिशब्देनाष्टविधो भेद इत्यनुवर्तते । मोह इत्यस्मितोच्यते ।  
देवा अपि विनाशिनोऽपि, अष्टगुणमैश्वर्यमाश्रिता आत्मानमविनाशिनं  
मन्यन्ते । ततश्च तेषामष्टविधो मोहः, ऐश्वर्यस्याष्टविधत्वात् ॥  
  
'दशविधो महामोहः' इति सुखानुशयो रागो महामोह इत्युच्यते ।  
स च दिव्यादिव्यविषयेषु वर्तमानो दशविधो भवति । तत्र  
सूक्ष्मास्तन्मात्रलक्षणाः पञ्च, सुखैकस्वभावत्वाद्द्विव्याः । स्थूलाः  
पृथिव्यादयः पञ्च, सुखदुःखमोहात्मकत्वाददिव्याः ॥  
  
'तामिस्रोऽष्टादशधा' इति । दुःखानुशयो द्वेषस्तामिस्र इत्युच्यते ।  
स चाष्टगुणैश्वर्ये दशविधे च विषये प्रतिभवतीत्यष्टादशविधः ॥  
  
'तथा भवत्यन्धतामिस्रः' इति । यथा तामिस्रोऽष्टादशधा  
तथाऽयमपीत्यर्थः । मरणत्रासोऽन्धतामिस्र उच्यते । स  
चाष्टगुणैश्वर्ये दशविधे च विषये प्रतिभवतीत्यष्टादशविधः ॥  
  
'तथा भवत्यन्धतामिस्रः' इति । यथा तामिस्रोऽष्टादशधा  
तथाऽयमपीत्यर्थः । मरणत्रासोऽन्धतामिस्र उच्यते ।  
स चाष्टगुणैश्वर्ये दशविधे विषय एव भवतीति । एवं  
द्विषष्टिभेदमज्ञानमुक्तम् ॥ ४८॥  
  
कारिका ४९  
  
अशक्तिः करणवैकल्यादित्युक्तम्, तस्या भेदान् दर्शयितुमाह-  
॥ एकादशेन्द्रियवधः सह बुद्धिवधैरशक्तिरुपदिष्टा ।  
सप्तदशधा च बुद्धेर्विपर्ययास्तुष्टिसिद्धिनाम् ॥ ४९ ॥ ॥  
  
'एकादश' इत्यादि । एकादशानामिन्द्रियाणामेकादशैवोपघाताः ।  
श्रोत्रचक्षुर्घ्राणानां बाधिर्यान्धत्वाघ्रातृत्वानि, वाचो मूकत्वम्,  
जिह्वाया जाड्यम्, मनस उन्मादः, पाणिपादोपस्थानां कौण्यपङ्गुत्वक्लैब्यानि,  
त्वगिन्द्रियस्य कुष्ठः, पायोरुदावर्त इति ।  
बाधिर्यमान्ध्याघ्रातृत्वे मूकता जडता तथा ।  
उन्मादकौण्यकुष्ठानि क्लैब्योदावर्तपङ्गुताः ॥ इति ॥  
  
अत इन्द्रियवधा अशक्तिरित्युपदिष्टाः साङ्ख्याचार्यैः ॥  
  
'सह बुद्धिवधैः' इति । बुद्धेरपि वधा अशक्तिरुपदिष्टा ॥ ते कियन्त  
इत्याह- 'सप्तदशधा च बुद्धेर्वुपययास्तुष्टिसिद्धीनाम्' इति । तुष्टयो  
नव, सिद्धयश्चाष्टौ । वक्ष्यमाणाम्भसां ये विपर्ययास्ते सप्तदशविधा  
बुद्धेर्ज्ञेयाः । एवमशक्तिरष्टाविंशतिभेदा यया क्रमस्वशक्तो भवति ॥  
  
ननु प्रत्ययसर्ग इत्युक्तम्, नायमिन्द्रियवधः प्रत्ययसर्गः  
किञ्चिदहङ्कारसर्ग इति सत्यम्, अहङ्कारस्य प्रत्ययसर्गत्वात् तत्सर्गोऽपि  
प्रत्ययसर्ग उच्यते । धर्मो वा प्रत्ययः सर्गः ॥ ४९॥  
  
कारिका ५०  
  
तुष्टिभेदानाह-  
॥ आध्यात्मिकाश्चतस्रः प्रकृत्युपादानकालभाग्याख्याः ।  
बाह्या विषयोपरमात् पञ्च, नव तुष्टयोऽभिमताः ॥ ५० ॥ ॥  
  
'आध्यात्मिकाः' इत्यादिना । प्रकृत्यादीन्याख्या यासां तुष्टीनां तास्तथोक्ताः ।  
तत्र प्रकृतिः प्रधानम् । सैव व्यक्तात्मना परिणम्य बन्धमोक्षौ कुरुत  
इत्येतावन्मात्रोपदेशात् तुष्टो भवति यस्तस्य प्रकृत्याख्या तुष्टिरम्भ  
इत्युच्यते ॥  
  
उपादीयते प्राप्यते मोक्षोऽनेनेत्युपादानम् । प्रव्रज्यालिङ्गं चात्र  
दण्डादि । न प्रकृतिज्ञानमात्रेण मुक्तिः । 'उपादानेन चापरे'  
इत्यस्मादद्वितीयादुपदेशादिहैव मुक्तिः प्राप्तव्येति परितुष्टः प्रव्रजितोऽयं  
तस्य द्वितीया उपादानाख्या तुष्टिः सलिलमुच्यते ॥  
  
कल्यत इति काला । महदादिसूक्ष्मपर्यन्तेन लिङ्गेन संसरताऽपरेण  
मोक्षो न प्रकृत्युपादानमात्रादिहैव जन्मनीति तस्मात्तृतीयादुपदेशात्  
तुष्टो यः कालापेक्षी स्थितस्तस्य कालाख्या तुष्टिरोध इत्युच्यते ॥  
  
यस्यापरं भाग्यमस्ति तस्य मोक्षः, प्रकृत्युपादानकालमात्रेण न,  
कश्चिद्विपरीतभागधेयोऽस्तीति तस्माच्चतुर्थादुपदेशात् तुष्टो यो  
भाग्यापेक्षी स्थितस्तस्य चतुर्थी वृष्टिरित्युच्यते । एताश्चतस्र  
आत्मानमधिकृत्य भवन्तीत्याध्यात्मिकाः आत्मना मोक्तव्यमिति कृत्वा ॥  
  
'बाह्यविषयोपरमाच्च' इति । शब्दादिभ्यो व्यावृत्तिरुपरमणं पञ्चधा  
भवति । आर्जनरक्षणक्षयसङ्गहिंसादोषदर्शनात् । तत्र विषयार्जने  
महद्दुःखं तदल्पविषयेभ्य इत्यार्जनदोषदर्शनान्निवृत्तस्य तुष्टिरियं  
पञ्चमी सुतारमित्युच्यते ॥  
  
विषया आर्जितुं शक्याः, रक्षणं तु दुःखं बहुभिः तज्जन्यमानानां  
(?) स्यादिति रक्षणदर्शनान्निवृतस्य तुष्टिरियं षष्ठी सुपारमित्युच्यते  
॥  
  
विषया आर्जितुं रक्षितुं क्षये च प्रतिविधातुं शक्याः,  
किन्तूपभुज्यमाना महतीमात्मसक्तिं कुर्वन्ति, तदप्राप्तौ च महद्दुःखमिति  
सङ्गदोषदर्शनादुपरस्तस्याष्टमी तुष्टिरनुत्तमाम्भ इत्युच्यते ॥  
  
सर्वं शक्यं किन्त्वनुपहत्य भूतानि न भोगः सम्भवति ।  
भूतोपघातान्महदनिष्टफलमिति हिंसादोषदर्शनादुपरतस्य तुष्टिरियं  
नवमी उत्तमाम्भ इत्युच्यते । एताः पञ्च विषयद्वारेणेति भवन्तीति बाह्याः ।  
तत्पूर्विकाश्चाध्यात्मिकाः, विषये तत्परस्याध्यात्मिकतुष्ट्यसम्भवात् ॥  
  
तत्र प्रकृत्युपादानकाला न मोक्षोपाया इत्युपदिष्टमपि यो वैमुख्यान्न  
प्रतिपद्यते तस्याध्यात्मिकाश्चतस्रः, विषयोपरमाच्च बाह्याः पञ्चेति  
नव तुष्टयः । ता बुद्धिवधा इत्युचन्ते । तेषां शक्तेरन्तर्भवति [?] ।  
तासां चतुष्षष्टीनां महत्प्रभृतयो विपर्ययेण सञ्ज्ञा । तदुभयमपि  
बुद्धावन्तर्भूतं तत्सर्गत्वात् ॥ ५०॥  
  
कारिका ५१  
  
कतिभेदा ज्ञानाज्ञानलक्षणा सिद्धिरित्याह-  
॥ ऊहः शब्दोऽध्ययनं दुःखविघातास्त्रयः सुहृत्प्राप्तिः ।  
दानं च सिद्धयोऽष्टौ, सिद्धेः पूर्वोऽङ्कुशस्त्रिविधः ॥ ५१ ॥ ॥  
  
'ऊहः शब्दोऽध्ययनम्' इत्यादि । सिद्धिर्ज्ञानप्राप्तिः, तस्या भेदा उपायभेदात् ।  
ऊह इति । जन्मान्तरसंस्कृतधियो यस्य बन्धमोक्षकारणमुत्प्रेक्षमाणस्य  
प्रधानपुरुषान्तरज्ञानमुत्पद्यते तस्य सिद्धिरूहहेतुका प्रथमा  
तारमित्युच्यते ॥  
  
यस्य साङ्ख्यशास्त्रपाठमन्यदीयमाकर्ण्य तत्त्वज्ञानमुत्पद्यते, सा सिद्धिः  
शब्दहेतुका द्वितीया सुतारमित्युच्यते ॥  
  
यस्य शिष्याचार्यसम्बन्धेन साङ्ख्यशास्त्रं शब्दतोऽर्थतश्चाधीत्य  
ज्ञानमुत्पद्यते, तस्याध्ययनहेतुका । अध्ययनेन हि तत्परिज्ञानात् ।  
एषा तृतीया तारवि इत्युच्यते ॥  
  
'दुःखविघातास्त्रयः' इति । योऽप्याध्यात्मिकेनाधिभौतिकेनाधिदैविकेन वा  
भावितस्तद्विघातार्थं ज्ञानं पर्येष्यति, ऊहेन शब्देनाध्ययनेन वा,  
तस्य तद्विघातहेतुकाः प्रमादप्रमुदितमोदनाख्यास्तिस्रः, उपायस्य त्रित्वादिति ।  
पूर्वा यास्तिस्रः सिद्ध्ययस्ता न दुःखहेतुका इति बोद्धव्याः ॥  
  
'सुहृत्प्राप्तिः' इति । योऽधिगततत्त्वः सुहृदं प्राप्य  
ज्ञानमधिगच्छति, तस्य सुहृत्प्राप्तिपूर्विका । मित्रं हि स्नेहात् ज्ञानं  
प्रकाशयति । इयं सप्तमी रम्यकमित्युच्यते ॥  
  
दानं च सिद्धिहेतुः । दानेन ह्याराधितो ज्ञानी ज्ञानं प्रयच्छति ।  
इयमष्टमी सदाप्रमुदितमित्युच्यते ॥  
  
तद्विपरीता असिद्धयः । मन्दबुद्धित्वान्नोहते यस्तस्यानूहहेतुका असिद्धिः ।  
यः शक्तोऽपि साङ्ख्यशास्त्रं शृण्वन्नपि बुद्धिदौर्बल्यान्न बुद्ध्यति तस्य  
शब्दहेतुका असिद्धिः । बुद्धिदोष एवायम् । यस्य गुरुपूर्वकं नाध्ययनं  
बुद्धिदोषादेव तस्यानध्ययनहेतुका असिद्धिः । न यत्र मित्रसङ्ग्रहो न च  
दानमित्यष्टावसिद्धयो बुद्धिवधा अशक्तावन्तर्भूताः । तासां चासिद्धीनां  
मोषमुष्णामानोरमित्याद्याः [?] सञ्ज्ञाः । बुद्धावन्तर्भूतं तत्सर्गत्वात् ॥  
  
'सिद्धेः पूर्वोऽङ्कुशस्त्रिविधः' इति । तस्या अष्टविधायाः सिद्धेर्यः  
पूर्वो विपर्ययाशक्तितुष्ट्याख्यस्त्रिविध उक्तः सोऽङ्कुश इवेत्यङ्कुश  
उक्तः । तेन ह्यस्वतन्त्रीकृतो लोकः संसारचक्रेऽवतिष्ठते । तत्र  
विपर्ययादिष्यते बन्ध इति वचनात् पञ्चविधमज्ञानमङ्कुशः । अशक्तिः  
करणवैकल्यम्, ततो हि ज्ञानाप्राप्तिरित्यङ्कुशः । तुष्टिरप्यङ्कुशः ।  
तदा प्रकृत्युपादानकालभाग्या मोक्षोपाया इति, विषयोपरमाच्च मुक्त  
इत्येतावन्मात्रादुपदेशात् तुष्टो न ज्ञानं पर्येष्यति । यदा तु पर्येष्यति  
तदाऽनङ्कुश इत्यर्थः । एते प्रत्ययसर्गभेदाः पञ्चाशत् पदार्थाः,  
अस्तित्वादयश्च दश । ते चास्यामेव सप्तत्यां निर्दिष्टाः । तथा चाह  
सङ्ग्रहकारः-  
अस्तित्वमेकत्वमथार्थवत्त्वं पारार्थ्यमन्यत्वमकर्तृभावः ।  
योगो वियोगो बहवः पुमांसः स्थितिः शरीरस्य च शेषवृत्तिः ॥ इति ॥  
  
एकत्वमर्थवत्त्वं पारार्थ्यं चेति प्रधानमधिकृत्योक्तम् ।  
अन्यत्वमकर्तृत्वं बहुत्वं चेति पुरुषमधिकृत्य । अस्तित्वं योगो  
वियोगश्चेत्युभयमधिकृत्य । स्थितिर्मूलसूक्ष्ममधिकृत्य । वक्ष्यति-  
'तिष्ठति संस्कारवशात्' इति । एते षष्टि पदार्थाः, तदर्थं शास्त्रं  
षष्टितन्त्रमित्युच्यते ॥ ५१॥  
  
कारिका ५२  
  
पूर्वोत्पन्नं लिङ्गं भावैरधिवासितं संसरतीत्युक्तम्, तत्र किं भावा  
अपि पूर्वमुत्पन्नाः किं लिङ्गमेवेत्यत्राह-  
॥ न विना भावैर्लिङ्गम्, न विना लिङ्गेन भावनिष्पत्तिः ।  
लिङ्गाख्यो भावाख्यस्तस्माद्द्विविधः प्रवर्तते सर्गः ॥ ५२ ॥ ॥  
  
'न विना' इत्यादि । यदि भावा न पूर्वोत्पन्नास्तैर्विना लिङ्गमपि नास्ति ।  
संसरणार्थं लिङ्गं संसारनिमित्तं च भावाः ॥  
  
'न विना लिङ्गेन भावनिष्पत्तिः' इति । लिङ्गं विना न भावानिष्पत्तिः,  
लिङ्गाश्रितत्वाद्भावानाम् । यस्मादेवं तस्मात् लिङ्गाख्यो भावाख्यश्च  
द्विप्रकारः प्रधानत्वात् सर्गो भवतीति । सृज्यत इति सर्गः ॥ ५२॥  
  
कारिका ५३  
  
यथा द्वावेतौ पूर्वोत्पन्नौ तथ भूतसर्गोऽपीति दर्शयन्नाह-  
॥ अष्टविकल्प दैवस्तैर्यग्योन्यश्च पञ्चधा भवति ।  
मानुष्यचैकविधः, समासतो भौतिकः सर्गः ॥ ५३ ॥ ॥  
  
'अष्टविकल्पः' इत्यादि । देवानामयं दैवः । सोऽष्टविधः । तद्यथा  
ब्राह्मः, प्राजापत्यः, सौरः, आसुरः, गान्धर्वः, याक्षः, राक्षसः,  
पैशाचश्चेति ॥  
  
'तैर्यग्योन्यश्च पञ्चधा भवति' इति । तिर्यग्योनीनामयं तैर्यग्योन्यः ।  
पशुमृगपक्षिसरीसृपस्थावरभेदात् पञ्चविधः । तत्र गवाद्या  
रासभान्ताः पशवः । सिंहाद्या बिडालान्ता मृगाः । हंसाद्या मशकान्ताः  
पक्षिणः । सर्पादयः कृम्यन्ताः सरीसृपाः । वृक्षादयः स्थूणान्ताः  
स्थावरा इति ॥  
  
'मानुष्यश्चैकविधः' इति । मनुष्याणामयं मानुष्यः ।  
एवंविधसंस्थानस्यैकविधत्वात् । ब्राह्मादिभेदोऽपि सत्त्वरजस्तमसां  
विकल्पात् कालव्यवहारनिमित्तम् ॥  
  
'समासतः' इति । सङ्क्षेपेण । विस्तरं ॥।तस्तस्यैव (?) -  
जरायुजाण्डजोष्मजोद्भिज्जाख्याश्चत्वारो भेदाः शास्त्रान्तरे द्रष्टव्याः ।  
उद्भिज्जाः स्थावराः ॥  
  
'भौतिकः सर्गः' इति । भूतेषु भवो भौतिकः, लोकोत्पाद इत्यर्थः ।  
स च द्विविधः ॥ ५३॥  
  
कारिका ५३  
  
स्थूलशरीरे सत्त्वयि कश्चिदेव क्वचिदधिक्येन वर्तत इति दर्शयन्नाह-  
॥ ऊर्ध्वं सत्त्वविशालस्तमोविशालश्च मूलतः सर्गः ।  
मध्ये रजोविशालो, ब्रह्मादिस्तम्बपर्यन्तः ॥ ५४ ॥ ॥  
  
'ऊर्ध्वम्' इत्यादि । ब्रह्मा आदिर्यस्य सर्गस्य स्तम्बश्च तृणविटपपर्यन्तः,  
स ब्रह्मादिस्तम्बपर्यन्तः सर्गः । स ऊर्ध्वः सत्त्वविशालः । ऊर्ध्वं  
देवलोकस्तस्योत्कृष्टत्वात् तत्र सात्त्विक इत्यर्थः । देवलोकस्य  
सत्त्वबहुलत्वात् ॥  
  
'तमोविशालश्च मूलतः सर्गः' इति । तैर्यग्योनो मूलम्, तस्याधमत्वात् ।  
तस्मिन् मूले तमोऽधिकं तमोबहुलत्वात् ॥  
  
'मध्ये रजोविशालः' इति । मनुष्यलोके मध्ये । उत्तराधरभावात् तत्र  
दुःखबहुलत्वात् ॥ ५४॥  
  
कारिका ५५  
  
यदि त्रिषु लोकेषु लिङ्गं संसरति, तदेव तर्हि सांसारिकं सुखं दुःखं  
वाप्नोति, तस्यैव सांसारिकत्वादित्याह-  
॥ तत्र जरामरणकृतं दुःखं प्राप्नोति चेतनः पुरुषः ।  
लिङ्गस्याविनिवृत्तेस्तस्माद् दुःखं स्वभावेन ॥ ५५ ॥ ॥  
  
'तत्र' इत्यादि । तेषु लोकेषु जरामरणकृतमिति चतुर्दुःखोपलक्षणार्थम् ।  
गर्भदुःखम्, जन्मदुःखम्, जरादुःखम्, मरणदुःखमिति । तत्र  
मातुः कुक्षौ अन्धतमसीव प्रविष्टस्य सङ्कुचनप्रसारणदुःखं  
गर्भदुःखम् । जायमानस्य मातुरुदरान्निर्गच्छतो जन्मदुःखम् । व  
॥॥।पालतस्खलनादिदुःखं जरादुःखम् । मरणावस्थायां स्थूलशरीरं  
त्यजतो मरणदुःखम् । एतत्त्वाध्यात्मिकं दुःखेऽन्तर्भूतमप्रीतदुःखं  
बुद्ध्याध्यवसितं पुरुषः प्राप्नोति तस्य चेतनत्वात्, न तु  
लिङ्गमचेतनत्वादिति भावः ॥  
  
कियन्तं कालमित्याह- 'लिङ्गस्याविनिवृत्तेः' इति ।  
यावल्लिङ्गस्याविनिवृत्तिस्तावदित्यर्थः । तस्य च निवृत्तिः  
प्रधानपुरुषान्तरज्ञानात् । यतश्चैवं तस्माद्दुःखं स्वभावेन ।  
लिङ्गगर्भाद्यवस्थासु स्वभावतो दुःखमित्यर्थः । लोकत्रये सुखमपि  
प्राप्नोति, तन्नोक्तं तस्यानियतत्वात् । जरादिदुःखं तु नियतमिति ॥ ५५॥  
  
कारिका ५६  
  
योऽयं भावलिङ्गभूततत्सर्गः स किमीश्वरात्, यथोच्यते-  
ईश्वरप्रेरितो गच्छेत् स्वर्गं वा श्वभ्रमेव वा ।  
इति, किं वा पुरुषात्, यथोच्यते-  
पुरुष एवेदं सर्वं यद्भूतं यच्च भव्यम् ।  
इति, किं वा स्वभावात्, यथोच्यते-  
स्वभाविकमेवेदं सर्वं जगन्नहि मरुदादयः केनचित् क्रियन्ते ।  
इत्यत्राह-  
॥ इत्येष प्रकृतिकृतो महदादिविशेषभूतपर्यन्तः ।  
प्रतिपुरुषविमोक्षार्थं स्वार्थ इव परार्थ आरम्भः ॥ ५६ ॥ ॥  
  
'इत्येष प्रकृतिकृतः' इत्यादि । आरभ्यत इत्यारम्भः । प्रकृतिकृत  
इति प्रधानकृतः, नेश्वरादिकृत इत्यर्थः । लोकत्रयं त्रिगुणात्मकं  
भवति, तच्च त्रिगुणाया एव प्रकृतेरुत्पद्यते । नपै स्वभाविकम्,  
विपरीतगुणदोषप्रसङ्गाद्देशानियमयोगाच्च ॥  
  
स किंस्वरूप इत्याह- 'महदादिविशेषभूतपर्यन्तः' इति ।  
बुद्धिरादिर्यस्यारम्भस्य । भूतानि लोकत्रये यान्यभिन्नसंस्थानानि  
स्थूलशरीराख्यानि । विषयाश्च । बाह्याश्च विषयाः सूक्ष्माः स्थूलाः ।  
ते पर्यन्तेऽवसाने यस्य स तथोक्तः । अनेन भावलिङ्गभूतसर्गाख्यास्त्रय  
आख्याताः ॥  
  
किमर्थमयं प्रधानस्यारम्भ इत्यत्राह- 'प्रतिपुरुषविमोक्षार्थम्'  
इति । एकैकस्य पुरुषस्य पुरुषस्य विमुक्त्यर्थमारम्भः, पुरुषाणां  
बहुत्वात् । भावसर्गे भूतसर्गे चानेक इति दर्शयति । तथाहि मोक्षार्थं  
विषयोपभोगार्थं चायमारम्भ इति द्रष्टव्यम् । प्रधानेन हि पुरुषार्थः  
कर्तव्यः । स च द्विविधः । विषयोपभोगः कैवल्यं च । तदुभयं  
कृत्वा निवर्तत इति ॥  
  
'स्वार्थः' इति । यः कश्चित् देवदत्तस्वार्थ एव परार्थो रहितितं  
प्रवर्तते न परस्तपस्तकरोति (?) तथा प्रधानमपीत्यर्थः ॥ ५६॥  
  
कारिका ५७  
  
ननु च सचेतनस्य बुद्धिपूर्विका प्रवृत्तिर्भवति,  
प्रधानस्याचेतनत्वात्कथं लोकत्रये पुरुषं विषयैः संयोज्य ध्यानेन  
विप्रमोच्य निवर्तेत । कथमेवंविधा प्रवृत्तिः । नायं नियमः,  
अचेतनानामपि लोके प्रवृत्तिदर्शनात् । यदाह-  
॥ वत्सविवृद्धिनिमित्तं क्षीरस्य यथा प्रवृत्तिरज्ञस्य ।  
पुरुषविमोक्षनिमित्तं तथा प्रवृत्तिः प्रधानस्य ॥ ५७ ॥ ॥  
  
'वत्सविवृद्धिनिमित्तम्' इत्यादि । वत्सस्य विवृद्धिः पुष्टिः । तस्या  
निमित्तम् ॥  
  
'क्षीरस्य यथा प्रवृत्तिरज्ञस्य' इति । अचेतनस्य । यथा  
तृणदिकमचेतनं गवाशितं पीतं च, वत्सस्य पुष्टिः कर्तव्येति,  
क्षीरात्मना परिणमति कृतार्थं च निवर्तत इति ॥ ५७॥  
  
कारिका ५८  
  
यदि पुरुषविमोक्षार्थं प्रधानस्य प्रवृत्तिः, प्रवृत्तेः प्राक् पुरुषस्य  
कैवल्यं स्थितमेव, तत् किं तेन प्रवृत्तेन? तथा चाहुः -  
मध्वर्थं प्रस्थितः कश्चिद् ग्रामाभ्याशे तु माक्षिकम् ।  
अक्के चेन्मधु विन्देत किमर्थं पर्वतं व्रजेत् ॥ इति ॥  
  
अत्राह-  
॥ औत्सुक्यनिवृत्त्यर्थं यथा क्रियासु प्रवर्तते लोकः ।  
पुरुषस्य विमोक्षार्थं प्रवर्तते तद्वदव्यक्तम् ॥ ५८ ॥ ॥  
  
'औत्सुक्यम्' इत्यादि । यथौत्सुक्यनिवृत्त्यर्थमभिमतक्रियासु लोकः  
प्रवर्तते, तद्वत् प्रलयावस्थायां पुरुषोऽपि मोक्षनिमित्तं यदौत्सुक्यं  
तन्निवृत्तये प्रवर्तयेत्प्रधानमिति ॥ ५८॥  
  
कारिका ५९  
  
उदाहरणान्तरमाह-  
॥ रङ्गस्य दर्शयित्वा निवर्तते नर्त्तकी यथा नृत्तात् ।  
पुरुषस्य तथाऽऽत्मानं प्रकाश्य विनिवर्तते प्रकृतिः ॥ ५९ ॥ ॥  
  
'रङ्गस्य' इत्यादि । नृत्यतीति नर्त्तकी । सा तथा रङ्गस्य नृत्तं  
दर्शयित्वा तस्मान्नृत्तान्निवर्तते विरमति, दृष्टाहमनेनेति  
कृतप्रयोजना सती, तथा पुरुषस्यात्मानं सम्प्रकाश्य देवादिभावरूपं  
गता निवर्तते प्रकृतिः प्रधानमित्यर्थः ॥ ५९॥  
  
कारिका ६०  
  
ननु च नटी रङ्गात् स्वार्थं साधयति, प्रकृतेस्तु पुरुषार्थः स्वार्थो  
येनैवमाचरयतीत्याह-  
॥ नानाविधैरुपायैरुपकारिण्यनुपकारिणः पुंसः ।  
गुणवत्यगुणस्य सतस्तस्यार्थमपार्थकं चरति ॥ ६० ॥ ॥  
  
'नानाविधैः' इत्यादि । पूर्वं सप्तभिर्धर्मादिभिरुपायैस्त्रिषु  
विषयेष्वात्मनं प्रकाशयत्युपकारिणी, तदनन्तरमेकेन ज्ञानाख्येन  
कैवल्यं कुर्वाणोपकारिणी भवति ॥  
  
'अनपकारिणः पुंसः' इति । न पुमांस्तां प्रत्युपकरोति, अहमनयोपकृत  
इति । पुनस्सा तमुपकरोति ॥  
  
नासौ तामित्याह - ' गुणवत्यगुणस्य सतः' इति । गुणसत्त्वात्प्रकृतिः  
सक्रिया, निर्गुणत्वात् पुरुषो निष्क्रिय इति । तस्यार्थमपार्थकं चरति ।  
तस्य पुंसोऽर्थो द्विविधः- विषयोपभोगः कैवल्यं च । तन्निरर्थकं  
करोति, यतस्तस्याः प्रयोजनाभावः । व्यक्तात्मनाऽऽत्मानं दर्शयति  
नत्वव्यक्तात्मना ॥ ६०॥  
  
कारिका ६१  
  
तथाहि - गुणानां साम्यावस्था प्रकृतिः । कुतश्च सा न  
सर्वात्मनाऽऽत्मानं प्रकाशयति, पुमानपि न सर्वथा पश्यति ? तथा  
चाहुः-  
गुणानां परमं रूपं न दृष्टिपथमृच्छति ।  
यत्तु दृष्टिपथं प्राप्तं तन्मायावस्तु तुच्छकम् ॥ इति । अत्राह -  
॥ प्रकृतेः सुकुमारतरं न किञ्चिदस्तीति मे मतिर्भवति ।  
या दृष्टास्मीति पुनर्न दर्शनमुपैति पुरुषस्य ॥ ६१ ॥ ॥  
  
'प्रकृतेः' इत्यादि । सुकुमारतरमिति सूक्ष्मतरमितरत् । एतदुक्तं भवति-  
प्राग्व्यक्तात्मना प्रकाशयति न त्वव्यक्तात्मनापि, येन ज्ञानावस्थायां  
प्रकृतेर्मतिर्भवति मम सूक्ष्मतरं न किञ्चिदपरमस्ति यद्द्रष्टव्यं  
पुरुषेण ॥  
  
('या दृष्टाऽस्मि' इति । सा प्रकृतिर्व्यक्तात्मना च) दृष्टाहमनेनेति  
न पुनर्दर्शनमुपैति पुरुषस्य, द्रष्टव्याभावात् । ततश्चैवं सर्वथा  
प्रकृतिरात्मानं प्रकाशयति, पुरुषश्चैतां सर्वथा पश्यति ॥ ६१॥  
  
कारिका ६२  
  
तस्मान्न पुरुषस्य बन्धो नापि संसरणं मोक्षो वेत्याह-  
॥ तस्मान्न बध्यतेऽद्धा न मुच्यते नापि संसरति कश्चित् ।  
संसरति बध्यते मुच्यते च नानाश्रया प्रकृतिः ॥ ६२ ॥ ॥  
  
'तस्मान्न बध्यते' इत्यादि । बन्धाभावान्न बध्यते । पुरुषस्यापि  
कार्यत्वाद्बन्धो नास्ति । न विमुच्यते तस्या बन्धनात् । नापि संसरति  
निष्क्रियत्वात् । कश्चिदिति पुरुष इत्यर्थः ॥  
  
कस्य तर्हि बन्धादय इत्याह- संसरति बध्यते मुच्यते च प्रकृतिरिति ।  
ननु च तस्याः सुकुमारत्वाद्बन्धादयो न सम्भवन्त्येवेत्यत्राह-  
नानाश्रयेषुरभिवज्यते (?) । तत्राश्रयाः भावलिङ्गभूतास्सर्गाः ।  
ते प्रकृतिपुरुषवन्नानाविधाः ॥ ६२॥  
  
कारिका ६३  
  
ततश्च नानाश्रयत्वादेव दर्शयन्नाह-  
॥ रूपैः सप्तभिरेव तु बध्नात्यात्मानमात्मना प्रकृतिः ।  
सैव च पुरुषार्थम्प्रति विमोचयत्येकरूपेण ॥ ६३ ॥ ॥  
  
'रूपैः' इत्यादि । धर्मादयो बुद्धे रूपान्युक्तानि । 'सप्तभिः' । ज्ञानं  
त्यक्त्वा ते च प्रकृतेरात्मभूताः । सैवात्मनैव पुरुषार्थं प्रत्यात्मानं  
महदादिसूक्ष्मपर्यन्तं लिङ्गं बध्नाति । बन्धश्च त्रिविधः । तच्च  
लिङ्गं भावादिभिरधिवासितमर्थमेव । संसरतीति । प्रकृतिरेव  
संसरति ॥  
  
'सैव च' इति । प्रकृतिः पुरुषार्थं प्रति कैवल्यार्थं  
विमोचयत्यात्मानम् ॥  
  
'एकरूपेण' इति । एकं च तद्रूपं चेति । ज्ञानाख्येन रूपेणेत्यर्थः । यं  
पुरुषमपेक्ष्य ज्ञानमुत्पादयति तं प्रत्यव्यक्तमात्मानं संहरतीत्यर्थः ।  
नहि धर्मादयः पुरुषधर्मा यस्तैर्बध्यते । नापि संसरति,  
अलिङ्गभावत्वात् । नापि मुच्यते, तस्य बन्धनत्वात् ॥ ६३॥  
  
कारिका ६४  
  
तदेवं ज्ञानं कथमुत्पद्यते येन मोचयतीत्याह-  
॥ एवं तत्त्वाभ्यासान्नास्मि न मे नाहमित्यपरिशेषम् ।  
अविपर्ययाद्विशुद्धं केवलमुत्पद्यते ज्ञानम् ॥ ६४ ॥ ॥  
  
'एवं तत्त्वाभ्यासात्' इत्यादि । एवमिति वक्ष्यमाणे योज्यम् । तत्त्वानि  
पञ्चविंशतिः । तेषां पुनः पुनः स्वरूपेणाभ्यसनमभ्यासः । यदेतत्  
सूक्ष्मशरीरं भौतिकं च तस्मिन्न भवामि, अपि तु प्रकृतिः ॥  
  
'न मे' इत्यादि । न ममेदमपि तु प्रकृतेः ॥  
  
नाहमिति । नाप्यहं प्रकृतिरित्येवं तत्त्वाभ्यासात् । किंविशिष्टात् -  
अविपर्ययादहमित्यमानसंशयात् ज्ञानमुत्पद्यते ॥  
  
ईदृशमित्याह- 'अपरिशेषम्' इति । परिपूर्णं विशुद्धम् संसारमलापगमात्  
केवलमेकमित्यर्थः ॥ ६४॥  
  
कारिका ६५  
  
ननु ज्ञानेन पुरुषः किं पश्यतीत्याह-  
॥ तेन निवृत्तप्रसवामर्थवशात् सप्तरूपविनिवृत्ताम् ।  
प्रकृतिं पश्यति पुरुषः प्रेक्षकवदवस्थितः स्वस्थः ॥ ६५ ॥ ॥  
  
'तेन' इत्यादि । यत् प्रकृतिज्ञानमुत्पद्यते तं प्रति निवृतः प्रसवो  
लिङ्गभूतसर्गाख्यो यस्याः प्रकृतेः स तथोक्ता । प्रसवनिवृत्त्या वा  
यो विषयो विषयेभ्यो निवर्तते तद्वशात्, सप्तभ्यो रूपेभ्यो धर्मादिभ्यो  
निवृत्ता प्रकृतिर्भवति । भावसंसर्गोऽपि यस्या निवर्तत इत्यर्थः ।  
तामेवंविधामव्यक्तरूपां पश्यति पुरुषः ॥  
  
'प्रेक्षकवदवस्थितः' इति । यथा प्रेक्षकः  
प्रवर्त्तितनृत्तमुपसंहृतनृत्तां च नर्त्तकीं पश्यति, तथा  
पुरुषोऽपि प्रवर्तितसर्गामुपसंहृतसर्गां चेति ॥  
  
'स्वस्थः' इति । आत्मनि स्थितो न प्रकृतिस्थः, ततः प्रकृतेर्निवृत्तत्वात्  
॥ ६५॥  
  
कारिका ६६  
  
ननु च यदि प्रकृतिर्गर्भभूःपुरुषं प्रति निवृत्तप्रसवा, तस्याश्च  
प्रकृतेस्तदानीं सर्वगतत्वादस्त्येव संयोगस्तत्किमिति पुनः शरीरोत्पत्तिर्न  
भवतीत्याह -  
॥ दृष्टा मयेत्युपेक्षक एको दृष्टाऽहमित्युपरमत्यन्या ।  
सति संयोगेऽपि तयोः प्रयोजनं नास्ति सर्गस्य ॥ ६६ ॥ ॥  
  
'दृष्टा मया' इत्यादि । तयोर्द्वयोरेकः पुरुष उपेक्षकः, सर्वथा ॥।त्वात् ।  
यथा प्रेक्षको नटीमुपेक्षते निवृत्ताभिलाषत्वात् ॥  
  
'दृष्टाऽहमित्युपरताऽन्या' इति । अपरा प्रकृतिरुपरता निवृत्तप्रसवा ।  
सर्वथाऽहमनेन दृष्टेति ॥  
  
ततश्च संयोगेऽपि तयोः प्रयोजनं नास्ति सर्गस्य । विषयोपभोगार्थः  
सर्गः । तस्मिन्नेव चरितार्थत्वात् न पुनः सर्गमारभते । नहि नटी  
रङ्गे प्रेक्षकैर्निराकाङ्क्षितं पुनर्नृत्तमारभते ॥ ६६॥  
  
कारिका ६७  
  
यद्यात्मज्ञानात् कैवल्यप्राप्तिः, तदनन्तरमेव शरीरं कस्मान्न निवर्तत  
इत्याह-  
॥ सम्यग्ज्ञानाधिगमात् धर्मादीनामकारणप्राप्तौ ।  
तिष्ठति संस्कारवशात्, चक्रभ्रमवद्धृतशरीरः ॥ ६७ ॥ ॥  
  
'सम्यक् ज्ञानाधिगमात्' इत्यादि । सम्यक् ज्ञानमात्मज्ञानम् ।  
तस्याधिगमादात्मज्ञानप्राप्तेरित्यर्थः ॥  
  
'धर्मादीनामकारणप्राप्तौ' इति । न कारणमकारणम्,  
तस्यामकारणप्राप्तावेव तदुक्तं भवति । सम्यक् ज्ञानाधिगमात्तेषां  
धर्मादीनामग्निदग्धबीजवदशक्तत्वात् ॥  
  
जन्मान्तरसंस्कारवशाद्धृतशरीरः पुमांस्तिष्ठति । कथम्-  
चक्रभ्रमवत् । यथा कुलालव्यापारे निवृत्तेऽपि वेगवशात् कियन्तमपि  
कालं चक्रभ्रमस्तिष्ठति तथा शरीरमपीत्यर्थः ॥ ६७॥  
  
कारिका ६८  
  
कदा स मोक्षो भवतीत्यत्र-  
॥ प्राप्ते शरीरभेदे चरितार्थत्वात् प्रधानविनिवृत्तौ ।  
ऐकान्तिकमात्यन्तिकमुभयं कैवल्यमाप्नोति ॥ ६८ ॥ ॥  
  
'प्राप्ते शरीरभेदे' इत्यादि । लिङ्गभौतिकशरीरे पृथग्भूते यथा  
सम्भूते लयं गति तेष्वित्यर्थः (?)॥  
  
'चरितार्थत्वात् प्रधानविनिवृत्तौ' इति । प्रधानं लिङ्गात्मना परिणतं  
निवर्तते । निवृत्तावुभयं कैवल्यमाप्नोति ॥  
  
'ऐकान्तिकमात्यन्तिकं च' इति । तत्रात्मज्ञानोत्पादादवश्यम्भावि  
कैवल्यमित्यैकान्तिकम् । सत्यपि तयोः संयोगे प्रयोजनाभावान्न पुनः सर्ग  
इत्यात्यन्तिकमिति ॥ ६८॥  
  
कारिका ६९  
  
सप्तत्यां विशुद्धिं दर्शयन्नाह-  
॥ पुरुषार्थज्ञानमिदं गुह्यं परमर्षिणा समाख्यातम् ।  
स्थित्युत्पत्तिप्रलयाश्चिन्त्यन्ते यत्र भूतानाम् ॥ ६९॥  
  
'पुरुषार्थज्ञानम्' इत्यादि । पुरुषार्थं ज्ञानं चेति पुरुषार्थज्ञानम् ।  
यदिदं पञ्चविंशतितत्त्वज्ञानं तत्प्रधानम्, पुरुषार्थमोक्षोऽनेन  
प्राप्यत इति कृत्वा । गुह्यमिदमप्रकाश्यम् । साधुजनादन्यस्मै न  
देयमित्यर्थः ॥  
  
'परमर्षिणा समाख्यातम्' इति । कपिलमुनिना प्रकाशितम् ॥  
  
'स्थित्युत्पत्तिप्रलयाश्चिन्त्यन्ते यत्र भूतानाम्' इति । यत्र ज्ञाने  
भूतानां ब्रह्मादिस्तम्बपर्यन्तानां स्थित्यादयो व्यवस्थाप्यन्ते ।  
तत्रोत्पन्नानां प्रबन्धेनावस्थानं स्थितिः । सा च त्रिषु स्थानेषु  
दैवमानुषतैर्यग्योनेषु उत्पत्तिः सृष्टप्रधानात् यावत् तन्मात्रेभ्यः  
पञ्चमहाभूतानि । सृष्ट्युपसंहारे महाप्रलयः, सर्वोऽप्युत्क्रमेण ।  
तद्यथा पृथिव्यादयस्तन्मात्रादिषु लीयन्ते यावत्प्रधानमिति । तेन  
पञ्चविंशतितत्त्वव्यतिरिक्तं नास्तीत्येतदुक्तम् ॥ ६९॥  
  
कारिका ७०  
  
मुनिना समाख्यातमिति कुतो ज्ञायत इत्याह-  
॥ एतत् पवित्रमग्र्यं मुनिरासुरयेऽनुकम्पया प्रददौ ।  
आसुरिरपि पञ्चशिखाय, तेन च बहुधा कृतं तन्त्रम् ॥ ७०॥  
  
'एतत्' इत्यादि । 'पवित्रम्' इति । दुःखत्रयमेतत् पुनातीति कृत्वा ।  
सर्वभेदानामग्रेभवत्वादग्र्यम् ॥  
  
'मुनिरासुरयेऽनुकम्पया प्रददौ' इति । कपिलस्य महामुनेः  
सहोत्पन्नाश्चत्वारो धर्मादयः । तत्र ज्ञानाख्येन भावेनान्धे तमसि  
वर्तमानं जगत् दृष्टवतो मुनेः करुणोत्पन्ना । तया च प्रेर्यमाण  
आसुरिं सगोत्रब्राह्मणं वर्षसहस्रयातिनमागत्योवाच । 'आसुरे रमसे  
त्वं गृहस्थधर्मेण' इति । स तमाह- 'भगवन् न रमेऽहम्' इति ।  
पुनर्वर्षसहस्रे पूर्णे तं गत्वा तथोवाच । सोऽपि 'भगवन् न  
रमेऽहम्' इत्युवाच । ततो मुनिना 'यदि विरक्तस्त्वम्, एहि ब्रह्मचर्यं  
चर' इत्यसावुक्तः । स तु प्रदिपद्य गृहस्थधर्मं त्यक्त्वा प्रव्रजितः ।  
तस्मै शिष्यायानुकम्पया सङ्क्षिप्य दत्तवान् । 'तम एव खल्विदमासीत्' ।  
तस्मिंस्तमसि क्षेत्रज्ञ एव प्रथमः । तमः प्रधानम्, क्षेत्रज्ञः पुरुष  
उच्यते । आसुरिरपि तदेव  सङ्क्षिप्तं पञ्चशिखाय स्वशिष्यायानुकम्पया  
प्रददौ ॥  
  
'तेन' इति । पञ्चशिखेन मुनिना बहुधा कृतं तन्त्रम् ।  
षष्टितन्त्राख्यं षष्टिखण्डं कृतमिति । तत्रैव हि षष्टिरर्था  
व्याख्याताः ॥ ७०॥  
  
कारिका ७१  
  
ननु च षष्टितन्त्रमेवास्तु किं सप्तत्येति स्वशास्त्रकरणप्रयोजनमाह-  
॥ शिष्यपरम्परयाऽऽगतमीश्वरकृष्णेन चैतदार्याभिः ।  
सङ्क्षिप्यार्यमतिना सम्यग्विज्ञाय सिद्धान्तम् ॥ ७१ ॥ ॥  
  
'शिष्यपरम्परया' इत्यादि । मुनेरासुरेः पञ्चशिखस्तथा  
गर्गगौतमप्रभृतिर्णरामतङ्ग्रम्या (?) ईश्वरकृष्णनामानं  
परिव्राजकमित्यनया शिष्यपरम्परया । इति ज्ञानमयरूपेणागतं  
सिद्धान्तं षष्टितन्त्रम् । सम्यग्विज्ञाय सङ्क्षिप्तं षष्टितन्त्रम्,  
पञ्चविंशतितत्त्वाख्यं ज्ञानमित्यर्थः ॥  
  
आर्यमतिः, अधिगततत्त्वज्ञानतयार्यमतिः ॥  
  
'आर्याभिः' इति । सप्तत्येत्यर्थः । 'दुःखत्रयाभिघातात्' 'एतत् पवित्रम्'  
इति सप्तत्याभिहितम् ॥ ७१॥  
  
कारिका ७२  
  
अत्र षष्टितन्त्रे बहवोऽर्थाः, तेऽत्र नोक्ता इत्याह-  
॥ सप्तत्यां किल येऽरथास्तेऽर्थाः कृत्स्नस्य षष्टितन्त्रस्य ।  
आख्यायिकाविरहिताः परवादविवर्जिताश्चापि ॥ ७२॥  
  
'सप्तत्याम्' इत्यादि । 'एष प्रत्ययसर्गो विपर्ययाशक्तितुष्टिसिद्ध्याख्यः'  
इत्यादिना ग्रन्थेन य उक्तास्ते कृत्स्नस्य षष्टितन्त्रस्यापि ॥  
  
किन्तु 'आख्यायिकाविरहिताः परवादविवर्जिताः शुद्धाः' इति । आख्यायिका  
आख्यानम्, तद्विरहिताः । परचोद्यं तेन विवर्जिताः । शुद्धाः केवलाः । परं  
बन्धमोक्षोपयोगिनोऽर्थाः दर्शिता इति तस्मात् सम्पूर्णेयं सप्ततिरिति ॥ ७२॥  
  
॥ इति श्रीमत्परमहंसपरिव्राजकाचार्यश्रीगोविन्दभगवत्पूज्यपादशिष्येण  
श्रीशङ्करभगवता कृता साङ्ख्यसप्ततिटीका समाप्ता ॥  
  
