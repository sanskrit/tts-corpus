---
title: साण्ख्यतत्त्वप्रदीपिका

---
  
 साङ्ख्यतत्त्वप्रदीपिका   
  
ॐ नमः परमात्मने ।  
दुर्निवारमनस्तापनिवारणपटीयसीम् ।  
जगदानन्दसन्दोहजननीमहमाश्रये ॥ १॥  
  
भट्टकेशवसम्भूतसदानन्दात्मजः सुधीः ।  
यजुर्वित् केशवः प्राह किञ्चित् साङ्ख्ये यथामति ॥ २॥  
  
इह द्विविधं तत्त्वं प्रकृतिः पुरुषश्चेति । प्रकृतिरेव  
प्रधानमित्यभिधीयते सत्त्वादित्रिगुणा नित्येति प्रकृतिस्वरूपलक्षणम् ।  
विकाररहितत्त्वाच्च नित्यैवेयम् । पुरुषे अतिव्याप्तिवारणाय  
सत्त्वादित्रिगुणेत्युक्तम् । सत्त्वादयस्त्रयो गुणा यस्या इति विग्रहः ।  
महदादितत्त्वानामपि त्रिगुणात्मकत्वात् तत्रातिप्रसङ्गवारणाय नित्येति ।  
तटस्थलक्षणं तु जगदुपादानकारणं प्रकृतिरिति । तथाहि विमतं  
सुखदुःखमोहसामान्योपादानकं नियमेन तदन्वितस्वभावत्वात् यन्नियमेन  
यदन्वितस्वभावं तत् तत्सामान्योपादानकं यथा मृत्सामान्यान्वितस्वभावं  
घटशरावादि तथाहि काचन तरुणी कस्यचित् कान्तस्य सुखमुत्पादयति  
कस्यचिन्मोहं कस्यचिद्द्वेषमिति तत्कस्य हेतोस्तं तं प्रति  
सुखदुःकमोहात्मकसत्त्वरजस्तमसामाविर्भावात् ।  
सा च चतुर्विंशतिधा प्रकृतेः प्रथमो महानिति विकारः  
परिणाम इति यावत् महत्तत्त्वमेव बुद्धितत्त्वमित्यभिधीयते  
अहमित्यहङ्काराख्यो महत्तत्त्वस्य प्रथमो विकारः  
तदनन्तरं पञ्चतन्मात्राः शब्दस्पर्शरूपरसगन्धाख्या  
भवति अथाकाशादिभूतपञ्चकं अथैकादशाक्षाणि  
श्रोत्रस्पर्शनचक्षूरसनघ्राणवाग्गुदलिङ्गकरचरणान्तःकरणान्येकादशेन्द्रियाणि  
भवन्ति । तत्र महत्तत्त्वमहङ्कारतत्त्वं शब्दाद्याः पञ्चतन्मात्रा  
इत्येतत् तत्त्वसप्तकं प्रकृतिविकृतिभावापन्नं पूर्वं पूर्वं प्रति  
कार्यत्वमुत्तरोत्तरं प्रति कारणत्वमित्यर्थः । तथाहि महत्तत्त्वं  
मूलप्रकृतेः कार्यं कारणं चाहङ्कारतत्त्वस्य अहङ्कारतत्त्वं तथा  
महत्तत्त्वस्य कार्यं कारणं च शब्दतत्त्वाख्यादितन्मात्रं प्रति  
तथाहि तदपि पूर्वं प्रति कार्यमुत्तरं प्रति कारणं चेति बोध्यम् ।  
आकाशादिभूतपञ्चकमेकादशेन्द्रियाणीत्येते पुनः षोडशभावाश्च  
प्रकृतिजन्या एव न तु कस्यचित् प्रकृतिः तत्त्वान्तरोपादानरूपत्वाभावात् ।  
सेयं प्रकृतिरचेतना परिणामित्वात् ।  
ननु विषयाणां घटादीनां चेतनसम्बन्धः साक्षादेवास्तु किं  
महदादिप्रणालिकयेति चेत् । तत् किं चितिरेव विषयबन्धनस्वभावा  
तथा सति चैत्यन्यनित्यतया मोक्षः कदापि न स्यात् । अथ चैतन्यं  
प्रकृतौ प्रतिबिम्बितं प्रकृतिविषययोस्तु साक्षात् सम्बन्धः स्यात् किं  
महदादिनेति चेत् तथाहि पुरुषवन्नित्यतया पुनरनिर्मोक्षापत्तिरेव ।  
अथ चितिर्विषयसम्बद्धस्वभावा मास्तु विषया एव चितिसम्बद्धस्वभावाः  
सन्तु तथा च विषयतिरोभावे मोक्षः स्यादिति चेत् तर्हीदं दृष्टमिति  
न स्यात् सर्वथा चितिसम्बन्धस्वाभाव्येनाव्यवधानात् । अथ विषया  
इन्द्रियद्वारा चितिसम्बद्धात्मानः सन्तु दृष्टादृष्टव्यवहारादि  
सन्निकर्षविप्रकर्षाभ्यामुपपत्स्यत इति चेन्न व्यासङ्गानुपपत्तेः  
इन्द्रियसम्बद्धे विषये ज्ञानोत्पत्तेरावश्यकत्वात् । अथ व्यासङ्गानुपपत्त्या  
मनः कल्प्यतां किमहङ्कारेण मैवं एवं च सति स्वस्मिन् व्याघ्रोहं  
वराहोहमिति नारोपयेत् किन्त्विन्द्रियं मनोद्वारा चितिसम्बद्धं स्वकीयं  
नरत्वमेव गृह्णीयात् । अथैवमहङ्कारोस्तु स्वप्नदशायामारोपार्थं  
बुद्धितत्त्वे न मानमस्ति मैवं सुषुप्त्यवस्थायां मनोवदहङ्कारोपि  
निवृत्तव्यापार एव तथा च श्वासप्रयोजकजीवनयोनियत्नस्य व्यापारः  
स्यादिति तदनुरोधेन बुद्धितत्त्वस्याप्यावश्यकत्वात् तस्माद्बुद्धितत्त्वं  
परिगमेन(?) सम्बद्धो विषयो गजतुरगमहिषादिः पुरुषेण चैतन्येन  
सम्बध्यते तत आसंसारबुद्धितत्त्वनाशादेव च मोक्ष इति नानिर्मोक्षः ।  
अकारणमकार्यं च कूटस्थचैतन्यरूपः पुरुषः अत्रायं पुरुषः स्वयं  
ज्योतिरिति श्रुत्या तावत् स्वप्रकाशमात्मनोऽभिधीयते स्वप्रकाशं च  
विज्ञानमेव तेनात्मनः स्वप्रकाशत्वमभिदधतीयं श्रुतिर्विज्ञानात्मकतां  
पुरुषस्यावेदयति । न च क्षणिकस्य ज्ञानस्य नित्यपुरुषात्मकत्वं  
सम्भवतीति ज्ञानस्य क्षणभङ्गुरत्वासिद्धेः विनाशव्यवहारस्य  
तव घटाकाशदिविनाशव्यवहारवदौपाधिकत्वेनाप्युपपत्तेः  
पुरुषातिरिक्तचैतन्यस्वीकर्तुस्तवापि मते ज्ञानस्य क्षणिकत्वे  
मानाभावः अन्यथा कालान्तरेऽनुभूतस्मरणानुपपत्तिः । न च  
संस्कारो द्वारं तत्कल्पनापेक्षया ज्ञानस्य स्थैर्यकल्पनायां  
लाघवात् नित्यत्वाच्चासौ न कस्यचिद्विकारः न वा कारणं  
स्वप्रकाशत्वात् यदि हि स्वप्रकाशस्याप्यस्य प्रकृतित्वमाश्रीयते  
तर्ह्येतद्विकृतित्वेनाभिमतस्यापि स्वप्रकाशत्वमस्य वा जडत्वमापद्येत  
समानयोरेव प्रकृतिविकृतिभावोपलम्भात् भेदाग्रहाच्च  
निष्क्रियेपि पुरुषे कर्तृत्वाभिमानः एवं सुखदुःखादिव्यवहारोपि  
तथाहि परिशुद्धचैतन्यविग्रहः प्रकृतिविकृतिभावानपेततटस्थः  
पुष्करपलाशवन्निर्लेपोऽप्यन्तःकरणाकारपरिणतप्रकृतितादात्म्यमविवेकलक्षणमविद्यया  
प्रतिपद्यते ततश्चेतरेतराध्यासादन्तःकरणावृत्तीनां दुःखादीनां  
पुरुषे पुरुषधर्माणां चिच्चैतन्यादीनामन्तःकरणेऽध्यासादहं  
दुःखीत्यादिव्यवहारो भवतीति । अविद्यानामातात्त्विकी ख्यातिः सा  
च तमोगुणोद्रेकादाविर्भवन्ती विविक्तयोस्तादात्म्यमवभासयति ।  
ततश्चोत्तरेषामस्मितारागद्वेषाभिनिवेशानां क्लेशशब्दाभिधेयानां  
हेतुरविद्येति गीयते । तत्सिद्धं निर्लेप एवायमिति । असङ्गो  
ह्ययमिति श्रुतेरुपपद्यते च । न च कोप्यस्य व्यापार इति  
आलोचनं तावदिन्द्रियव्यापारः विकल्पस्तु मनसः अभिमानोहङ्कारस्य  
कृत्यध्यवसायो बुद्धेः । अथ कृत्यध्यवसायः कृतिमत्तया ज्ञानं  
तत्कथमचेतनाया बुद्धेरिति बुद्धिरंशत्रयवती पुरुषोपरागो  
विषयोपरागो व्यापारावेशश्चेति । भवति हि ममेदं कर्तव्यमिति  
तत्र ममेत्यंशश्चेतनस्य दर्पणनिर्मलाया बुद्धेः प्रतिबिम्ब  
उपधानं तच्चातात्त्विकमेव चैतन्येन बुद्धेर्वास्तवसम्बन्धाभावात्  
यथा दर्पणं मुखसम्बन्धमन्तरेणापि पुरुषभ्रमस्तद्वदिहापि ।  
इदमिति विषयोपधानं तच्च वास्तवमेक इन्द्रियप्रणालिकया बुद्धौ  
ज्ञानरूपविषयसम्बन्धात् दर्पणस्येव निःश्वासाभिहतस्य मलिनिमा  
पारमार्थिकः पुरुषोपरागः विषयोपरागमाहिम्ना च कृतिमत्तयाध्यवसायः  
अयमेव व्यापारावेशः । अथ ज्ञानमेव चैतन्यं कथमनयोर्भेद इति  
उच्यते कृत्यध्यवसायलक्षणव्यापारविशिष्टा बुद्धिरिन्द्रियप्रणालिकया  
बुद्धेर्विषयस्य घटादेः सम्बन्धो वृत्तिविशेषस्तदेव ज्ञानं  
विषयोपरागेण सह यः पुरुषोपरागस्यातात्त्विकः सम्बन्धः स उपलब्धिः  
यथा दर्पणनिष्ठा मलिनिमा दर्पणप्रतिबिम्बितमुखे दृश्यते तथेति  
यावत् । तथा घटमहं जानामीत्यनुव्यवसायाख्योपलब्धिरिति विभावनीयम् ।  
तदेव ज्ञानं सुखदुःखेच्छाद्वेषप्रयत्नधर्माधर्मरूपा अष्टौ भावा  
बुद्धेरेव अहं जाने सुखीत्यादिसामानाधिकरण्यप्रतीतेः । ननु यत्रैते  
धर्माः स एव चेतनः किं न स्यादिति चेन्न अनित्यधर्मरूपतया परिणामित्वात्  
धर्मधर्मिणोरभेदात् । ये पुनस्तयोर्भेदं प्रतिपन्नास्तार्किकप्रभृतयस्ते  
तावन्नीलो घटा इत्याद्यभेदावगाहिप्रत्ययमपश्यन्त उपेक्षणीयाः । ननु  
प्रधानस्याचैतन्यस्य कथं जगत्कर्तृत्वं यत् खलु नाम्ना रूपेण च  
व्याक्रियते तच्चेतनकर्तृकं दृष्टं यथा घटादि । विवादाध्यासितं  
च जगन्नामरूपेण व्याकृतं तस्माच्चेतनकर्तृकमिति सम्भाव्यते चेतनो  
हि  बुद्धावालिख्य नामरूपे घटा इति नाम्ना रूपेण च कम्बुग्रीवादिना बाह्यं  
घटं निष्पादयति । अत एव घटस्य निवर्त्यस्याप्यन्तःसङ्कल्पात्मना  
सिद्धस्य कर्मकारकभावो घटं करोतीति ।  
अत्र वदामः चैतन्यस्य जगदुपादानत्वे जगतो जडत्वानुपपत्तिः यत् कार्यं  
तच्चेतनकर्तृकमिति व्याप्त्या शरीरी कर्ता स्यात् किं च तथापि ज्ञानस्य  
चैतन्यविशिष्टस्य क्षित्यादिजनकत्वे मानाभावः कुलालादिज्ञानेच्छयोः  
कृतिजनकत्वेनैवान्यथासिद्धत्वात् ईश्वरकृतेश्च जन्यत्वात् । अथ  
यः कृतिमान् स ज्ञानवानिति व्याप्त्या तत्सिद्धिः एवं हि यो ज्ञानवान् स  
सुखीत्यादिव्याप्त्या सुखमपीश्वरे स्यात् अप्रयोजकत्वं चेत् तुल्यं तवापि ।  
कर्मैव जगत्कारणमित्यपि ये प्रतिपन्नास्ते तावन्नत्यन्तं पारिहर्तव्याः  
धर्माधर्मात्मकार्थानर्थलक्षणचोदनालक्षणस्य प्रकृत्यभेदात्  
बुद्ध्याकारपरिणताया एव प्रकृतेरष्टौ भावा इत्यभ्युपगमात् ।  
अथेदानीं प्रमाणं विवेचयामः । तत् तावत् त्रिविधम्  
प्रत्यक्षानुगमानागमभेदात् । प्रत्यक्षप्रमाकरणं प्रत्यक्षम् ।  
लिङ्गमनुमानम् । अथातीतानागतयोः कथं लिङ्गभावः जात्या धर्माधर्मात्मना  
तत्सत्त्वात् । आप्तवचनं शब्दः यथास्मिन्नरपतिनिलये गजरथतुरगाः  
सन्तीति । पान्थसकलाध्यायवचन(?)मनुमाने चरितार्थत्वान्नोपमानमर्हति ।  
अर्थापत्तिरभावश्च सम्भवश्चेष्टितं तथा ।  
नैतिह्यमागमातद्धि व्यक्तमन्यत्र विस्तरात् ॥  
  
स चायं पुरुषः प्रतिशरीरं भिन्नः । तथाहि विमतानि शरीराणि  
स्वसङ्ख्यासङ्ख्येयात्मवन्ति शरीरत्वात् सम्प्रतिपन्नवत् किं चैवं  
यथैकस्मिन्नेव जीवति देवदत्ते शरीरे जाते वा चेष्टावति वा मृते वा  
भावोपि जातचेष्टावान् मृतः किलेति लोको व्यवहरति तथा शरीरान्तरेपि  
तथैव व्यवहारात् तस्मात् पुरुषभेदोभ्युपेयः ।  
एकमेवाद्वितीयमित्यादिश्रुतेश्च कथञ्चिदुपचरितार्थत्वेन तथा  
आत्मनो हि विभुनियत्वादभिन्नदेशकाला इत्येकत्वेनोच्यते अजो ह्येको  
जुषमाणोऽनुशेते जहात्येनां भुक्तभोगामजोऽन्य इत्यादिश्रुतेश्च  
पुरुषभेदमवगच्छामः । किं पुनरस्य प्रयोजनं निःश्रेयसं किं  
तत् अखिलानर्थमूलभूताया अविद्यायाः सत्त्वातिशयविशेषाविर्भूतविद्यया  
विनाशे सति तत्पुरुषस्य सहजचैतन्यात्मनावस्थानं तन्मोक्षापरपर्यायं  
निःश्रेयसं प्रकृतिपुरुषविवेकज्ञानं च तद्धेतुः ।  
ननु प्रकृतेर्नित्यत्वात् पुनरपि  
तमोद्रेकसम्भवादविद्याविर्भावसम्भवे मुक्तिप्रच्युतिः  
स्यादिति । नैतत् दृढतमचित्तवृत्तिनिरोधलक्षणयोगबलात्  
पुनरुद्रेकानुपपत्तेः । यदाहुः स तु दीर्घकालनैरन्तर्यसत्कारसेवितो  
दृढभूमिर्व्युत्थानसंस्कारेण न बाध्यत इति । अथ निर्लेपस्यास्य  
महापुरुषस्य सम्बन्ध एव न कुतोऽपवर्ग इति सत्यमाह किं तु  
प्रकृतेरेव बन्धमोक्षौ पुंस्युपचर्येते तदाहुः ।  
रूपैः सप्तभिरेवं बध्नात्यात्मानमात्मना प्रकृतिः ।  
सैव च पुरुषस्यार्थं विमोचयत्येकरूपेण ॥ इति ।  
अयमर्थः धर्माधर्मवैराग्यावैराग्यैश्वर्यानैश्वर्यज्ञानाज्ञानान्यष्टौ  
प्रकृतिरूपाणि तत्र ज्ञानव्यतिरिक्तैः धर्माधर्माद्यैः सप्तभी रूपैः  
प्रकृतिरात्मनैवात्मानं बध्नाति एकरूपेण ज्ञानाख्येन च विमोचयतीति ।  
यदाहुः ।  
धर्मेण गमनमूर्ध्वं गमनमधस्ताद्भवत्यधर्मेण ।  
ज्ञानेन चापवर्गो विपर्ययादिष्यते बन्धम् ॥ इति ।  
शिष्टं सकलमकलङ्कं चाभ्युदयसिद्धान्तसिद्धमित्युपेक्षितमिति ।  
दर्शितानर्थमूलाय सर्वतत्त्वार्थदर्शिने ।  
करुणापूर्णचित्ताय कपिलाय नमो नमः ॥  
  
इति साङ्ख्यार्थतत्त्वप्रदीपिका समाप्ता ॥  
  
