+++
title = "31 संकल्पाधिकरणम्"

+++
मुक्त्तः परं ब्रह्मोपसम्पाद्य ज्ञानस्वरूपोऽपहतपाष्मत्वादिसत्यसङ्कल्पत्वपर्यन्तगुणक आविर्भवतीत्युक्त्तम् । तमधिकृत्य तस्य सङ्कल्पत्वप्रयुक्त्ता व्यवहाराश्च श्रूयन्ते "स तत्र पर्येति जक्षत् क्रीडन् रममाणः स्त्रीभिर्वा यानैर्वा ज्ञातिभिर्वा" इति । किमस्य ज्ञात्यादिप्राप्तिः प्रयत्नान्तरसापेक्षा? उत परमपुरुषस्येव सङ्कल्पमात्रादेव भवतीति विषये लोके राजादीनां सङ्कल्पत्वेन व्यवह्रियमाणानां कार्यनिष्पादने प्रयत्नान्तरसापेक्षत्वदर्शनादस्यापि तत्सापेक्षा ।

इति प्राप्त उच्यते- सङ्कल्पादेव इति । कुतः? तछ्रुतेः, "स यदि पितृलोककामो भवति सङ्कल्पादेवास्य पितरः समुत्तिष्ठन्ति" इति हि सङ्कल्पादेवास्य पित्रादीनं समुत्थानं श्रूयते । न च प्रयत्नान्तरसापेपेक्षत्वाभिधायि श्रुत्यन्तरं दृश्यते; येनास्य सङ्कल्पादेवेत्यवधारणस्य विज्ञानधन एवेतिवद् व्यवस्थापनं क्रियते ।। 8 ।।

यतो मुक्त्तः सत्यसङ्कल्पः; अत एवानन्याधिपतिश्च । अन्याधिपतित्वं हि विधिनिषेथयोग्यत्वम्, विधिनिषेधयोग्यत्वे हि प्रतिहतसङ्कल्पत्वं भवेत् । अतः सत्यसङ्कल्पत्वश्रुत्यैवानन्याधिपतित्वं च सिद्धम् । अत एव "स स्वराड् भवति" इत्युच्यते ।। 9 ।।

।। सङ्कल्पाधिकरणं समाप्तम् ।।