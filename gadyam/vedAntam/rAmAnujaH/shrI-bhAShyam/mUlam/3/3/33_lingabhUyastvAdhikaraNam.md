+++
title = "33 लिङ्गभूयस्त्वाधिकरणम्"

+++
तैत्तिरीयके दहरविद्यानन्तरमधीयते "सहस्त्रशीर्षं देवं विश्वाक्षं विश्वशम्भुवम् । विश्वं नारायणं देवमक्षरं परमं प्रभुम्" इत्यारभ्य "सोऽक्षरः परमः स्वराद" इत्यन्तम् । तत्र संशयः- किं पूर्वप्रकृतविद्ययैकविद्यात्वेन तदुपास्यविशेषनिर्द्धारणमनेन क्रियते? उत सर्ववेदान्तोदितपरविद्योपास्यविशेषनिर्धारणम् इति । किं युक्त्तम्?

दहरविद्योपास्यविशेषनिधर्ारणमिति । कुतः? प्रकरणात् । पूर्वस्मिन्ननुवाके दहरविद्या हि प्रकृता "दहं विपाष्मं परवेश्मभूतं यत्पुण्डरीकं पुरमध्यसंस्थम् । तत्रापि दह्रह गगनं विशोकस्तस्मिन् यदन्तस्तदुपासितव्यम्" इति । अस्मिश्चानुवाके "पद्मकोशप्रतीकाशं हृदयं चाष्यधोमुखम्" इत्यादिना हृदयपुण्डरीकाभिधानमस्य नारायणानुवाक्यस्य दहरविद्योपास्यनिर्धारणार्थत्वमुपोद्वलोयतीति ।

एवं प्राप्त प्रचक्ष्महे- लिङ्गभूयस्त्वादिति । अस्य निखिलपरविद्योपास्यविशेषनिर्धारणार्थत्वे भूयांसि लिङ्गानि दृश्यन्ते, तथा हि परविद्यास्वक्षरशिवशुम्भुपरब्रह्मपरज्योतिःपरतत्त्वपरमात्मादिशब्दनिर्दिष्टमुपास्यं वस्त्विह तैरेव शब्दैरनूद्य तस्य नारायणत्वं विधीयते; भूयसीषु विद्यासु श्रुताननूद्य नारायणत्वविधानभूयस्त्वं नारायण एव सर्वविद्यासुपास्यमस्थूलत्वादिविशेषितानन्दादिगुणकं परं ब्रह्मेति विशेषनिर्णये भूयो बहुतरं लिङ्गं भवति । अत्र लिङ्गशब्दाश्चिन्हपर्यायः, चिन्हभूत वाक्यं बहुतरमस्तीत्यर्थः । तद्धि प्रकरणाद्वलीयः, तदप्युक्त्तम्- प्रथमे काण्डे "श्रुतिलिङ्गवाक्यप्रकरणस्तानसमाख्यानां समवाये परदौर्वल्यमर्थविप्रकर्षात्" इति । यत्तूक्त्तम्- "पद्मकोशप्रतीकाश"मित्यादिवचनं दहरशेषत्वमस्योपोद्वलयतीति; तन्न, बलीयसा प्रमाणेन सर्वविद्योपास्यनिर्धारणार्थत्वेऽधृते सति दहरविद्यायामपि तस्यैव नारायणस्योपास्यत्वेन तद्वचनोपपत्तेः । न च "सहस्त्रशीर्षम्" इत्यादिद्वितीयानिर्देशेन पूर्वानुवाकोदितोपासिना सम्बन्धः शङ्कनीयः, "तस्मिन् यदन्तस्तदुपासितव्यम्" इत्युपासिगतेन कृत्प्रत्ययेनोपास्यस्य कर्मणोऽभिहितत्वात्तदुपास्ये द्वितीयानुपपत्तेः, "विश्वमेवेदं पुरुषः" "तत्त्वं नारायणः परः इत्यादिप्रथमानिर्देशाच्च प्रथमार्थे द्वितीया वेदितव्या । "अन्तर्वहिश्च तत्सर्वं व्याप्य नारायणः स्थितः" "तस्याः शिखाया मध्ये परमात्मा व्यवस्थितः । स ब्रह्मा स शिवः सेन्द्रः सोऽक्षरः परमः स्वराट्" इति निर्देशैः सर्वस्मात्परो नारायण एव सर्वत्रोपास्य इति निर्णीयमानत्वाच्च प्रथमार्थे द्वितीयेति निश्चीयते ।। 43 ।।

।। लिङ्गभूयस्त्वाधिकरणं समाप्तम् ।।