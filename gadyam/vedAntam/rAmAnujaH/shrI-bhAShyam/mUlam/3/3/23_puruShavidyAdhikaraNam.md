+++
title = "23 पुरुषविद्याधिकरणम्"

+++
तैत्तिरीयके पुरुषविद्याऽऽम्नायते "तस्यैवं विदुषो यज्ञस्याऽऽत्मा यजमानः श्रद्धा पत्नी शरीरमिध्ममुरो वेदिलोमानि वर्हिः" इत्यादिका । छान्दोग्येऽपि पुरुषविद्याऽऽम्नायते "पुरुषो वाव यज्ञस्तस्य यानि चतुर्विशतिवर्षाणि" इत्यादिका । तत्र संशयः- किमत्र विद्या भिद्यते? उत नेति । पुरुषविद्येति नामैक्यात्पुरुषावयवेषु यज्ञावयवकल्पनसाम्येन रूपैक्यात्तैत्तिरियके फलसंयोगाश्रवणात् "प्र ह षोडशं वर्षशतं जीवति" इति छान्दोग्येश्रुतस्यैव पुरुषविद्याफलत्वात् फलसंयोगस्याप्यविशेषात् विद्यैक्यम् इति प्राप्त उच्यते-

उभयत्राम्नातयोर्विद्यायोः पुरुषविद्यात्वेऽपि विद्याभेदोऽस्त्येव, कुतः? इतरेषामनाम्नानात् । तथा हि "यत्सायं प्रातर्मध्यन्दिनं च तानि सवनानि" इत्यादयस्तैत्तिरीयके आम्नाताः छान्दोग्ये सवनत्वेन नाम्नायन्ते, त्रेधा विभक्त्तं पुरुषायुषं छान्दोग्ये सवनत्वेन कल्प्यते । छान्दाग्ये श्रुतानामशिशिषादीनां दीक्षादित्वकल्पनं तैत्तिरीयके न कृतम्, यजमानपत्न्यादिपरिकल्पनं चान्यथा । अतो रूपमुभयत्र भिद्यते, तथा फलसंयोगोऽपि भिद्यते, तैत्तिरीयके हि पूर्वानुवाके "ब्रह्मणेत्वामहसे ओमित्यात्मानं युञ्जीत" इति ब्रह्मविद्यामभिधाय तत्फलत्वेन "ब्रह्मणो महिमानमाप्नोति" इत्युकत्वा "तस्यैवं विदुषः" इत्यादिनाऽऽम्नाता पुरुषविद्या अस्यैव ब्रह्मविदुषो यज्ञत्वकल्पनमिति गम्यते । अतो ब्रह्मविद्याङ्गत्वात् ब्रह्मप्राप्तिरेवात्र फलम्, "फलवत्सन्निधावफलं तदङ्गम्" इति च न्यायात्तैत्तिरीयकाम्नादो पुरुषविद्या ब्रह्मविद्याङ्गमिति गम्यते । छान्दोग्ये त्वायुःप्राप्तिफला

पुरुषविद्येत्युक्त्तम् । अतो रूपसंयोगयोर्भेदाद्विद्याभेद इत्येकत्राम्नातानां गुणानामितरत्रानुपसंहारः ।। 24 ।।

।। पुरुषविद्याधिकरणं समाप्तम् ।।