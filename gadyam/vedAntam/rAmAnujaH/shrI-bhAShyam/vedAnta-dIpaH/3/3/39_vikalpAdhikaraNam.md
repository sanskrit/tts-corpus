+++
title = "39 विकल्पाधिकरणम्"

+++
विकल्पोऽविशिष्टफलत्वात् ॥3.3.57॥  
सद्विद्याभूमविद्यादिकानां ब्रह्मप्राप्तिफलानामेकस्मिन्पुरुषे समुच्चयोऽपि संभवति, नेति संशयः । अग्निहोत्रदर्शपूर्णमासज्योतिष्टोमादीनां स्वर्गैकफलानां तत्र भूयस्त्वापेक्षया यथैकस्मिन्पुरुषे समुच्चयो दृश्यते; तथाऽत्रापि ब्रह्मानुभवभूयस्त्वापेक्षयैकस्मिन् पुरुषे समुच्चयस्संभवतीति पूर्वः पक्षः । देशतः कालतस्त्वरूपतश्चानवच्छिन्नानन्दस्वरूपब्रह्मानुभवस्सर्वासां परविद्यानां फलम्; तच्चैकया विद्ययाऽवाप्तमित्येकस्मिन्पुरुषे विद्यान्तरसमुच्चयः प्रयोजनाभावान्न संभवतीति सर्वासां विकल्पः इति राद्धान्तः । सूत्रमपि व्याख्यातम् ॥

काम्यास्तु यथाकामं समुच्चीयेरन्न वा पूर्वहेत्वभावात् ॥3.3.58॥  
ब्रह्मप्राप्तिव्यतिरिक्तफला विद्याः काम्याः । तास्तु यथेष्टं समुच्चीयेरन्; विकल्प्येरन्वा, पूर्वहेत्वभावात् - तत्फलस्यापरिमितत्वाभावात्; भूयस्त्वापेक्षया समुच्चयस्संभवतीत्यर्थः । इति विकल्पाधिकरणम् ॥