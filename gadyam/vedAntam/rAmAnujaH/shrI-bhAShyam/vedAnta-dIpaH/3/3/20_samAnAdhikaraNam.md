+++
title = "20 समानाधिकरणम्"

+++
समान एवं चाभेदात् ॥3.3.19॥  
वाजसनेयकेऽग्निरहस्ये बृहदारण्यके च शाण्डिल्यविद्याऽऽम्नाता । अग्निरहस्ये तावत् * स आत्मानमुपासीत मनोमयं प्राणशरीरं भारूपं सत्यसङ्कल्पमाकाशात्मानम्* इति । बृहदारण्यके च *मनोमयोऽयं पुरुषो भास्सत्यं तस्मिन्नन्तर्हृदये यथा व्रीहिर्वा यवो वा स एष सर्वस्य वशी सर्वस्येशानस्सर्वस्याधिपतिस्सर्वमिदं प्रशास्ति* इति । किमत्र विद्याभेदः, उत नेति संशयः । एकत्र सत्यसङ्कल्पत्वमधिकं श्रुतम्; इतरत्र वशित्वादयोऽधिका इति रूपभेदाद्विद्याभेद इति पूर्वः पक्षः ।   
राद्धान्तस्तु - उभयत्र मनोमयत्वादिके समाने सति वशित्वादेस्सत्यसङ्कल्पत्वविततिरूपतया तेनाभेदान्न रूपभेद इति विद्यैक्यम् । सूत्रार्थस्तु - मनोमयत्वादिके समाने सति विद्यैक्यम्, एवं चाभेदात् - वशित्वादिगुणेनाप्यभेदात् - वशित्वादिर्हि सत्यसङ्कल्पत्वविततिः ॥   
इति समानाधिकरणम् ॥