+++
title = "22 संभृत्यधिकरणम्"

+++
संभृतिद्युव्याप्त्यपि चातः ॥3.3.23॥  
तैत्तिरीयके राणायनीयानां खिलेषु च *ब्रह्म ज्येष्ठा वीर्या संभृतानि ब्रह्माग्रे ज्येष्ठं दिवमाततान । ब्रह्म भूतानां प्रथमोत जज्ञे तेनार्हति ब्रह्मणा स्पर्धितुं कः ॥* इति ब्रह्मणि ज्येष्ठानां गुणानां संभृतिर्द्युव्याप्तिश्चेत्यादिगुणजातमाम्नातम् । किमेषां सर्वासु विद्यासूपसंहारः उत स्थानविशेषोपासनेषु नियम इति संशयः । अनारभ्याधीतत्वादेषां सर्वासूपसंहारः इति पूर्वः पक्षः ।   
राद्धान्तस्तु - यद्यपि न स्थानविशेषसंबन्ध्युपासनमारभ्याधीता एते, तथापि द्युव्याप्तिसामर्थ्यात्तस्य हृदयाद्यल्पस्थानेषूपसंहारायोगात् तत्साहचर्याच्चेतरेषामल्पस्थानविहितासु विद्यासु नोपसंहारः इति ।   
सूत्रार्थस्तु - संभृतिद्युव्याप्तीति समाहारद्वन्द्वैकवद्भावः । संभृतिप्रभृतिगुणजातमप्यत एव - स्थानविशेषसंबन्धनियमान्नियतम्; न सर्वत्रोपसंहार्यम् । द्युव्याप्तिर्हि स्वसामर्थ्यादल्पस्थानानर्हतया तदितरस्थाननियता । संभृत्याद्यपि तत्साहचर्यात्तथैव ॥   
इति संभृत्यधिकरणम् ॥