+++
title = "33 लिङ्गभूयस्त्वाधिकरणम्"

+++
लिङ्गभूयस्त्वात्तद्धि बलीयस्तदपि ॥3.3.43॥  
तैत्तिरीया अधीयते *सहस्रशीर्षं देवमित्यारभ्य *सोऽक्षरः परमस्स्वराट्* (तै.आ. 6.11) इत्यन्तम् । अस्मिन्ननुवाके नोपासनं विधीयते । किमयं पूर्वानुवाकोदितदहरविद्योपास्यविशेषनिर्धारणार्थः, उत सर्ववेदान्तोदितसर्वपरविद्योपास्यविशेषनिर्धारणार्थ इति संशयः । दहरविद्याया आनन्तर्यात्तदुपास्यविशेषनिर्धारणार्थ इति पूर्वः पक्षः; *सहस्रशीर्षं देवमिति (तै.आ. 6.11) द्वितीयानिर्देशस्यानन्तरोदितोपासिना संबन्धस्यैव युक्तत्वाच्च । राद्धान्तस्तु - परब्रह्मपरतत्त्वपरज्योतिः परमात्माक्षरशिवशम्भुशब्दैस्सर्वपरविद्योपास्याननूद्य वाक्येनैव तेषां नारायणत्वविधानात्तस्य च प्रकरणाद्बलीयस्त्वेन सर्वविद्योपास्यनिर्धारणार्थ इति निश्चीयते । न च *सहस्रशीर्षमिति द्वितीयानिर्देशः पूर्वेणोपासिना संबध्यते, *तस्मिन्यदन्तस्तदुपासितव्यम्' (तै.आ. 6.10) इति कृत्प्रत्ययेन कर्माभिहितमिति तत्र द्वितीयानिर्देशायोगात् । *नारायणः परः* (तै.आ. 6.11) व्याप्य नारायणस्स्थितः *परमात्मा व्यवस्थितः* (तै.आ. 6.11) इत्यादिभिरैकार्थ्यात्प्रथमार्थे द्वितीया । सूत्रार्थस्तु - सर्वपरविद्योपास्यनिर्धारणे लिङ्गभूयस्त्वात् तच्चिह्नभूतवाक्यभूयस्त्वादित्यर्थः । तद्धि - वाक्यं प्रकरणाद्बलीयः, तदपि पूर्वस्मिन्काण्डे *श्रुतिलिङ्गवाक्यप्रकरणस्थानसमाख्यानां समवाये परदौर्बल्यमर्थविप्रकर्षात्* (कर्म-काण्डः 3.3.7.14) इत्यादिनोक्तम् । एवं सर्वोपास्यनिर्धारणे निश्चिते सति दहरविद्यायामप्ययमेवोपास्य इति *पद्मकोशप्रतीकाशम्' (तै.आ. 6.10) इत्यादिना हृदयाद्यभिधानं च युज्यत इत्यभिप्रायः ॥   
इति लिङ्गभूयस्त्वाधिकरणम् ॥