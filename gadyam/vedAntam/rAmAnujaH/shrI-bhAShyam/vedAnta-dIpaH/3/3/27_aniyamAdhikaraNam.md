+++
title = "27 अनियमाधिकरणम्"

+++
अनियमस्सर्वेषामविरोधश्शब्दानुमानाभ्याम् ॥3.3.32॥  
येषूपासनेषूपकोसलादिष्वर्चिरादिका गतिराम्नाता किं तन्निष्ठानामेव तया ब्रह्मप्राप्तिः, उत सर्वेषां ब्रह्मोपासननिष्ठानामिति संशयः । तन्निष्ठानामेवेति पूर्वः पक्षः, इतरेषां तया ब्रह्मप्राप्तौ प्रमाणाभावात् । यत्तु पञ्चाग्निविद्यायां साधारणं वचनम्, तदप्युपकोसलादिविषयमिति निश्चीयते । अन्यथोपकोसलादिष्वाम्नानानर्थक्यं स्यात् । राद्धान्तस्तु - पञ्चाग्निविद्यायां *य एवमेतद्विदुः ये चेमे अरण्ये श्रद्धां सत्यमुपासते तेऽर्चिषमभिसंभवन्ति* इति सामान्येन सर्वविषयं गतिश्रवणमुपकोसलादिष्वाम्नानं न बाधितुं क्षमम्, सङ्कोचकं च न भवति, विद्यास्तुत्यर्थतयाऽनुवादेनाप्युपपत्तेः । अतस्सर्वेषां तथैव ब्रह्मप्राप्तिः ॥   
सूत्रार्थस्तु - अनियमस्सर्वेषां - सर्वेषामविशेषेण तयैव प्राप्तिः । कुतः? अविरोधश्शब्दानुमानाभ्यां - तथा सत्येव श्रुतिस्मृतिभ्यामविरोधः । श्रुतिश्च *ये चेमेऽरण्ये इत्यादिका पञ्चाग्निविद्यायां निदर्शिता; स्मृतिः *अग्निर्ज्योतिरहश्शुक्लः* इत्यादिका ॥   
इति अनियमाधिकरणम् ॥