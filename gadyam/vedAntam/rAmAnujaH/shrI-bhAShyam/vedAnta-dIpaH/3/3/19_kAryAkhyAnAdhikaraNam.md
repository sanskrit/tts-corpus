+++
title = "19 कार्याख्यानाधिकरणम्"

+++
कार्याख्यानादपूर्वम् ॥3.3.18॥  
छान्दोग्यवाजसनेयकयोः ज्येष्ठं च श्रेष्ठं च प्राणमुपास्यं विधाय "स होवाच किं मे वासो भविष्यतीत्याप इति होचुः" इत्यपां प्राणस्य वासस्त्वमुक्त्वा *तस्माद्वा एतदशिष्यन्तः पुरस्ताच्चोपरिष्टाच्चाद्भिः परिदधति लम्भुको ह वासो भवत्यनग्नो भवति* इति छान्दोग्ये । वाजसनेयके चापां प्राणवासस्त्वमुक्त्वा *तस्मादेवंविदशिष्यन्नाचामेदशित्वा चाचामेदेतमेव तदनमनग्नं कुरुते* इति । आचमनेन प्राणमनग्नं कुरुत इत्यर्थः । अत्राशनात्पुरस्तादुपरिष्टाच्च किमाचमनं प्राणविद्याङ्गं विधीयते, उताचमनीयानामपां प्राणवासस्त्वानुसन्धानं विधीयत इति संशयः । *आचामेदित्याचमने विधिप्रत्ययश्रवणात्, स्मृत्याचारप्राप्तादाचमनादाचमनान्तरं प्राणविद्याङ्गं विधीयत इति पूर्वः पक्षः । राद्धान्तस्तु - *अशित्वा चाचामेदित्याचमनं चात्र प्रतीयते; आचमनीयानामपां प्राणवासस्त्वानुसन्धानं च *आपो वासः *अद्भिः परिदधति *एतमेव तदनमनग्नं कुरुते* इति प्रतीयते । तत्राचमनं तावत् स्मृत्याचारप्राप्तम्; अपां प्राणवासस्त्वानुसन्धानमप्राप्तम् । *अनग्नं कुर्वन्तो मन्यन्ते* अनग्नं कुरुते* इत्यनुवादसरूपं प्रतीयते । तत्राचमनान्तरकल्पनादाचमनमनूद्याचमनीयानामपां प्राणवासस्त्वानुसन्धानमप्राप्तं विधीयत इति युक्तम् । *तदनमनग्नं कुरुते* इति वचनानि त्वपूर्वत्वात् *विधिर्वा स्यादपूर्वत्वात्* इति न्यायेन विधिवचनमेव भवति । सूत्रार्थस्तु - अपूर्वम् - अप्राप्तमपां प्राणवासस्त्वानुसन्धानं विधेयम्, न पुनः प्राप्तमाचमनम् । कुतः? कार्याख्यानात् - कार्यस्य अप्राप्तार्थस्याख्यानस्वभावत्वाच्छास्त्रस्येत्यर्थः ॥   
इति कार्याख्यानाधिकरणम् ॥