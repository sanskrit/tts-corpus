+++
title = "37 भूमज्यायस्त्वाधिकरणम्"

+++
भूम्नः क्रतुवज्ज्यायस्त्वं तथा हि दर्शयति ॥3.3.55॥  
वैश्वानरविद्यायां स्वर्लोकादित्यवाय्वाकाशपृथिव्यवयवो वैश्वानरात्मोपास्यश्श्रुतः । तत्र किं व्यस्तस्यैवोपासनं कार्यम्, उत व्यस्तस्य समस्तस्य च, अथ समस्तस्यैवेति संशयः । *औपमन्यव कं त्वमात्मानमुपास्स इति दिवमेव भगवो राजन्* इत्यादिना स्वर्लोकादिपृथिव्यन्तानां वैश्वानरात्मनो मूर्धादिपादान्तावयवत्वमभिधाय, तत्रतत्र व्यस्तस्यैवोपासनं फलं च विहितमिति पश्चात् *यस्त्वेतमेवं प्रादेशमात्रमभिविमानमात्मानं वैश्वानरमुपास्ते* इति पूर्वोक्तस्य समासेनोपसंहार इति युक्तम्; अतो व्यस्तस्यैवोपासनं कार्यमिति प्रथमः पक्षः । समस्तोपासनस्य *सर्वेषु लोकेषु सर्वेषु भूतेषु सर्वेष्वात्मस्वन्नमत्ति* इति व्यस्तोपासनफलेभ्यः फलान्तरविधानात् व्यस्तस्य समस्तस्य चोपासनं कार्यमिति द्वितीयः पक्षः । राद्धान्तस्तु *आत्मानं वैश्वानरं संप्रत्यध्येषि तमेव नो ब्रूहि* इत्यारभ्य वैश्वानरात्मनस्स्वर्लोकादिपृथिव्यन्तानां मूर्धादिपादान्तावयवत्वमभिधाय, *यस्त्वेतमेवं प्रादेशमात्रमभिविमानमात्मानं वैश्वानरमुपास्ते स सर्वेषु लोकेषु* इत्युपसंहारादेकस्यैव वैश्वानरात्मनः त्रैलोक्यशरीरस्य परस्य ब्रह्मणः उपासनं विधाय, फलं च *सर्वेष्वात्मस्वन्नमत्तीति* तद्यथेषीकतूलमग्नौ प्रोतं प्रदूयेतैवं हास्य सर्वे पाप्मानः प्रदूयन्ते* इति च सर्वेषामात्मनामविशेषेण भोग्यभूतं परं ब्रह्मानुभवति, तद्विरोधिनश्च सर्वपाप्मनः दहतीत्युक्तमिति गम्यते । अत एकवाक्यत्वात्समस्तस्यैवोपासनं कार्यम् । व्यस्तवादस्तु स्वर्लोकादीनां मूर्धाद्ययवत्वज्ञापनार्थः । तत्रतत्र च फलवादः "वैश्वानरं द्वादशकपालं निर्वपेत्पुत्रे जाते यदष्टाकपालो भवति" इत्यादिवद्द्रष्टव्यः ।  
सूत्रार्थस्तु - भूम्नो ज्यायस्त्वम् - समस्तोपासनस्य श्रैष्ठ्यम्; प्रामाणिकत्वमित्यर्थः । एकवाक्यत्वावगतेः । व्यस्तवादः क्रतुवद्द्रष्टव्यः । *वैश्वानरं द्वादशकपालं निर्वपेत् .... यदष्टाकपालः* इत्यादिः क्रताविवेत्यर्थः । तथा हि दर्शयति - समस्तोपासनस्य ज्यायस्त्वमेव दर्शयति श्रुतिः *मूर्धा ते व्यपतिष्यद्यन्मां नागमिष्यः *इत्यादिना व्यस्तोपासनेऽनर्थं ब्रुवती ॥  
 इति भूमज्यायस्त्वाधिकरणम् ॥