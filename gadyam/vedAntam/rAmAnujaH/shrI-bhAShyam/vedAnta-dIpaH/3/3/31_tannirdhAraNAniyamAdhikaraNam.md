+++
title = "31 तन्निर्धारणानियमाधिकरणम्"

+++
तन्निर्धारणानियमस्तद्दृष्टेः पृथग्घ्यप्रतिबन्धः फलम् ॥3.3.41॥  
छान्दोग्ये *ओमित्येतदक्षरमुद्गीथमुपासीतेति कर्माङ्गाश्रयमुद्गीथाद्युपासनं श्रूयते; तत्किं तस्मिन्कर्मणि पर्णतादिवन्नियमेनोपादेयम्, उत गोदोहनादिवदनियमेनेति संशयः । कर्माङ्गाश्रयत्वेन पर्णतादिवत्तद्द्वारेण निरूढकार्यतया *यदेव विद्यया करोति श्रद्धयोपनिषदा तदेव वीर्यवत्तरं भवति* इति वर्तमाननिर्देशस्य पृथक्फलप्रतिपादनायोगात् क्रत्वर्थतया नियमेनोपादेयमिति पूर्वः पक्षः ।   
राद्धान्तस्तु - *तेनोभौ कुरुतो यश्चैतदेवं वेद यश्च न वेद* (छा.उ. 1-1-10) इत्युद्गीथोपासनरहितस्यापि क्रत्वनुष्ठानदर्शनात्क्रतुफलात्स्वर्गादेः पृथग्भूतवीर्यवत्तरत्वफलमिदमुपासनमिति गोदोहनादिवदनियमः । वर्तमाननिर्देशे सत्यप्यधिकारान्तरनिश्चये सति रात्रिसत्रवत् क्रतोर्वीर्यवत्तरत्वमस्योपासनस्य फलमिति कल्पनीयम् ।   
सूत्रार्थस्तु - तन्निर्धारणानियमः । निर्धारणम् - निश्चयेन चेतसोऽवधारणम्, उपासनमित्यर्थः; तथा उद्गीथोपासनस्यानियमः; कुतः? तद्दृष्टेः - *तेनोभौ कुरुतः इत्यनियमदृष्टेः; पृथग्भूतं ह्यस्य फलम्; तच्चाप्रतिबन्धरूपम्; वीर्यवत्तरत्वं नाम प्रबलकर्मान्तरफलेनैतस्य कर्मणः फलस्याप्रतिबन्धः, अविलम्बितत्वमित्यर्थः ॥  
 इति तन्निर्धारणानियमाधिकरणम् ॥