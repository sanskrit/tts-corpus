+++
title = "34 पूर्वविकल्पाधिकरणम्"

+++
पूर्वविकल्पः प्रकरणात्स्यात् क्रियामानसवत् ॥3.3.44॥  
वाजसनेयकेऽग्निरहस्ये *मनश्चितो वाक्चितः प्राणचितश्चक्षुश्चितः * इत्यादिना मनश्चितादयोऽग्नयो विद्यारूपाः श्रूयन्ते । किमेते क्रियामयक्रत्वङ्गभूताः, उत विद्यामयक्रत्वङ्गभूता इति संशयः । अस्मिन् प्रकरणे विद्यामयक्रत्वनुबन्धिमानसग्रहस्तोत्रादिदर्शनेऽपि क्रतोर्विधानाभावात्, फलान्तराप्रतीतेश्च, पूर्वत्र *असद्वा इदमग्र आसीत् (तै.आ. 5.14.7) इत्यादिनेष्टकचितस्याग्नेः प्रकृतत्वात्, मनश्चितादिषु च "तेषामेकैक एव तावान्यावानसौ पूर्वः" (शतपथ.ब्रा. 10.4.3.3) इति तत्कार्यातिदेशादिष्टकचितेनैषां विकल्पप्रतीतेश्चेष्टकचिताग्निशेषभूतक्रियामयक्रत्वनुप्रवेशेन तदङ्गभूता इति पूर्वः पक्षः । राद्धान्तस्तु - *ते हैते विद्याचित एव विद्यया हैवैत एवं विदश्चिता भवन्ति* (शतपथ.ब्रा. 10.4.3.12) इति मनश्चितादीनां साम्पादिकाग्नित्वेन विद्यारूपत्वे सिद्धेऽपि *ते हैते विद्याचित एव (शतपथ.ब्रा. 10.4.3.12) इत्यवधारणश्रुतिर्विद्यामयक्रत्वङ्गत्वेनैषां विद्यारूपतावगत्यर्थेति निश्चयात् सन्निहितैर्मानसैः ग्रहस्तोत्रादिभिः क्रत्वनुबन्धैरनुवादसरूपवाक्यप्रतिपादितैः क्रतुदर्शने सति *वचनानि त्वपूर्वत्वादिति न्यायेन मनश्चितादीनां शेषिभूतविद्यामयक्रतोर्विधिः परिकल्प्यते । *तेषामेकैक एव तावान्यावानसौ पूर्वः* (शतपथ.ब्रा. 10.4.3.3) इत्यतिदेशेनेष्टकचिताग्नेस्स्वशेषिभूतक्रतुद्वारेण यत्फलम्, तदेवैषां स्वशेषिभूतविद्यामयक्रतुद्वारेण फलमिति निश्चीयत इति विद्यामयक्रत्वङ्गभूता एव मनश्चितादयः । सूत्रार्थस्तु - मनश्चितादिः क्रिया स्यात् - क्रियामयक्रत्वङ्गभूतं इत्यर्थः । कुतः? प्रकरणात् - पूर्वप्रकृतेनेष्टकचितेनाव्यभिचरितक्रतुसंबन्धिनोपस्थितक्रतुगृहीतत्वेन तदङ्गभूतानामेषां चाग्नित्वात्तेनेष्टकचितेन विकल्पः; विद्या रूपाणामप्येषां क्रियामयक्रत्वङ्गभावो न विरुध्यते, द्वादशाहाङ्गभूतमानसग्रहवत् ॥

अतिदेशाच्च ॥3.3.45॥  
"तेषामेकैक एव तावान्यावानसौ पूर्वः" (शतपथ.ब्रा. 10.4.3.3) इति तेषु पूर्वेष्टकचितकार्यातिदेशाच्च तेनैषां विकल्पः प्रतीयते । तेन विकल्पो हि तच्छेषिभूतक्रत्वङ्गत्वेन विनैषां नोपपद्यते । अतश्च तदङ्गभूताः ॥

विद्यैव तु निर्धारणाद्दर्शनाच्च ॥3.3.46॥  
तुशब्दः पक्षं व्यावर्तयति; मनश्चितादिः विद्यैव विद्यामयक्रत्वङ्गभूत एवेत्यर्थः । कुतः? निर्धारणात् - तेषां विद्यारूपत्वे सिद्धेऽपि *ते हैते विद्याचित एव (शतपथ.ब्रा. 10.4.3.14) इति निर्धारणं विद्यामयक्रत्वङ्गतयैषां विद्यामयत्वख्यापनार्थम् । अत्रैव विद्यामयक्रतुदर्शनाच्च तदङ्गत्वमेवैषाम् । दृश्यते चात्र विद्यामयः क्रतुः *मनसैषु ग्रहा अगृह्यन्त मनसास्तुवन्त मनसाशंसन्* (शतपथ.ब्रा. 10.4.3.3) इत्यादौ ॥

अत्र विद्यामयक्रतौ विधिपदाश्रवणात्, तत्फलसंबन्धाप्रतीतेश्च, प्रकरणेनेष्टकचिताग्न्युपस्थापितक्रत्वङ्गताप्रतीतेश्च विद्यामयक्रत्वन्वयो बाध्यत इत्याशङ्क्याह -   
श्रुत्यादि बलीयस्त्वाच्च न बाधः ॥3.3.47॥  
श्रुत्यादेः प्रकरणाद्बलीयस्त्वेन श्रुत्याद्यवगतस्य विद्यामयक्रत्वन्वयस्य प्रकरणेन न बाधः । श्रुतिस्तावत् *ते हैते विद्याचित एव' (शतपथ.ब्रा. 10.4.3.9) इति । तां विवृणोति *विद्यया हैवैत एवंविदश्चिता भवन्तीति । लिङ्गवाक्ये च भाष्ये दर्शिते । एवंविदः मनश्चक्षुरादिव्यापारेष्वग्नित्वं संपादयितुः, एते मनश्चितादयः, विद्यया प्रधानभूतया चिता भवन्तीत्यर्थः ॥

'मनसैषु ग्रहा अगृह्यन्त' (शतपथ.ब्रा. 10.4.3.3) इत्यादौ विधिपदाश्रवणाद्विद्यामयक्रतुविधिर्न संभवतीति तदसंभवाच्च तदन्वयोऽपि न संभवतीत्याशङ्क्याह -   
अनुबन्धादिभ्यः प्रज्ञान्तरपृथक्त्ववद्दृष्टश्च तदुक्तम् ॥3.3.48॥  
ग्रहस्तोत्रशस्त्रेभ्यो यज्ञानुबन्धेभ्यः इष्टकचितान्वयिनः क्रतोरत्र विधीयमानविद्यामयक्रतुपृथक्त्वमवगम्यते; प्रज्ञान्तरपृथक्त्ववत् - यथा प्रज्ञान्तराणां दहरविद्यादीनां पृथक्त्वहेतुभ्यः पृथक्त्वम्; आदिशब्दात्पूर्वोक्तश्श्रुत्यादिर्गृह्यते; श्रुत्यादिनाऽनुबन्धैश्च विद्यामयक्रतुविधिः कल्प्यत इत्यर्थः । दृष्टश्चानुवादसरूपेऽपि कल्प्यमानो विधिः *यदेव विद्यया करोतीत्यादौ । तदुक्तं *वचनानि त्वपूर्वत्वादिति ॥

यत्तूक्तमतिदेशाच्चेष्टकचितशेषिभूतक्रत्वन्वयोऽवगम्यत इति, तत्राह -  
न सामान्यादप्युपलब्धेर्मृत्युवन्न हि लोकापत्तिः ॥3.3.49॥  
नावश्यमतिदेशेनेष्टकचिताग्नितुल्यदेशत्वमप्याश्रयणीयम्, येनकेनचित्सामान्येनातिदेशोपलब्धेः । *स एष मृत्युर्य एष एतस्मिन्मण्डले पुरुषः* इतिवत्फलसामान्येन भविष्यत्यतिदेशः । न हि तत्र मण्डलपुरुषे मृत्युलोकापत्तिरप्यतिदिश्यते; अपि तु मृत्युवत् सर्वसंहर्तृत्वमेव ॥

परेण च शब्दस्य ताद्विध्यं भूयस्त्वात्त्वनुबन्धः ॥3.3.50॥  
परेण च ब्राह्मणेनास्य मनश्चिताद्यभिधायिनश्शब्दस्य ताद्विध्यं - तद्विधत्वम्, विद्यामयप्रतिपादकत्वमवगम्यते । परेण हि ब्राह्मणेन *अयं वाव लोक एषोऽग्निचितस्तस्याप एव* इत्यादिना पृथक्फला विद्यैव विधीयते । अग्निरहस्ये क्रियामया एव विधीयन्त इति नास्ति नियम इत्यर्थः । क्रियाप्रकरणे त्वेषां मनश्चितादीनामनुबन्धः सम्पादनीयानामग्न्यङ्गानामत्र भूयस्त्वात्क्रियते । अतो विद्यामयक्रत्वङ्गभूता एव मनश्चितादयोऽग्नयः ॥  
 इति पूर्वविकल्पाधिकरणम् ॥