+++
title = "40 यथाश्रयभावाधिकरणम्"

+++
अङ्गेषु यथाश्रयभावः ॥3.3.59॥  
कर्माङ्गाश्रयाणामुद्गीथाद्युपासनानां गोदोहनादिवदधिकारान्तरत्वेनोपादानानियमः पूर्वोक्तस्संभवति, नेति संशयः । न संभवतीति पूर्वः पक्षः, *उद्गीथमुपासीतेत्युपासनविधौ फलान्तराश्रवणात्, उद्गीथसंबन्धावगतक्रत्वङ्गभावाविरोधात् । एवं विधिवाक्येनैव क्रत्वङ्गभावेऽवगते सति *यदेव विद्यया करोति श्रद्धयोपनिषदा तदेव वीर्यवत्तरं भवति ... तेनोभौ कुरुतः* इति च वर्तमाननिर्देशः *न स पापं श्लोकं शृणोति* इतिवदर्थवादमात्रं स्यात् । राद्धान्तस्तु - *यदेव विद्यया करोति .... तदेव वीर्यवत्तरम्* इति विद्यायाः क्रतुवीर्यवत्तरत्वं प्रति साक्षात्साधनभावोऽवगम्यते । एवं फलसाधनतयाऽवगता विद्या किमाश्रित्य फलं करोतीत्यपेक्षायाम् *ओमित्येतदक्षरमुद्गीथमुपासीत* इत्युद्गीथमाश्रित्य कुर्यादिति क्रत्वङ्गभूतोद्गीथाश्रयत्वमात्रं प्रतीयते; अतः फलान्तरसाधनतयाऽवगतस्य क्रत्वङ्गभावो नोपपद्यत इति गोदोहनादितुल्यतयोपादानानियमः सिध्यत्येव । *यस्य पर्णमयी जुहूर्भवति न स पापं श्लोकं शृणोतीत्यत्र तु पर्णताया जुहूसंबन्धात्प्रागपापश्लोकश्रवणं प्रति साक्षात्साधनभावो न श्रूयते; पर्णतासंबन्धिपुरुषसंबन्धमात्रं श्रुतम्; तत्तु *पर्णमयी जुहूरिति श्रुत्यैव प्रथमावगतक्रत्वङ्गभावं न निरुणद्धीत्यर्थवादमात्रमिति विशेषः। सूत्रार्थस्तु - अङ्गेषु - उद्गीथादिषु आश्रितानामुपासनानां यथाश्रयभावः - उद्गीथादिवदङ्गभावः । गोदोहनादिवत् तस्मिन्वाक्ये फलसंबन्धाश्रवणादङ्गभावो न विरुध्यत इत्यर्थः ॥

शिष्टेश्च ॥3.3.60॥  
शिष्टिः - शासनम्, विधानम्; उद्गीथमुपासीतेति विधानाच्च वर्तमाननिर्देशावगतफलसंबन्धात् प्रागेवोद्गीथसंबन्धोऽवगत इति तदङ्गभावो न विरुध्यते । अत उपादाननियमः ॥

समाहारात् ॥3.3.61॥  
इतश्च *होतृषदनाद्धैवापि दुरुद्गीथमनुसमाहरति* इत्युद्गीथवेदनहानावन्येन समाधानं ब्रुवत् वेदनस्योपादाननियमं दर्शयति । दुरुद्गीथं - वेदनहीनमुद्गीथम् ॥

गुणसाधारण्यश्रुतेश्च ॥3.3.62॥  
इतश्चोपादाननियमोऽवगम्यते । प्रणवगुणत्वेनावगतस्योपासनस्य साधारण्यं हि श्रूयते *तेनेयं त्रयी विद्या वर्तते ओमित्याश्रावयत्योमिति शंसत्योमित्युद्गायति* इति तेनेति प्रकृतपरामर्शात्सोपासन एव प्रणवस्सर्वत्र सञ्चरति । अतः प्रणवसहभावनियमदर्शनादुपादाननियमो निश्चीयते ॥

न वा तत्सहभावाश्रुतेः ॥3.3.63॥  
न वोपादाननियमः, तत्सहभावाश्रुतेः - उद्गीथाद्यङ्गभावाश्रुतेरित्यर्थः । क्रत्वङ्गभावो हि सहभावः । *यदेव विद्यया करोति ..... तदेव वीर्यवत्तरमिति वीर्यवत्तरत्वसाधनतयाऽवगताया विद्यायाः क्रत्वङ्गतया विनियोगासंभवात् तदङ्गभावो हि न श्रूयते । यत्र साक्षात्फलसाधनत्वं प्रतिपाद्यते; तत्र फलसाधनत्वं प्रथमं प्रतीयत इति तस्य क्रत्वङ्गतया विनियोगो न संभवतीत्यभिप्रायः ॥

दर्शनाच्च ॥3.3.64॥  
"एवंविद्ध वै ब्रह्मा यज्ञं यजमानं सर्वांश्चर्त्विजोऽभिरक्षति" इति श्रुतिः ब्रह्मणो वेदनेन यज्ञस्य यजमानस्य ऋत्विजां च रक्षणं ब्रुवत्यन्येषां वेदनाभावं दर्शयति । तच्चोद्गीथोपासनस्यानङ्गत्वे सत्येवोपपद्यते । अतश्चोपादानानियमः ॥   
इति यथाश्रयभावाधिकरणम् ॥   
॥ इति श्रीभगवद्रामानुजविरचिते श्रीवेदान्तदीपे तृतीस्याध्यायस्य तृतीयः पादः ॥