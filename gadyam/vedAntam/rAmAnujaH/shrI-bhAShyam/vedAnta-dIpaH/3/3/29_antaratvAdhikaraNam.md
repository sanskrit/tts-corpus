+++
title = "29 अन्तरत्वाधिकरणम्"

+++
अन्तरा भूतग्रामवत्स्वात्मनोऽन्यथा भेदानुपपत्तिरिति चेन्नोपदेशवत् ॥3.3.35॥  
बृहदारण्यके उषस्तप्रश्नप्रतिवचनं *यः प्राणेन प्राणिति स त आत्मा सर्वान्तरः योऽपानेनापानिति स त आत्मा* (बृ.उ. 3.4.1) इत्यादि, *अतोऽन्यदार्तम् (बृ.उ. 3.4.2) इत्यन्तमाम्नातम् । तथा तदनन्तरं कहोलप्रश्नप्रतिवचनं *योऽशनायापिपासे शोकं मोहं जरां मृत्युमत्येति एतं हैतमात्मानं विदित्वा* (बृ.उ. 3.5.1) इत्यादि *अतोऽन्यदार्तम् (बृ.उ. 3.5.2) इत्यन्तम् । किमुभयत्र विद्यैक्यम्, उत विद्याभेद इति संशयः । पूर्वत्र प्राणनादिहेतुः प्रत्यगात्मा; उत्तरत्राशनायाद्यतीतः परमात्मेत्युपास्यभेदाद्विद्याभेदः इति पूर्वः पक्षः ।   
राद्धान्तस्तु - *यत्साक्षादपरोक्षाद्ब्रह्म य आत्मा सर्वान्तरः तन्मे व्याचक्ष्व* (बृ.उ. 3.4.1) इति उभयत्र प्रश्नस्य परमात्मविषयत्वादेकरूपत्वाच्च, सर्वप्राणिप्राणनापाननादिहेतुत्वस्य अशनायाद्यतीतत्वस्य च प्रतिवचनद्वयावगतस्य परमात्मन्येकस्मिन्नेवोपास्ये संभवाच्च, न विद्याभेदः ।   
सूत्रार्थस्तु - अन्तरा - * य आत्मा सर्वान्तरः (बृ.उ. 3.4.1) इत्युषस्तप्रश्नो भूतग्रामवत्स्वात्मनः - प्रत्यगात्मन इत्युपगन्तव्यः; अन्यथा प्रतिवचनभेदानुपपत्तिरिति चेत्; नात्र प्रत्यगात्मपरमात्मविषयं प्रश्नद्वयम्; प्रतिवचनद्वयं च परमात्मन्येकस्मिन्नेवोपास्ये संभवतीत्यर्थः । उपदेशवत् *स्तब्धोऽस्युत तमादेशमप्राक्ष्यः* (छा.उ. 6.1.3) इति प्रक्रान्तायामेकस्यामेव सद्विद्यायां *भगवांस्त्वेव मे तद्ब्रवीत्विति (छा.उ. 6.1.7), *भूय एव मा भगवान्विज्ञापयतु* (छा.उ. 6.5.4) इत्यादिका प्रश्नावृत्तिः, प्रतिवचनभेदश्चोपास्यमाहात्म्यविशेषप्रतिपादनपरत्वेन दृश्यते; तद्वत् ॥

प्रष्टृभेदपूर्वकप्रतिवचनप्रकारभेदाद्विद्याभेदोऽवर्जनीय एवेत्याशङ्क्याह -   
व्यतिहारो विशिंषन्ति हीतरवत् ॥3.3.36॥  
"यदेव साक्षादपरोक्षाद्ब्रह्म य आत्मा सर्वान्तरः" (बृ.उ. 3.5.1) इति द्वयोः प्रष्ट्रोः प्रश्नस्यैकरूपत्वेनैकविषयत्वे निश्चिते सत्युषस्तकहोलयोः प्रतिवचनगतबुद्धिव्यतिहारः कार्यः । प्राणनादिहेतुत्वबुद्धिस्सर्वान्तरात्मविषया कहोलेनापि कार्या, तथाऽशनायाद्यतीतत्वबुद्धिरुषस्तेनापि कार्या । विशिंषन्ति ह्युभयत्रापि याज्ञवल्क्यवचनान्येकं सर्वान्तरमेवोपास्यम् । इतरवत् - यथेतरत्र सद्विद्यायां सर्वाणि प्रतिवचनानि परमकारणपरब्रह्मविषयाणि; तद्वत् ॥

सद्विद्यायामप्युपास्यैक्यं प्रश्नप्रतिवचनावृत्तौ सत्यां कथमवगम्यत इत्यत्राह -  
सैव हि सत्यादयः ॥3.3.37॥  
"सेयं देवतैक्षत" (छा.उ. 6.3.2) इत्यादिषु सर्वत्र सैव परा देवतैकाऽनुवर्तते । *ऐतदात्म्यमिदं सर्वं तत्सत्यं स आत्मा तत्त्वमसि* (छा.उ. 6.8.7) इति त एव सत्यादयः सर्वेषु प्रतिवचनेषूपसंह्रियन्ते ॥   
इति अन्तरत्वाधिकरणम् ॥