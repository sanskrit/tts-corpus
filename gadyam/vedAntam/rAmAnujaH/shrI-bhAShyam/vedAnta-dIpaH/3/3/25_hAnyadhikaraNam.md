+++
title = "25 हान्यधिकरणम्"

+++
हानौ तूपायनशब्दशेषत्वात् कुशाच्छन्दस्स्तुत्युपगानवत्तदुक्तम् ॥3.3.26॥  
विदुषो ब्रह्म प्राप्नुवतः पुण्यपापयोर्विमोचनं द्वयोश्शाखयोश्श्रुतम्; विमुक्तयोः पुण्यपापयोरन्यत्र प्रवेश एकस्यां शाखायां श्रुतः; विमोचनं प्रवेशश्चोभयमेकस्याम् । *तदा विद्वान्पुण्यपापे विधूय निरञ्जनः परमं साम्यमुपैति *अश्व इव रोमाणि विधूय पापं चन्द्र इव राहोर्मुखात्प्रमुच्य । धूत्वा शरीरमकृतं कृतात्मा ब्रह्मलोकमभिसंभवानि । इति च केवलविमोचनम्; *तस्य पुत्रा दायमुपयन्ति सुहृदस्साधुकृत्यां द्विषन्तः पापकृत्याम्* इति केवलप्रवेशः; *तत्सुकृतदुष्कृते धूनुते तस्य प्रिया ज्ञातयस्सुकृतमुपयन्ति अप्रिया दुष्कृतम्* इत्युभयम् ।   
किं केवलहानिचिन्तनं केवलोपायनचिन्तनमुभयचिन्तनं च सर्वासु विद्यासु विकल्पेनानुष्ठेयम्, उत समुच्चयेनेति संशयः । तथा तथाऽऽम्नातस्यार्थवत्त्वाय विकल्प इति पूर्वः पक्षः ।   
राद्धान्तस्तु - पुण्यपापप्रवेशस्य विमोचनापेक्षत्वेन शाखान्तरस्थस्यापि प्रवेशवाक्यस्य शाखान्तरस्थविमोचनवाक्यशेषत्वात् वाक्यद्वयेनैकार्थविधानात्समुच्चयः ॥ एकस्यां शाखायामुभयविधानं प्रतिपत्तृभेदेन परिह्रियते ॥   
सूत्रार्थस्तु - हानौ त्विति तुशब्दः पक्षव्यावृत्त्यर्थः । हानाविति प्रदर्शनार्थम्; केवलविमोचने केवले चोपायने श्रूयमाणे तयोरितरेतरसमुच्चयोऽवश्यम्भावी । कुतः? उपायनशब्दशेषत्वात् - उपायनशब्दस्य हानिवाक्यशेषत्वादित्यर्थः । त्यक्तयोः पुण्यपापयोः प्रवेशस्थानवाचित्वादुपायनवाक्यस्य हानिवाक्यशेषत्वमवगम्यते । प्रदेशान्तराम्नातवाक्यस्य प्रदेशान्तराम्नातवाक्यशेषत्वे दृष्टान्तानाह - कुशाच्छन्दस्स्तुत्युपगानवदिति । यथा *वानस्पत्याः कुशाः * इति प्रदेशान्तराम्नातस्य वाक्यस्य *औदुम्बर्यः कुशाः * इति तद्विशेषवाचिप्रदेशान्तरस्थम्; यथा च *देवासुराणां छन्दोभिः* इति सामान्यतः प्रदेशान्तराम्नातस्य *देवच्छन्दांसि पूर्वम्* इति तत्क्रमविशेषवाचि प्रदेशान्तरस्थम्; यथा च * हिरण्येन षोडशिनस्स्तोत्रमुपाकरोति* इति प्रदेशान्तरस्थस्य तत्कालविशेषवाचि * समयाविषिते सूर्ये षोडशिनस्स्तोत्रमुपाकरोति* इति प्रदेशान्तरस्थम्; यथा च * ऋत्विज उपगायन्ति * इति प्रदेशान्तरस्थस्य * नाध्वर्युरुपगायेत् * इति तत्पर्युदासरूपं प्रदेशान्तरस्थम्;   
एवमुपायनवाक्यस्य हानिवाक्यशेषतया संभवन्त्यां गतौ न विकल्पो युक्तः । तदुक्तं पूर्वस्मिन् काण्डे *अपि तु वाक्यशेषस्स्यादन्याय्यत्वाद्विकल्पस्य* इत्यादिना ॥   
इति हान्यधिकरणम् ॥