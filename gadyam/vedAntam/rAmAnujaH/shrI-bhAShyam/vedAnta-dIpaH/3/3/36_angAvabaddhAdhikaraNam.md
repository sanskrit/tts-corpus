+++
title = "36 अङ्गावबद्धाधिकरणम्"

+++
अङ्गावबद्धास्तु न शाखासु हि प्रतिवेदम् ॥3.3.53॥  
"ओमित्येतदक्षरमुद्गीथमुपासीत" इत्युद्गीथादिक्रत्वङ्गाश्रया उपासनाश्श्रूयन्ते । ताः किं यासु शाखासु श्रूयन्ते, तास्वेव व्यवस्थिताः उत सर्वासु शाखासु संबद्धा इति संशयः । शाखासु स्वरभेदात्प्रतिशाखमुद्गीथभेदेन यत्र श्रूयन्ते, तत्रस्थोद्गीथादेस्सन्निधानात्तेनैवान्विता व्यवस्थिता इति पूर्वः पक्षः । राद्धान्तस्तु - यद्यप्युद्गीथव्यक्तिभेदो विद्यते, तथापि तत्रतत्र चोद्गीथजातीयत्वेन संबन्धात्सर्वेषां चोद्गीथजातीयत्वाविशेषात् "उद्गीथमुपासीते"ति श्रुत्यैव सर्वसंबन्ध इति सर्वशाखासु संबध्यन्ते ।   
सूत्रार्थस्तु - न त्वङ्गावबद्धा उपासनास्तासु शाखासु व्यवस्थिताः, अपि तु प्रतिवेदं सर्वशाखासु संबध्यन्त इत्यर्थः । हिर्हेतौ । यस्मादुद्गीथजातीयत्वाविशेषेण सर्वसंबन्धः, तस्मादित्यर्थः ॥

मन्त्रादिवद्वाऽविरोधः ॥3.3.54॥  
वाशब्दश्चार्थे; यथा मन्त्रादीनां क्रत्वङ्गभूतानामेकैकशाखाभिहितानां सर्वशाखासु क्रतोरेकत्वेन सर्वत्र संबन्धो न विरुध्यते; तद्वच्चाविरोधः ॥  
 इति अङ्गावबद्धाधिकरणम् ॥