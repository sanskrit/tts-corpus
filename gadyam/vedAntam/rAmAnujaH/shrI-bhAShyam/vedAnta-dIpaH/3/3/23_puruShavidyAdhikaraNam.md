+++
title = "23 पुरुषविद्याधिकरणम्"

+++
पुरुषविद्यायामपि चेतरेषामनाम्नानात् ॥3.3.24॥  
तैत्तिरीयके पुरुषविद्याऽऽम्नाता *तस्यैवं विदुषो यज्ञस्यात्मा यजमानश्श्रद्धा पत्नी शरीरम्* इत्यादिका । छान्दोग्येऽपि *पुरुषो वाव यज्ञस्तस्य यानि चतुर्विंशतिवर्षाणि* इत्यादिका । किमत्र विद्याभेदः, उत नेति संशयः । पुरुषविद्येति संज्ञैक्यात्, तैत्तिरीयके फलसंबन्धानाम्नानात्, छान्दोग्ये *शतं जीवति* इत्यनेनैकफलत्वाच्च विद्यैक्यमिति पूर्वः पक्षः ।   
राद्धान्तस्तु - पुरुषविद्येति संज्ञैक्येऽपि सवनत्रयकल्पनाप्रकारभेदाद्यजमानपत्न्यादिकल्पनाप्रकारभेदाच्च रूपभेदात्, तैत्तिरीयके पूर्वानुवाकगतस्य *ब्रह्मणो महिमानमाप्नोति* इति ब्रह्मविद्याफलस्यैव सन्निधानात् अफलस्यास्य तदङ्गतया तत्फलत्वात् फलभेदाच्च विद्याभेदः ।   
सूत्रार्थस्तु - पुरुषविद्यायामपि उभयत्र रूपभेदाद्विद्याभेदः । कुतः? इतरेषामनाम्नानात् - इतरशाखोदितानां तदितरशाखायामनाम्नानात् । छान्दोग्ये तैत्तिरीयकाम्नातानां यजमानपत्न्यादीनां सवनानां चानाम्नानात्, तैत्तिरीयके च छान्दोग्याम्नातानां यज्ञावयवानामनाम्नानादित्यर्थः । तैत्तिरीयके हि *आत्मा यजमानश्श्रद्धा पत्नी* इति यजमानादिकल्पनम्, *यत्सायं प्रातर्मध्यन्दिनं च तानि सवनानि* इति च सवनत्रयकल्पनम्; छान्दोग्ये चाशिशिषादीनां दीक्षात्वादिकल्पनम्, पुरुषायुषं त्रेधा विभज्य सवनत्रयकल्पनं चेति यज्ञावयवकल्पनप्रकारभेदाद्रूपभेदः स्पष्टः । फलमपि तथैवेति । इतरेषामिति फलस्यापि ग्रहणम् ॥  
इति पुरुषविद्याधिकरणम् ॥