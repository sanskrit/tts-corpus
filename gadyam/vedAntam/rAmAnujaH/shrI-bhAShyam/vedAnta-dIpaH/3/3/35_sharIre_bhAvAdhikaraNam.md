+++
title = "35 शरीरे भावाधिकरणम्"

+++
एक आत्मनः शरीरे भावात् ॥3.3.51॥  
प्रत्यगात्मन आत्मतया हि परमात्मोपास्यः; उपासकस्यापि स्वरूपमुपास्योपासनस्वरूपवत् ज्ञातव्यमित्युक्तम् *त्रयाणामित्यादिना; वक्ष्यते च *आत्मेति तूपगच्छन्तीति । तत्र किं प्रत्यगात्मनश्शरीरे वर्तमानस्य कर्तृत्वभोक्तृत्वादिविशिष्टं रूपमनुसन्धेयम्, उत प्रजापतिवाक्योदितापहतपाप्मत्वादिगुणकं यथावस्थितं रूपमिति संशयः । शरीरे वर्तमानस्य यादृशं रूपम्, तदेवानुसन्धेयमिति पूर्वः पक्षः, कर्मविधिष्विवोपासनविधिष्वपि तावतैव साधनानुष्ठानफलानुभवयोस्संभवात् । *यथाक्रतुरस्मिंल्लोके पुरुषो भवतीति तु *तं यथायथोपासते* इत्यनेनैकार्थ्यात्परमात्मविषयम् । राद्धान्तस्तु - *तत्त्वमसि *स त आत्माऽन्तर्याम्यमृतः* इति प्रत्यगात्मन आत्मतयैव परमात्मोपास्य इति प्रत्यगात्मनस्स्वरूपमप्युपासनान्तर्गतम् । *परं ज्योतिरुपसंपद्य स्वेन रूपेणाभिनिष्पद्यते* इति यथावस्थितात्मस्वरूपस्यैव ब्रह्मानुभवः फलमित्यतः *यथाक्रतुरस्मिंल्लोके पुरुषो भवतीति न परमात्ममात्रविषयम्; अपि तु प्रत्यगात्मात्मभूतोपास्यविषयमिति प्रजापतिवाक्योदितं यथावस्थितस्वरूपमेवानुसन्धेयम्; अन्यथा प्राप्योपास्ययोः प्रकारभेदात्* यथाक्रतुरस्मिन्निति विरुध्यते । *यजेत स्वर्गकामः इत्यादिकर्मविधौ तु कर्तृस्वरूपानुसन्धानं न साधनान्तर्गतमिति विशेषः ।   
सूत्रार्थस्तु - कर्तृत्वादिविशिष्टमेवात्मनस्स्वरूपमनुसन्धेयमित्येके मन्यन्ते; कुतः? शरीरे वर्तमानस्योपासितुरात्मनस्तथाभावात् ॥

व्यतिरेकस्तद्भावभावित्वान्न तूपलब्धिवत् ॥3.3.52॥  
न कर्तृत्वादिविशिष्टमनुसन्धेयम्, अपि तु सांसारिकस्वरूपान्मुक्तस्वरूपस्य यो व्यतिरेकः, सोऽनुसन्धेयः; कुतः? तथोपासनभावभावित्वात्तद्व्यतिरिक्तस्वरूपप्राप्तेः । *यथाक्रतुरस्मिंल्लोके पुरुषो भवतीति ह्याह । उपलब्धिवत् - यथा ब्रह्मस्वरूपोपलब्धिर्यथावस्थितब्रह्मानुसन्धानयुक्तस्यैव, तथा आत्मोपलब्धिरपि ॥  
 इति शरीरेभावाधिकरणम् ॥