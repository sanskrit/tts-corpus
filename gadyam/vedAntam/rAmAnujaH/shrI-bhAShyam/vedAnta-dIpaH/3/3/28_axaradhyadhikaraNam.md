+++
title = "28 अक्षरध्यधिकरणम्"

+++
अक्षरधियां त्ववरोधस्सामान्यतद्भावाभ्यामौपसदवत्तदुक्तम् ॥3.3.33॥  
बृहदारण्यके (3.8.8) *एतद्वै तदक्षरं गार्गि ब्राह्मणा अभिवदन्त्यस्थूलमनण्वह्रस्वम्* इत्यादि श्रूयते । तथा आथर्वणे च *अथ परा यया तदक्षरमधिगम्यते यत्तदद्रेश्यमग्राह्यम्* (1.1.5) इत्यादि । किमेषामस्थूलत्वादीनां सर्वासु ब्रह्मविद्यासूपसंहारः, उत यत्र श्रुताः तत्रैवेति संशयः । विद्याविशेषरूपतया श्रुतानां सर्वविद्यासाधारणत्वाभावाद्यत्र श्रुतास्तत्रैव नियता इति पूर्वः पक्षः ।   
राद्धान्तस्तु - अस्थूलत्वादीनामप्यानन्दादिवत् ब्रह्मस्वरूपानुसन्धानान्तर्भावात्सर्वत्रैवोपसंहारः, न केवलमानन्दादिर्ब्रह्मस्वरूपं प्रत्यगात्मनो व्यावृत्तम्, तस्यापि हि तदेव स्वरूपम् । अस्थूलत्वादिविशेषितमानन्दादि ब्रह्मणः प्रत्यगात्मनो व्यावृत्ताकारः । यद्यपि प्रत्यगात्मा स्वभावतः स्थूलत्वाद्यचेतनधर्मासंबन्धी, तथापि तत्संबन्धार्हताऽस्त्येव । तदर्हतयापि हि पूर्वं तत्संबन्धस्सञ्जातः । अतो ब्रह्मणस्तदनर्हस्वरूपानुसन्धानार्थतयाऽस्थूलत्वादयस्सर्वत्रानुसन्धेयाः ।   
सूत्रार्थस्तु - अक्षरधियाम् - अक्षरसंबन्धिनीनामस्थूलत्वादिधियां सर्वविद्यास्ववरोधः - सङ्ग्रहणम्; कुतः? सामान्यतद्भावाभ्यां - ब्रह्मणस्सर्वत्र समानत्वात् ब्रह्मानुसन्धानान्तर्भावाच्च तासाम् । गुणानां प्रधानानुवर्तित्वं स्वभावः; औपसदवत् - यथा जामदग्न्यचतूरात्रपुरोडाशोपसद्गुणभूतः *अग्निर्होत्रं वेतु* इति मन्त्रः सामवेदपठितत्वेन सामवेदस्वरनियतोऽपि प्रधानभूतोपसदनुवर्तित्वात् याजुर्वैदिकत्वाच्चोपसदो याजुर्वैदिकोपांशुत्वसंबन्धी; तद्वदक्षरविद्यासंबन्धितयाऽधीतत्वेन तद्विद्यानियता अपि प्रधानानुवर्तित्वस्वाभाव्यात्सर्वविद्यासंबन्धिनः । तदुक्तं प्रथमकाण्डे *गुणमुख्यव्यतिक्रमे तदर्थत्वात् (पू.मी.सू. 3.3.2.9) इत्यादिना ॥

इयदामननात् ॥3.3.34॥  
एवं तर्हि *सर्वकर्मा सर्वगन्धः* इत्यादीनामपि सर्वेषां ब्रह्मगुणत्वान्न क्वचिद्व्यवस्थेत्यत्राह - इयत् - अस्थूलत्वादिविशेषितमानन्दाद्येव सर्वत्रानुसन्धेयम्; कुतः? आमननाद्धेतोः । आमननम् - आभिमुख्येन मननं, ब्रह्मानुसन्धानम् । ब्रह्मस्वरूपानुसन्धानं येन विना नोपपद्यते; तदेव सर्वत्रानुसन्धेयम् । अन्यत्तु तत्रतत्र व्यवस्थितमित्यर्थः ॥  
 इति अक्षरध्यधिकरणम् ॥