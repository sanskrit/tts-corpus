+++
title = "17 सर्वाभेदाधिकरणम्"

+++
सर्वाभेदादन्यत्रेमे ॥3.3.10॥  
यो ह वै ज्येष्ठं च श्रेष्ठं च वेद ज्येष्ठश्च ह वै श्रेष्ठश्च भवति प्राणो वाव ज्येष्ठश्च श्रेष्ठश्च* इति छन्दोगानां वाजिनां कौषीतकिनां च प्राणविद्याऽऽम्नाता । तत्र छान्दोग्यवाजसनेयकयोः सर्वस्यैकरूप्यात्प्राणविद्यैकैव । कौषीतकिप्राणविद्यायास्तस्याश्च भेदोऽस्ति, उत नास्तीति संशयः । अस्ति भेद इति पूर्वः पक्षः । यद्यपि सर्वत्र ज्यैष्ठ्यश्रैष्ठ्यगुणकः प्राण एक एवोपास्यः; तथापि छन्दोगानां वाजसनेयिनां च ज्यैष्ठ्यश्रैष्ठ्यगुणकस्य प्राणस्य वागादिगतवसिष्ठत्वादिगुणसंबन्धित्वमपि शब्दादेव प्रतीयते । कौषीतकिनां तु न तथेति रूपभेदाद्विद्याभेदः ।   
राद्धान्तस्तु - यद्यपि कौषीतकिप्राणविद्यायां वागादिगतवसिष्ठत्वादिसंबन्धित्वमपि प्राणस्य शब्दान्नाभिहितम्; तथापि प्राणस्य ज्यैष्ठ्यश्रैष्ठ्योपपादनं वागादीनां स्थितेः तत्तत्कार्यस्य च प्राणाधीनत्वेनेत्येतदविशिष्टमिति वागादिगतवसिष्ठत्वादेरपि प्राणहेतुकत्वानुसन्धानेन विना प्राणस्य ज्यैष्ठ्यश्रैष्ठ्यानुसन्धानमनुपपन्नमिति कौषीतकिप्राणविद्यायामपि वागादिगतवसिष्ठत्वादिसंबन्ध्येव प्राण उपास्य इति रूपाभेदाद्विद्यैक्यम् ॥   
सूत्रार्थस्तु - सर्वाभेदादन्यत्रेमे । अन्यत्र - कौषीतकिप्राणविद्यायामपि, इमे - वसिष्ठत्वादयस्सन्त्येव । कुतः? सर्वाभेदात् - प्राणज्यैष्ठ्यश्रैष्ठ्योपपादनप्रकारस्य सर्वस्य तत्राप्यभेदात् । वागादीनां स्थितेः कार्यस्य च प्राणहेतुत्वेन हि प्राणस्य ज्यैष्ठ्यं श्रैष्ठ्यं चात्राप्युपपादितम् । अतो वागादिगतकार्यसामर्थ्यरूपवसिष्ठत्वादि संबन्धित्वं प्राणस्यात्राप्युक्तमेवेत्यर्थः ॥ इति सर्वाभेदाधिकरणम् ॥