+++
title = "24 वेधाद्यधिकरणम्"

+++
वेधाद्यर्थभेदात् ॥3.3.25॥  
आथर्वणिकास्तैत्तिरीयका ऐतरेयिण इत्येवमादयः उपनिषदारम्भेषु *शुक्रं प्रविध्य हृदयं प्रविध्य *शं नो मित्रश्शं वरुणः *सह नाववतु* इत्यादिमन्त्रान्महाव्रतादीनि च कर्माण्यधीयते । किमेषां विद्याङ्गत्वम्, उत नेति संशयः । सन्निधिसमाम्नानाद्विद्याङ्गत्वमिति पूर्वः पक्षः ।   
राद्धान्तस्तु - * शुक्रं प्रविध्य हृदयं प्रविध्येत्यादिमन्त्रसामर्थ्यात्, महाव्रतादीनां च कर्मणां श्रुत्यादिभिश्चाभिचारद्वादशाहादिषु विनियोगवत् *शं नो मित्रश्शं वरुणः *सह नाववतु* इत्यादेर्मन्त्रस्य च *ऋतं वदिष्यामि, सत्यं वदिष्यामि *तेजस्वि नावधीतमस्तु* इति मन्त्रसामर्थ्यादध्ययने विनियोग इति न विद्याङ्गत्वम् । सूत्रार्थस्तु - वेधाद्यर्थभेदादित्यस्य वेधाद्यर्थभेदवत् *सत्यं वदिष्यामि* तेजस्वि नावधीतमस्तु* इति शं नो मित्रादेर्मन्त्रस्याप्यध्ययनसंबन्धरूपार्थभेदान्न विद्याङ्गत्वमित्यभिप्रायः । अतः शं नो मित्रादिमन्त्र एवाधिकरणस्य विषयः ॥   
इति वेधाद्यधिकरणम् ॥