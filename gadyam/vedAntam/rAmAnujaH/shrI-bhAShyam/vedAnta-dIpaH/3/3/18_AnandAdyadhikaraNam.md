+++
title = "18 आनन्दाद्यधिकरणम्"

+++
आनन्दादयः प्रधानस्य ॥3.3.11॥  
सत्यज्ञानानन्दामलत्वानन्तत्वरूपाः ब्रह्मस्वरूपनिरूपकगुणाः सर्वासु परविद्यासूपसंहर्तव्याः, उत नेति संशयः । नोपसंहर्तव्या इति पूर्वः पक्षः, अप्रकरणाधीतानामुपसंहारे प्रमाणाभावात्, ब्रह्मगुणानामसंख्येयत्वेनोपसंहाराशक्तेश्च । राद्धान्तस्तु - ज्ञानानन्दादीनां ब्रह्मस्वरूपनिरूपकगुणत्वेन तैर्विना ब्रह्मस्वरूपानुसन्धानानुपपत्तेः सर्वासूपसंहर्तव्या इति ।   
सूत्रार्थस्तु - सर्वाभेदादित्यतोऽभेदादिति वर्तते, आनन्दादयो गुणाः सर्वासूपसंहर्तव्याः, प्रधानस्य - गुणिनो ब्रह्मणस्सर्वासु विद्यास्वभेदात् । सर्वासु परविद्यासु ब्रह्मैकमेवानुसन्धेयं चेत्, यैर्गुणैर्विना ब्रह्मस्वरूपानुसन्धानमशक्यम्, ते च ज्ञानानन्दादयो अनुसन्धेया इत्यर्थः ॥

प्रियशिरस्त्वाद्यप्राप्तिरुपचयापचयौ हि भेदे ॥3.3.12॥  
आनन्दादीनां प्राप्तावपि *तस्य प्रियमेव शिरः, मोदो दक्षिणः पक्षः* इति प्रियशिरस्त्वादीनामप्राप्तिः, ब्रह्मस्वरूपगुणत्वाभावात्तेषाम् । ब्रह्मणश्शिरःपक्षादिभेदे स्वरूपे सति ब्रह्मण उपचयापचयौ प्रसज्येयाताम् । ततश्च *सत्यं ज्ञानमनन्तं ब्रह्म *आनन्दोऽजरः इत्यादिर्विरुध्यते ॥

प्रियशिरस्त्वादिभ्य आनन्दादीनां विशेषमाह -   
इतरे त्वर्थसामान्यात् ॥3.3.13॥  
इतरे - आनन्दादयः, अर्थसामान्यात् - ब्रह्मस्वरूपसामान्यात्सर्वास्वनुवर्तन्ते । ब्रह्मस्वरूपनिरूपणधर्मत्वेन ब्रह्मस्वरूपसमाना हि ते ॥

प्रियशिरस्त्वादयो ब्रह्मस्वरूपधर्मा न भवन्ति चेत्; तदभिधानं किमर्थमित्यत आह -  
आध्यानाय प्रयोजनाभावात् ॥3.3.14॥  
अनुचिन्तनार्थं तदभिधानं, प्रयोजनान्तराभावात् । *ब्रह्मविदाप्नोति परमिति वेदितव्यतयोपदिष्टं ब्रह्मानन्दमयं प्रियमोदादिरूपेण विभज्य शिरःपक्षादित्वेन रूपयित्वा बुद्धावारोप्यत इत्यर्थः ॥

आत्मशब्दाच्च ॥3.3.15॥  
"अन्योऽन्तर आत्माऽऽनन्दमयः" इत्यात्मशब्दाच्च प्रियशिरस्त्वादयो न ब्रह्मस्वरूपधर्माः; शिरःपक्षादयो हि नात्मधर्माः ॥

आत्मगृहीतिरितरवदुत्तरात् ॥3.3.16॥  
अन्योऽन्तर आत्मेत्यात्मशब्देन परमात्मन एव गृहीतिः - ग्रहणम्; इतरवत् - "आत्मा वा इदमेक एवाग्र आसीत्* इत्यात्मशब्देन यथा परमात्मनः ग्रहणम्, तद्वत् । कथमिदमवगम्यते? तदेकार्थादुत्तरात्* सोऽकामयत, बहु स्यां प्रजायेयेत्यादिवाक्यात् ॥

अन्वयादिति चेत् स्यादवधारणात् ॥3.3.17॥  
पूर्वेषु "अन्योऽन्तर आत्मा प्राणमयः" इत्यादिवाक्येष्वनात्मस्वप्यात्मशब्दान्वयात् कथमुत्तरवाक्यान्निर्णय इति चेत्; *तस्माद्वा एतस्मादात्मन आकाशस्संभूतः इति प्रकृतस्यात्मन एव प्राणमयादिष्वानन्दमयपर्यन्तेषु आत्मशब्देनावधारणात् स्यादेव निर्णयः । अतः प्रियशिरस्त्वादीनामनात्मधर्मत्वात्, ज्ञानानन्दादीनामात्मस्वरूपनिरूपणधर्मत्वाच्च, तेषामेव सर्वत्रोपसंहारः ॥   
इति आनन्दाद्यधिकरणम् ॥