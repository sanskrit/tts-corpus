+++
title = "33 जगद्व्यापारवर्जाधिकरणम्"

+++
जगद्व्यापारवर्जं प्रकरणादसन्निहितत्वाच्च। ॥4.4.17॥  
किं मुक्तस्य भोगः निखिलहेयप्रत्यनीक-कल्याणैकतानसकलेतरविलक्षणानवधिका- तिशयानन्दमहाविभूतिरूपपरब्रह्मानुभव एव? उत जगत्सृष्ट्यादिजगन्नियमनरूपलीलाऽपीति संशयः। *निरञ्जनः परमं साम्यमुपैति* इत्यादिश्रुतेर्जगन्नियमनरूपलीलापीति पूर्वः पक्षः। राद्धान्तस्तु-* यतो वा इमानि भूतानि जायन्ते * सदेव सोम्येदमग्र आसीत्*ब्रह्म वा इदमेक एवाग्र आसीत् * आत्मा वा इदमेक एवाग्र आसीत् * एको ह वै नारायण आसीत् *इत्यादिषुपरं" ब्रह्मप्रकृत्यैव जगद्व्यापारश्श्रूयते। तत्र तत्र प्रकरणे न मुक्तस्य सन्निधिरप्यस्ति। अतो जगन्नियमनरूपधुरावर्जं * सोऽश्नुते सर्वान्कामान्सह, ब्रह्मणा विपश्चिता * स एको ब्रह्मण आनन्दः, श्रोत्रियस्य चाकामहतस्य * इत्यनवधिकातिशयानन्दब्रह्मानुभवे मुक्तस्य साम्यम्। ब्रह्म हि स्वस्य परस्य चानुभूयमानमविशेषेणानवधिकातिशयानन्दं" भवति, आनन्दस्वरू- पत्वाविशेषात्। सूत्रमपि व्याख्यातम्।।

प्रत्यक्षोपदेशादिति चेन्नाधिकारिकमण्डलस्थोक्तेः। ॥4.4.18॥  
प्रत्यक्षं- श्रुतिः * तस्य सर्वेषु लोकेषु कामचारो भवति * इमांल्लोकान्कामान्नी कामरूप्यनुसञ्चरन् * इत्यादिश्रुत्या मुक्तस्य जगद्व्योपारोपदेशात्सोऽपीति चेत्, तन्न आधिकारिकमण्डस्थोक्तेः, आधिकरिकाः- परमपुरुषेण लोकनियमनाधिकारे नियुक्ताः हिरण्यगर्भादयः" मण्डलानि-तेषां लोकाः, तत्स्थभोगेषु मुक्तस्य यदीच्छा वर्तते, तत्र तत्र यथाकामं परमपुरुषानुग्रहेण वर्तमानस्तत्रस्थान्भोगान्भुङ्क्ते इति तया श्रुत्योक्तेः। * कामान्नी, * कामचारो भवति* इति हि श्रूयते न नियुङ्क्तः इति।।

विकारावर्ति च तथा हि स्थितिमाह। ॥4.4.19॥  
उत्पत्त्यादिविकारवर्ती हेयमिश्रोऽत्यल्पश्च कथं मुक्तस्य भोगो भवति, यदिच्छातस्सर्वेषु लोकेषु कामचार उच्यत इत्यत्राह-- च शब्दोऽवधारणे उत्पत्त्यादिविकारेषु न वर्तत इति विकारवर्ति परं ब्रह्मैव। निर्धूतनिखिलविकारं निखिलहेयप्रत्यनीककल्याणैकतानं" निरतिशयानन्दं परब्रह्मसविभूति सकलकल्याणगुणं मुक्तस्य भोग्यम् तद्विभूत्यन्तर्गतत्वेन विकारवर्तिनां लोकानामपि मुक्तभोग्यत्वम्। तथाहि परस्मिन्ब्रह्मणि मुक्तस्यानुभवितृत्वेन स्थितिमाह श्रुतिः- * यदा ह्येवैष एतस्मिन्नद्दश्येऽ- नात्म्येऽनिरुक्तेऽनिलयनेऽभयं" प्रतिष्ठां विन्दते, अथ सोऽभयं गतो भवति * रसो वै सः, ह्येवायं लब्ध्वाऽऽनन्दी भवति- ब्रह्मनिष्ठो ब्रह्मैव लब्ध्वाऽऽनन्दी भवतीत्यर्थः। ब्रह्म हि निरतिशयकल्याणानन्तगुणकमनन्दमहाविभूति च। तत्र सविभूतिकब्रह्मानुभवाय विंभूत्येकदेशभूतलोकेषु सञ्चरतस्तत्र तत्र कामचारो भवतीत्युच्यते।।

दर्शयतश्चैवं प्रत्यक्षानुमाने। ॥4.4.20॥  
दर्शयतशेचैवं प्रत्यक्षानुमाने। उत्पत्त्यादिजगन्नियमनं परस्यैवं मुक्तस्य तु परब्रह्मानुभव एव भोग इत्युक्तमेवार्थं प्रत्यक्षानुमाने-श्रुतिस्मृती दर्शयतः * तस्माद्वा एतस्मादात्मन आकाशस्संभूतः * भीषाऽस्माद्वातः पवते* एतस्य वा अक्षरस्य प्रशासने गार्गि सूर्याचन्द्रमसौ विधृतै तिष्ठतः* इत्यादिकाश्रुतिः स्मृतिरपि * अहं सर्वस्य प्रभवः * प्रलयस्तथा * विष्टभ्याहमिदं कृत्स्नमेकांशेन स्थितो जगत् * मत्तस्सर्वं प्रवर्तते * अथाकामयमानो योऽकामो निष्काम आप्तकाम आप्तकाम आत्मकामः * इत्यादिका श्रुतिः। स्मृतिरपि * प्रियो हि ज्ञानिनोऽत्यर्थमहम्* आस्थितस्स हि यक्तात्मा मामेवानुत्तमां गतिम्* वासुदेवस्सर्वमिति स महात्मा सुदुर्लभः * मां च योऽव्यभिचारेण भक्तियोगेन सेवते। स गुणान्समतीत्यैतान्ब्रह्मभूयाय कल्पते।।ब्रह्मणो हि प्रतिष्ठाहममृतस्याव्यस्य च। शाश्वतस्य च धर्मस्य सुखस्यैकान्तिकस्य च। इत्यादिका मुक्तविषया।।

भोगमात्र साम्यलिङ्गाच्च। ॥4.4.21॥  
भोगमात्रसाम्यलिङ्गाच्च। * सोऽश्नुते सर्वान्कामान्सह, ब्रह्मणा विपश्चिता * इति मुक्तस्य ब्रह्मानुभवभोगमात्रब्रह्मसाम्यवचनल्लिङ्गाच्च जगद्व्यापारवर्जमिति निश्चीयते।।

अनावृत्तिश्शब्दादनावृत्तिश्शब्दात्।। ॥4.4.22॥  
अनावृत्तिश्शब्दादनावृत्तिश्शब्दात्।  
अस्य मुक्तस्यानावृत्तिश्शब्दादवगम्यते यथा *  
यतो वा इमानि भूतानि जायन्ते * सोऽकामयत, बहुत स्यां प्रजायेयेति* यः पृथिवीमन्तरो यमयति* य आत्मानन्तरो यमयति* इति शब्दात्परमपुरुषस्य  
स्रष्ट्टत्वं नियन्तृत्वं चावगम्यते तथा * एतेन प्रतिपद्यमाना इमं मानवमावर्तं नावर्तन्ते * स खल्वेवं वर्तयन्यावदायुषं ब्रह्मलोकमभिसंपद्यते  
न च पुनरावर्तते * मामुपेत्य पुनर्जन्म दुःखालयमशाश्वतम्। नाप्नुवन्ति महात्मानस्संसिद्धिं परमां गताः।। आब्रह्मभुवनाल्लोकाः"  
पुनरावर्तिनोऽर्जुन। मामुपेत्य तु कौन्तेय पुनर्जन्म न विद्यते * इदं ज्ञानमुपाश्रित्य मम साधर्म्यमागताः। सर्गेऽपि नोपजायन्ते  
प्रलये न व्यथन्ति च।।इति शब्दादेवैनं कदाचिदपि नावर्तयतीत्यवगम्यते। सूत्रावृत्तिस्तु शास्रपरिसमाप्तिं द्योतयतीति सर्वं समञ्चसम्।।  
इति जगद्व्यापारवर्जाधिकरणम्।।  
इति श्रीभगवद्रामानुजविरचिते श्रीवेदान्तदीपे चतुर्थस्याध्यायस्य चतुर्थः पादः।।