+++
title = "32 अभावाधिकरणम्"

+++
अभावं बादरिराह ह्येवम् । ॥4.4.10॥  
किं मुक्तस्य शरीरेन्द्रियाद्यस्ति, उत न, अथ यथासङ्कल्पमस्ति च नेति संशयः। * नह वै शरीरस्य सतः प्रियाप्रिययोरपहतिरस्ति अशरीरं" वाव सन्तं न प्रियाप्रिये स्मपृशतः*इति मुक्तस्याशरीरत्वश्रवणान्नास्त्येवेत्येकः पक्षः। * स एकधआ भवति त्रिधा भवति *इति सशरीरत्वश्रुतेः" अशरीरत्वश्रुतिः कर्मगृहीशरीरविषयेति शरीरेन्द्रियाद्यस्त्येवेति द्वितीयः पक्षः। राद्धान्तस्तु -- *मनसैतान्कामान्पश्यन्रमते य एते ब्रह्मलोके *इत्यशरीरस्यैव भोगश्रुतेः" * स एकधा भवति त्रिधा भवति *इति श्रुतेश्च यथासङ्कल्पमस्ति च न चेति। सूत्रार्थस्तु -- शीराभावं बादरिर्मेने एवमाह हि श्रुतिः" अशरीरं वाव सन्तम् इति।।

भावं जैमिनिर्विकल्पामननात्। ॥4.4.11॥  
शरीरादिभावं जैमिनिर्मेने , कुतः विकल्पामाननात् -- विविधः कल्पः - विकल्पः, स एकधा भवति त्रिधा भवतीत्यादिना मुक्तस्य हि विविधकल्पनमाम्नायते आत्मन एकरूपस्याच्छेद्यस्य वैविध्यासंभवाच्छरीरद्वारेणैव हि विज्ञायते वैविध्यम्।।

द्वादशाहवदुभयविधं बादरायणोऽतः। ॥4.4.12॥  
अतः -- उभयश्रुतेरिच्छातः,उभयविधम्, शरीरवत्त्वमशरीरत्वं च भगवान्बागरायणो मेने, द्वादशाहवत् -- यथा द्वादशाह उभयश्रुतेस्सत्रमहीनं" च *द्वादशाहमृद्धिकामा उपेयुः इति सत्रं भवति ,* द्वादशाहने प्रजाकामं याजयेत् * इत्यहीनम्।।

तन्वभावे सन्ध्यवदुपपत्तेः। ॥4.4.13॥  
स्वेनैव सृष्टतनुप्रभृत्युपकरणाभावे परमपरुषसृष्टैरुपकरणैर्भोगोपपत्तेस्सत्यसङ्कल्पोऽपि स्वयं न सृजति, सन्ध्यवत् - या स्वप्ने --यथा स्वप्ने * अथ रथान् *इत्यारभ्य * स हि कर्ता इति *य एष सुप्तेषु *इत्यारभ्य * तदु नात्येति कश्चन*इति चेश्वपसृष्टैरुपकरणैर्जीवो भुङ्क्ते;तथा मुक्तोऽपि लीलाप्रवृत्तेश्वरसृष्टैः पितृलोकादिभिर्लीलारसं भुङक्ते।।

भावे जाग्रद्वत्। ॥4.4.14॥  
स्वसङ्कल्पसृष्टतनुप्रभृत्युपकरणसद्भावे जाग्रत्पुरुषभोगवन्मुक्तो लीलीरसं" भुङ्क्ते, परमपुरुषोऽपि दशरथवसुदेवादिपितृलोकादिकमात्मनस्सृष्ट्वा तैर्मनुष्यधर्मलीलारसं" भङ्क्ते; तथा मुक्तश्च सत्यसङ्कल्पत्वात् परमपुरुषलीलान्तर्गतस्तवपितृलोकादिकं स्वयमेव स्वयमेव सृष्ट्वा तैर्लीलारसमनुभवति ।।

प्रदीपवदावेशस्तथा हि दर्शयति। ॥4.4.15॥  
नन्वात्माऽणुपरिमाण इत्युक्तम्, कथमनेकशरीरेष्वेकस्याणोरात्माभिमानस्संभवतीत्याह-  
यथा प्रदीपस्यैकस्यैकदेशवर्तिनस्स्वया प्रभयाऽनेकदेशप्रवेशः, तद्वदात्मनोऽप्येकदेशस्थस्य स्वभावरूपेण ज्ञानेन   
सर्वेदेहेषु यथासङ्कल्पमात्माभिमानानुगुणा व्याप्तिस्संभवति । यथैकस्मिन्देहे हृदयादिदेशे वर्तमानस्याणोरपि   
सर्वस्मिन्देहेऽहमित्यभिमानानुगुणव्याप्तिस्स्वभावरूपचैतन्येन, तद्वत् । तथा दर्शयति हि श्रुतिः-   
वालाग्रशतभागस्य शतधा कल्पितस्य च ।  
भागो जीवस्सविज्ञेयस्सचानन्त्याय कल्पत इति ।।  
प्रत्यगात्मनोह्यणुत्वमेव स्वरूपमिति सूत्रकारमतम्, नाणुरतच्छृतेरिति चेन्नेतराधिकारादिति परस्यैव महत्त्ववचनात् ।।

स्वाप्ययसम्पत्योरन्यतरापेक्षमाविष्कृतं हि। ॥4.4.16॥  
ननु परं ब्रह्म प्राप्तस्यान्तरबाह्यज्ञानलोपं दर्शयति श्रुतिः *इति; तत्कथं मुक्तस्य ज्ञानानन्त्यमुच्यत इत्यत्राह--- नेदं मुक्तविषयम् सुषुप्तिमरणयोरन्यतरापेक्षम्। आविष्कृतं हि श्रुत्या सुषुप्तिमरणयोर्निस्संबोधत्वम्, मोक्षादशायां सर्वज्ञत्वं" च। सुषुप्तौ तावत् *ना ह खल्वयमेवं संप्रत्यात्मानं जानात्ययमहमस्मीति नो एवेमानि भूतानि विनाशमेवापीतो भवति* इति। विनाशम्--अदर्शनमित्यर्थः। मरणे च *एतेभ्यो भूतेभ्यस्समुत्थाय तान्येवानु विनशयति* इति। विनश्यति-न पश्यतीत्यर्थरः। मोक्षे तु * स वा एष दिव्येन चक्षुषा मनसैतान्कामान्यपश्यन्रमते य एते ब्रह्मलोके इति *सर्वं ह पश्यः पश्यति सर्वमाप्नोति सर्वशः* इति च।।इति अभावाधिकरणम्।।