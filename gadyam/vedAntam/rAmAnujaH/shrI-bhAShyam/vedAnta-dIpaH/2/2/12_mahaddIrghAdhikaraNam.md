+++
title = "12 महद्दीर्घाधिकरणम्"

+++
महदीर्घवद्वा ह्रस्वपरिमण्डलाभ्याम्। २-२-१०  
किं काणादाभ्युपगतः परमाणुकारणवादः समीचीनयुक्तिमूलः, उत नेति संशयः । समीचीनयुक्तिमूल इति पूर्वपक्षः, अवयवसंयोगात् अवयव्युत्पत्तेर्दर्शनात् अवयवाल्पत्वप्राचुर्याभ्यां सर्षपमहीधरवैषम्यदर्शनाच्च अवयवाल्पत्वकाष्ठा अवश्याभ्युपगमनीयेति परमाणुसिद्धिः। ते चतुर्विधाः परमाणवो विपाकदशापन्नक्षेत्रज्ञादृष्टसचिवाः परमेश्वराधिष्ठिताः द्व्यणुकादिक्रमेण जगदारम्भका इति। राद्धान्तस्तु - अवयवाः स्वकीयैः षड्भिः पार्श्वैः संयुज्यमानाः स्वस्मान्महान्तमवयविनमुत्पादयन्तीति परमाणुष्वपि तथैवोत्पादकत्वमभ्युपेतव्यम् । तथा सति परमाणवोऽपि सांशाः स्वकीयैरवयवैः, ते च स्वकीयैरिति न क्वचित् कारणस्य व्यवस्थितिः। सूत्रार्थस्तु - महदीर्घवद्वा ह्रस्वपरिमण्डलाभ्याम् - असमञ्जसमिति वर्तते । वाशब्दश्चार्थे । ह्रस्वपरिमण्डलाभ्यां - द्व्यणुकपरमाणुभ्याम्, महद्दीर्घवत् - त्र्यणुकद्व्यणुकोत्पत्तिवत्, अन्यच्च तदभ्युपगतं सर्वमसमञ्जसम्॥१०॥

द्व्यणुकादिक्रमेणारम्भकत्वं कारणानवस्थितेरसमञ्जसम्। किमत्रान्यदसमञ्जसमित्यत्राह  
उभयथापि न कर्मातस्तदभावः २-२-११  
परमाणूनामाद्यं कर्म अदृष्टकारितमित्यभ्युपगम्यते, तददृष्टं किमणुगतम्, उत क्षेत्रज्ञगतम्। उभयथाऽप्यदृष्टस्य अकादाचित्कत्वेन सदोत्पादकत्वप्रसङ्गात् कादाचित्कं कर्म न संभवति। अतः कर्मणा परमाणुसंयोगाभावः । विपाकापेक्षत्वेऽपि नानाविधानन्तादृष्टानामेकदैव एकरूपविपाकश्च न संभवति। आनुमानिकेश्वरासिद्धेरीश्वरेच्छयापि नियमो न संभवति॥१६॥

समवायाभ्युपगमाच्च साम्यादनवस्थितेः। २-२-१२  
समवायाभ्युपगमाच्च असमञ्जसम्। समवायो हि जातिगुणादीनां द्रव्यविशेषापृथक्सिद्धिहेतुतयाऽभ्युपगम्यते। समवायस्यापि तथाभावे हेत्वपेक्षासाम्यादनवस्थितेः। समवायस्य तथाभावः स्वाभाविक इति चेत् - जातिगुणादीनामेवैष स्वभाव इति युक्तम्॥ १२॥

इतश्च -  
नित्यमेव च भावात्। २-२-१३  
समवायसम्बन्धस्य नित्यत्वाभ्युपगमात्, सम्बन्धिनित्यत्वमन्तरेण तदनुपपत्तेः, अवयवावयविनोरुभयोरपि नित्यमेव भावात् कार्यकारणभाव एव न सिद्ध्यति ॥१३॥

रूपादिमत्त्वाच्च विपर्ययो दर्शनात्। २-२-१४  
परमाणूनां नित्यत्वनिरवयवत्वादिविपर्ययश्च स्यात्, रूपादिमत्त्वात् तेषाम् । घटादिषु रूपादिमत्सु तथा दर्शनात् । दर्शनादेव हि त्वदभिमतं परिकल्प्यते॥१४॥

उभयथा च दोषात्। २-२-१५  
अनित्यत्वादिभयात् परमाणूनां रूपादिशून्यत्वे कार्यगुणस्य कारणगुणपूर्वकत्वासिद्धिः। तत्सिद्धये रूपादिमत्त्वे चानित्यत्वादिदोषप्रसक्तिरिति उभयथा च दोषादसमञ्जसमेव॥ १५ ॥

अपरिग्रहाच्चात्यन्तमनपेक्षा। २-२-१६  
कापिलपक्षे हि श्रुतिन्यायविरुद्धेऽपि सत्कार्यवादादि किश्चित् वैदिकैः परिगृह्यते । काणादे तु कस्यचिदप्यंशस्य वैदिकैः परिग्रहाभावादनुपपन्नत्वाच्च निःश्रेयसार्थिभिरत्यन्तमनपेक्षा कार्या॥१६॥  
॥इति महद्दीर्घाधिकरणम् ॥२॥