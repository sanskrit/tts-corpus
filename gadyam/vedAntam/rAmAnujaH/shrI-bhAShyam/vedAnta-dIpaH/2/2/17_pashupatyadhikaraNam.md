+++
title = "17 पशुपत्यधिकरणम्"

+++
पत्युरसामञ्जस्यात्।  
पशुपतिमतं निःश्रेयसार्थिभिरादरणीयम्, उत नेति संशयः। आदरणीयमिति पूर्वः पक्षः। परमपुरुषार्थसाधनावबोधित्वेन निखिलवस्तुसाक्षात्कारसमर्थपशुपतिप्रणीतत्वात्। राद्धान्तस्तु - अनादिनिधनाविच्छिन्नपाठसंप्रदाय-निरस्तप्रमादादिनिखिलदोषगन्धवेदसिद्ध-परावरतत्त्वव्यत्ययप्रतिपादनात्, निमित्तोपादानभेदाभिधानात्, सुराकुम्भस्थापन-तत्स्थदेवतार्चन-मुद्रिकाषट्कविज्ञान-तद्धारणादि-वेदविरुद्धाचारप्रतिपादनपरत्वाच्च, असामञ्जस्यात् अनादरणीयमिति। सूत्रार्थस्तु - पत्युरसामञ्जस्यात् - "नैकस्मिन्नसंभवादि"त्यतो नेत्यवनुर्तते। पत्युः - पशुपतेः, मतम् अनादरणीयम्। कुतः ? वेदविरुद्धतत्त्वाचारावबोधित्वेन असामञ्जस्यात्॥

अधिष्ठानानुपपत्तेश्च।  
अनुमेयेश्वराभ्युगमने हि प्रधानस्याधिष्ठानमीश्वरस्योच्यते। सशरीरस्यैव कुलालादेरधिष्ठानदर्शनात् अशरीरस्येश्वरस्य प्रधानाधिष्ठानानुपपत्तेश्चासामञ्जस्यम्। सशरीरत्वाभ्युपगमेऽपि तच्छरीरस्य सावयवस्य नित्यत्वेऽनित्यत्वे च दोषः पूर्वोक्त इत्यभिप्रायः॥

करणवच्चेन्न भोगादिभ्यः।  
क्षेत्रज्ञस्य स्वकरणकलेबराद्यधिष्ठानवदुपपद्यत इति चेत्, न, पुण्यापुण्यरूपकर्मनिमित्तत्वात् क्षेत्रज्ञाधिष्ठानस्य; ईश्वरस्यापि तद्वत्तया तत्फलभोगादिनिखिलतत्स्वभावप्रसक्तेः॥

अन्तवत्त्वमसर्वज्ञता वा।  
वाशब्दश्चार्थे। पुण्यापुण्यवत्त्वे त्वन्तवत्त्वं सृष्टिसंहारास्पदत्वमसर्वज्ञता च प्रसज्यत इत्यसमञ्जसमेवेदम्॥  
॥इति पशुपत्यधिकरणम्॥