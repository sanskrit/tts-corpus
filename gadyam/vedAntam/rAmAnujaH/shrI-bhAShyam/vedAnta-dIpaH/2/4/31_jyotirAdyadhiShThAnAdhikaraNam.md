+++
title = "31 ज्योतिराद्यधिष्ठानाधिकरणम्"

+++
ज्योतिराद्यधिष्ठानं तु तदामननात्प्राणवता शब्दात् ॥2.4.13॥  
अग्न्यादीनां जीवस्य चेन्द्रियाधिष्ठानं परमात्मायत्तमिति *परात्तु तच्छ्रुतेरित्युक्तमेव स्मारयति विषयव्याप्तिज्ञापनाय । प्राणवता जीवेन सह, ज्योतिरादेः - अग्न्यादेः वागाद्यधिष्ठानम्, तदामननात् - परमात्मामननाद्भवति । आमननम् - आभिमुख्येन मननम्; तत्सङ्कल्पादेव भवतीत्यर्थः; *योऽग्नौ तिष्ठन् ... योऽग्निमन्तरो यमयति* इत्यादिशब्दात् ॥

तस्य च नित्यत्वात् ॥2.4.14॥  
सर्वेषामात्मतयाऽनुप्रविश्य, सर्वनियमनस्य नित्यत्वात् - परमात्मनः अवर्जनीयत्वादित्यर्थः, *तत्सृष्ट्वा, तदेवानुप्राविशत्* इति श्रुतेः ॥   
इति ज्योतिराद्यधिष्ठानाधिकरणम् ॥