+++
title = "06 आनन्दमयाधिकरणम्"

+++
आनन्दमयोऽभ्यासात्। १-१-१३ ।  
तैत्तिरीयके "तस्माद्वा एतस्मादात्मन आकाशस्संभूतः" इति प्रकृत्य "तस्माद्वा एतस्माद्विज्ञानमयात्।  
अन्योऽन्तर आत्माऽऽनन्दमयः" इत्यत्र जगत्कारणतयाऽवगत आनन्दमयः किं प्रत्यगात्मा? उत परमात्मेति संशयः।  
प्रत्यगात्मेति पूर्वः पक्षः।  
कुतः? "तस्यैष एव शारीर आत्मा" इति आनन्दमयस्य शारीरत्वश्रवणात्।  
शारीरो हि शरीरसम्बन्धी।  
स च प्रत्यगात्मैव।  
तस्य चेतनत्वेनेक्षापूर्विका च सृष्टिरुपपद्यत इति।  
राद्धान्तस्तु "सैषाऽऽनन्दस्य मीमांसा भवति" इत्यारभ्य, "यतो वाचो निवर्तन्ते अप्राप्य मनसा सह। आनन्दं ब्रह्मणो विद्वान्" इति निरतिशयदशाशिरस्कोऽभ्यस्यमान आनन्दः प्रत्यगात्मनोऽर्थान्तरभूतस्य परस्यैव ब्रह्मण इति निश्चीयते।  
शारीरात्मत्वञ्च परमात्मन एव।  
"तस्माद्वा एतस्मादात्मन आकाशस्संभूतः" इत्याकाशादिजगत्कारणतयाऽवगत एवान्नमयस्य शारीर आत्मेति प्रतीयते; आत्मान्तरानिर्देशात्।  
श्रुत्यन्तरेषु पृथिव्यक्षरादीनां शरीरत्वं, परमात्मन आत्मत्वञ्च श्रूयते - "यस्य पृथिवी शरीरम्", "एष सर्वभूतान्तरात्माऽपहतपाप्मा दिव्यो देव एको नारायणः" इति।  
अन्नमयस्यात्मैव प्राणमयादिषु, "तस्यैष एव शारीर आत्मा। यः पूर्वस्य" इत्यनुकृष्यत इति प्रत्यगात्मनो विज्ञानमयस्य च स एव शारीर आत्मा।  
आनन्दमये तु, "तस्यैष एव शारीर आत्मा। यः पूर्वस्य" इति निर्देशः, आनन्दमयस्यानन्यात्मत्वप्रदर्शनार्थः।  
अतो जगत्कारणतया निर्दिष्ट आनन्दमयः परमात्मैवेति॥  
सूत्रार्थस्तु - आनन्दमयशब्दनिर्दिष्टः आकाशादिजगत्कारणभूतः प्रत्यगात्मनोऽर्थान्तरभूतः परमात्मा।  
कुतः? तस्यानन्दस्य निरतिशयप्रतीतिबलात् "स एको मानुष आनन्दः।, ते ये शतम्" इत्याद्यभ्यासात्,  
तस्य च प्रत्यगात्मन्यसंभावितस्य तदतिरिक्ते परमात्मन्येव संभवात्॥१३॥

विकारशब्दान्नेति चेन्न प्राचुर्यात्। १-१-१४ ।  
"आनन्दमयः" इति विकारार्थान्मयट्च्छब्दात् नायमविकृतः परमात्मा।  
अस्य च विकारार्थत्वमेव युक्तम्; "अन्नमयः" इति विकारोपक्रमादिति चेन्न - प्रत्यगात्मन्यपि, "न जायते म्रियते वा" इत्यादिविकारप्रतिषेधात् प्राचुर्यार्थ एवायं मयडिति निश्चयात्।  
अस्मिंश्चानन्दे, "यतो वाचो निवर्तन्ते" इति वक्ष्यमाणात् प्राचुर्यादयमानन्दप्रचुरः परमात्मैव।  
न ह्यनवधिकातिशयरूपः प्रभूतानन्दः प्रत्यगात्मनि संभवति॥१४॥

तद्धेतुव्यपदेशाच्च। १-१-१५ ।  
"एष ह्येवाऽऽनन्दयाति" इति जीवान् प्रति आनन्दयितृत्वव्यपदेशाच्चा(द)यं परमात्मैव॥१५॥

मान्त्रवर्णिकमेव च गीयते। १-१-१६ ।  
"सत्यं ज्ञानमनन्तं ब्रह्म" इति मन्त्रवर्णोदितं ब्रह्मैव, "तस्माद्वा एतस्मादात्मनः" इत्यारभ्य, "आनन्दमयः" इति च गीयते।  
ततश्चानन्दमयो ब्रह्म॥१६॥

प्रत्यगात्मनः परिशुद्धं स्वरूपं मन्त्रवर्णोदितमित्याशङ्क्याह -  
नेतरोऽनुपपत्तेः। १-१-१७ ।  
परस्माद्ब्रह्मणः इतरः प्रत्यगात्मा न मन्त्रवर्णोदितः; तस्य, "विपश्चिता ब्रह्मणा" इति विपश्चित्त्वानुपपत्तेः।  
विविधं पश्यच्चित्त्वं हि विपश्चित्त्वम्।  
तच्च, "सोऽकामयत, बहु स्यां प्रजायेय" इत्यादिवाक्योदितनिरुपाधिकबहुभवनसङ्कल्परूपं सर्वज्ञत्वम्।  
तत्तु प्रत्यगात्मनः परिशुद्धस्यापि न संभवति, "जगद्व्यापारवर्जं प्रकरणादसंनिहितत्वाच्च" इति वक्ष्यमाणत्वात्।  
अतः परं ब्रह्मैव मान्त्रवर्णिकम्॥१७॥

भेदव्यपदेशाच्च। १-१-१८ ।  
"भीषास्माद्वातः पवते" इत्यादिना अग्निवायुसूर्यादिजीववर्गस्यानन्दमयात् प्रशासितुः, प्रशासितव्यत्वेन भेदो व्यपदिश्यते।  
अतश्चानन्दमयः परमात्मेति॥  
योजनान्तरम् - "तस्माद्वा एतस्माद्विज्ञानमयात्। अन्योऽन्तर आत्माऽऽनन्दमयः" इति विज्ञानमयाज्जीवादानन्दमयस्य भेदो व्यपदिश्यते।  
विज्ञानमयो हि जीव एव; न बुद्धिमात्रम्, मयट्च्छ्रुतेः।  
अतश्चानन्दमयः परमात्मा॥१८॥

कामाच्च नानुमानापेक्षा। १-१-१९ ।  
"सोऽकामयत" इत्यारभ्य, "इदं सर्वमसृजत" इति कामादेव जगत्सर्गश्रवणात् अस्यानन्दमयस्य जगत्सर्गे नानुमानगम्यप्रकृत्यपेक्षा प्रतीयते।  
प्रत्यगात्मनो यस्यकस्यचिदपि सर्गे प्रकृत्यपेक्षास्ति।  
अतश्चायं प्रत्यगात्मनोऽन्यः परमात्मा॥१९॥

अस्मिन्नस्य च तद्योगं शास्ति। १-१-२० ।  
"रसो वै सः। रसं ह्येवायं लब्ध्वाऽऽनन्दी भवति" इति अस्मिन् - आनन्दमये रसशब्दनिर्दिष्टे, अस्य - अयंशब्दनिर्दिष्टस्य, जीवस्य, तल्लाभादानन्दयोगं शास्ति शास्त्रम्।  
प्रत्यगात्मनो यल्लाभादानन्दयोगः, स तस्मादन्यः परमात्मैवेत्यानन्दमयो ब्रह्म॥२०॥  
इति आनन्दमयाधिकरणम्॥६॥