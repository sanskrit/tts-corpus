+++
title = "10 ज्योतिरधिकरणम्"

+++
ज्योतिश्चरणाभिधानात्। १-१-२५ ।  
छान्दोग्ये - "अथ यदतः परो दिवो ज्योतिर्दीप्यते विश्वतः पृष्ठेषु सर्वतः पृष्ठेष्वनुत्तमेषूत्तमेषु लोकेषु इदं वाव तद् यदिदमस्मिन्नन्तःपुरुषे ज्योतिः"  
इत्यत्र जगत्कारणत्वव्याप्तनिरतिशयदीप्तियुक्ततया ज्योतिश्शब्दनिर्दिष्टं, किं प्रसिद्धादित्यादिज्योतिः? उत परमेव ब्रह्मेति संशयः।  
प्रसिद्धज्योतिरिति पूर्वः पक्षः।  
कुतः? "इदं वाव तद्यदिदमस्मिन्नन्तःपुरुषे ज्योतिः" इति कौक्षेयज्योतिषा प्रसिद्धेनैक्यावगमात्, स्ववाक्ये तदतिरिक्तपरब्रह्मासाधारणलिङ्गादर्शनाच्च।  
राद्धान्तस्तु - प्रसिद्धज्योतिषोऽन्यदेव परं ब्रह्मेह निरतिशयदीप्तियुक्तं ज्योतिश्शब्दनिर्दिष्टम्।  
कुतः? "पादोऽस्य सर्वा भूतानि। त्रिपादस्यामृतं दिवि" इति पूर्ववाक्ये द्युसबन्धितया निर्दिष्टस्यैव चतुष्पदो ब्रह्मणः, "अथ यदतः परो दिवो ज्योतिः" इत्यत्र प्रत्यभिज्ञानात्।  
तच्च परमेव ब्रह्मेति विज्ञातम्; सर्वेषां भूतानां तस्य पादत्वेन व्यपदेशात्।  
एवं परब्रह्मत्वे निश्चिते, कौक्षेयज्योतिषः तदात्मकत्वानुसन्धानं फलायोपदिश्यत इति ज्ञायते।  
सूत्रार्थस्तु - ज्योतिश्शब्दनिर्दिष्टं परं ब्रह्म; अस्य ज्योतिषः पूर्ववाक्ये सर्वभूतचरणत्वाभिधानात्।  
सर्वभूतचरणत्वञ्च परस्यैव ब्रह्मण उपपद्यते॥२५॥

छन्दोभिधानान्नेति चेन्न तथा चेतोर्पणनिगमात् तथा हि दर्शनम्। १-१-२६ ।  
"गायत्री वा इदं सर्वम्" इति गायत्र्याख्यच्छन्दसः प्रकृतत्वात् सर्वभूतपादत्वेन गायत्र्या एवाभिधानान्न ब्रह्मेति चेत् - नैतत्।  
तथा चेतोऽर्पणनिगमात्।  
गायत्री यथा भवति, तथा ब्रह्मणि चेतोऽर्पणोपदेशात्।  
गायत्रीसादृश्यं चतुष्पात्त्वं, ब्रह्मण्यनुसन्धेयमित्युपदिश्यते; गायत्र्याः सर्वात्मकत्वानुपपत्तेरित्यर्थः।  
तथा हि दर्शनम्।  
तथा(हि) अन्यत्रापि अच्छन्दस एव सादृश्यात् छन्दश्शब्देनाभिधानं दृश्यते - "ते वा एते पञ्चान्ये पञ्चान्ये दश संपद्यन्त" इत्यारभ्य, "सैषा विराडन्नात्" इति॥२६॥

भूतादिपादव्यपदेशोपपत्तेश्चैवम्। १-१-२७ ।  
भूतपृथिवीशरीरहृदयानि निर्दिश्य, "सैषा चतुष्पदा" इति भूतादीनां पादत्वव्यपदेशश्च ब्रह्मण्येवोपपद्यत इति, ब्रह्मैव गायत्रीशब्दनिर्दिष्टमिति गम्यते॥२७॥

उपदेशभेदान्नेति चेन्नोभयस्मिन्नप्यविरोधात्। १-१-२८ ।  
"पादोऽस्य सर्वा भूतानि" त्रिपादस्यामृतं दिवि" इति पूर्ववाक्योदितं परं ब्रह्मैवास्तु।  
तथापि "अथ यदतः परो दिवो ज्योतिः" इति द्युसम्बन्धमात्रेण नेह तत् प्रत्यभिज्ञायते; तत्र चात्र च उपदेशप्रकारभेदात्।  
तत्र हि "दिवि" इति, द्यौः सप्तम्या निर्दिश्यते, इह च, "दिवः परो ज्योतिः" इति पञ्चम्या।  
ततो न प्रतिसन्धानमिति चेन्न; उभयस्मिन्नपि व्यपदेशे उपरिस्थितिरूपार्थैक्येन प्रतिसंधानाविरोधात्।  
यथा "वृक्षाग्रे श्येन:, वृक्षाग्रात्परतः श्येनः" इति॥२८॥  
इति ज्योतिरधिकरणम्॥१०॥