+++
title = "33 जगद्व्यापारवर्जाधिकरणम्"

+++
जगद्व्यापारवर्जं प्रकरणादसंनिहितत्वाच्च ।। 17 ।।   
अपहतपाप्मत्वादिसत्यसंकल्पत्वपर्यन्तं मुक्तस्य जगज्जन्मादिकारणत्ववर्जम्। "यते वा इमानि भूतानि जायन्ते" इत्यारभ्य "तद्ब्रह्म" इत्यादिना जगत्सृष्ट्यादि परस्यैवेति प्रकरणादवगम्यते । सृष्ट्यादिप्रकरणेषु मुक्तस्या संनिहितत्वाच्च । मुक्तस्चातिरोहितस्वमाहात्म्यस्यानवधिकातिशयानन्दपरिपूर्णब्रह्मानुभव एव । ब्रह्मणोऽपि जगद्व्यापारो लीलीमात्रमिति "लोकवत्तु लीलाकैवल्यम्" इत्युक्तम्।।

प्रत्यक्षोपदेशादिति(इति omitted M2,M3.)चेन्नाधिकारिकमण्डलस्थोक्तेः ।। 18 ।।   
"इमांल्लोकान् कामान्नी कामरूप्यनुसंचरम्" इत्युपदेशाज्जगद्व्यापारोऽस्तीति चेत् ; न, हिरण्यगर्भाद्याधिकरिकमण्डलस्थभोगोक्तेः । न हि तत्र नियमनं श्रुतम् ।।

विकारावर्ति च , तथाहि स्थितिमाह ।। 19 ।।   
विकारासंसृष्टपरिपूर्णपरब्रह्मानुभव एव तस्य सुखम् । (तथाहि A1.)तथास्य स्थितिं "रसो वै सः । रसं ह्येवायं लब्ध्वानन्दी भवति" इत्याह ।।

दर्शयतश्चैवं प्रत्यक्षानुमाने ।। 20 ।।  
 उक्तमर्थे श्रुतिस्मृती च दर्शयतः । "तस्माद्वा एतस्मादात्मन आकाशःसंभूतः" "एतस्य वा अक्षरस्य प्रशासने" इत्यादिका श्रुतिः। स्मृतिरपि--"अहं सर्वस्य प्रभवो मत्तः सर्वं प्रवर्तते" इति।।

भोगमात्रसाम्यलिङ्गाच्च ।। 21 ।।  
 "सोऽश्नुते सर्वान् कामान् सह। ब्रह्मणा विपश्चिता" इति ब्रह्मानुभवरूपभोगमात्रसाम्यलिङ्गाच्च ।।

अनावृत्तिः शब्दादनावृत्तिः शब्दात् ।। 22 ।।   
"स खल्वेवं वर्तयन् यावदायुषं ब्रह्मलोकमभिसंपद्यते न च पुनरावर्तते" इति शब्दान्निवृत्तसमस्ततिरोधन   
आविर्भुतापहतपाप्मत्वादिगुणगणोऽनवधिकातिशयानन्दं परं ब्रह्मानुभवति; न च पुनरावर्तत इति निश्चीयत इति सर्वं सम़ञ्जसम् ।।   
  
(M 3 reads the following verse after the colophon:  
 "अविस्तृताः सुगम्भीरा रामानुजमुनेर्गिरः । दर्शयन्तु प्रसादेन स्वं भावमखिलं दृढम् ।। "  
M 1 reads the following verse after the colophon:  
 "स्वाधीनयति यो नित्यं बलात्कृत्य मनो मम। तस्मै रामानुजार्याय नमः स्ताद्ब्रह्मयोगिने ।।")  
 इति श्रीभगवद्रामानुज विरचिते वेदान्तसारे चतुर्थस्याध्यायस्य चतुर्थः पादः ।।  
 अध्यायश्च समाप्तः । शास्रं च समाप्तम् ।   
 स्वामिसनतियिल् राजा अऩन्त प्रणामङ्कळ् इङ्कु ऎल्लोरुम् चौक्यम् आत्तिल् ऎल्लोरैयुम् विचारित्तताकचॊल्लवुम्. तेवरीर्  
 कॊटुत्त पुस्तकम् मुटित्तु विट्टेऩ्. मेऱ्पटि विषयम् कॊटुक्कुमाऱु  
प्रात्तिक्किऱेऩ् तासऩ्  
 राजा.