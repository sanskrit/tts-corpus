+++
title = "13 समुदायाधिकरणम्"

+++
१९१। समुदाय उभयहेतुकेऽपि तदप्राप्तिः - अणुहेतुके पृथिव्यादिसमुदाये, पृथिव्यादिहेतुके  
शरीरेन्द्रियसमुदाये च सुगताभ्युपगते तदभ्युपगमप्रकारेणैव समुदायासिद्धि:। क्षणिकत्वं हि तैरभ्युपगम्यते,  
संहतौ व्याप्रियमाणाः परमाणवः पृथिव्यादयश्च तदानीमेव नष्टाश्चेत् के समुदायरूपेण संहन्यन्ते?॥१७॥

१९२। इतरेतरप्रत्ययत्वादुपपन्नमिति चेन्न सङ्घातभावानिमित्तत्वात् - अस्थिरेषु  
स्थिरत्वबुद्धिरूपाविद्या रागद्वेषादिपरम्परया अन्योन्यकारणत्वात्सर्वकारणत्वमुपपन्नमिति चेत्, न,  
अविद्यायास्सङ्घातभावानिमित्तत्वात्। न हि शुक्तिकादिषु रजतादिबुद्धिरूपाविद्यया शुक्तिकादिर्वस्तुतो  
रजतादिकार्यं करोति। अत्र विदुषस्तदानीमेव नष्टत्वात् अविद्यानिमित्तरागादयोऽपि न संभवन्ति॥१८॥

१९३। उत्तरोत्पादे च पूर्वनिरोधात् - उत्तरघटक्षणोत्पत्तौ पूर्वघटक्षणस्यापि नष्टत्वेन  
अभावस्यैवोत्पादकत्वाविशेषेण सर्वदोत्पत्तिश्च स्यात्॥१९॥

१९४। असति प्रतिज्ञोपरोधो यौगपद्यमन्यथा - असत उत्पात्तावधिपतिसहकार्यादीनां  
ज्ञानहेतुत्वप्रतिज्ञाविरोधश्च। तस्यापि स्थित्यभ्युपगमे युगपत् घटद्वयोपलब्धिप्रसक्तिः, अस्थितौ च  
संप्रयोगज्ञानापत्तेः यौगपद्यम्॥२०॥

१९५। प्रतिसङ्ख्याप्रतिसङ्ख्यानिरोधाप्राप्तिरविच्छेदात् - निरोधः - निरन्वयविनाश:। स  
स्थूलः सूक्ष्मश्च न संभवति, कपालादिभावरूपावस्थाप्राप्तेरेव विनाशशब्दाभिधेयत्वात्, सतो द्रव्यस्य  
अविच्छेदात्॥२१॥

१९६। उभयथा च दोषात् - उत्पन्नस्य तुच्छतापत्तौ तुच्छादुत्पत्तौ च भावादुत्पत्त्यसंभवात्  
अभावात्मककार्यापत्तिरूपदोषात्तुच्छत्वासिद्धिः॥२२॥

१९७। आकाशे चाविशेषात् - आकाशे च न तुच्छत्वम्, अबाधितप्रतीत्यविशेषात्। प्रतीयते  
ह्याकाशः श्येनादिपतनदेशत्वेन॥२३॥

१९८। अनुस्मृतेश्च - प्रत्यभिज्ञानाच्च न क्षणिकत्वसिद्धि:। तदेवेदमिति हि  
सामानाधिकरण्येनातीतवर्तमानदेशकालविशिष्टं वस्तु एकमिति प्रतीयते। अस्याश्च सामग्री पूर्वानुभव-  
जनितसंस्कारवतः पुरुषस्येन्द्रियसंप्रयोगः॥२४॥

१९९। नासतोऽदृष्टत्वात् - ज्ञानाकारवैचित्र्येण ज्ञाने स्वाकारं समर्प्य विनष्टमप्यर्थमनुमिनोति  
इति वादश्च न संभवति, असतो विनष्टस्य धर्मिणो धर्मसंक्रमणस्यादृष्टत्वात्। (ज्ञाने नीलाद्याकार  
उपलभ्यते, स विनष्टस्यासतोऽर्थस्याकारो भवितुं नार्हति। कुतः? अदृष्टत्वात्। न खलु धर्मिणि  
विनष्टे तद्धर्मस्यार्थान्तरे संक्रमणं दृष्टम्।)॥२५॥

२००। उदासीनानामपि चैवं सिद्धिः - क्षणिकत्वाभ्युपगमे अनुष्ठातुरन्यत्वात् फलिनां  
निष्प्रयत्नानामपि सर्वार्थसिद्धिस्स्यात्॥२६॥ इति समुदायाधिकरणम् ॥ ३ ॥