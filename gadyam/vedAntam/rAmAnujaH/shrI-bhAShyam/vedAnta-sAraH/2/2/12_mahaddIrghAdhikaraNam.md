+++
title = "12 महद्दीर्घाधिकरणम्"

+++
१८४। महद्दीर्घवद्वा ह्रस्वपरिमण्डलाभ्याम् - असमञ्जसमिति वर्तते। वा शब्दश्चार्थे।  
ह्रस्वपरिमण्डलाभ्यां महद्दीर्घवत् - द्व्यणुकत्र्यणुकोत्पत्तिवदन्यच्च तन्मतं सर्वमसमञ्जसम्।  
अवयवास्स्वकीयैष्षड्भिः पार्श्वैस्संयुज्यमाना हि पृथुतरमवयविनमारभन्ते, परमाणूनां निरवयवत्वेन  
पार्श्वानभ्युपगमात्, पार्श्वाननपेक्ष्य संयुज्यमानानां न पृथुतरद्रव्यारम्भकत्वसंभवः॥१०॥

१८५। उभयथाऽपि न कर्मातस्तदभावः - अणुगताद्यकर्मासंभवात्तत्कृताणुसंयोगाभावात्  
क्षेत्रज्ञादृष्टानां विपाकापेक्षत्वेऽपि न तत्कृतकादाचित्काणुगतकर्मसंभव:। अनपेक्षत्वे प्रागप्युत्पादकं  
स्यात्। विपाको नाम कश्चिददृष्टगतो धर्मो न ज्ञायते, कर्मविधिवेलायामेव कालविशेषनियत-  
फलदायित्वं यस्य कर्मणश्चोदितम्, तस्य तत्कालागम एव विपाक:। अनियतकालविशेषाणां कर्मणां  
प्रबलकर्मान्तराप्रतिबन्ध एव विपाक:। अदृष्टानि च तत्तत्कर्मानुगुणफलदानस्वभावानि, अतोऽनन्तैरात्मभिः  
विविधकालफलदायित्वेनानुष्ठितानामेकदैकरूपविपाको न संभवति। अनुमेयेश्वरासिद्धेस्तदधिष्ठानाच्च न  
संभवति॥११॥

१८६। समवायाभ्युपगमाच्च साम्यादनवस्थितेः - समवायाभ्युपगमाच्चासमञ्जसम्, समवायस्यापि  
जातिगुणादेरिवापृथक्सिद्धिहेत्वपेक्षासाम्यादनवस्थितेः, समवायस्य तत्स्वभावकल्पनायां जात्यादेरेव तन्न्याय्यम्॥१२॥

१८७। नित्यमेव च भावात् - समवायस्य नित्यत्वाभ्युपगमे संबन्धिनित्यत्वमन्तरेण  
तदनुपपत्तेः, अवयवावयविनोरुभयोर्नित्यत्वप्रसङ्गादसदेवेदम्॥१३॥

१८८। रूपादिमत्त्वाच्च विपर्ययो दर्शनात् - परमाणूनां रूपादिमत्त्वान्नित्यत्वादिविपर्ययश्च,  
घटादिषु तथा दर्शनात्॥१४॥

१८९। उभयथा च दोषात् - अनित्यत्वादिभयाद्रूपादिशून्यत्वे कारणगुणपूर्वकत्वासिद्धिः,  
तद्भयाद्रूपादिमत्त्वे च अनित्यत्वादिरित्युभयधा च दोषादसमञ्जसमेव॥१५॥

१९०। अपरिग्रहाच्चात्यन्तमनपेक्षा - काणादपक्षे कस्याप्यंशस्य वैदिकैरपरिग्रहादनुपपन्नत्वाच्च,  
अत्यन्तमनपेक्षा॥१६॥ इति महद्दीर्घाधिकरणम् ॥ २ ॥