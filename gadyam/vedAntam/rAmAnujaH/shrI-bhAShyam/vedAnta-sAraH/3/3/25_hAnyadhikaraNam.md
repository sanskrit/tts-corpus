+++
title = "25 हान्यधिकरणम्"

+++
हानौ तूपायनशब्दशेषत्वात् कुशाच्छन्दःस्तुत्युपगानवत्तदुक्तम् ।। 26 ।।   
विदुषो ब्रह्म प्राप्नुवतः(प्राप्तवतः A1.) पुण्यपापयोर्विमोचनमेकस्यां शाखायां विदुषस्तच्चिन्तनार्थमधीतम् । विमुक्तयोः प्रवेशस्थानमेकस्यां शाखायां पुण्यस्य प्रवेशस्थानं सुहृदो दुष्कृतस्य शत्रव इति । एकस्यां शाखायां विमोचनं प्रवेशस्थानं चेत्युभयमाम्नातम् । सर्वं तच्चिन्तनार्थम् । हानाविति प्रदर्शनार्थम्, हानावुपायने चेत्यर्थः । हानिर्विमोचनम् । उपायनं (प्रवेशनम् M2,pr)प्रवेशः। केवलहानावाम्नातायां केवले चोपाय.न आम्नाते, इतरेतरसमुच्चयो न्याय्यः। न विकल्पः, उपायनशब्दस्य हानिवाक्यशेषत्वात् । तच्छेषत्वं च त्यक्तयोः प्रवेशस्थानवाचित्वेन(वाचकत्वेन M2) तदपेक्षत्वात् । यथा "वानस्पत्याः कुशाः " इत्येतद्वाक्यशेषभूतम् "औदुम्बर्यः कुशाः" इति तद्विशेषकं प्रदेशान्तरस्थम्; यथा च "देवासुराणां छन्दोभिः " इत्येतद्वाक्यशेषभूतम् "देवच्छन्दांसिपूर्वम् " इति प्रदेशान्तरस्थम् ; यथा च   
"हिरण्येनह(हिरण्येन omitted M2,3) षोडशिनः स्तोत्रमुपाकरोति " इत्येतद्वाक्यशेषभूतम् (वाक्य omitted M2.) "समयाविषिते सूर्ये षोडशिनः स्तोत्रम् " इति ; यथा च "ऋत्विज उपगायन्ति " इत्येतच्छेषभूतम् "नाध्वर्युरुपगायते " इति। एवमुपायनवाक्यस्य हानिवाक्यशेषतया संभवन्त्यां गतौ न विकल्पो न्याय्यः । तदुक्तम् - "अपितु वाक्यशेषः स्यादन्याय्यत्वाद्विकल्पस्य " इत्यादिना ।।