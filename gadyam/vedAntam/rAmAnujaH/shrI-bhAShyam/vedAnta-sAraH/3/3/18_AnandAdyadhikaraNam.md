+++
title = "18 आनन्दाद्यधिकरणम्"

+++
॥ आनन्दाद्यधिकरणम् ॥  
सू - आनन्दादयः प्रधानस्य ॥ (3-3-11) ॥   
अभेदादिति (अनुवर्तते M1) वर्तते । ब्रह्मस्वरूपनिरूपणान्तर्गतामलत्वज्ञानानन्दादयो गुणाः सर्वासु   
परविद्यासूपसंहार्याः, (उपास्याः A1) गुणिनो ब्रह्मणः सर्वत्राभेदात् ॥

सू - प्रियशिरस्त्वाद्यप्राप्तिः; उपचयापचयौ हि भेदे ॥ (3-3-12) ॥   
"तस्य प्रियमेव शिरः" इति प्रियशिरस्त्वादीनामप्राप्तिः, ब्रह्मगुणत्वाभावात्तेषाम् । शिरःपक्षादिभेदे ब्रह्मगुणे सति, (ब्रह्मणि M1, ब्रह्मोपचया etc. M3.) ब्रह्मण उपचयापचयप्रसक्तिः ॥

सू - इतरे त्वर्थसामान्यात् ॥ (3-3-13) ॥  
आनन्दादयः स्वरूपनिरूपणान्तर्गततया ब्रह्मसमाना इत्युपसंहार्या एव ॥

सू - आध्यानाय प्रयोजनाभावात् ॥ (3-3-14) ॥   
प्रियशिरस्त्वाद्युपदेशो ब्रह्मणोऽनुचिन्तनार्थः, प्रयोजनान्तराभावात् ॥

सू - आत्मशब्दाच्च ॥ (3-3-15) ॥   
"अन्योऽन्तर आत्मानन्दमयः" इत्यात्मशब्दाच्च शिरःपक्षादयो न ब्रह्मगुणाः ॥

सू - आत्मगृहीतिरितरवदुत्तरात् ॥ (3-3-16) ॥   
परमात्मन एवात्मशब्देन ग्रहणमिति "सोऽकामयत बहु स्यां प्रजायेय" इत्युत्तरात् बहुभवनसंकल्पाभिधायिनो वाक्यादवगम्यते । "आत्मा वा इदमेक एवाग्र आसीत्" इत्यात्मशब्दवत् (शब्दादिवत् A1,M2,pr.) ॥

सू - अन्वयादिति चेत्,  
 स्यादवधारणात् ॥ (3-3-17) ॥   
पूर्वत्र प्राणमयादिष्वात्मशब्दान्वयात् कथमुत्तरान्निर्णय इति चेत्, "आत्मन आकाशः संभूतः" इत्यवगतस्यात्मन एव प्राणमयादिष्ववधारणात् स्यादेव परमात्मैवेति निर्णयः ॥