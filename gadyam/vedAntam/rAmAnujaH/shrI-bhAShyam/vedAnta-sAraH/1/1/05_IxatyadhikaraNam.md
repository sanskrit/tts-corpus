+++
title = "05 ईक्षत्यधिकरणम्"

+++
ईक्षत्यधिकरणम् ॥ 5 ॥  
अतः परं पादशेषेण जगत्कारणतया प्रधानपुरुषप्रतिपादनानर्हतया सर्वज्ञं सत्यसङ्कल्पं निरस्ताविद्यादिसमस्तदोषगन्धमपरिमितोदारगुणसागरं ब्रह्मैव वेदान्ताः प्रतिपादयन्तीत्युच्यते । तत्र तावत्प्रधानं वेदान्तप्रतिपादनानर्हमित्याह -  
ईक्षतेर्नाशब्दम् ॥ 5 ॥  
अशब्दम् - आनुमानिकं प्रधानम् । न तत् वेदान्तवेद्यम् । कुतः? ईक्षतेः - 'सदेव सोम्येदमग्र आसीदेकमावाद्वितीयम्' (छा.उ. 6.2.1) इति प्रस्तुतजगत्कारणव्यापारवाचिनः ईक्षतेर्धातोः श्रवणात् 'तदैक्षत बहु स्याम्' (छा.उ. 6.2.3) इति ॥ 5 ॥

गौणश्चेन्नात्मशब्दात् ॥ 6 ॥  
'तत्तेज ऐक्षत' (छा.उ. 6.2.3) इत्यादिष्वचेतनेऽपि वस्तुनीक्षतिः श्रूयते । स हि तत्र गौणः । एवमत्रापि प्रधान एवेक्षतिर्गौण इति चेत्; नैतदुपपद्यते, प्रस्तुते सच्छब्दवाच्ये श्रूयमाणाच्चेतनवाचिन आत्मशब्दात् । 'स आत्मा, तत्त्वमसि श्वेतकेतो' (छा.उ. 6.8.7) इति श्रूयते ।  
तेजःप्रभृतिष्वपि न गौणमीक्षणम् । तेजःप्रभृतिशब्दैरपि तत्तच्छरीरकं ब्रह्मैवाभिधीयते, 'अनेन जीवेनात्मनानुप्रविश्य नामरूपे व्याकरवाणि' (छा.उ. 6.3.2) इति ब्रह्मात्मकजीवानुप्रवेशादेव सर्वस्य वस्तुनो नामरूपभाक्त्वात् । 'तत्सृष्ट्वा । तदेवानुप्राविशत् । तदनुप्रविश्य । सच्च त्यच्चाभवत् । निरुक्तं चानिरुक्तं च । निलयनं चानिलयनं च । विज्ञानं चाविज्ञानं च । सत्यं चानृतं च सत्यमभवत्' (तै.आ. 6.2.3) इति चेतनमचेतनं च पृथङ् निर्दिश्य तदुभयमनुप्रविश्य सत्त्यच्छब्दवाच्योऽभवदिति हि समानप्रकरणे स्पष्टमभिहितम् ॥ 6 ॥

तन्निष्ठस्य मोक्षोपदेशात् ॥ 7 ॥  
इतश्च प्रधानादर्थान्तरभूतं सच्छब्दाभिहितं जगत्कारणम्, सच्छब्दाभिहिततत्त्वनिष्ठस्य मोक्षोपदेशात् । 'तस्य तावदेव चिरं यावन्न विमोक्ष्येऽथ संपत्स्ये' (छा.उ. 6.14.2) इति हि तन्निष्ठस्य मोक्ष उपदिश्यते । प्रधानकारणवादिनामपि हि प्रधाननिष्ठस्य मोक्षो नाभिमतः ॥ 7 ॥

हेयत्वावचनाच्च ॥ 8 ॥  
यदि प्रधानमत्र विवक्षितं, तदा तस्य हेयत्वम् अध्येयत्वमुच्येत । न तदुच्यते । मोक्षसाधनतया ध्येयत्वमेव ह्यत्रोच्यते 'तत्त्वमसि श्वेतकेतो' (छा.उ. 6.8.7) इत्यादिना ॥ 8 ॥

इतश्च न प्रधानम् -  
प्रतिज्ञाविरोधात् ॥ 9 ॥  
एकविज्ञानेन सर्वविज्ञानप्रतिज्ञाविरोधात् । सच्छब्दवाच्यतत्त्वज्ञानेन तत्कार्यतया चेतनाचेतनसर्ववस्तुज्ञानं 'येनाश्रुतं श्रुतं भवति' (छा.उ. 6.1.3) इत्यादिना प्रतिज्ञातम् । तद्धि प्रधानकारणवादे विरुध्यते, चेतनस्य प्रधानकार्यत्वाभावात् । प्रधानादर्थान्तरभूतब्रह्मकारणवादे चिदचिद्वस्तुशरीरकं ब्रहैव नामरूपविभागाविभागााभ्यां कार्यं कारणं चेति ब्रह्मज्ञानेन कृत्स्नस्य ज्ञाततोपपद्यते ॥ 9 ॥

इतश्च न प्रधानम् -  
स्वाप्ययात् ॥ 10 ॥  
'स्वप्नान्तं मे सोम्य विजानीहीति । यत्रैतत्पुरुषः स्वपिति नाम सता सोम्य तदा संपन्नो भवति । स्वमपीतो भवति । तस्मादेनं स्वपितीत्याचक्षते । स्वं ह्यपीतो भवति' (छा.उ. 6.8.1) इति जीवस्य चेतनस्य सुषुप्तस्य सता संपन्नस्य स्वाप्ययवचनात् प्रधानादर्थान्तरभूतं सच्छब्दवाच्यमिति विज्ञायते । स्वमपीतो भवति; आत्मानमेव जीवोऽपीतो भवतीत्यर्थः ॥  
चिद्वस्तुशरीरकं तदात्मभूतं ब्रह्मैव जीवशब्देनाभिधीयत इति नामरूपव्याकरणश्रुत्युक्तम् । तज्जीवशब्दाभिधेयं परं ब्रह्मैव सुषुप्तिकालेऽपि प्रलयकाल इव नामरूपपरिष्वङ्गाभावात् केवलसच्छब्दाभिधेयमिति 'सता सोम्य तदा संपन्नो भवति स्वमपीतो भवति' इत्युच्यते ।  
तथा समानप्रकरणे नामरूपपरिष्वङ्गाभावेन प्राज्ञेनैव परिष्वङ्गात् 'प्राज्ञेनात्मना संपरिष्वक्तो न बाह्यं किञ्चन वेद नान्तरम्' (बृ.उ. 6.3.21) इत्युच्यते । आमोक्षाज्जीवस्य नामरूपपरिष्वङ्गादेव हि स्वव्यतिरिक्तविषयज्ञानोदयः । सुषुप्तिकाले हि नामरूपे विहाय सता संपरिष्वक्तः पुनरपि जागरदशायां नामरूपे परिष्वज्य तत्तन्नामरूपो भवतीति श्रुत्यन्तरे स्पष्टमभिधीयते । यथा - 'सुप्तः स्वप्नं न कञ्चन पश्यति', 'अथास्मिन्प्राण एवैकधा भवति एतस्माद्वा आत्मनः प्राणा यथायतनं विप्रतिष्ठन्ते' (कौ.उ. 4.13) । तथा 'त इह व्याघ्रो वा सिंहो वा वृको वा वराहो वा यद्यद्भवन्ति तथा भवन्ति' (छा.उ. 6.8.3) इति ॥ 10 ॥

गतिसामान्यात् ॥ 11 ॥  
सकलोपनिषद्गतिसामान्यादस्यामप्युपनिषदि न प्रधानं कारणमिति ज्ञायते । 'आत्मा वा इदमेक एवाग्र आसीत् । नान्यत्किञ्चन मिषत् । स ईक्षत लोकान्नु सृजा इति । स इमाल्लोकानसृजत' (ऐ.उ. 1.1.1), 'तस्माद्वा एतस्मादात्मन आकाशस्संभूतः' (तै.आ. 5.14.1), 'स कारणं करणाधिपाधिपो न चाऽस्य कश्चिज्जनिता न चाधिपः' (श्वे.उ. 6.9) इत्यादिसकलोपनिषत्सु सर्वेश्वर एव हि जगत्कारणमिति प्रतिपाद्यते ॥ 11 ॥

श्रुतत्वाच्च ॥ 12 ॥  
श्रुतमेव ह्यस्यामुपनिषदि 'आत्मनः प्राणः .... आत्मन आकाशः' (छा.उ. 7.26.1) इत्यादौ आत्मन एव सर्वोत्पत्तिः । अतः प्रधानादचेतनादर्थान्तरभूतस्सर्वज्ञः पुरुषोत्तम एव जगत्कारणं ब्रह्मेति स्थितम् ॥ 12 ॥