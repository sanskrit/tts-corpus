+++
title = "11 इन्द्रप्राणाधिकरणम्"

+++
इन्द्रप्राणाधिकरणम् ॥ 11 ॥  
प्राणस्तथाऽनुगमात् ॥ 29 ॥  
आत्मनां हिततमरूपमोक्षसाधनोपासनकर्मतया प्रज्ञातजीवभावस्य इन्द्रस्य 'प्राणोऽस्मि प्रज्ञात्मा । तं मामायुरमृतमित्युपास्स्व' (कौ.उ. 3.1) इति विधानात् स एव जगत्कारणम् । कारणोपासनं हि मोक्षसाधनम् । 'तस्य तावदेव चिरं यावन्न विमोक्ष्येऽथ संपत्स्ये' (छा.उ. 6.14.7) इति श्रुतेरिति नाशङ्कनीयम् । प्राणशब्दसमानाधिकरणेन्द्रशब्दनिर्दिष्टो जीवादर्थान्तरभूत उक्तलक्षणः परमात्मैव । कुतः? तथानुगमात् - परमात्माऽसाधारणानन्दाजरामृतादिष्वस्येन्द्रप्राणशब्दनिर्दिष्टस्यानुगमो हि दृश्यते 'स एष प्राण एव प्रज्ञात्माऽऽनन्दोऽजरोऽमृतः' (कौ.उ. 3.1) इति ॥ 29 ॥

न वक्तुरात्मोपदेशादिति चेदध्यात्मसम्बन्धभूमा ह्यस्मिन् ॥ 30 ॥  
उपक्रमे 'मामेव विजानीहि' (कौ.उ. 3.1) इति त्वाष्ट्रवधादिना प्रज्ञातजीवभावस्य इन्द्रस्योपदेशात्, उपसंहारस्तदनुगुणो वर्णनीय इति चेत्, नैतत्; अध्यात्मसंबन्धभूमा ह्यस्मिन् । अध्यात्मम् - परमात्मधर्मः । परमात्मसम्बन्धबहुत्वमस्मिन्निन्द्रशब्दाभिधेये वाक्योपक्रमप्रभृत्युपसंहारा दृश्यन्ते । 'यं त्वं मनुष्याय हिततमं मन्यसे' (कौ.उ. 3.1) इति हिततमोपासनं प्रारब्धम् । तच्च परमात्मधर्मः । 'तमेवं विद्वानमृत इह भवति । नान्यः पन्थाः' (तै.आ. 3.12.7) इत्यादि श्रुतेः । तथा 'एष एव साधु कर्म कारयति' (कौ.उ. 3.9) इत्यादिना सर्वस्य कारयितृत्वम्, 'एवमेवैता भूतमात्राः' (कौ.उ. 3.9) इत्यारभ्य 'प्रज्ञामात्राः प्राणेष्वर्पिताः' (कौ.उ. 3.9) इति सर्वाधारत्वं, तथानन्दादयश्च । 'एष लोकाधिपतिः' (कौ.उ. 3.9) इत्यादिना सर्वेश्वरत्वञ्च ॥ 30 ॥

शास्त्रदृष्ट्या तूपदेशो वामदेववत् ॥ 31 ॥  
नामरूपव्याकरणादिशास्त्रात् सर्वैः शब्दैः परमात्मैवाभिधीयत इति दृष्ट्या तज्ज्ञापनायायमिन्द्रशब्देन परमात्मोपदेशः । शास्त्रस्था हि वामदेवादयः तथैव वदन्ति - 'तद्धैतत्पश्यन् ऋषिर्वामदेवः प्रतिपेदे अहं मनुरभवं सूर्यश्च' (बृ.उ. 3.4.10) इति ॥ 31 ॥

जीवमुख्यप्राणलिङ्गान्नेति चेन्नोपासात्रैविध्यादाश्रितत्वादिह तद्योगात् ॥ 32 ॥  
'त्रिशीर्षाणं त्वाष्ट्रमहनम्, यावद्ध्यस्मिन् शरीरे प्राणो वसति तावदायुः' (कौ.उ. 3.1) इत्यादि जीवलिङ्गं, मुख्यप्राणलिङ्गं चास्मिन् दृश्यत इति नैवमिति चेन्न; उपासात्रैविध्यात् हेतोः जीवशब्देन प्राणशब्देन च परमात्मनोऽभिधानम् । अन्यत्रापि परमात्मनः स्वरूपे, भोक्तृशरीरकत्वेन भोग्यभोगोपकरणशरीरकत्वेन इति त्रिविधमुपासनमाश्रितम् । यथा 'सत्यं ज्ञानमनन्तं ब्रह्म' (तै.आ. 5.14.1) इति स्वरूपेण, 'तदनुप्रविश्य, सच्च त्यच्चाभवत्' (तै.आ. 5.14.6) इत्यादि 'सत्यं चानृतञ्च सत्यमभवत्' इति भोक्तृशरीरकत्वेन भोग्यभोगोपकरणशरीरकत्वेन च । इहापि तत्संभवादेवमुपदेशः । 'जन्माद्यस्य यतः' (ब्र.सू. 1.1.2) इत्यादिषु सद्ब्रह्मात्मेति सामान्यशब्दैर्हि जगत्कारणं प्रकृतिपुरुषाभ्यामर्थान्तरभूतमिति साधितम् । 'ज्योतिश्चरणाभिधानादित्' (ब्र.सू. 1.1.26) इत्यस्मिन् सूत्रे पुरुषसूक्तोदितो महापुरुषो जगत्कारणमिति विशेषतो निर्णीतम् । स एव प्रज्ञातजीववाचिभिरिन्द्रादिशब्दैरपि क्वचित् क्वचिच्छास्त्रदृष्ट्या तत्तच्छरीरकतया चोपास्यत्वायोपदिश्यत इति 'शास्त्रदृष्ट्या तूपदेशो वामदेववत्' (ब्र.सू. 1.1.31) इति 'उपासात्रैविध्यात्' इति साधितम् ॥ 32 ॥  
॥ इति श्रीभगवद्रामानुजविरचिते श्रीवेदान्तसारे प्रथमाध्यायस्य प्रथमः पादः ॥ 1.1 ॥