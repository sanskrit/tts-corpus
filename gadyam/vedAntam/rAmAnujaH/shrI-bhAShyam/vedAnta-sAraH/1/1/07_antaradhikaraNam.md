+++
title = "07 अन्तरधिकरणम्"

+++
अन्तरधिकरणम् ॥ 11 ॥  
अन्तस्तद्धर्मोपदेशात् ॥ 21 ॥  
अयं जगत्कारणभूतो विपश्चिदानन्दमयः, कश्चिदुपचितपुण्यविशेषो जीवविशेषो देहयोगाद्विज्ञायते, नायं परमात्मेति नाशङ्कनीयम् । 'य एषोऽन्तरादित्ये हिरण्मयः पुरुषः' (छा.उ. 1.6.6) इत्यादौ श्रूयमाणः पुरुषः परमपुरुषः परमात्मैव । कुतः? तद्धर्मोपदेशात् - 'स एष सर्वेषां लोकानामीशः सर्वेषां कामानाम्' (छा.उ 1.6.7), 'तस्योदिति नाम स एष सर्वेभ्यः पाप्मभ्य उदितः' (छा.उ. 1.6.7) इति निरुपाधिकसर्वलोकसर्वकामेशत्वं स्वत एवाकर्मवश्यत्वं च प्रत्यगात्मनोऽर्थान्तरभूतस्य परमपुरुषस्यैव हि धर्मः ।  
'वेदाहमेतं पुरुषं महान्तम् । आदित्यवर्णं तमसः परस्तात्' (तै.आ. 3.12.7) इत्यादिषु त्रिगुणात्मकप्रकृत्यनन्तर्गताप्राकृतस्वासाधारणरूपवत्वञ्च ज्ञानादिगुणवत्तस्यैव हि श्रूयते । ज्ञानादयोऽपि 'सत्यं ज्ञानमनन्तं ब्रह्म' (तै.आ. 5.14.1), 'यस्सर्वज्ञस्सर्ववित्' (मुं.उ. 1.1.9), 'पराऽस्य शक्तिर्विविधैव श्रूयते स्वाभाविकी ज्ञानबलक्रिया च' (श्वे.उ. 6.8) इत्यादिषु श्रुतत्वात् तस्य गुणा विज्ञायन्ते । तथा, 'आदित्यवर्णं तमसः परस्तात्' (तै.आ. 3.12.7) इत्यादिषु अप्राकृतस्वासाधारणरूपश्रवणात् तद्वत्ता च विज्ञायते ।  
तदेतद्वाक्यकारश्चाह - 'हिरण्मयः पुरुषो दृश्यते' इति 'प्राज्ञस्सर्वान्तरस्स्यात्, लोककामेशोपदेशात् तथोदयात्पाप्मनाम्' इत्युक्त्वा, तद्रूपस्य कार्यत्वं मायामयत्वं वा इति विचार्य, 'स्याद्रूपं कृतकमनुग्रहार्थं तच्चेतसामैश्वर्यात्' इति निरसनीयं मतमुपन्यस्य, 'रूपं वाऽतीन्द्रियम् अन्तःकरणप्रत्यक्षनिर्देशात्' इति । व्याख्यातञ्च द्रमिडाचार्यैः - 'न वा मायामात्रम् । अञ्जसैव विश्वसृजो रूपम् । तत्तु न चक्षुषा ग्राह्यम् । मनसा त्वकल्मषेण साधनान्तरवता गृह्यते । 'न चक्षुषा गृह्यते नापि वाचा', 'मनसा तु विशुद्धेन' इति श्रुतेः । न ह्यरूपाया देवतायाः रूपमुपदिश्यते । यथाभूतवादि हि शास्त्रम् । यथा - 'माहारजतं वासः', 'वेदाहमेतं पुरुषं महान्तम् । आदित्यवर्णं' इति प्रकरणान्तरनिर्देशात् इति । 'साक्षिण' इति 'हिरण्मय' इति 'रूपसामान्याच्चन्द्रमुखवत्' इति च वाक्यम् । तच्च व्याख्यातं तैरेव - 'न मयडत्र विकारमादाय प्रयुज्यते, अनारभ्यत्वादात्मनः' इत्यादिना । अतः प्रधानात् प्रत्यगात्मनश्चार्थान्तरभूतो निरुपाधिकविपश्चिदनवधिकातिशयानन्दोऽप्राकृतस्वासाधारणदिव्यरूपः पुरुषोत्तमः परं ब्रह्म जगत्कारणमिति वेदान्तैः प्रतिपाद्यत इति निरवद्यम् ॥ 21 ॥

भेदव्यपदेशाच्चान्यः ॥ 22 ॥  
'य आदित्ये तिष्ठन्नादित्यादन्तरो यमादित्यो न वेद यस्यादित्यश्शरीरं य आदित्यमन्तरो यमयति स त आत्माऽन्तर्याम्यमृत इत्यधिदैवतम् । यश्चक्षुषि तिष्ठन् य आत्मनि तिष्ठन् इत्यध्यात्मम् । यस्सर्वेषु लोकेषु तिष्ठन्नित्यधिलोकम् । यस्सर्वेषु भूतेषु तिष्ठन्नित्यधिभूतम् । यस्सर्वेषु वेदेषु तिष्ठन्नित्यधिवेदम् । यस्सर्वेषु यज्ञेषु तिष्ठन्नित्यधियज्ञम् ।' (बृ.उ. 5.7.9) इत्यन्तर्यामिब्राह्मणे; सुबालोपनिषदि च 'यः पृथिवीमन्तरे सञ्चरन्' इत्यारभ्य 'योऽव्यक्तमन्तरे सञ्चरन्, योऽक्षरमन्तरे सञ्चरन्, यो मृत्युमन्तरे सञ्चरन्, यस्य मृत्युश्शरीरम् यं मृत्युर्न वेद, एष सर्वभूतान्तरात्मा अपहतपाप्मा दिव्यो देव एको नारायणः' (सुबा.उ. 7) इति सर्वदेव-सर्वलोक-सर्वभूत-सर्ववेद-सर्वयज्ञ-सर्वात्मोपरि वर्तमानतया तत्तच्छरीरकतया तत्तदन्तरात्मतया तत्तदवेद्यतया तत्तन्नियन्तृतया चैभ्यस्सर्वेभ्यः भेदव्यपदेशाच्चायमपहतपाप्मा नारायणः प्रधानात् प्रत्यगात्मनश्च अर्थान्तरभूतो निखिलजगदेककारणमिति सिद्धम् ॥ 22 ॥