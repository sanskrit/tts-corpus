+++
title = "02 जन्माद्यधिकरणम्"

+++
जन्माद्यधिकरणम् ॥ 2 ॥  
जन्माद्यस्य यतः ॥ 2 ॥  
अस्य विचित्रचिदचिन्मिश्रस्य व्यवस्थितसुखदुःखोपभोगस्य जगतो जन्मस्थितिलया यतः, तद् ब्रह्मेति प्रतिपादयति श्रुतिरित्यर्थः; 'यतो वा इमानि भूतानि जायन्ते । येन जातानि जीवन्ति । यत्प्रयन्त्यभिसंविशन्ति । तद्विजिज्ञासस्व । तद्ब्रह्मेति' (तै.आ. 5.15.1) इति ।  
सूत्रे यत इति हेतौ पञ्चमी, जनिस्थितिलयानां साधारणत्वात् । जनिहेतुत्वं च निमित्तोपादानरूपं विवक्षितम् । 'यतः' इति हि श्रुतिरुभयविषया । कथमिति चेत्, 'यतो वा इमानि' इति प्रसिद्धवन्निर्देशात्; प्रसिद्धेश्चोभयविषयत्वात् । 'सदेव सोम्येदमग्र आसीदेकमेवद्वितीयम् .... तदैक्षत बहु स्यां प्रजायेयेति । तत्तेजो़ऽसृजत' (छा.उ. 6.2.2-3) इत्यत्र सदेवेदमग्र एकमेवासीदित्युपादानतां प्रतिपाद्य, अद्वितीयमित्यधिष्ठात्रन्तरनिवारणात् सच्छब्दवाच्यं ब्रह्मैव निमित्तमुपादानं चेति विज्ञायते । 'तदैक्षत बहु स्यां प्रजायेय' इत्यात्मन एव विचित्रस्थिरत्रसरूपेण बहुभवनं सङ्कल्प्य तथैव सृष्टिवचनाच्च । अतः श्रुतावपि 'यतः' इति हेतौ पञ्चमी ।  
अत्रैव - ब्रह्मणो जगन्निमित्तत्वमुपादानत्वं च प्रतिपादितमर्थविरोधात् 'अस्मान्मायी सृजते विश्वमेतत्' (श्वे.उ. 4.9) इत्यादिविशेषश्रुत्या चाक्षिप्य 'प्रकृतिश्च प्रतिज्ञादृष्टान्तानुपरोधात्', 'अभिध्योपदेशाच्च', 'साक्षाच्चोभयाम्नानात्', 'आत्मकृतेः' (ब्र.सू. 1.4.23-26) इत्यादिभिः सूत्रैः परिहरिष्यते ।  
ननु च सर्वज्ञं सर्वशक्ति सत्यसङ्कल्पं निरवद्यतया निरस्तसमस्तापुरुषार्थगन्धं ब्रह्मैवात्मानं विचित्रचिदचिन्मिश्रं जगद्रूपमिदं सर्वमसृजतेति कथमुपपद्यते? तदेतत् सूत्रकारः स्वयमेव परिचोद्य परिहरिष्यति । 'अपीतौ तद्वत्प्रसङ्गादसमञ्जसम्' (ब्र.सू. 2.1.8) 'इतरव्यपदेशाद्धिताकरणादिदोषप्रसक्तिः' (ब्र.सू. 2.1.21) इति चोद्यम् । परिहारस्तु - 'न तु दृष्टान्तभावात्' (ब्र.सू. 2.1.9) 'अधिकं तु भेदनिर्देशात्' (ब्र.सू. 2.1.22) इति च । 'क्षरं त्वविद्या ह्यमृतं तु विद्या विद्याविद्ये ईशते यस्तु सोऽन्यः' (श्वे.उ. 5.1) 'स कारणं करणाधिपाधिपो न चास्य कश्चिज्जनिता न चाधिपः' (श्वे.उ. 6.9), 'क्षरं प्रधानममृताक्षरं हरः क्षरात्मानावीशते देव एकः' (श्वे.उ. 1.10) । अचिद्वर्गं स्वात्मनो भोग्यत्वेन हरतीति भोक्ता हर इत्युच्यते ।  
'द्वाविमौ पुरुषौ लोके क्षरश्चाक्षर एव च । क्षरः सर्वाणि भूतानि कूटस्थोऽक्षर उच्यते ॥  
उत्तमः पुरुषस्त्वन्यः परमात्मेत्युदाहृतः । यो लोकत्रयमाविश्य बिभर्त्यव्यय ईश्वरः ॥  
यस्मात् क्षरमतीतोऽहमक्षरादपि चोत्तमः । अतोऽस्मि लोके वेदे च प्रथितः पुरुषोत्तमः ॥' (भ.गी. 15.16-18) इत्यादिश्रुतिस्मृतिगणेन प्रत्यगात्मनो भेदेन ब्रह्मणो निर्देशादपुरुषार्थभागिनः प्रत्यगात्मनोऽधिकमर्थान्तरभूतं ब्रह्म । तच्च प्रत्यगात्मशरीरकतया तदात्मभूतम् ।  
प्रत्यगात्मनस्तच्छरीरत्वं ब्रह्मणस्तदात्मत्वं च 'य आत्मनि तिष्ठन् .... यस्यात्मा शरीरम्' (बृ.उ. 3.7.22), 'एष सर्वभूतान्तरात्मापहतपाप्मा दिव्यो देव एको नारायणः' (सुबा.उ. 7) इत्यादिश्रुतिशतसमधिगतम् । सशरीरस्यात्मनः कार्यावस्थाप्राप्तावपि गुणदोषव्यवस्थितेः दृष्टान्तभावात् ब्रह्मणो न दोषप्रसक्तिरिति नासामञ्जस्यं वेदान्तवाक्यस्येति 'न तु दृष्टान्तभावात्' (ब्र.सू. 2.1.9) इत्युक्तम् । दृष्टान्तश्च देवमनुष्यादिशब्दवाच्यस्य सशरीरस्यात्मनः 'मनुष्यो बालो युवा स्थविरः' इति नानावस्थाप्राप्तावपि बालत्वयुवत्वस्थविरत्वादयः शरीरगता दोषा नात्मानं स्पृशन्ति, आत्मगताश्च ज्ञानसुखादयो न शरीरमिति । अतः कार्यावस्थं कारणावस्थं च ब्रह्म प्रत्यगात्मशरीरकतया तदात्मभूतमिति प्रत्यगात्मवाचिना शब्देन ब्रह्माभिधाने तच्छब्दसामानाधिकरण्ये च हेतुं वक्तुं निरसनीयं मतद्वयं 'प्रतिज्ञासिद्धेर्लिङ्गमाश्मरथ्यः । उत्क्रमिष्यत एवंभावादित्यौडुलोमिः' (ब्र.सू. 1.4.20-21) इत्युपन्यस्य 'अवस्थितेरिति काशकृत्स्नः' (ब्र.सू. 1.4.22) इति हेतुरुक्तः । 'तत्सृष्ट्वा । तदेवानुप्राविशत् । तदनुप्रविश्य । सच्च त्यच्चाभवत्' (तै.आ. 6.2.3) इत्यादिना प्रत्यगात्मन आत्मतयावस्थानात् ब्रह्मणस्तच्छब्देनाभिधानं तत्सामानाधिकरण्येन व्यपदेशश्चेत्युक्तम् ।  
तथा 'वैषम्यनैर्घृण्ये न सापेक्षत्वात् । न कर्माविभागादिति चेन्नानादित्वादुपपद्यते चाप्युपलभ्यते च' (ब्र.सू. 2.1.34-35) इति देवमनुष्यादिविषमसृष्टेर्जीवकर्मनिमित्तत्वं जीवानां तत्तत्कर्मप्रवाहाणां चानादित्वं च प्रतिपाद्य, तदनादित्वं च 'नित्यो नित्यानां चेतनश्चेतनानाम्' (श्वे.उ. 6.13), 'ज्ञाज्ञौ द्वौ' (श्वे.उ. 1.9) इत्यादिश्रुतिषूपलभ्यत इत्युक्त्वा, तदनादित्वेऽपि प्रलयकाले चिदचिद्वस्तुनोर्भोक्तृभोग्ययोर्नामरूपविभागाभावात् 'आत्मा वा इदमेक एवाग्र आसीत् । नान्यत् किञ्चन मिषत्' (ऐ.उ. 1.1.1) इत्यादावेकत्वावधारणमुपपद्यत इति सूत्रकारेण स्वयमेवोक्तम् ।  
तथा च 'नात्मा श्रुतेर्नित्यत्वाच्च ताभ्यः' (ब्र.सू. 2.3.18) इति प्रत्यगात्मनो नित्यत्वादनुत्पत्तिमुक्त्वा 'ज्ञोऽत एव' (ब्र.सू. 2.3.19) इति तस्य ज्ञातृत्वमेव स्वरूपमित्युक्तम् । 'उत्क्रान्तिगत्यागतीनाम्' (2.3.20) इत्यादिना तस्याणुत्वं चोक्तम् । 'तद्गुणसारत्वात्तु तद्व्यपदेशः प्राज्ञवत् । यावदात्मभावित्वाच्च न दोषस्तद्दर्शनात्' (ब्र.सू. 2.3.29-30) इति ज्ञातुरेवात्मनो ज्ञानशब्देन व्यपदेशो ज्ञानगुणसारत्वात् ज्ञानैकनिरूपणीयस्वभावत्वाच्चेत्युक्तम् । 'नित्योपलब्ध्यनुपलब्धिप्रसङ्गोऽन्यतरनियमो वान्यथा' (ब्र.सू. 2.3.32) इति ज्ञानामात्रस्वरूपात्मवादे हेत्वन्तरायत्तज्ञानात्मवादे सर्वगतात्मवादे च दोष उक्तः । 'कर्ता शास्त्रार्थवत्त्वात् । उपादानाद्विहारोपदेशाच्च । व्यपदेशाच्च क्रियायां न चेन्निर्देशविपर्ययः । उपलब्धिवदनियमः । शक्तिविपर्ययात् । समाध्यभावाच्च । यथा च तक्षोभयथा ।' (ब्र.सू. 2.3.33-39) इत्यात्मन एव शुभाशुभेषु कर्मसु कर्तृत्वम्; प्रकृतेरकर्तृत्वम्; प्रकृतेश्च कर्तृत्वे तस्याः साधारणत्वेन सर्वषां फलानुभवप्रसङ्गादि च प्रतिपादितम् । 'परात्तु तच्छ्रुतेः । कृतप्रयत्नापेक्षस्तु विहितप्रतिषिद्धावैयर्थ्यादिभ्यः ।' (ब्र.सू. 2.3.40-41) इत्यात्मन एव कर्तृत्वं परमपुरुषानुमतिसहकृतमित्युक्तम् ।  
'अंशो नानाव्यपदेशादन्यथा चापि दाशकितवादित्वमधीयत एके । मन्त्रवर्णात् । अपि स्मर्यते । प्रकाशादिवत्तु नैवं परः । स्मरन्ति च ।' (ब्र.सू. 2.3.42-46) इति, 'अनीशया शोचति मुह्यमानः । जुष्टं यदा पश्यत्यन्यमीशमस्य महिमानमिति वीतशोकः' (मुं.उ. 3.1.2), 'क्षरं त्वविद्या ह्यमृतं तु विद्या विद्याविद्ये ईशते यस्तु सोऽन्यः' (श्वे.उ. 5.1), 'प्राज्ञेनात्मना संपरिष्वक्तो न बाह्यं किञ्चन वेद नान्तरम्' (बृ.उ. 6.3.21), 'तयोरन्यः पिप्पलं स्वाद्वत्त्यनश्नन्नन्यो अभिचाकशीति' (मुं.उ. 3.1.1), 'ज्ञाज्ञौ द्वावजावीशनीशौ' (श्वे.उ. 1.9), 'पृथगात्मानं प्रेरितारं च मत्वा जुष्टस्ततस्तेनामृतत्वमेति' (श्वे.उ. 1.6), 'यदा पश्यः पश्यते रुक्मवर्णं कर्तारमीशं पुरुषं ब्रह्मयोनिम् । तदा विद्वान् पुण्यपापे विधूय निरञ्जनः परमं साम्यमुपैति ॥' (मुं.उ. 3.1.3), 'स कारणं करणाधिपाधिपो न चास्य कश्चिज्जनिता न चाधिपः' (श्वे.उ. 6.9), 'यः सर्वज्ञः सर्ववित्' (मुं.उ. 1.1.9), 'परास्य शक्तिर्विविधैव श्रूयते स्वभाविकी ज्ञाबलक्रिया च' (श्वे.उ. 6.8), 'निष्कलं निष्क्रियं शान्तं निरवद्यं निरञ्जनम्' (श्वे.उ. 6.19), 'नित्यो नित्यानां चेतनश्चेतनानामेको बहूनां यो विदधाति कामान्' (श्वे. 6.13) । नित्यानां बहूनां चेतनानां य एको नित्यश्चेतनः कामान् विदधातीत्यर्थः । 'पतिं विश्वस्यात्मेश्वरम्' (तै.आ. 6.11.1) इत्यादिषु प्रत्यगात्मनः परमात्मनश्च कर्मवश्यत्वेन शोचितृत्वेनासर्वज्ञत्वेनोपासनायत्तमुक्तित्वेन निरवद्यत्वेन सर्वज्ञत्वेन सत्यसङ्कल्पत्वेन सर्वेश्वरत्वेन समस्तकल्याणगुणाकरत्वादिना च स्वरूपस्वभावनानात्वव्यपदेशात् । तयोरेव 'तत्वमसि' (छा.उ. 6.7.8), 'अयमात्मा ब्रह्म' (बृ.उ. 6.4.5), 'योऽसौ सोऽहं, योऽहं सोऽसौ' (), 'अथ योऽन्यां देवतामुपास्ते अन्योऽसावन्योऽहमस्मीति न स वेद' (बृ.उ. 3.4.10), 'अकृत्स्नो ह्येषः .... आत्मेत्येवोपासीत' (बृ.उ. 3.4.7), 'ब्रह्म दाशा ब्रह्म दासा ब्रह्मेमे कितवाः' (अथर्व-संहितोप.) इति च सर्वजीवात्मव्यापित्वेन अभेदव्यपदेशाच्चोभयव्यपदेशाविरोधेन परमात्मांशो जीवात्मेत्यभ्युपगन्तव्यम् । न केवलं न्यायसिद्धमिदम् । श्रुतिस्मृतिभ्यां चांशत्वमुक्तं जीवात्मनः - 'पादोऽस्य विश्वा भूतानि' (तै.आ. 3.12.2), 'ममैवांशो जीवलोके जीवभूतः सनातनः' (भ.गी. 15.7) इति ।  
अंशत्वं नामैकवस्त्वेकदेशत्वम् । तथा सत्युभयोरेकवस्तुत्वेन विशेषो न स्यादित्याशङ्क्य 'प्रकाशादिवत्तु नैवं परः' (ब्र.सू. 2.3.45) इति परिहरति । अन्यविशेषणतैकस्वभावप्रकाशजातिगुणशरीरविशिष्टान् अग्निव्यक्तिगुण्यात्मनः प्रति प्रकाशजातिगुणशरीराणां यथा ह्यंशत्वम्, एवं परमात्मानं प्रत्यगात्मशरीरकं प्रति प्रत्यगात्मनोंऽशत्वम् । एवमंशत्वे यत्स्वभावोंऽशभूतो जीवः, नैवमंशी परमात्मा; सर्वत्र विशेषणविशेष्ययोः स्वरूपस्वभावभेदात् । एवं च 'कर्ता शास्त्रार्थवत्त्वात्' (ब्र.सू. 2.3.33), 'परात्तु तच्छ्रुतेः' (ब्र.सू. 2.3.40) इत्यनन्तरोक्तं च न विरुध्यते ।  
एवं प्रकाशशरीरवज्जीवात्मनामंशत्वं पराशरादयः स्मरन्ति -  
'एकदेशस्थितस्याग्नेर्ज्योत्स्ना विस्तारिणी यथा । परस्य ब्रह्मणः शक्तिस्तथेदमखिलं जगत् ॥' (वि.पु. 1.22.56), 'यत्किंचित्सृज्यते येन सत्त्वजातेन वै द्विज । तस्य सृज्यस्य संभूतौ तत्सर्वं वै हरेस्तनुः ॥' (वि.पु. 1.22.38), 'ते सर्वे सर्वभूतस्य विष्णोरंशसमुद्भवाः ॥' (वि.पु. 1.22.20) इति ।  
अन्यथा पारमार्थिकापारमार्थिकोपोधिसमाश्रयणेन प्रत्यगात्मनोंऽशत्वे ब्रह्मण एव वेदान्तनिवर्त्याः सर्वे दोषा भवेयुरिति 'आभासा एव च' (ब्र.सू. 2.3.49) इत्यादिनोक्तम् ।  
अतः सर्वदा चिदचिद्वस्तुशरीरकतया तदात्मभूतमेव ब्रह्म । कदाचिदविभक्तनामरूपचिदचिद्वस्तुशरीरं तत्कारणावस्थम्; कदाचिच्च विभक्तनामरूपचिदचिद्वस्तुशरीरं तत्कार्यावस्थं ब्रह्म । सर्वदा चिदचिद्वस्तुशरीरकतया तद्विशिष्टत्वेऽपि ब्रह्मणः परिणामित्वापुरुषार्थाश्रयत्वे शरीरभूतचेतनाचेतनवस्तुगते । आत्मभूतं ब्रह्म सर्वदा निरस्तनिखिलदोषगन्धानवधिकातिशयासंख्येयज्ञानानन्दाद्यपरिमितोदारगुणसागरमवतिष्ठत इति ब्रह्मैव जगन्निमित्तमुपादानं चेति 'यतो वा इमानि' इत्यादि वाक्यं प्रतिपादयत्येवेति जन्माद्यस्य यतस्तद् ब्रह्मेति सुष्ठूक्तम् ।  
'सदेव सोम्येदमग्र आसीत् । एकमेवाद्वितीयम्' (छा.उ. 6.2.1) 'तदैक्षत । बहु स्यां प्रजायेय' (छा.उ. 6.2.3) इति । अस्य चायमर्थः - 'यस्यात्मा शरीरम्' (बृ.उ. 3.7.22), 'यस्याक्षरं शरीरं यस्य पृथिवी शरीरं यस्याव्यक्तं शरीरम्, एष सर्वभूतान्तरात्मापहतपाप्मा दिव्यो देव एको नारायणः' (सुबा.उ. 7) इत्यादि श्रुतेः ब्रह्मणः सर्वदा चिदचिद्वस्तुशरीरकत्वात् सदेवेदमिदानीं स्थूलचिदचिद्वस्तुशरीरकत्वेन विभक्तनामरूपम्, अग्रे प्रलयकाले सूक्ष्मदशापन्नचिदचिद्वस्तुशरीरकतया नामरूपविभागानर्हमेवासीत् । स्वयमेव ब्रह्म सर्वज्ञं सर्वशक्ति निमित्तान्तरानपेक्षमद्वितीयं चातिष्ठत् ।  
'तदैक्षत बहु स्यां प्रजायेय' (छा.उ. 6.2.3) इति । तन्नामरूपविभागानर्हसूक्ष्मचिदचिद्वस्तुशरीरकतयैकमेवावस्थितं नामरूपविभागार्हस्थूलदशापत्त्या बहुप्रकारं स्यामित्यैक्षत । स्यां, प्रजायेयेति व्यष्टिसमष्टिव्यपदेशः । चिदचितोः परस्य च प्रलयकालेऽपि व्यवहारानर्हसूक्ष्मभेदः सर्वैर्वेदान्तिभिरभ्युपगतः, अविद्याकृतभेदस्योपाधिकृतभेदस्य चानादित्वाभ्युपगमात् । इयांस्तु विशेषः - ब्रह्मैवाज्ञमुपाधिसंबद्धं चेति सर्वश्रुतिस्मृतिन्यायविरोधोऽन्येषाम् । तदभावात् अविरोधश्चास्माकमिति ॥ 2 ॥