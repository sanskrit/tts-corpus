+++
title = "01 जिज्ञासाधिकरणम्"

+++
श्रीः  
श्रीभगवद्रामानुजविरचितः वेदान्तसारः  
प्रथमाध्याये प्रथमः पादः  
समस्तचिदचिद्वस्तुशरीरायाखिलात्मने । श्रीमते निर्मलानन्दोदन्वते विष्णवे नमः ॥  
परमपुरुषप्रसादात् वेदान्तसार उद्ध्रियते -  
जिज्ञासाधिकरणम् ॥ 1 ॥  
अथातो ब्रह्मजिज्ञासा ॥ 1 ॥  
अत्रायमथशब्द आनन्तर्ये वर्तते, अतःशब्दशिरस्कत्वात् । अतःशब्दश्च पूर्ववृत्तस्य हेतुभावे । पूर्ववृत्तं च कर्मज्ञानमिति विज्ञायते, आरिप्सितस्य ब्रह्मज्ञानस्य वेदार्थविचारैकदेशत्वात् । अधीतवेदस्य हि पुरुषस्य, कर्मप्रतिपादनोपक्रमत्वाद्वेदानां, कर्मविचारः प्रथमं कार्यः इति 'अथातो धर्मजिज्ञासा' (पू.मी. 1.1.1) इत्युक्तम् । कर्मणां च प्रकृतिविकृतिरूपाणां धर्मार्थकामरूपपुषार्थसाधनतानिश्चयः 'प्रभुत्वादार्त्विज्यम्' (पू.मी. 12.4.35) इत्यन्तेन सूत्रकलापेन संकर्षेण कृतः ।  
एवं वेदस्यार्थपरत्वे कर्मणां च तदर्थत्वे तेषां च केवलानां त्रिवर्गफलत्वे निश्चिते सति, वेदैकदेशभूतवेदान्तभागे केवलकर्मणामल्पास्थिरफलत्वं ब्रह्मज्ञानस्य चानन्तस्थिरफलत्वमापाततो दृष्ट्वा, अनन्तरं मुमुक्षोरवधारितपरिनिष्पन्नवस्तुबोधजननशब्दशक्तेः पुरुषस्य ब्रह्मबुभुत्सा जायत इति 'अथातो ब्रह्मजिज्ञासा' इति कर्मविचारानन्तरं तत एव हेतोर्ब्रह्मविचारः कर्तव्य इत्युक्तं भवति ।  
तदिदमाह श्रुतिः - 'परीक्ष्य लोकान् कर्मचितान् ब्राह्मणो निर्वेदमायान्नास्त्यकृतः कृतेन । तद्विज्ञानार्थं स गुरुमेवाभिगच्छेत्समित्पाणिः श्रोत्रियं ब्रह्मनिष्ठम् । तस्मै स विद्वानुपसन्नाय सम्यक् प्रशान्तचित्ताय शमान्विताय । येनाक्षरं पुरुषं वेद सत्यं प्रोवाच तां तत्त्वतो ब्रह्मविद्याम् ।' (मुं.उ. 1.2.12) इति । ब्राह्मणः वेदाभ्यासरतः । कर्मचितान् कर्मणा संपादितान् लोकान् आराध्यक्षयिष्णुत्वेन क्षयस्वभावान् कर्ममीमांसया परीक्ष्य । अकृतः - नित्यः परमपुरुषः, कृतेन - कर्मणा न संपाद्य इति यो निर्वदमायात्, स तद्विज्ञानार्थं गुरुमेवाभिगच्छेत् समित्पाणिः श्रोत्रियं - वेदान्तवेदिनं, ब्रह्मनिष्ठं - साक्षात्कृतपरमपुरुषस्वरूपम् । स गुरुः सम्यगुपसन्नाय तस्मै येन - विद्याविशेषेण, अक्षरं - सत्यं परमपुरुषं विद्यात्, तां ब्रह्मविद्यां प्रोवाच - प्रब्रूयादित्यर्थः । स गुरुमेवाभिगच्छेत्, तस्मै स विद्वान् प्रोवाचेत्यन्वयात्, अप्राप्तत्वाच्च, विधावपि लिटो विधानात् - 'छन्दसि लुङ्लङ्लिटः' (पा.सू. 3.4.6) इति ॥ 1 ॥