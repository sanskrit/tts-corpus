+++
title = "10 ज्योतिरधिकरणम्"

+++
ज्योतिरधिकरणम् ॥ 10 ॥  
ज्योतिश्चरणाभिधानात् ॥ 25 ॥  
'अथ यदतः परो दिवो ज्योतिर्दीप्यते विश्वतः पृष्ठेषु सर्वतः पृष्ठेषु अनुत्तमेषूत्तमेषु लोकेषु इदं वाव तद्यदिदमस्मिन्नन्तःपुरुषे ज्योतिः' (छा.उ. 3.13.7) इत्यत्र सर्वस्मात्परत्वेन निर्दिश्यमानतया सकलकारणभूतज्योतिषः कौक्षेयज्योतिषैक्याभिधानात्, स्ववाक्ये विरोधिलिङ्गादर्शनाच्च, प्रसिद्धमेव ज्योतिर्जगत्कारणत्वेन प्रतिपाद्यत इति शङ्कायां, यद्यपि स्ववाक्ये विरोधिलिङ्गं न दृश्यते; तथाऽपि पूर्वस्मिन् वाक्ये 'पादोऽस्य विश्वा भूतानि, त्रिपादस्यामृतं दिवि' (छा.उ. 3.12.6) इति प्रतिपादितस्य सर्वभूतचरणस्य परमपुरुषस्यैव द्युसम्बन्धितयात्रापि प्रत्यभिज्ञानात् स एव ज्योतिश्शब्देन सर्वस्मात्परत्वेन सकलकारणतयाऽभिधीयते । अस्य च कौक्षेयज्योतिषैक्याभिधानं फलायोपदिश्यत इति न कश्चिद्विरोधः । अखिलजगदेककारणभूतः परमपुरुषोऽप्राकृतस्वासाधारणदिव्यवर्णो दिव्यरूपस्तमसः परस्ताद्वर्तत इति तस्यैव निरतिशयदीप्तियोगात् ज्योतिश्शब्दाभिधेयत्वं, 'विश्वतः पृष्ठेषु सर्वतः पृष्ठेषु अनुत्तमेषूत्तमेषु लोकेषु' (छा.उ. 3.13.7) वासश्च युज्यत एव ॥ 24 ॥

छन्दोभिधानान्नेति चेन्न तथा चेतोऽर्पणनिगमात्तथाहि दर्शनम् ॥ 26 ॥  
पूर्वत्र 'गायत्री वा इदं सर्वम्' (छा.उ. 3.12.1) इति गायत्र्याख्यं छन्दः प्रस्तुतमिति नात्र परमपुरुषाभिधानमिति चेत्, नैतत्; परमपुरुषस्यैव गायत्रीसादृश्यानुसन्धानोपदेशात्, तस्य छन्दोमात्रस्य सर्वभूतात्मकत्वानुपपत्तेरेवेति निगम्यते । अन्यत्रापि ह्यन्यस्य छन्दस्सादृश्यात् छन्दोनिर्देशो दृश्यते - 'ते वा एते पञ्चान्ये' (छा.उ. 4.3.8) इत्यारभ्य 'सैषा विराट्' इत्यादौ ॥ 26 ॥

भूतादिपादव्यपदेशोपपत्तेश्चैवम् ॥ 27 ॥  
भूतपृथिवीशरीरहृदयैश्चतुष्पदेति व्यपदेशश्च परमपुरुषे गायत्रीशब्दनिर्दिष्टे ह्युपपद्यत इति पूर्वोक्तप्रकार एव समञ्जसः ॥ 27 ॥

उपदेशभेदान्नेति चेन्नोभयस्मिन्नप्यविरोधात् ॥ 28 ॥  
पूर्वत्र 'त्रिपादस्यामृतं दिवि' (छा.उ. 3.12.6) इति परमपुरुषो व्यपदिश्यते । अत्र 'अथ यदतः परो दिवः' (छा.उ. 3.13.7) इति पञ्चम्या निर्दिष्टद्युसम्बन्धिज्योतिरिति न प्रत्यभिज्ञेति चेत्, नैतत्; उभयस्मिन्नपि व्यपदेशे विरोधाभावात्; यथा वृक्षाग्रे श्येनः, वृक्षाग्रात्परतश्श्येनः इति व्यपदेशः । अत्र दिवःपरत्वमेव उभयत्र विवक्षितमित्यर्थः ॥ 28 ॥