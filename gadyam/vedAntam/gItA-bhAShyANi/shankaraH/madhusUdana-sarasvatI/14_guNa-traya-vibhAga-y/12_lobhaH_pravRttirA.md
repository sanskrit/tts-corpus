+++
title = "12 लोभः प्रवृत्तिरारम्भः"

+++
।।14.12।। महति धनागमे जायमानेऽप्यनुक्षणं वर्धमानस्तदभिलाषो लोभः।
स्वविषयप्राप्त्यनिवर्त्य इच्छाविशेष इति यावत्। प्रवृत्तिर्निरन्तरं
प्रयतमानता। आरम्भः कर्मणां बहुवित्तव्ययायासकराणां
काम्यनिषिद्धलौकिकमहागृहादिविषयाणां व्यापाराणामुद्यमः। अशम इदं कृत्वेदं
करिष्यामीति संकल्पप्रवाहानुपरमः। स्पृहा उच्चावचेषु परधनेषु दृष्टमात्रेषु
येनकेनाप्युपायेनोपादित्सा। रजसि रागात्मके विवृद्धे एतानि रागात्मकानि
लिङ्गानि जायन्ते। हे भरतर्षभ; एतैर्लिङ्गैर्विवृद्धं रजो जानीयादित्यर्थः।
