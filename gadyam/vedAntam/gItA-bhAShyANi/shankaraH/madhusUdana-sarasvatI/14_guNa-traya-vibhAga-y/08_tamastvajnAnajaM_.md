+++
title = "08 तमस्त्वज्ञानजं विद्धि"

+++
।।14.8।। तुशब्दः सत्त्वरजोपेक्षया विशेषद्योतनार्थः।
अज्ञानादावरणशक्तिरूपात्तदुद्भूतमज्ञानजं तमो विद्धि। अतः सर्वेषां देहिनां
मोहनं अविवेकरूपत्वेन भ्रान्तिजनकं। प्रमादेनालस्येन निद्रया च तत्तमो
निबध्नाति देहिनमित्यनुषज्यते। हे भारत; प्रमादो वस्तुविवेकासामर्थ्यं
सत्त्वकार्यप्रकाशविरोधी; आलस्यं प्रवृत्त्यसामर्थ्यं
रजःकार्यप्रवृत्तिविरोधि; उभयविरोधिनी तमोगुणालम्बना वृत्तिर्निद्रेति
विवेकः।
