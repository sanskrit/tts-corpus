+++
title = "23 उदासीनवदासीनो गुणैर्यो"

+++
।।14.23।। एवं लक्षणम् उक्त्वा गुणातीतः किमाचार इति द्वितीयप्रश्नस्य प्रतिवचनम् आह त्रिभिः।

**यथोदासीनो** द्वयोर् विवदमानयोः कस्यचित् पक्षम् अभजमानो न रज्यति न वा द्वेष्टि तथायम् आत्मविद् राग-द्वेष-शून्यतया स्वस्वरूप एवासीनो गुणैः सुख-दुःखाद्य्-आकार-परिणतैर् यो **न विचाल्यते** न प्रच्याव्यते स्वरूपावस्थानात्

किंतु **गुणा एवैते** देहेन्द्रियविषायाकार-परिणताः परस्परस्मिन् वर्तन्ते ममत्व् आदित्यस्येवैतत् सर्वभासकस्य न केनापि भास्य-धर्मेण संबन्धः; स्वप्नवन् मायामात्रश् चायं भास्य-प्रपञ्चो जडः; स्वयं-ज्योतिः स्वभावस् त्व् अहं परमार्थ-सत्यो निर्विकारो द्वैतशून्यश् चेत्येवं निश्चित्य यः स्वरूपे **ऽवतिष्ठत्य्** अवतिष्ठते। यो **ऽनु तिष्ठति** इति वा पाठस् तत्र नुः पृथक् कार्यः। **नेङ्गते** नानुव्याप्रियते कुत्रचित् **गुणातीतः स उच्यत** इति तृतीयगतेनान्वयः। 