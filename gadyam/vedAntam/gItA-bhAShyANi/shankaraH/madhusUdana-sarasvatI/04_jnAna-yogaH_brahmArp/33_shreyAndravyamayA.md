+++
title = "33 श्रेयान्द्रव्यमयाद्यज्ञाज्ज्ञानयज्ञः"

+++
।।4.33।। सर्वेषां तुल्यवन्निर्देशात्कर्मज्ञानयोः साम्यप्राप्तावाह
श्रेयान्प्रशस्यतरः साक्षान्मोक्षफलत्वात्
द्रव्यमयात्तदुपलक्षिताज्ज्ञानशून्यात्सर्वस्मादपि
यज्ञात्संसारफलाज्ज्ञानयज्ञ एकएव हे परन्तप। कस्मादेवं यस्मात् सर्वं कर्म
इष्टिपशुसोमचयनरूपं श्रौतमखिलं निरवशेषं स्मार्तमुपासनादिरूपं च यत्कर्मं
तत् ज्ञाने ब्रह्मात्मैक्यसाक्षात्कारे समाप्यते प्रतिबन्धक्षयद्वारेण
पर्यवस्यति। तमेतं वेदानुवचनेन ब्राह्मणा विविदिषन्ति यज्ञेन दानेन
तपसाऽनाशकेन इतिधर्मेण पापमपनुदति इति च श्रुतेः। सर्वापेक्षा च
यज्ञादिश्रुतेरश्ववत् इति न्यायाच्चेत्यर्थः।
