+++
title = "04 साङ्ख्ययोगौ पृथग्बालाः"

+++
।।5.4।। ननु यः कर्मणि प्रवृत्तः स कथं संन्यासीति ज्ञातव्यः
कर्मतत्त्यागयोः स्वरूपविरोधात्। फलैक्यात्तथेति चेत् न स्वरूपतो
विरुद्धयोः फलेऽपि विरोधस्यौचित्यात्। तथाच
निःश्रेयसकरावुभावित्यनुपपन्नमित्याशङ्क्याह संख्या सम्यगात्मबुद्धिस्तां
वहतीति ज्ञानान्तरङ्गसाधनतया साङ्ख्यः संन्यासः। योगः पूर्वोक्तः कर्मयोगः।
तौ पृथग्विरुद्धफलौ बालाः शास्त्रार्थज्ञानविवेकशून्याः प्रवदन्ति न
पण्डिताः। किं तर्हि पण्डितानां मतम्। उच्यते एकमपि संन्यासकर्मणोर्मध्ये
सम्यगास्थितः स्वाधिकारानुरूपेण सम्यग्यथाशास्त्रं
कृतवान्सन्नुभयोर्विन्दते फलं ज्ञानोत्पत्तिद्वारेण निःश्रेयसमेकमेव।
