+++
title = "20 ये तु"

+++
।।12.20।। अद्वेष्टेत्यादिनाऽक्षरोपासकादीनां संन्यासिनां लक्षणभूतं
स्वभावसिद्धं धर्मजातमुक्तं। यथोक्तं वार्तिकेउत्पन्नात्मावबोधस्य
ह्यद्वेष्टृत्वादयो गुणाः। अयत्नतो भवन्त्येव नतु साधनरूपिणः।। इति। एतदेव
च पुरा स्थितप्रज्ञलक्षणरूपेणाभिहितं; तदिदं धर्मजातं प्रयत्नेन
संपाद्यमानं मुमुक्षोर्मोक्षसाधनं भवतीति प्रतिपादयन्नुपसंहरति --
येत्विति। ये तु संन्यासिनो मुमुक्षवो धर्म्यामृतं धर्मरूपममृतं
अमृतत्वसाधनत्वात् अमृतवदास्वाद्यत्वाद्वा; इदं यथोक्तं अद्वेष्टा
सर्वभूतानामित्यादिना प्रतिपादितं पर्युपासतेऽनुतिष्ठन्ति प्रयत्नेन
श्रद्दधानाः सन्तो मत्परमाः अहं भगवानक्षरात्मा वासुदेव एव परमः
प्राप्तव्यो निरतिशयगतिर्येषां ते मत्परमा भक्ता मां निरुपाधिकं ब्रह्म
भजमानास्तेऽतीव मे प्रियाः। प्रियो हि ज्ञानिनोऽत्यर्थमहं स च मम प्रियः इति
पूर्वसूचितस्यायमुपसंहारः। यस्माद्धर्म्यामृतमिदं श्रद्धयानुतिष्ठन्भगवतो
विष्णोः परमेश्वरस्यातीव प्रियो भवति तस्मादिदं ज्ञानवतः स्वभावसिद्धतया
लक्षणमपि मुमुक्षुणात्मतत्त्वजिज्ञासुनात्मज्ञानोपायत्वेन यत्नादनुष्ठेयं
विष्णोः परमं पदं जिगमिषुणेति वाक्यार्थः। तदेवं
सोपाधिब्रह्माभिध्यानपरिपाकान्निरुपाधिकं
ब्रह्मानुसंदधानस्याद्वेष्टृत्वादिधर्मविशिष्टस्य मुख्यस्याधिकारिणः
श्रवणमनननिदिध्यासनान्यावर्तयतो
वेदान्तवाक्यार्थतत्त्वसाक्षात्कारसंभवात्ततो
मुक्त्युपपत्तेर्मुक्तिहेतुवेदान्तमहावाक्यार्थोन्वययोग्यस्तत्पदार्थोऽनुसंधेय
इति मध्यमेन षट्केन सिद्धम्। जीवन्मुक्तेर्निर्विकल्पाद्विशिष्टा
निष्ठोक्तातोऽजेन भक्तेर्वरिष्ठा। तत्रानन्दाब्धौ कृता मे प्रतिष्ठा
येनातस्तं काशिराजं भजेऽहम्। ,
