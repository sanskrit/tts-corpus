+++
title = "34 अकीर्तिञ् चापि"

+++
।।2.34।। एवं कीर्तिधर्मयोरिष्टयोरप्राप्तिरनिष्टष्य च पापस्य
प्राप्तिर्युद्धपरित्यागे दर्शिता। तत्र पापाख्यमनिष्टं व्यवधानेन
दुःखफलमामुत्रिकत्वात् शिष्टगर्हालक्षणं त्वनिष्टमासन्नफलदमत्यसह्यमित्याह
भूतानि देवर्षिमनुष्यादीनि ते तवाव्ययां  
  
दीर्घकालमकीर्तिं न धर्मात्मायं न शूरोऽयमित्येवंरूपां
कथयिष्यन्त्यन्योन्यं कथाप्रसङगे। कीर्तिधर्मनाशसमुच्चयार्थौ निपातौ। न
केवलं कीर्तिधर्मौ हित्वा पापं प्राप्स्यसि अपितु अकीर्तिं च प्राप्स्यसि।
न केवलं त्वमेव तां प्राप्स्यसि अपितु भूतान्यपि  
  
कथयिष्यन्तीति वा निपातयोरर्थः। ननु युद्धे
स्वमरणसंदेहात्तत्परिहारार्थमकीर्तिरपि सोढव्या
आत्मरक्षणस्यात्यन्तापेक्षितत्वात्। तथाचोक्तं शान्तिपर्वणि साम्ना दानेन
भेदेन समस्तैरुत वा पृथक्। विजेतुं प्रयतेतारीन्न युध्येत कदाचन।। अनित्यो
विजयो यस्माद्दृश्यते युध्यमानयोः। पराजयश्च संग्रामे तस्माद्युद्धं
विवर्जयेत्।। त्रयाणामप्युपायानां पूर्वोक्तानामसंभवे। तथा युध्येत संपत्तौ
विजयेत रिपून्यथा।। इति। एवमेव मनुनाप्युक्तम्। तथाच मरणभीतस्य
किमकीर्तिर्दुःखमिति शङ्कामपनुदति संभावितस्य धर्मात्मा शूर
इत्येवमादिभिरनन्यलभ्यैर्गुणैर्बहुमतस्य
जनस्याकीर्तिर्मरणादप्यतिरिच्यतेऽधिका भवति। चो हेतौ। एंव  
  
यस्मादतोऽकीर्तेर्मरणमेव वरं न्यूनत्वात्। त्वमप्यतिसंभावितोऽसि
महादेवादिसमागमेन। अतो नाकीर्तिदुःखं सोढुं  
  
शक्ष्यसीत्यभिप्रायः। उदाहृतवचनं त्वर्थशास्त्रत्वात्न निवर्तेत संग्रामात्
इत्यादिधर्मशास्त्राद्दुर्बलमिति भावः।  
