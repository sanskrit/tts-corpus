+++
title = "59 विषया विनिवर्तन्ते"

+++
।।2.59।। ननु मूढस्यापि रोगादिवशाद्विषयेभ्य इन्द्रियाणामुपसंहरणं भवति
तत्कथं तस्य प्रज्ञा प्रतिष्ठितेत्युक्तमत आह विषया इति। निराहारस्य
इन्द्रियैर्विषयाननाहरतो देहिनो देहाभिमानवतो मूढस्यापि रोगिणः
काष्ठतपस्विनो वा विषयाः  
  
शब्दादयो विनिवर्तन्ते किंतु रसवर्जं रसस्तृष्णा तं वर्जयित्वा। अज्ञस्य
विषया निवर्तन्ते। तद्विषयो रागस्तु न निवर्तत इत्यर्थः। अस्य तु
स्थितप्रज्ञस्य परं पुरुषार्थं दृष्ट्वा तदेवाहमस्मीति साक्षात्कृत्य
स्थितस्य रसोऽपि क्षुद्रसुखरागोऽपि निवर्तते।  
  
अपिशब्दाद्विषयाश्च। तथाचयावानर्थ इत्यादौ व्याख्यातम्। एवंच
सरागविषयनिवृत्तिः स्थितप्रज्ञस्य लक्षणमिति न मूढे  
  
व्यभिचार इत्यर्थः। यस्मान्नासति परमात्मसम्यग्दर्शने
सरागविषयोच्छेदस्तस्मात्सरागविषयोच्छेदिकायाः सम्यग्दर्शनात्मिकायाः
प्रज्ञायाः स्थैर्यं महता यत्नेन संपादयेदित्यभिप्रायः।  
