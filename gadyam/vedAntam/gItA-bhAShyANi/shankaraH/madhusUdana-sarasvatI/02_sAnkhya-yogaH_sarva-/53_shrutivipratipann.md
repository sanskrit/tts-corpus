+++
title = "53 श्रुतिविप्रतिपन्ना ते"

+++
।।2.53।। अन्तःकरणशुद्ध्यधैवं जातनिर्वेदस्य कदा
ज्ञानप्राप्तिरित्यपेक्षायामाह ते तव बुद्धिः  
  
श्रुतिभिर्नानाविधफलश्रवणैरविचारिततात्पर्यैर्विप्रतिपन्ना
अनेकविधसंशयविपर्यासवत्त्वेन विक्षिप्ता प्राक् यदा यस्मिन्काले  
  
शुद्धिजविवेकजनितेन दोषदर्शनेन तं विक्षेपं परित्यज्य समाधौ परमात्मनि
निश्चला जाग्रत्स्वप्नदर्शनलक्षणविक्षेपरहिता अचला
सुषुप्तिमूर्च्छास्तब्धीभावादिरूपलयलक्षणचलनरहिता सती स्थास्यति।
लयविक्षेपलक्षणौ दोषौ परित्यज्य समाहिता भविष्यतीति यावत्। अथवा
निश्चलाऽसंभावनाविपरीतभावनारहिता अचला
दीर्घकालादनैरन्तर्यसत्कारसेवनैर्विजातीयप्रत्ययादूषिता सती
निर्वातप्रदीपवदात्मनि स्थास्यतीति योजना। तदा तस्मिन्काले योगं
जीवपरमात्मैक्यलक्षणं  
  
तत्त्वमस्यादिवाक्यजन्यमखण्डसाक्षात्कारं सर्वयोगफलमवाप्स्यसि। तदा पुनः
साध्यान्तराभावात्कृतकृत्यः स्थितप्रज्ञो  
  
भविष्यसीत्यभिप्रायः।  
