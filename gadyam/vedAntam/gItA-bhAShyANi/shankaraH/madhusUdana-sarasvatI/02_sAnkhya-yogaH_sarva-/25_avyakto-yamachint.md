+++
title = "25 अव्यक्तोऽयमचिन्त्योऽयमविकार्योऽयमुच्यते"

+++
।।2.25।। छेद्यत्वादिग्राहकप्रमाणाभावादपि तदभाव इत्याह
अव्यक्तोऽयमित्याद्यर्धेन। यो हीन्द्रियगोचरो भवति स  
  
प्रत्यक्षत्वाद्व्यक्त इत्युच्यते। अयं तु रूपादिहीनत्वान्न तथा। अतो न
प्रत्यक्षं तत्र छेद्यत्वादिग्राहकमित्यर्थः। प्रत्यक्षाभावेऽप्यनुमानं
स्यादित्यत आह अचिन्त्योऽयं चिन्त्योऽनुमेयस्तद्विलक्षणोऽयम्
क्वचित्प्रत्यक्षो हि वह्न्यादिर्गृहीतव्याप्तिकस्य  
  
धूमादेर्दर्शनात्क्वचिदनुमेयो भवति अप्रत्यक्षे तु
व्याप्तिग्रहणासंभवान्नानुमेयत्वमिति भावः। अप्रत्यक्षस्यापीन्द्रियादेः
सामान्यतो दृष्टानुमानविषयत्वं दृष्टमत आह अविकार्योऽयं
यद्विक्रियावच्चक्षुरादिकं तत्स्वकार्यान्यथानुपपत्त्या
कल्प्यमानमर्थापत्तेः  
  
सामान्यतो दृष्टानुमानस्य च विषयो भवति। अयं तु न विकार्यो न विक्रियावानतो
नार्थापत्तेः सामान्यतो दृष्टस्य वा विषय इत्यर्थः। लौकिकशब्दस्यापि
प्रत्यक्षादिपूर्वकत्वात्तन्निषेधेनैव निषेधः। ननु वेदेनैव तत्र
छेद्यत्वादि ग्रहीष्यत इत्यत आह उच्यते वेदेन
सोपकरणेनाच्छेद्याव्यक्तादिरूप एवायमुच्यते तात्पर्येण प्रतिपाद्यते अतो न
वेदस्य तत्प्रतिपादकस्यापि  
  
छेद्यत्वादिप्रतिपादकत्वमित्यर्थः। अत्रनैनं छिन्दन्ति इत्यत्र
शस्त्रादीनां तन्नाशकसामर्थ्याभाव उक्त़ः। अच्छेद्योऽयम् इत्यादौ तस्य
छेदादिकर्मत्वायोग्यत्वमुक्तम्। अव्यक्तोऽयम् इत्यत्र
तच्छेदादिग्राहकमानाभाव उक्त इत्यपौनरुक्त्यं द्रष्टव्यम्। वेदाविनाशिनम्
इत्यादिनां तु श्लोकानामर्थतः शब्दतश्च पौनरुक्त्यं भाष्यकृद्भिः परिहृतम्।
दुर्बोधत्वादात्मवस्तुनः पुनः पुनः प्रसङ्गमापाद्य शब्दान्तरेण तदेव वस्तु
निरूपयति भगवान्वासुदेवः। कथं नु नाम संसारिणां बुद्धिगोचरमापन्नं तत्त्वं
संसारनिवृत्तये स्यादिति वदद्भिः। एंव पूर्वोक्तयुक्तिभिरात्मनो नित्यत्वे
निर्विकारत्वे च सिद्धे तव शोको नोपपन्न इत्युपसंहरति  
  
तस्मादित्यर्धेन। एतादृशात्मस्वरूपवेदनस्य शोककारणनिवर्तकत्वात्तस्मिन्सति
शोको नोचितः। कारणाभावे  
  
कार्याभावस्यावश्यकत्वात्। तेनात्मानमविदित्वा यदन्वशोचस्तद्युक्तमेव।
आत्मानं विदित्वा तु नानुशोचितुमर्हसीत्यभिप्रायः।  
