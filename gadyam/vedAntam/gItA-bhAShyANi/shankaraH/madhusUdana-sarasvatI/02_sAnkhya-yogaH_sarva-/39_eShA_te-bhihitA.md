+++
title = "39 एषा तेऽभिहिता"

+++
।।2.39।। ननु भवतु स्वधर्मबुद्ध्या युध्यमानस्य पापाभावस्तथापि न मांप्रति
युद्धकर्तव्यतोपदेशस्तवोचितःय एनं वेत्ति हन्तारं इत्यादिनाकथं स पुरुषः
पार्थ कं घातयति हन्ति कम् इत्यनेन विदुषः सर्वकर्मप्रतिक्षेपात्।
नह्यकर्त्रभोक्तृशुद्धस्वरूपोऽहमस्मि युद्धं कृत्वा तत्फलं भोक्ष्य इति च
ज्ञानं संभवति विरोधात् ज्ञानकर्मणोः समुच्चयासंभवात्प्रकाशतमसोरिव। अयं
चार्जुनाभिप्रायोज्यायसी चेत् इत्यत्र व्यक्तो भविष्यति। तस्मादेकमेव
मांप्रति ज्ञानस्य कर्मणश्चोपदेशो नोपपद्यते इति चेन्न  
  
विद्वदविद्वदवस्थाभेदेन ज्ञानकर्मोपदेशोपपत्तेरित्याह भगवान् एषानत्वेवाहम्
इत्याद्येकविंशतिश्लोकैः ते तुभ्यमभिहिता। साङ्ख्ये सम्यक्ख्यायते
सर्वोपाधिशून्यतया प्रतिपाद्यते परमात्मतत्त्वमनयेति संख्योपनिषत्तयैव
तात्पर्यपरिसमाप्त्या प्रतिपाद्यते यः स साङ्ख्यः। औपनिषदः पुरुष इत्यर्थः।
तस्मिन्बुद्धिस्तन्मात्रविषयं ज्ञानं सर्वानर्थनिवृत्तिकारणं त्वांप्रति
मयोक्तम्। नैतादृशज्ञानवतः क्वचिदपि कर्मोच्यतेतस्य कार्यं न विद्यते इति
वक्ष्यमाणत्वात्। यदि पुनरेवं मयोक्तेऽपि तवैषा बुद्धिर्नोदेति
चित्तदोषात्तदा तदपनयेनात्मतत्त्वसाक्षात्काराय कर्मयोग एव त्वयानुष्ठेयः।
तस्मिन्योगे कर्मयोगे तु करणीयामिमांसुखदुःखे समे कृत्वा  
  
इत्यत्रोक्तां फलाभिसन्धित्यागलक्षणां बुद्धिं विस्तरेण मया वक्ष्यमाणां
शृणु। तुशब्दः पूर्वबुद्धेर्योगविषयत्वव्यतिरेकसूचनार्थः। तथाच
शुद्धान्तःकरणंप्रति ज्ञानोपदेशोऽशुद्धान्तःकरणंप्रति कर्मोपदेश इति कुतः
समुच्चयशङ्कया विरोधावकाश इत्यभिप्रायः।  
  
योगविषयां बुद्धिं फलकथनेन स्तौति। यया व्यवसायात्मिकया बुद्ध्या कर्मसु
युक्तस्त्वं कर्मनिमित्तं बन्धमाशयाशुद्धिलक्षणं  
  
ज्ञानप्रतिबन्धं प्रकर्षेण पुनः प्रतिबन्धानुत्पत्तिरूपेण हास्यसि
त्यक्ष्यसि। अयं भावः कर्मनिमित्तो ज्ञानप्रतिबन्धः कर्मणैव  
  
धर्माख्येनापनेतुं शक्यते। धर्मेण पापमपनुदति इति श्रुतेः। श्रवणादिलक्षणो
विचारस्तु  
  
कर्मात्मकप्रतिबन्धरहितस्यासंभावनादिप्रतिबन्धं दृष्टद्वारेणापनयतीति न
कर्मबन्धनिराकरणायोपदेष्टुं शक्यते।  
  
अतोऽत्यन्तमलिनान्तःकरणत्वाद्बहिरङ्गसाधनं कर्मैव त्वयानुष्ठेयं नाधुना
श्रवणादियोग्यतापि तव जाता दूरे तु ज्ञानयोग्यतेति। तथाच
वक्ष्यतिकर्मण्येवाधिकारस्ते इति। एतेन साङ्ख्यबुद्धेरन्तरङ्गसाधनं श्रवणादि
विहाय बहिरङ्गसाधनं कर्मैव भगवता किमित्यर्जुनायोपदिश्यत इति निरस्तम्।
कर्मबन्धं संसारमीश्वरप्रसादनिमित्तज्ञानप्राप्त्या प्रहास्यसीति प्राचां
व्याख्याने  
  
त्वध्याहारदोषः कर्मपदवैयर्थ्यं च परिहर्तव्यम्।  
