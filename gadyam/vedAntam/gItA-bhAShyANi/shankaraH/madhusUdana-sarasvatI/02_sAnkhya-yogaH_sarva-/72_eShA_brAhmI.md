+++
title = "72 एषा ब्राह्मी"

+++
।।2.72।। तदेवं चतुर्णां प्रश्नानामुत्तरव्याजेन सर्वाणि
स्थितप्रज्ञलक्षणानि मुमुक्षुकर्तव्यतया कथितानि संप्रति कर्मयोगफलभूतां
साङ्ख्यनिष्ठां फलेन स्तुवन्नुपसंहरति एषा स्थितप्रज्ञलक्षणव्याजेन कथिताएषा
तेऽभिहिता साङ्ख्ये बुद्धिः इति च प्रागुक्ता स्थितिर्निष्ठा
सर्वकर्मसंन्यासपूर्वकपरमात्मज्ञानलक्षणा ब्राह्मी ब्रह्मविषया। हे पार्थ
एनां स्थितिं प्राप्य यः कश्चिदपि पुनर्न  
  
विमुह्यति। नहि ज्ञानबाधितस्याज्ञानस्य पुनः संभवोऽस्ति
अनादित्वेनोत्पत्त्यसंभवात्। अस्यां स्थितावन्तकालेऽप्यन्त्येऽपि वयसि
स्थित्वा ब्रह्मनिर्वाणं ब्रह्मणि निर्वाणं निर्वृतिं ब्रह्मरूपं
निर्वाणमिति वा ऋच्छति गच्छत्यभेदेन। किमु वक्तव्यं यो ब्रह्मचर्यादेव
संन्यस्य यावज्जीवमस्यां ब्राह्म्यां स्थिताववतिष्ठते स
ब्रह्मनिर्वाणमृच्छतीत्यपिशब्दार्थः।  
  
  
  
  
