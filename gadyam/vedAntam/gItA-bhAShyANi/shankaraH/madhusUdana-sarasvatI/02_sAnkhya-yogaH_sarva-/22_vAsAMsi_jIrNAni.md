+++
title = "22 वासांसि जीर्णानि"

+++
।।2.22।। नन्वेवमात्मनो विनाशित्वाभावेऽपि देहानां विनाशित्वाद्युद्धस्य च
तन्नाशकत्वात्कथं  
  
भीष्मादिदेहानामनेकसुकृतसाधनानां मया युद्धेन विनाशः कार्य इत्याशङ्काया
उत्तरं जीर्णानि विहाय वस्त्राणि नवानि गृह्णाति विक्रियाशून्य एव नरो
यथेत्येतावतैव निर्वाहे अपराणीति विशेषणमुत्कर्षातिशयख्यापनार्थम्। तेन तथा
निकृष्टानि वस्त्राणि विहायोत्कृष्टानि जनो गृह्णातीत्यौचित्यायातम्। तथा
जीर्णानि वयसा तपसा च कृशानि भीष्मादिशरीराणि विहाय अन्यानि देवादिशरीराणि
सर्वोत्कृष्टानि चिरोपार्जितधर्मफलभोगाय संयाति सम्यक्
गर्भवासादिक्लेशव्यतिरेकेण प्राप्नोति। देही  
  
प्रकृष्टधर्मानुष्ठातृदेहवान्भीष्मादिरित्यर्थः। अन्यन्नवतरं कल्याणतरं रूपं
कुरुते पित्र्यं वा गान्धर्वं वा दैवं वा प्राजापत्यं वा ब्राह्मं वा
इत्यादिश्रुतेः। एतदुक्तं भवति भीष्मादयो हि यावज्जीवं
धर्मानुष्ठानक्लेशेनैव जर्जरशरीरा वर्तमानशरीरपातमन्तरेण  
  
तत्फलभोगायासमर्था यदि धर्मयुद्धेन स्वर्गप्रतिबन्धकानि जर्जरशरीराणि
पातयित्वा दिव्यदेहसंपादनेन स्वर्गभोगयोग्याः क्रियन्ते त्वया
तदात्यन्तमुपकृता एव ते। दुर्योधनादीनामपि
स्वर्गभोगयोग्यदेहसंपादनान्महानुपकार एव। तथाचात्यन्तमुपकारके  
  
युद्धेऽपकारकत्वभ्रमं मा कार्षीरितिअपराणि अन्यानि संयाति इति
पदत्रयवशाद्भगवदभिप्राय एवमभ्यूहितः। अनेन  
  
दृष्टान्तेनाविकृतत्वप्रतिपादनमात्मनः क्रियत इति तु प्राचां
व्याख्यानमतिस्पष्टम्।  
