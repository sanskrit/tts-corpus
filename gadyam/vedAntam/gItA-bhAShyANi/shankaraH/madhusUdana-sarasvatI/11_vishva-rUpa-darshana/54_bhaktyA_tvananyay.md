+++
title = "54 भक्त्या त्वनन्यया"

+++
।।11.54।। यदि वेदतपोदानेज्यादिभिर्द्रष्टुमशक्यस्त्वं तर्हि केनोपायेन
द्रष्टुं शक्योऽसीत्यत आह -- भक्त्येति। साधनान्तरव्यावृत्त्यर्थस्तुशब्दः।
भक्त्यैवानन्यया मदेकनिष्ठया निरतिशयप्रीत्या एवंविधो दिव्यरूपधरोऽहं
ज्ञातुं शक्यः शास्त्रतो हे अर्जुन; शक्य अहमिति छान्दसो विसर्गलोपः
पूर्ववत्। न केवलं शास्त्रज्ञो ज्ञातुं शक्योऽनन्यया भक्त्या किंतु
तत्त्वेन द्रष्टुं च स्वरूपेण साक्षात्कर्तुं च शक्यो
वेदान्तवाक्यश्रवणमनननिदिध्यासनपरिपाकेण ततश्च
स्वरूपसाक्षात्कारादविद्यातत्कार्यनिवृत्तौ तत्त्वेन प्रवेष्टुं च
मद्रूपतयैवाप्तुं चाहं शक्यो हे परंतप; अज्ञानशत्रुदमनेऽतिप्रवेशयोग्यतां
सूचयति।
