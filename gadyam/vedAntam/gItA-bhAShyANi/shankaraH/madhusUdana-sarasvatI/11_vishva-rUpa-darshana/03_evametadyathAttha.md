+++
title = "03 एवमेतद्यथात्थ"

+++
।।11.3।। एवमेतदिति। हे परमेश्वर; यथा येन प्रकारेण सोपाधिकेन निरुपाधिकेन च
निरतिशयैश्वर्येणात्मानं त्वमात्थ कथयसि त्वं एवमेतन्नान्यथा। त्वद्वचसि
कुत्रापि ममाविश्वासशङ्का नास्त्येवेत्यर्थः। यद्यप्येवं तथापि
कृतार्थीबुभूषया द्रष्टुमिच्छामि ते तव रूपमैश्वरं
ज्ञानैश्वर्यशक्तिबलवीर्यतेजोभिः संपन्नमद्भुतम्। हे पुरुषोत्तमेति
संबोधनेन त्वद्वचस्यविश्वासो मम नास्ति दिदृक्षा च महती वर्तत इति
सर्वज्ञत्वात्त्वं जानासि सर्वान्तर्यामित्वाच्चेति सूचयति।
