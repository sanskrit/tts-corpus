+++
title = "55 मत्कर्मकृन्मत्परमो"

+++
।।11.55।। अधुना सर्वस्य गीताशास्त्रस्य सारभूतोऽर्थो
निःश्रेयसार्थिनामनुष्ठानाय पुञ्जीकृत्योच्यते -- मत्कर्मकृदिति। मदर्थं
कर्म वेदविहितं करोतीति मत्कर्मकृत्। स्वर्गादिकामनायां सत्यां कथमेवमिति
नेत्याह। मत्परमः अहमेव परमः प्राप्तव्यत्वेन निश्चितो नतु स्वर्गादिर्यस्य
सः। अतएव मत्प्राप्त्याशया मद्भक्तः सर्वै प्रकारैर्मम भजनपरः। पुत्रादिषु
स्नेहे सति कथमेवं स्यादिति नेत्याह -- सङ्गेति। सङ्गवर्जितः
बाह्यवस्तुस्पृहाशून्यः। शत्रुषु द्वेषे सति कथमेवं स्यादिति नेत्याह --
निर्वैर इति। निर्वैरः सर्वभूतेषु अपकारिष्वपि द्वेषशून्यो यः स
मामेत्यभेदेन। हे पाण्डव; अयमर्थस्त्वया ज्ञातुमिष्टो मयोपदिष्टो नातःपरं
किंचित्कर्तव्यमस्तीत्यर्थः। दृशः कर्मभूतं हि यत्तच्च विश्वं स्वयं रूप्यते
नान्यतस्तच्च रूपम्।  
  
जगद्यः स्वभासा निरस्यात्मरूपं ददावादरात्काशिराजं भजे तम्।।1।।
