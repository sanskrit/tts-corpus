+++
title = "12 दिवि सूर्यसहस्रस्य"

+++
।।11.12।। देवमित्युक्तं विवृणोति -- दिवीति। दिवि अन्तरिक्षे सूर्याणां
सहस्रस्य अपरिमितसूर्यसमूहस्य युगपदुदितस्य युगपदुत्थिता भाः प्रभा यदि
भवेत् तदा सा तस्य महात्मनो विश्वरूपस्य भासो दीप्तेः सदृशी तुल्या यदि
स्याद्यदि वा न स्यात् ततोपि नूनं विश्वरूपस्यैव भा अतिरिच्येतेत्यहं
मन्ये। अन्या तूपमा नास्त्येवेत्यर्थः।
अत्राविद्यमानाध्यवसायात्तदभावेनोपमाभावपरादभूतोपमारूपेयमतिशयोक्तिरुत्प्रेक्षां
व्यञ्जती सर्वथा निरुपमत्वमेव व्यनक्ति। उभौ यदि व्योम्नि पृथक्प्रवाहौ
इत्यादिवत्।
