+++
title = "37 कस्माच्च ते"

+++
।।11.37।। भगवतो हर्षादिविषयत्वे हेतुमाह -- कस्मादिति। कस्माच्च हेतोस्ते
तुभ्यं न नमेरन्न नमस्कुर्युः सिद्धसङ्घाः सर्वेऽपि। हे
महात्मन्परमोदारचित्त; हे अनन्त सर्वपरिच्छेदशून्य; हे देवेश
हिरण्यगर्भादीनामपि देवानां नियन्तः; हे जगन्निवास सर्वाश्रय तुभ्यं
कीदृशाय। ब्रह्मणोऽपि गरीयसे गुरुतराय आदिकर्त्रे ब्रह्मणोऽपि जनकाय।
नियन्तृत्वमुपदेष्टृत्वं जनकत्वमित्यादिरेकैकोऽपि
हेतुर्नमस्कार्यताप्रयोजकः। किं
पुनर्महात्मत्वानन्तत्वजगन्निवासत्वादिनानाकल्याणगुणसमुच्चित
इत्यनाश्चर्यतासूचनार्थं नमस्कारस्य। कस्माच्चेति वाशब्दार्थश्चकारः। किंच
सत् विधिमुखेन प्रतीयमानमस्तीति; असन्निषेधमुखेन प्रतीयमानं नास्तीति; अथवा
सत् व्यक्तं असत् अव्यक्तं त्वमेव। तथा तत्परं ताभ्यां सदसद्भ्यां परं
मूलकारणं यदक्षरं ब्रह्म तदपि त्वमेव। त्वद्भिन्नं किमपि नास्तीत्यर्थः।
तत्परं यदित्यत्र यच्छब्दात्प्राक्चकारमपि केचित्पठन्ति।
एतैर्हेतुभिस्त्वां सर्वे नमन्तीति न किमपि चित्रमित्यर्थः।
