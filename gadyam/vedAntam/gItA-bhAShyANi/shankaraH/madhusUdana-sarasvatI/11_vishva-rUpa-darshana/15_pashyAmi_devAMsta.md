+++
title = "15 पश्यामि देवांस्तव"

+++
।।11.15।। यद्भगवता दर्शितं विश्वरूपं तद्भगवद्दत्तेन दिव्येन चक्षुषा
सर्वलोकादृश्यमपि पश्याम्यहो मम भाग्यप्रकर्ष इति स्वानुभवमाविष्कुर्वन्
अर्जुन उवाच -- पश्यामीति। पश्यामि चाक्षुषज्ञानविषयीकरोमि। हे देव; तव
देहे विश्वरूपे देवान्वस्वादीन्सर्वान्। तथा भूतविशेषाणां स्थावराणां
जङ्गमानां च नानासंस्थानानां संघान्समूहान्। तथा ब्रह्माणं
चतुर्मुखमीशमीशितारं सर्वेषां कमलासनस्थं पृथिवीपद्ममध्ये
मेरुकर्णिकासनस्थं; भगवन्नाभिकमलासनस्थमिति वा। तथा ऋषींश्च
सर्वान्वसिष्ठादीन्ब्रह्मपुत्रान्। उरगांश्च
दिव्यानप्राकृतान्वासुकिप्रभृतीन्पश्यामीति सर्वत्रान्वयः।
