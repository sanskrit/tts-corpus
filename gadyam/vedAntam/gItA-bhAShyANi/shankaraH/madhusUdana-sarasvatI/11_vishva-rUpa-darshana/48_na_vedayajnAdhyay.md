+++
title = "48 न वेदयज्ञाध्ययनैर्न"

+++
।।11.48।। एतद्रूपदर्शनात्मकमतिदुर्लभं मत्प्रसादं लब्ध्वा कृतार्थ एवासि
त्वमित्याह -- न वेदेति। वेदानां चतुर्णामपि अध्ययनैरक्षरग्रहणरूपैः; तथा
मीमांसाकल्पसूत्रादिद्वारा यज्ञानां
वेदबोधितकर्मणामध्ययनैरर्थविचाररूपैर्वेदयज्ञाध्ययनैः;
दानैस्तुलापुरुषादिभिः; क्रियाभिरग्निहोत्रादिश्रौतकर्मभिः; तपोभिः
कृच्छ्रचान्द्रायणादिभिरुग्रैः कायेन्द्रियशोषकत्वेन दुष्करैः; एवंरूपोऽहं
न शक्यः नृलोके मनुष्यलोके द्रष्टुं त्वदन्येन मदनुग्रहहीनेन। हे
कुरुप्रवीर; शक्योहमिति वक्तव्ये विसर्गलोपश्छान्दसः। प्रत्येकं
नकाराभ्यासो निषेधदार्ढ्याय। नच क्रियाभिरित्यत्र
चकारादनुक्तसाधनान्तरसमुच्चयः।
