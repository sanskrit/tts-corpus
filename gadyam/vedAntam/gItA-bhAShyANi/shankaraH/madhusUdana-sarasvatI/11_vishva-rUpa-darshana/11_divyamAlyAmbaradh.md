+++
title = "11 दिव्यमाल्याम्बरधरन्"

+++
।।11.11।। दिव्येति। दिव्यानि माल्यानि पुष्पमयानि रत्नमयानि च तथा
दिव्यान्यम्बराणि वस्त्राणि च ध्रियन्ते येन तद्दिव्यमाल्याम्बरधरं। दिव्यो
गन्धोऽस्येति दिव्यगन्धस्तदनुलेपनं यस्य तत्।
सर्वाश्चर्यमयमनेकाद्भुतप्रचुरं देवं द्योतनात्मकं अनन्तमपरिच्छिन्नं
विश्वतः सर्वतो मुखानि यस्मिन् तद्रूपं दर्शयामासेति पूर्वेण संबन्धः।
अर्जुनो ददर्शेत्यध्याहारो वा।
