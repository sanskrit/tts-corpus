+++
title = "19 इति क्षेत्रम्"

+++
।।13.19।। उक्तं क्षेत्रादिकमधिकारिणं फलं च वदन्नुपसंहरति -- इति
क्षेत्रमिति। इति अनेन पूर्वोक्तेन प्रकारेण क्षेत्रं महाभूतादिधृत्यन्तं;
तथा ज्ञानं अमानित्वादितत्त्वज्ञानार्थदर्शनान्तं; ज्ञेयं च अनादिमत्परं
ब्रह्म धिष्ठितमित्यन्तं; श्रुतिभ्यः स्मृतिभ्यश्चाकृष्य त्रयमपि
मन्दबुद्ध्यनुग्रहाय मया संक्षेपेणोक्तम्। एतावानेव हि सर्वो वेदार्थो
गीतार्थश्च। अस्मिंश्च पूर्वाध्यायोक्तलक्षणो मद्भक्त एवाधिकारीत्याह --
मद्भक्त इति। मद्भक्तः मयि भगवति वासुदेवे परमगुरौ समर्पितसर्वात्मभावो
मदेकशरणः स एतद्यथोक्तं क्षेत्रं ज्ञानं ज्ञेयं च विज्ञाय विवेकेन विदित्वा
मद्भावाय सर्वानर्थशून्यपरमानन्दभावाय मोक्षायोपपद्यते मोक्षं प्राप्तुं
योग्यो भवति। यस्य देवे परा भक्तिर्यथा देवे तथा गुरौ। तस्यैते कथिता
ह्यर्थाः प्रकाशन्ते महात्मनः इति श्रुतेः। तस्मात्सर्वदा मदेकशरणः
सन्नात्मज्ञानसाधनान्येव परमपुरुषार्थलिप्सुरनुवर्तेत तुच्छविषयभोगस्पृहां
हित्वेत्यभिप्रायः।
