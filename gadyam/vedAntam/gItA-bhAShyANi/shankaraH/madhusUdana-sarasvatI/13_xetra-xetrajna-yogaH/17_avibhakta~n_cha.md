+++
title = "17 अविभक्तञ् च"

+++
।।13.17।। यदुक्तमेकमेव सर्वमावृत्य तिष्ठतीति तद्विवृणोति
प्रतिदेहमात्मभेदवादिनां निरासाय -- अविभक्तमिति। भूतेषु सर्वप्राणिषु
अविभक्तमभिन्नमेकमेव तत् नतु प्रतिदेहं भिन्नं व्योमवत्सर्वव्यापकत्वात्।
तथापि देहतादात्म्येन प्रतीयमानत्वात्प्रतिदेहं विभक्तमिव च स्थितं
औपाधिकत्वेनापारमार्थिको व्योम्नीव तत्र भेदावभास इत्यर्थः। ननु भवतु
क्षेत्रज्ञः सर्वव्यापक एको ब्रह्म तु जगत्कारणं ततो भिन्नमेवेति नेत्याह
-- भूतेति। भूतभर्तृ च भूतानि सर्वाणि स्थितिकाले बिभर्तीति; तथा प्रलयकाले
ग्रसिष्णु ग्रसनशीलं; उत्पत्तिकाले प्रभविष्णु च प्रभवनशीलं। सर्वस्य यथा
रज्ज्वादिः सर्पादेर्मायाकल्पितस्य; तस्माद्यज्जगतः स्थितिलयोत्पत्तिकारणं
ब्रह्म तदेव क्षेत्रज्ञं प्रतिदेहमेकं ज्ञेयं न ततोऽन्यदित्यर्थः।
