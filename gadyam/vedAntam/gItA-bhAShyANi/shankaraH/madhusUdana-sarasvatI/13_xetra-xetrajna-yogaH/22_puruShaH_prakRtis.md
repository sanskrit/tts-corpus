+++
title = "22 पुरुषः प्रकृतिस्थो"

+++
।।13.22।। यत्पुरुषस्य सुखदुःखभोक्तृत्वं संसारित्वमित्युक्तं तस्य किं
निमित्तमित्युच्यते -- पुरुष इति। प्रकृतिर्माया तां मिथ्यैव
तादात्म्येनोपगतः प्रकृतिस्थो हि एव पुरुषो भुङ्क्ते उपलभते
प्रकृतिजान्गुणान्। अतः प्रकृतिजगुणोपलम्भहेतुषु सदसद्योनिजन्मसु सद्योनयो
देवाद्यास्तेषु हि सात्त्विकमिष्टं फलं भुज्यते; असद्योनयः पश्वाद्यास्तेषु
हि तामसमनिष्टं फलं भुज्यते; सदसद्योनयो धर्माधर्ममिश्रत्वाद्ब्राह्मणाद्या
मनुष्यास्तेषु हि राजसं मिश्रं फलं भुज्यते। अतस्तत्रास्य पुरुषस्य
गुणसङ्गः सत्त्वरजस्तमोगुणात्मक प्रकृतितादात्म्याभिमान एव कारणं न
त्वसङ्गस्य तस्य स्वतः संसार इत्यर्थः। अथवा गुणसङ्गो गुणेषु शब्दादिषु
सुखदुःखमोहात्मकेषु सङ्गोऽभिलाषः काम इति यावत्। स एवास्य सदसद्योनिजन्मसु
कारणम्। स यथाकामो भवति तत्क्रतुर्भवति यत्क्रतुर्भवति तत्कर्म कुरुते
यत्कर्म कुरुते तदभिसंपद्यते इति श्रुतेः। अस्मिन्नपि पक्षे मूलकारणत्वेन
प्रकृतितादात्म्याभिमानो द्रष्टव्यः।
