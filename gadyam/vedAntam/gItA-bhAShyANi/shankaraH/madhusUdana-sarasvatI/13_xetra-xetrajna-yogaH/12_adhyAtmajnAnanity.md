+++
title = "12 अध्यात्मज्ञाननित्यत्वन्"

+++
।।13.12।। अध्यात्मेति। किंच अध्यात्मं आत्मानमधिकृत्य
प्रवृत्तमात्मानात्मविवेकज्ञानमध्यात्मज्ञानं तस्मिन्नित्यत्वं तत्रैव
निष्ठावत्त्वम्। विवेकनिष्ठो हि वाक्यार्थज्ञानसमर्थो भवति।
तत्त्वज्ञानस्याहं ब्रह्मास्मीति साक्षात्कारस्य वेदान्तवाक्यकरणकस्य
अमानित्वादिसर्वसाधनपरिपाकफलस्यार्थः प्रयोजनं
अविद्यातत्कार्यात्मकनिखिलदुःखनिवृत्तिरूपः परमानन्दात्मावाप्तिरूपश्च
मोक्षस्तस्य दर्शनमालोचनम्। ,तत्त्वज्ञानफलालोचनं हि तत्साधने प्रवृत्तिः
स्यात्। एतदमानित्वादितत्त्वज्ञानार्थदर्शनान्तं विंशतिसंख्याकं ज्ञानमिति
प्रोक्तं ज्ञानार्थत्वात्। अतोऽन्यथास्माद्विपरीतं मानित्वादि
यत्तदज्ञानमिति प्रोक्तं ज्ञानविरोधित्वात्। तस्मादज्ञानपरित्यागेन
ज्ञानमेवोपादेयमिति भावः।
