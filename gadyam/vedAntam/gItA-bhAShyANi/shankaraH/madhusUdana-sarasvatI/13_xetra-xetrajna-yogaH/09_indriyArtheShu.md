+++
title = "09 इन्द्रियार्थेषु"

+++
।।13.9।। किंचइन्द्रियार्थेष्विति। इन्द्रियार्थेषु शब्दादिषु
दृष्टेष्वानुश्रविकेषु वा भोगेषु रागविरोधिन्यस्पृहात्मिका
चित्तवृत्तिर्वैराग्यम्। आत्मश्लाघनाभावेऽपि मनसि प्रादुर्भूतोऽहं
सर्वोत्कृष्ट इति गर्वोऽहंकारस्तदभावोऽनहंकारः। अयोगव्यवच्छेदार्थ एवकारः।
समुच्चयार्थश्चकारः। तेनामानित्वादीनां विंशतिसंख्याकानां समुच्चितो योग एव
ज्ञानमिति प्रोक्तं न त्वेकस्याप्यभाव इत्यर्थः। जन्मनो गर्भवासयोनिद्वारा
निस्सरणरूपस्य; मृत्योः सर्वमर्मच्छेदनरूपस्य; जरायाः
प्रज्ञाशक्तितेजोनिरोधपरपरिभवादिरूपायाः; व्याधीनां ज्वरातिसारादिरूपाणां;
दुःखानामिष्टवियोगानिष्टसंयोगजानामध्यात्माधिभूताधिदैवनिमित्तानां दोषस्य
वातपित्तश्लेष्ममलमूत्रादिपरिपूर्णत्वेन कायजुगुप्सितत्वस्य चानुदर्शनं
पुनःपुनरालोचनम्। जन्मादिदुःखान्तेषु दोषस्यानुदर्शनं;
जन्मादिव्याध्यन्तेषु दुःखरूपदोषस्यानुदर्शनमिति वा। इदं च
विषयवैराग्यहेतुत्वेनात्मदर्शनस्योपकरोति।
