+++
title = "25 यान्ति देवव्रता"

+++
।।9.25।। देवतान्तरयाजिनामनावृत्तिफलाभावेऽपि
तत्तद्देवतायागानुरूपक्षुद्रफलावाप्तिर्ध्रुवेति वदन्भगवद्याजिनां तेभ्यो
वैलक्षण्यमाह -- अविधिपूर्वकयाजिनो हि त्रिविधाः
अन्तःकरणोपाधिगुणत्रयभेदात्। तत्र सात्त्विका देवव्रताः; देवा
वसुरुद्रादित्यादयस्तत्संबन्धिव्रतं बल्युपहारप्रदक्षिणप्रह्वीभावादिरूपं
पूजनं येषां ते तानेव देवान्यान्ति। तं यथायथोपासते तदेव भवति इति श्रुतेः।
राजसास्तु पितृव्रताः श्राद्धादिक्रियाभिरग्निष्वात्तादीनां
पितॄणामाराधकास्तानेव पितॄन्यान्ति। तथा तामसा भूतेज्या
यक्षरक्षोविनायकमातृगणादीनां भूतानां पूजकास्तान्येव भूतानि यान्ति। अत्र
देवपितृभूतशब्दानां तत्संबन्धिलक्षणयोष्ट्रमुखन्यायेन समासः।
मध्यमपदलोपीसमासानङ्गीकारात्प्रकृतिविकृतिभावाभावेन च
तादर्थ्यचतुर्थीसमासायोगात्। अन्ते च
पूजावाचीज्याशब्दप्रयोगात्पूर्वपर्यायद्वयेऽपि व्रतशब्दः पूजापर एव। एवं
देवतान्तराराधनस्य तत्तद्देवतारूपत्वमन्तवत्फलमुक्त्वा भगवदाराधनस्य
भगवद्रूपत्वमनन्तं फलमाह -- मां भगवन्तं यष्टुं पूजयितुं शीलं येषां ते
मद्याजिनः सर्वासु देवतासु भगवद्भावदर्शिनो भगवदाराधनपरायणा मां भगवन्तमेव
यान्ति। समानेऽप्यज्ञानात् भगवन्तमन्तर्याणिमनन्तफलदमनाराध्य
देवतान्तरमाराध्यान्तवत्फलं यान्तीत्यहो दुर्दैववैभवमज्ञानमित्यभिप्रायः।
