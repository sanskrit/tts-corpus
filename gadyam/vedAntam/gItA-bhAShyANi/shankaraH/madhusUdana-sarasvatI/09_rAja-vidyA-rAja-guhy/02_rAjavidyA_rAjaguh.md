+++
title = "02 राजविद्या राजगुह्यम्"

+++
।।9.2।। पुनस्तदाभिमुख्याय तज्ज्ञानं स्तौति -- राजविद्या सर्वासां
विद्यानां राजा; सर्वाविद्यानाशकत्वात्;
विद्यान्तरस्याविद्यैकदेशविरोधित्वात्। तथा राजगुह्यं सर्वेषां गुप्तानां
राजा; अनेकजन्मकृतसुकृतसाध्यत्वेन बहुभिरज्ञातत्वात्।
राजदन्तादित्वादुपसर्जनस्य परनिपातः। पवित्रमिदमुत्तमम्। प्रायश्चित्तैर्हि
किंचिदेकमेव पापं निवर्त्यते। निवृत्तं च तत्स्वकारणे सूक्ष्मरूपेण
तिष्ठत्येव। यतः पुनस्तत्पापमुपचिनोति पुरुषः। इदं
त्वनेकजन्मसहस्रसंचितानां सर्वेषामपि पापानां स्थूलसूक्ष्मावस्थानां
तत्कारणस्य चाज्ञानस्य सद्य एवोच्छेदकम्। अतः सर्वोत्तमं। पावनमिदमेव।
नचातीन्द्रिये धर्म इवात्र कस्यचित्संदेहः; स्वरूपतः फलतश्च
प्रत्यक्षत्वादित्याह -- प्रत्यक्षावगमं अवगम्यतेऽनेनेत्यवगमो मानं;
अवगम्यते प्राप्यत इत्यवगमः फलं; प्रत्यक्षमवगमो मानमस्मिन्निति स्वरूपतः
साक्षिप्रत्यक्षत्वं; प्रत्यक्षोऽवगमोऽस्येति फलतः साक्षिप्रत्यक्षत्वं;
मयेदं विदितमतो नष्टमिदानीमत्र,ममाज्ञानमिति हि सार्वलौकिकः साक्ष्यनुभवः।
एवं लोकानुभवसिद्धत्वेऽपि तज्ज्ञानं धर्म्यं धर्मादनपेतं
अनेकजन्मसंचितनिष्कामधर्मफलम्। तर्हि दुःसंपादं स्यान्नेत्याह -- सुसुखं
कर्तुं,गुरूपदर्शितविचारसहकृतेन वेदान्तवाक्येन सुखेन कर्तुं शक्यं न
देशकालादिव्यवधानमपेक्षते प्रमाणवस्तुपरतन्त्रत्वाज्ज्ञानस्य।
एवमनायाससाध्यत्वे स्वल्पफलत्वं स्यादत्यायासाध्यानामेव कर्मणां
महाफलत्वदर्शनादिति नेत्याह -- अव्ययम्। एवमनायाससाध्यस्याप्यस्य फलतो
व्ययो नास्तीत्यव्ययम्। अक्षयफलमित्यर्थः। कर्मणां त्वतिमहतामपि
क्षयिकफलत्वमेवयो वा एतदक्षरं गार्ग्यविदित्वास्मिल्ँ लोके जुहोति यजते
तपस्तप्यते बहूनि वर्षसहस्राण्यन्तवदेवास्य तद्भवति इति श्रुतेः।
तस्मात्सर्वोत्कृष्टत्वाच्छ्रद्धेयमेवात्मज्ञानम्।
