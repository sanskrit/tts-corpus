+++
title = "27 यत्करोषि यदश्नासि"

+++
।।9.27।। कीदृशं ते भजनं तदाह -- यदिति। यत्करोषि शास्त्रादृतेऽपि
रागात्प्राप्तं गमनादि। यदश्नासि स्वयं तृप्त्यर्थं कर्मसिद्ध्यर्थं वा।
तथा यज्जुहोषि शास्त्रबलान्नित्यमग्निहोत्रादिहोमं निर्वर्तयसि।
श्रौतस्मार्तसर्वहोमोपलक्षणमेतत्। तथा यद्ददासि
अतिथिब्राह्मणादिभ्योऽन्नहिरण्यादि। तथा यत्तपस्यसि
प्रतिसंवत्सरमज्ञातप्रामादिकपापनिवृत्तये चान्द्रायणादि चरसि
उच्छृङ्खलप्रवृत्तिनिरासाय शरीरेन्द्रियसंघातं संयमयसीति वा। एतच्च
सर्वेषां नित्यनैमित्तिककर्मणामुपलक्षणम्। तेन यत्तव
प्राणिस्वभाववशाद्विनापि शास्त्रमवश्यंभावि गमनाशनादि। यच्च
शास्त्रवशादवश्यंभावि होमदानादि। हे कौन्तेय; तत्सर्वं लौकिकं वैदिकं च
कर्मान्येनैव निमित्तेन क्रियमाणं मदर्पणं मय्यर्पितं यथा स्यात्तथा
कुरुष्व। आत्मनेपदेन समर्पकनिष्ठमेव समर्पणफलं नतु मह्यं किंचिदिति
दर्शयति। अवश्यंभाविनां कर्मणां मयि परमगुरौ समर्पणमेव मद्भजनं नतु तदर्थं
पृथग्व्यापारः कश्चित्कर्तव्य इत्यभिप्रायः।
