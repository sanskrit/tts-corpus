+++
title = "32 मां हि"

+++
।।9.32।। एवमागन्तुकदोषदुष्टानां भगवद्भक्तिप्रभावान्निस्तारमुक्त्वा
स्वाभाविकदोषदुष्टानामपि तदाह -- हि निश्चितं हे पार्थ; मां व्यपाश्रित्य
शरणमागत्य येऽपि स्युः पापयोनयोऽन्त्यजास्तिर्यञ्चो वा जातिदोषेण दुष्टाः;
तथा वेदाध्ययनादिशून्यतया निकृष्टाः स्त्रियो वैश्याः कृष्यादिमात्ररताः
तथा शूद्राः जातितोऽध्ययनाद्यभावेन च परमगत्ययोग्यास्तेऽपि यान्ति परां
गतिं। अपिशब्दात्प्रागुक्तदुराचारा अपि।
