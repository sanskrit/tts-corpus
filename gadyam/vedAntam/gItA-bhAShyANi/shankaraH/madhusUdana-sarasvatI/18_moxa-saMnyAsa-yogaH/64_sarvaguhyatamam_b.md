+++
title = "64 सर्वगुह्यतमम् भूयः"

+++
।।18.64।। अतिगम्भीरस्य गीताशास्त्रस्याशेषतः पर्यालोचनंविना
क्लेशनिवृत्तेरभावात्तथाविधक्लेशनिवृत्तये कृपया स्वयमेव तस्य सारं
संक्षिप्य कथयति -- सर्वगुह्यतममिति। पूर्वं हि गुह्यात्कर्मयोगात्
गुह्यतरं ज्ञानमाख्यातम्; अधुना तु कर्मयोगात्तत्फलभूतज्ञानाच्च
सर्वस्मादतिशयेन गुह्यं रहस्यं गुह्यतमं परमं सर्वतः प्रकृष्टं मे मम वचो
वाक्यं भूयस्तत्रतत्रोक्तमपि त्वदनुग्रहार्थं पुनर्वक्ष्यमाणं शृणु। न
लाभपूजाख्यात्याद्यर्थं त्वां ब्रवीमि तु इष्टः प्रियोसि मे मम दृढमतिशयेन
इति यतस्ततस्तेनैवेष्टत्वेन वक्ष्यामि कथयिष्याम्यपृष्टोऽपि सन्नहं ते तव
हितं परमं श्रेयः।
