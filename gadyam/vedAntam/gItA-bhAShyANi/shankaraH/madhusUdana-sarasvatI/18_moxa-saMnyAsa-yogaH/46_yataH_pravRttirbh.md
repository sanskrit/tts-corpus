+++
title = "46 यतः प्रवृत्तिर्भूतानाम्"

+++
।।18.46।। यत इति। यतो
मायोपाधिकचैतन्यानन्दघनात्सर्वज्ञात्सर्वशक्तेरीश्वरादुपादानान्निमित्ताच्च
सर्वान्तर्यामिणः प्रवृत्तिरुत्पत्तिर्मायामयी स्वाप्नरथादीनामिव भूतानां
भवनधर्मणामाकाशादीनां येन चैकेन सद्रूपेण स्फुरणरूपेण च सर्वमिदं दृश्यजातं
त्रिष्वपि कालेषु ततं व्याप्तं स्वात्मन्येवान्तर्भावितं
कल्पितस्याधिष्ठानानतिरेकात्। तथाच श्रुतिःयतो वा इमानि भूतानि जायन्ते;
येन जातानि जीवन्ति; यत्प्रयन्त्यभिसंविशन्ति; तद्विजिज्ञासस्व
तद्ब्रह्मेति। अत्र यत इति प्रकृतौ पञ्चमी। यतो येनेति चैकत्वं विवक्षितम्।
आनन्दो ब्रह्मेति व्यजानात्; आनन्दाद्ध्येव खल्विमानि भूतानि जायन्ते इति
च। तस्य निर्णयवाक्यंमायां तु प्रकृतिं विद्यान्मायिनं तु महेश्वरम्
इत्यादि श्रुत्यन्तराच्च मायोपाधिलाभः। यः सर्वज्ञः सर्ववित् इत्यादि
श्रुत्यन्तरात्सर्वज्ञत्वादिलाभः। एवं श्रौत एवायमर्थो भगवता प्रकाशितः। यतः
प्रवृत्तिर्भूतानां येन सर्वमिदं ततम् इति तमन्तर्यामिणं भगवन्तं स्वकर्मणा
प्रतिवर्णाश्रमं विहितेनाभ्यर्च्य तोषयित्वा
तत्प्रसादादैकात्म्यज्ञाननिष्ठायोग्यतालक्षणां सिद्धिमन्तःकरणशुद्धिं
विन्दति मानवो; देवादिस्तूपासनामात्रेणेति भावः।
