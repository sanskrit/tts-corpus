+++
title = "04 निश्चयं श्रृणु"

+++
।।18.4।। निश्चयमिति। एवं विप्रतिपत्तौ तत्र त्वया पृष्टे
कर्माधिकारिकर्तृके संन्यासत्यागशब्दाभ्यां प्रतिपादिते त्यागे
फलाभिसन्धिपूर्वककर्मत्यागे मे मम वचनान्निश्चयं पूर्वाचार्यैः कृतं शृणु।
हे भरतसत्तम; किं तत्र दुर्ज्ञेयमस्तीत्यत आह पुरुषेति। हे पुरुषव्याघ्र
पुरुषश्रेष्ठ; हि यस्मात् त्यागः कर्माधिकारिकर्तृकः
फलाभिसन्धिपूर्वककर्मत्यागस्त्रिविधस्त्रिप्रकारस्तामसादिभेदेन
संप्रकीर्तितः। अथवा विशिष्टाभावरूपस्त्यागो
विशेषणाभावाद्विशेष्याभावादुभयाभावाच्च त्रिविधः संप्रकीर्तितः। तथाहि
फलाभिसन्धिपूर्वककर्मत्यागः सत्यपि कर्मणि फलाभिसन्धित्यागादेकः; सत्यपि
फलाभिसन्धौ कर्मत्यागाद्वितीयः; फलाभिसन्धेः कर्मणश्च त्यागात्तृतीयः। तत्र
प्रथमः सात्त्विक आदेयो द्वितीयस्तु हेयो द्विविधो दुःखबुद्ध्या कृतो राजसो
विपर्यासेन कृतस्तामसः। एतावान्कर्माधिकारिकर्तृकस्त्यागोऽर्जुनस्य
प्रश्नविषयः; तृतीयस्तु कर्मानधिकारिकर्तृको नैर्गुण्यरूपो
नार्जुनप्रश्नविषयः। सोऽपि साधनफलभेदेन द्विविधः। तत्र सात्त्विकेन
फलाभिसन्धित्यागपूर्वककर्मानुष्ठानरूपेण त्यागेन
शुद्धान्तःकरणस्योत्पन्नविविदिषस्यात्मज्ञानसाधनश्रवणाख्यवेदान्तविचारस्य
फलाभिसन्धिरहितस्यान्तःकरणशुद्धौ सत्यां तत्साधनस्य कर्मणो वैतुष्ये जात
इवावहननस्य परित्यागः स एकः साधनभूतो विविदिषासंन्यास उच्यते; तमग्रे
नैष्कर्म्यसिद्धिं परमामिति वक्ष्यति। द्वितीयस्तु
जन्मान्तरकृतसाधनाभ्यासपरिपाकादस्मिञ्जन्मन्यादावेवोत्पन्नात्मबोधस्य
कृतकृत्यस्य स्वत एव फलाभिसन्धेः कर्मणश्च परित्यागः फलभूतः स
विद्वत्संन्यास इत्युच्यते। स तु यस्त्वात्मरतिरेव स्यादित्यादि
श्लोकाभ्यां प्राग्व्याख्यातः स्थितप्रज्ञलक्षणादिभिश्च बहुधा प्रपञ्चितः।
यस्मादेवं त्यागस्य तत्त्वं दुर्ज्ञेयं त्वया चोक्तं तत्त्वं
वेदितुमिच्छामीति; अतो मम सर्वज्ञस्य वचनाद्विद्धीत्यभिप्रायः।
संबोधनद्वयेन कुलनिमित्तोत्कर्षः पौरुषनिमित्तोत्कर्षश्च
योग्यतातिशयसूचनायोक्तः।
