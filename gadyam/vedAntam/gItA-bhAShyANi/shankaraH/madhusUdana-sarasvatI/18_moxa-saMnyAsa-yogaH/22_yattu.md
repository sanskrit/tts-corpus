+++
title = "22 यत्तु"

+++
।।18.22।। यत्त्विति। तुशब्दो राजसाद्भिनत्ति बहुषु भूतकार्येषु विद्यमाने
एकस्मिन्कार्ये विकारे भूतदेहे प्रतिमादौ वा अहैतुकं
हेतुरुपपत्तिस्तद्रहितमन्येषां भूतकार्याणामात्मत्वाभावे कथमेकस्य
तादृशस्यात्मत्वमित्यनुसंधानशून्यं कृत्स्नवत्परिपूर्णवत्सक्तं
एतावानेवात्मा ईश्वरो वा नातः परमस्तीत्यभिनिवेशेन लग्नं यथा दिगम्बराणां
सावयवो देहपरिमाण आत्मेति; यथा चार्वाकाणां देह एवात्मेति एवं
पाषाणदार्वादिमात्र ईश्वर इत्येकस्मिन्कार्ये
सक्तमहेतुकत्वादेवातत्त्वार्थवन्न तत्त्वार्थालम्बनं अल्पंच
नित्यत्वविभुत्वाग्रहात् ईदृशं
नित्यविभुदेहातिरिक्तात्मतद्व्यतिरिक्तेश्वरग्राहितार्किकज्ञानविलक्षणमनित्यपरिच्छिन्नदेहाद्यात्माभिमानरूपं
चार्वाकादीनां यज्ज्ञानं तत्तामसमुदाहृतं तामसानां
प्राकृतजनानामीदृशज्ञानदर्शिभिः।
