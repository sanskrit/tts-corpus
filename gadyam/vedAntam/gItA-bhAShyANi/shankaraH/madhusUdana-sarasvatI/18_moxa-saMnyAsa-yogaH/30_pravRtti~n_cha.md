+++
title = "30 प्रवृत्तिञ् च"

+++
।।18.30।। तत्र बुद्धेस्त्रैविध्यमाह त्रिभिः -- प्रवृत्तिं चेति।
प्रवृत्तिं कर्ममार्गं; निवृत्तिं संन्यासमार्गं; कार्यं प्रवृत्तिमार्गे
कर्मणां करणम्। अकार्यं निवृत्तिमार्गे कर्मणामकरणम्; भयं प्रवृत्तिमार्गे
गर्भवासादिदुःखं; अभयं निवृत्तिमार्गे तदभावं; बन्धं प्रवृत्तिमार्गे
मिथ्याज्ञानकृतं कर्तृत्वाद्यभिमानम्; मोक्षं निवृत्तिमार्गे
तत्त्वज्ञानकृतमज्ञानतत्कार्याभावं च यो वेत्ति। करणे कर्तृत्वोपचारात् यया
वेत्ति कर्ता बुद्धिः सा प्रमाणजनितनिश्चयवती हे पार्थ; सात्त्विकी।
बन्धमोक्षयोरन्ते कीर्तनात्तद्विषयमेव प्रवृत्त्यादि व्याख्यातम्।
