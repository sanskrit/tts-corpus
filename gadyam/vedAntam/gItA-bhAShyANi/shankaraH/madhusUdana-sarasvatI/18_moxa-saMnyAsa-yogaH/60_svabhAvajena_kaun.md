+++
title = "60 स्वभावजेन कौन्तेय"

+++
।।18.60।। प्रकृतिं विवृणोति -- स्वभावजेनेति। स्वभावजेन
पूर्वोक्तक्षत्रियस्वभावजेन शौर्यादिना स्वेनानागन्तुकेन कर्मणा निबद्धो
वशीकृतस्त्वं हे कौन्तेय; यद्बन्धुवधादिनिमित्तं युद्धं
मोहात्स्वतन्त्रोऽहं यथेच्छामि तथा संपादयिष्यामीति भ्रमात् कर्तुं नेच्छसि
तदवशोऽप्यनिच्छन्नपि स्वाभाविककर्मपरतन्त्रः परमेश्वरपरतन्त्रश्च
करिष्यस्येव।
