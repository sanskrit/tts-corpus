+++
title = "23 नियतं"

+++
।।18.23।। तदेवमौपनिषदानामद्वैतात्मदर्शनं सात्त्विकमुपादेयं
मुमुक्षुभिर्द्वैतदर्शिनां तु नित्यविभु परस्परविभिन्नात्मदर्शनं
राजसमनित्यपरिच्छिन्नात्मदर्शनं च तामसं हेयमुक्तं; संप्रति त्रिविधं
कर्मोच्यते -- नियतमिति। नियतं यावदङ्गोपसंहारासमर्थानामपि
फलावश्यंभावव्याप्तं नित्यमिति यावत्। सङ्गोऽहमेव महायाज्ञिक
इत्याद्यभिमानरूपोऽहंकारापरपर्यायो राजसो गर्वविशेषस्तेन शून्यं सङ्गरहितं
यावदज्ञानं तु कर्तृत्वभोक्तृत्वप्रवर्तनोऽहंकारोऽनुवर्तत एव
सात्त्विकस्यापि तद्रहितस्य तत्त्वविदो न कर्माधिकार इत्युक्तमसकृत्। रागो
राजसन्मानादिकमनेन लप्स्य इत्यभिप्रायः; द्वेषः शत्रुमनेन पराजेष्य
इत्यभिप्रायस्ताभ्यां न कृतमरागद्वेषतः कृतमफलप्रेप्सुना फलाभिलाषरहितेन
कर्त्रा यत्कृतं कर्म यागदानहोमादि तत्सात्त्विकमुच्यते।
