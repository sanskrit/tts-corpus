+++
title = "26 मुक्तसङ्गोऽनहंवादी"

+++
।।18.26।। इदानीं त्रिविधः कर्तोच्यते -- मुक्तसङ्ग इति।
मुक्तसङ्गस्त्यक्तफलाभिसन्धिः; अनहंवादी कर्ताहमिति वदनशीलो न भवति
स्वगुणश्लाघाविहीनो वा; धृतिर्विघ्नाद्युपस्थितावपि प्रारब्धापरित्यागो
हेतुरन्तःकरणवृत्तिविशेषः; धैर्यं उत्साह इदमहं करिष्याम्येवेति
निश्चयात्मिका बुद्धिर्धृतिहेतुभूता ताभ्यां संयुक्तो धृत्युत्साहसमन्वितः;
कर्मणः क्रियमाणस्य फलस्य सिद्धावसिद्धौ च हर्षशोकाभ्यां हेतुभ्यां यो
विकारो वदनविकासम्लानत्वादिस्तेन रहितः सिद्ध्यसिद्ध्योर्निर्विकारः केवलं
शास्त्रप्रमाणप्रयुक्तो न फलरागेण; अत एवंभूतः कर्ता सात्त्विक उच्यते।
