+++
title = "52 विविक्तसेवी लघ्वाशी"

+++
।।18.52।। विविक्तसेवीति। विविक्तं जनसंमर्दरहितं पवित्रं च
यदरण्यगिरिगुहादि तत्सेवितुं शीलं यस्य स चित्तैकाग्र्यसम्पत्त्यर्थं
तद्विक्षेपकारिरहित इत्यर्थः। लघ्वाशी लघु परिमितं हितं मेध्यं चाशितुं
शीलं यस्य सः। निद्रालस्यादि चित्तलयकारिरहित इत्यर्थः। यतानि संयतानि
वाक्कायमानसानि येन सः। यमनियमासनादिसाधनसंपन्न इत्यर्थः। ध्यानयोगपरो
नित्यं चित्तस्यात्माकारप्रत्ययावृत्तिर्ध्यानम्; आत्माकारप्रत्ययेन
निर्वृत्तिकतापादनं योगः; नित्यं सदैव तत्परस्तयोरनुष्ठानपरो नतु
मन्त्रजपतीर्थयात्रादिपरः कदाचिदित्यर्थः। वैराग्यं दृष्टादृष्टविषयेषु
स्पृहाविरोधि चित्तपरिणामं समुपाश्रितः सम्यङ्निश्चलत्वेन नित्यमाश्रितः।
