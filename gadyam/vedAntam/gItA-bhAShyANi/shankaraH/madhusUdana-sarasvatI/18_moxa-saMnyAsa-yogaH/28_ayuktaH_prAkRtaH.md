+++
title = "28 अयुक्तः प्राकृतः"

+++
।।18.28।। अयुक्त इति। अयुक्तः सर्वदा विषयापहृतचित्तत्वेन
कर्तव्येष्वनवहितः; प्राकृतः शास्त्रासंस्कृतबुद्धिर्बालसमः; स्तब्धो
गुरुदेवतादिष्वप्यनम्रः; शठः परवञ्चनार्थमन्यथाजानन्नप्यन्यथावादी;
नैकृतिकः स्वस्मिन्नुपकारित्वभ्रममुत्पाद्य परवृत्तिच्छेदनेन स्वार्थपरः;
अलसोऽवश्यकर्तव्येष्वप्यप्रवृत्तिशीलः; विषादी
सततमसंतुष्टस्वभावत्वेनानुशोचनशीलः; दीर्घसूत्री
निरन्तरशङ्कासहस्रकवलितान्तःकरणत्वेनातिमन्थरप्रवृत्तिर्यदद्यकर्तव्यं
तन्मासेनापि करोति नवेत्येवंशीलश्च; कर्ता तामस उच्यते।
