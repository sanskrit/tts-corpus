+++
title = "05 दैवी सम्पद्विमोक्षाय"

+++
।।16.5।। अनयोः संपदोः फलविभागोऽभिधीयते -- दैवीति। यस्य वर्णस्य
यस्याश्रमस्य च या विहिता सात्त्विकी फलाभिसन्धिरहिता क्रिया सा तस्य दैवी
संपत्। सा सत्त्वशुद्धिभगवद्भक्तिर्ज्ञानयोगस्थितिपर्यन्ता सती
संसारबन्धनाद्विमोक्षाय कैवल्याय भवति अतः सैवोपादेया श्रेयोर्थिभिः। या तु
यस्य शास्त्रनिषिद्धा फलाभिसन्धिपूर्वा साहंकारा च राजसी तामसी क्रिया तस्य
सा सर्वाप्यासुरी संपत् अतो राक्षस्यपि तदन्तर्भूतैव। सा निबन्धाय नियताय
संसारबन्धाय मता संमता शास्त्राणां तदनुसारिणां च। अतः सा हेयैव
श्रेयोऽर्थिभिरित्यर्थः। तत्रैवंसत्यहं कया संपदा युक्त इति
संदिहानमर्जुनमाश्वासयति भगवान् -- मा शुच इति। माशुचोऽहमासुर्या संपदा
युक्त इति शङ्कया शोकमनुतापं माकार्षीः; दैवीं संपदमभिलक्ष्य जातोऽसि
प्रागर्जितकल्याणो भाविकल्याणश्च त्वमसि हे पाण्डव;
पण्डुपुत्रेष्वन्येष्वपि दैवी संपत्प्रसिद्धा किं पुनस्त्वयीति भावः।
