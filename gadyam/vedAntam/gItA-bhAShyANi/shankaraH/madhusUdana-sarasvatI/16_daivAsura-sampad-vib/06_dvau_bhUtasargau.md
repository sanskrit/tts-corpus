+++
title = "06 द्वौ भूतसर्गौ"

+++
।।16.6।। ननु भवतु राक्षसी प्रकृतिरासुर्यामन्तर्भूता
शास्त्रनिषिद्धक्रियोन्मुखत्वेन
सामान्यात्कामोपभोगप्राधान्यप्राणिहिंसाप्राधान्याभ्यां क्वचिद्भेदेन
व्यपदेशोपपत्तेः मानुषी तु प्रकृतिस्तृतीया पृथगस्ति। त्रया ह प्राजापत्याः
प्रजापतौ पितरि ब्रह्मचर्यमूषुर्देवा मनुष्या असुराः इति श्रुतेः अतः सापि
हेयकोटावुपादेयकोटौ वा वक्तव्येत्यत आह -- द्वाविति। अस्मिल्ँ लोके
सर्वस्मिन्नपि संसारमार्गे द्वौ द्विप्रकारावेव भूतसर्गौ मनुष्यसर्गौ भवतः।
कौ तौ दैव आसुरश्च नतु राक्षसो मानुषो वाऽधिकः सर्गोऽस्तीत्यर्थः। यो यदा
मनुष्यः शास्त्रसंस्कारप्राबल्येन स्वभावसिद्धौ रागद्वेषावभिभूय धर्मपरायणो
भवति स तदा देवः; यदा तु स्वभावसिद्धरागद्वेषप्राबल्येन
शास्त्रसंस्कारमभिभूयाधर्मपरायणो भवति स तदाऽसुर इति द्वैविध्योपपत्तेः।
नहि धर्माधर्माभ्यां तृतीया कोटिरस्ति। तथाच श्रूयतेद्वया ह प्राजापत्या
देवाश्चासुराश्च ततः कानीयसा एव देवा ज्यायसा असुरा इति दमदानदयाविधिः इति।
अपरे तु वाक्येत्रया ह प्राजापत्या इत्यादौ दमदानदयारहिता मनुष्या असुरा एव
सन्तः केनचित्साधर्म्येण देवा मनुष्या असुरा इत्युपचर्यन्त इति
नाधिक्यावकाशः। एकेनैव दइत्यक्षरेण प्रजापतिना दमरहितान्मनुष्यान्प्रति
दमोपदेशः कृतः; दानरहितान्प्रति दानोपदेशः; दयारहितान्प्रति दयोपदेशो नतु
विजातीया एव देवासुरमनुष्या इह विवक्षिताः। मनुष्याधिकारत्वाच्छास्त्रस्य।
तथाचान्त उपसंहरतितदेतदेवैषा दैवी वागनुवदति स्तनयित्नुर्ददद इति दाम्यत दत
दयध्वमिति तदेतत्त्रयं शिक्षेद्दमं दानं दयामिति। तस्माद्राक्षसी मानुषी च
प्रकृतिरासुर्यामेवान्तर्भवतीति युक्तमुक्तं दौ भूतसर्गाविति। तत्र दैवो
भूतसर्गो मया त्वां प्रति विस्तरशो विस्तरप्रकारैः प्रोक्तः
स्थितप्रज्ञलक्षणे द्वितीये; भक्तिलक्षणे द्वादशे; ज्ञानलक्षणे,त्रयोदशे;
गुणातीतलक्षणे चतुर्दशे; इह चाभयमित्यादिना। इदानीमासुरं भूतसर्गं मे
मद्वचनैर्विस्तरशः प्रतिपाद्यमानं त्वं शृणु सौहार्दमवधारय। सम्यक्तया
ज्ञातस्य हि परिवर्जनं शक्यते कर्तुमिति हे पार्थेति
संबन्धसूचनेनानुपेक्षणीयतां दर्शयति।
