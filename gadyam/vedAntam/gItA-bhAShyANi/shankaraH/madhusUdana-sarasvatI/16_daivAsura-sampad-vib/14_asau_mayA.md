+++
title = "14 असौ मया"

+++
।।16.14।। एवं लोभं प्रपञ्च्य तदभिप्रायकथनेनैव तेषां क्रोधं प्रपञ्चयति --
असाविति। असौ देवदत्तनामा मया हतः शत्रुरतिदुर्जयः अत इदानीमनायासेन
हनिष्ये च हनिष्याम्यपरान्सर्वानपि शत्रून्। न कोऽपि
मत्सकाशाज्जीविष्यतीत्यपेरर्थः। चकारान्न केवलं हनिष्यामि तान् किंतु तेषां
दारधनादिकमपि ग्रहीष्यामीत्यभिप्रायः। कुतस्तवैतादृशं सामर्थ्यं
त्वत्तुल्यानां त्वदधिकानां वा शत्रूणां संभवादित्यत आह -- ईश्वर इति।
ईश्वरोऽहं न केवलं मानुषो येन मत्तुल्योऽधिको वा कश्चित्स्यात् किमेते
करिष्यन्ति वराकाः सर्वथा नास्ति मत्तुल्यः
कश्चिदित्यनेनाभिप्रायेणेश्वरत्वं विवृणोति -- अहमित्यादि। यस्मादहं भोगी
सर्वैर्भोगोपकरणैरुपेतः; सिद्धोऽहं पुत्रभृत्यादिभिः सहायैः संपन्नः;
स्वतोऽपि बलवानत्योजस्वी; सुखी सर्वथा निरोगः।
