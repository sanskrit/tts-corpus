+++
title = "02 श्री भगवानुवाच"

+++
।।17.2।। ये शास्त्रविधिमुत्सृज्य श्रद्धया यजन्ते ते
श्रद्धाभेदाद्भिद्यन्ते तत्र ये सात्त्विक्या श्रद्धयान्वितास्ते देवाः
शास्त्रोक्तसाधनेऽधिक्रियन्ते तत्फलेन च युज्यन्ते। ये तु राजस्या तामस्या
च श्रद्धयान्वितास्तेऽसुरा न शास्त्रीयसाधनेऽधिक्रियन्ते नवा तत्फलेन
युज्यन्त इति विवेकेनार्जुनस्य संदेहमपनिनीषुः श्रद्धाभेदं यथा
श्रद्धयान्विताः शास्त्रविधिमुत्सृज्य यजन्ते सा देहिनां स्वभावजा।
जन्मान्तरकृतो धर्माधर्मादिशुभाशुभसंस्कार इदानींतनजन्मारम्भकः स्वभावः। स
त्रिविधः सात्त्विको राजसस्तामसश्चेति। तेन जनिता श्रद्धा त्रिविधा भवतिं
सात्त्विकी राजसी तामसी च। कारणानुरूपत्वात्कार्यस्य। या त्वारब्धे जन्मनि
शास्त्रसंस्कारमात्रजा विदुषां सा कारणैकरूपत्वादेकरूपा सात्त्विक्येव न
राजसी तामसी चेति प्रथमश्चकारार्थः। शास्त्रनिरपेक्षा तु
प्राणिमात्रसाधारणी स्वभावजा। सैव
स्वभावत्रैविध्यात्ति्रविधेत्येवकारार्थः।
उक्तविधात्रयसमुच्चयार्थश्चरमश्चकारः। यतः
प्राग्भवीयवासनाख्यस्वभावस्याभिभावकं शास्त्रीयं
विवेकविज्ञानमनादृतशास्त्राणां देहिनां नास्ति अतस्तेषां
स्वभाववशात्ति्रधाभवन्तीं तां श्रद्धां शृणु। श्रुत्वा च देवासुरभावं
स्वयमेवावधारयेत्यर्थः।
