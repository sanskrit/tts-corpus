+++
title = "15 अनुद्वेगकरं वाक्यम्"

+++
।।17.15।। अनुद्वेगेति। अनुद्वेगकरं न कस्यचिद्दुःखकरं; सत्यं
प्रमाणमूलमबाधितार्थं; प्रियं श्रोतुस्तत्कालश्रुतिसुखं; हितं परिणामे
सुखकरं; चकारो विशेषणानां समुच्चयार्थः। अनुद्वेगकरत्वादिविशेषणचतुष्टयेन
विशिष्टं नत्वेकेनापि विशेषणेन न्यूनं यद्वाक्यं यथा शान्तो भव वत्स
स्वाध्यायं योगं चानुतिष्ठ तथा ते श्रेयो भविष्यतीत्यादि तद्वाङ्मयं वाचिकं
तपः शारीरवत्स्वाध्यायाभ्यसनं च यथाविधिवेदाभ्यासश्च वाङ्मयं तप उच्यते।
एवकारः प्राक् विशेषणसमुच्चयावधारणे व्याख्यातः।
