+++
title = "16 मनःप्रसादः सौम्यत्वम्"

+++
।।17.16।। मनःप्रसाद इति। मनसः प्रसादः स्वच्छता
विषयचिन्ताव्याकुलत्वराहित्यं; सौम्यत्वं सौमनस्यं सर्वलोकहितैषित्वं
प्रतिषिद्धाचिन्तनं च; मौनं मुनिभाव एकाग्रतयात्मचिन्तनं निदिध्यासनाख्यं
वाक्संयमहेतुर्मनःसंयमो मौनमिति भाष्यम्; आत्मविनिग्रह आत्मनो मनसो विशेषेण
सर्ववृत्तिनिग्रहो निरोधः; समाधिरसंप्रज्ञातः; भावस्य हृदयस्य शुद्धिः
कामक्रोधलोभादिमलनिवृत्तिः पुनरशुद्ध्युत्पादराहित्येन सम्यक्त्वेन
विशिष्टा सा भावशुद्धिः परैः सह व्यवहारकाले मायाराहित्यं सेति भाष्यं
इत्येतदेवंप्रकारं तपो मानसमुच्यते।
