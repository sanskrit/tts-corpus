+++
title = "10 यातयामङ् गतरसम्"

+++
।।17.10।। यातयाममिति। यातयाममर्धपक्वम्। निर्वीर्यस्य गतरसपदेनोक्तत्वादिति
भाष्यम्। गतरसं विरसतां प्राप्तं शुष्कं यातयामं पक्वं
सत्प्रहरादिव्यवहितमोदनादि शैत्यं प्राप्तम्; गतरसमुद्धृतसारम्;
मथितदुग्धादीत्यन्ये। पूति दुर्गन्धं; पर्युषितं पक्वं सद्रात्र्यन्तरितं;
चेतसस्तत्कालोन्मादकरं धत्तूरादिसमुच्चयीयते यदतिप्रसिद्धं दुष्टत्वेन।
उच्छिष्टं भुक्तावशिष्टम्; अमेध्यमयज्ञार्हमशुचि मांसादि। अपिचेति
वैद्यकशास्त्रोक्तमपथ्यं समुच्चीयते। एतादृशं यद्भोजनं भोज्यं तत्तामसस्य
प्रियं सात्त्विकैरतिदूरादुपेक्षणीयमित्यर्थः। एतादृशभोजनस्य
दुःखशोकामयप्रदत्वमतिप्रसिद्धमिति कण्ठतो नोक्तम्। अत्र च क्रमेण
रस्यादिवर्गः सात्त्विकः; कट्वादिवर्गो राजसः; यातयामादिवर्गस्तामस
इत्युक्तमाहारवर्गत्रयं; तत्र सात्त्विकवर्गविरोधित्वमितरवर्गद्वये
द्रष्टव्यम्। तथा ह्यतिकटुत्वादिकं रस्यत्वविरोधि;
तादृशस्यानास्वाद्यत्वाद्रूक्षत्वं स्निग्धत्वविरोधि;
तींक्ष्णत्वविदाहित्वे धातुपोषणविरोधित्वात्स्थिरत्वविरोधिनी;
अत्युष्णत्वादिकं हृद्यत्वविरोधि; आमयप्रदत्वमायुःसत्त्वबलारोग्यविरोधि;
दुःखशोकप्रदत्वं सुखप्रीतिविरोधि; एवं सात्त्विकवर्गविरोधित्वं राजसवर्गे
स्पष्टम्। तथा तामसवर्गेऽपि गतरसत्वयातयामत्वपर्युषितत्वानि यथासंभवं
रस्यत्वस्निग्धत्वस्थिरत्वविरोधीनि; पूतित्वोच्छिष्टत्वामेध्यत्वानि
हृद्यत्वविरोधीनि; आयुःसत्त्वादिविरोधित्वं तु स्पष्टमेव राजसवर्गे
दृष्टविरोधमात्रं; तामसवर्गे तु दृष्टादृष्टविरोध इत्यतिशयः।
