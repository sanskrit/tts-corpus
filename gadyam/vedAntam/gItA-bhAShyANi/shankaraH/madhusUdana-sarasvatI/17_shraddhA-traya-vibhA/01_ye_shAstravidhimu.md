+++
title = "01 ये शास्त्रविधिमुत्सृज्य"

+++
।।17.1।। द्विविधाः कर्मानुष्ठातारो भवन्ति केचिच्छास्त्रविधिं
ज्ञात्वाप्यश्रद्धया तमुत्सृज्य कामकारमात्रेण यत्किंचिदनुतिष्ठन्ति ते
सर्वपुरुषार्थायोग्यत्वादसुराः। केचित्तु शास्त्रविधिं ज्ञात्वा
श्रद्दधानतया तदनुसारेणैव निषिद्धं वर्जयन्तो विहितमनुतिष्ठन्ति ते
सर्वपुरुषार्थयोग्यत्वाद्देवा इति पूर्वाध्यायान्ते सिद्धम्। ये तु
शास्त्रीयं विधिमालस्यादिवशादुपेक्ष्य श्रद्दधानतयैव वृद्धव्यवहारमात्रेण
निषिद्ध वर्जयन्तो विहितमनुतिष्ठन्ति ते
शास्त्रीयविध्युपेक्षालक्षणेनासुरसाधर्म्येण श्रद्धापूर्वकानुष्ठानलक्षणेन
च देवसाधर्म्येणान्विताः किमसुरेष्वन्तर्भवन्ति किंवा
देवेष्वित्युभयधर्मदर्शनादेककोटिनिश्चायकादर्शनाच्च संदिहानोऽर्जुन उवाच।
ये पूर्वाध्याये न निर्णीताः कोटिद्वयविलक्षणास्ते न
देववच्छास्त्रानुसारिणः किंतु शास्त्रविधिं
श्रुतिस्मृतिचोदनामुत्सृज्यालस्यादिवशादनादृत्य नासुरवदश्रद्दधानाः किंतु
वृद्धव्यवहारानुसारेण श्रद्धयान्विता यजन्ते देवपूजादिकं कुर्वन्ति। तेषां
तु शास्त्रविध्युपेक्षाश्रद्धाभ्यां पूर्वनिश्चितदेवासुरविलक्षणानां निष्ठा
का कीदृशी तेषां शास्त्रविध्यनपेक्षा श्रद्धापूर्विका च। सा
यजनादिक्रियाव्यवस्थितिर्हे कृष्ण भक्ताघकर्षण; किं सात्त्विकी तथा सति
सात्त्विकत्वात्ते देवाः। आहो इति पक्षान्तरे। किं रजस्तमः राजसी तामसी च।
तथा सति राजसत्वात्तामसत्वादसुरास्ते सत्त्वमित्येका कोटी रजस्तम इत्यपरा
कोटिरिति विभागज्ञापनायाहोशब्दः।
