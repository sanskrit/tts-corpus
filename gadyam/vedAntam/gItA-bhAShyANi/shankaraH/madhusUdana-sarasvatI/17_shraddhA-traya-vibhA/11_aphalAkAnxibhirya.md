+++
title = "11 अफलाकाङ्क्षिभिर्यज्ञो"

+++
।।17.11।। इदानीं क्रमप्राप्तं त्रिविधं यज्ञमाह -- अफलेत्यादिना।
अग्निहोत्रदर्शपूर्णमासचातुर्मास्यपशुबन्धज्योतिष्टोमादिर्यज्ञो द्विविधः
काम्यो नित्यश्च। फलनिश्चयेन चोदितः काम्यः। सर्वाङ्गोपसंहारेणैव
मुख्यकल्पेनानुष्ठेयः फलसंयोगं विना जीवनादिनिमित्तसंयोगेन
चोदितसर्वाङ्गोपसंहारासंभवे
प्रतिनिध्याद्युपादानेनामुख्यकल्पेनाप्यनुष्ठेयो नित्यः; तत्र
सर्वाङ्गोपसंहारासंभवेऽपि प्रतिनिधिमुपादायावश्यं यष्टव्यमेव
प्रत्यवायपरिहारायावश्यकजीवनादिनिमित्तेन चोदितत्वादिति मनः समाधाय
निश्चित्याफलाकाङ्क्षिभिरन्तःकरणशुद्ध्यर्थितया
काम्यप्रयोगविमुखैर्विधिदृष्टो यथाशास्त्रं निश्चितो यो यज्ञ
इज्यतेऽनुष्ठीयते स यथाशास्त्रमन्तःकरणशुद्ध्यर्थमनुष्ठीयमानो नित्यप्रयोगः
सात्त्विको ज्ञेयः।
