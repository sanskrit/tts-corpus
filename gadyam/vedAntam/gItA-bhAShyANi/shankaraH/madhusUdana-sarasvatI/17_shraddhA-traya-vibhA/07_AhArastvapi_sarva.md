+++
title = "07 आहारस्त्वपि सर्वस्य"

+++
।।17.7।। ये सात्त्विकास्ते देवा ये तु राजसास्तामसाश्च ते
विपर्यस्तत्वादसुरा इति स्थिते सात्त्विकानामादानाय राजसतामसानां हानाय
चाहारयज्ञतपोदानानां त्रैविध्यमाह -- आहारस्त्विति। न केवलं श्रद्धैव
त्रिविधा; आहारोऽपि सर्वस्य प्रियस्त्रिविध एव भवति। सर्वस्य
त्रिगुणात्मकत्वेन चतुर्थ्या विधाया असंभवात्। यथा दृष्टार्थ
आहारस्त्रिविधस्तथा यज्ञतपोदानान्यदृष्टार्थान्यपि त्रिविधानि। तत्रयज्ञं
व्याख्यास्यामो द्रव्यं देवता त्यागः इति कल्पकारैर्देवतोद्देशेन
द्रव्यत्यागो यज्ञ इति निरुक्तः। स च यजतिना जुहोतिना च चोदितत्वेन यागो
होमश्चेति द्विविधः। उत्तिष्ठद्धोमा वषट्कारप्रयोगान्ता
याज्यापुरोनुवाक्यावन्तो यजतय उपविष्टहोमाः; स्वाहाकारप्रयोगान्ता
याज्यापुरोनुवाक्यारहिता जुहोतयः इति कल्पकारैर्व्याख्यातो
यज्ञशब्देनोक्तः। तपः कायेन्द्रियशोषणं,कृच्छ्रचान्द्रायणादि। दानं
परस्वत्वापत्तिफलकः स्वस्वत्वत्यागस्तेषामाहारयज्ञतपोदानानां
सात्त्विकराजसतामसभेदं मया व्याख्यायमानमिमं शृणु।
