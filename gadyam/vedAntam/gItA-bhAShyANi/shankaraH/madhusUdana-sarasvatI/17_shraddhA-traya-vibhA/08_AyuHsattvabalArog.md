+++
title = "08 आयुःसत्त्वबलारोग्यसुखप्रीतिविवर्धनाः"

+++
।।17.8।। आहारयज्ञतपोदानानां भेदः पञ्चदशभिर्व्याख्यायते।
तत्राहारभेदस्त्रिभिः -- आयुरित्यादिना। आयुश्चिरंजीवनं; सत्त्वं
चित्तधैर्यं बलवति दुःखेऽपि निर्विकारत्वापादकं; बलं शरीरसामर्थ्यं
स्वोचिते कार्ये श्रमाभावप्रयोजकं; आरोग्यं व्याध्यभावः;
भोजनानन्तराह्लादस्तृप्तिः प्रीतिः; भोजनकालेऽनभिरुचिराहित्यमिच्छौत्कट्यं
तेषां विवर्धना विशेषेण वृद्धिहेतवः; रस्या आस्वाद्या मधुररसप्रधानाः;
स्निग्धाः सहजेनागन्तुकेन वा स्नेहेन युक्ताः; स्थिरा रसाद्यंशेन शरीरे
चिरकालस्थायिनः; हृद्या हृदयंगमा दुर्गन्धाशुचित्वादिदृष्टादृष्टदोषशून्याः
आहाराश्चर्व्यचोष्यलेह्यपेयाः सात्त्विकानां प्रियाः। एतैर्लिङ्गैः
सात्त्विका ज्ञेयाः सात्त्विकत्वमभिलषद्भिश्चैत आदेया इत्यर्थः।
