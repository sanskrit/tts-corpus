+++
title = "14 देवद्विजगुरुप्राज्ञपूजनं"

+++
।।17.14।। क्रमप्राप्तस्य तपसः सात्त्विकादिभेदं कथयितुं
शारीरवाचिकमानसभेदेन तस्य त्रैविध्यमाह त्रिभिः -- देवद्विजेत्यादिना। देवा
ब्रह्मविष्णुशिवसूर्याग्निदुर्गादयः; द्विजा द्विजातयो ब्राह्मणाः; गुरवः
पितृमात्राचार्यादयः; प्राज्ञाः पण्डिता विदितवेदतदुपकरणार्थास्तेषां पूजनं
प्रणामशुश्रूषादि यथाशास्त्रं; शौचं मृज्जलाभ्यां शरीरशोधनं;
आर्जवमकौटिल्यं भावशुद्धिशब्देन मानसे तपसि वक्ष्यति; शारीरं त्वार्जवं
विहितप्रतिषिद्धयोरेकरूपप्रवृत्तिनिवृत्तिशालित्वं; ब्रह्मचर्यं
निषिद्धमैथुननिवृत्तिः; अहिंसाऽशास्त्रप्राणिपीडनाभावः।
चकारादस्तेयापरिग्रहावपि। शारीरं शरीरप्रधानैः कर्त्रादिभिः साध्यं नतु
केवलेन शरीरेण। पञ्चैते तस्य हेतव इति हि वक्ष्यतीत्थं शारीरं तप उच्यते।
