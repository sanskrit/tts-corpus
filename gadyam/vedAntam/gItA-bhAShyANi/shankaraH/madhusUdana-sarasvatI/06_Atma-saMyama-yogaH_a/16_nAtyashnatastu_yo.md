+++
title = "16 नात्यश्नतस्तु योगोऽस्ति"

+++
।।6.16।। एवं योगाभ्यासनिष्ठस्याहारादिनियममाह द्वाभ्याम् यद्भुक्तं
सज्जीर्यति शरीरस्य च कार्यक्षमतां संपादयति तदात्मसंमितमन्नं तदतिक्रम्य
लोभेनाधिकमश्नतो न योगोऽस्ति। अजीर्णदोषेण व्याधिपीडितत्वात्।
नचैकान्तमनश्नतो योगोऽस्ति अनाहारादत्यल्पाहाराद्वा रसपोषणाभावेन शरीरस्य
कार्याक्षमत्वात्। यदु ह वा आत्मसंमितमन्नं तदवति तन्न हिनस्ति यद्भूयो
हिनस्ति तद्यत्कनीयो न तदवति इति शतपथश्रुतेः। तस्माद्योगी
नात्मसंमितादन्नादधिकं न्यूनं वाश्नीयादित्यर्थः। अथवापूरयेदशनेनार्धं
तृतीयमुदकेन तु। वायोः संचारणार्थं तु चतुर्थमवशेषयेत्।।
इत्यादियोगशास्त्रोक्तपरिमाणादधिकं न्यूनं वाश्नतो योगो न संपद्यत
इत्यर्थः। तथातिनिद्राशीलस्यातिजाग्रतश्च योगो नैवास्ति। हे अर्जुन सावधानो
भवेत्यभिप्रायः। एकश्चकार उक्ताहारातिक्रमसमुच्चयार्थः।
अपरोऽत्रानुक्तदोषसमुच्चयार्थः। यथा मार्कण्डेयपुराणेनाध्मातः क्षुधितः
श्रान्तो न च व्याकुलचेतनः। युञ्जीत योगं राजेन्द्र योगी
सिद्ध्यर्थमात्मनः।। नातिशीते न चैवोष्णे न द्वन्द्वे नानिलान्विते।
कालेष्वेतेषु युञ्जीत न योगं ध्यानतत्परः।। इत्यादि।
