+++
title = "05 उद्धरेदात्मनाऽऽत्मानन्"

+++
।।6.5।। यो यदैवं योगारूढो भवति तदा तेनात्मनैवात्मोद्धृतो भवति
संसारानर्थव्रातात् अतः आत्मना विवेकयुक्तेन मनसा आत्मानं स्वं जीवं
संसारसमुद्रे निमग्नं तत् उद्धरेत् उत् ऊर्ध्वं हरेत्। विषयासङ्गपरित्यागेन
योगारूढतामापादयेदित्यर्थः। नतु विषयासङ्गेनात्मानमवसादयेत्संसारसमुद्रे
मज्जयेत्। हि यस्मादात्मैवात्मनो बन्धुर्हितकारी
संसारबन्धनान्मोचनहेतुर्नान्यः कश्चित्। लौकिकस्य बन्धोरपि स्नेहानुबन्धेन
बन्धहेतुत्वात्। आत्मैव नान्यः कश्चित् रिपुः
शत्रुरहितकारिविषयबन्धनागारप्रवेशात्कोशकार इवात्मनः स्वस्य। बाह्यस्यापि
रिपोरात्मप्रयुक्तत्वाद्युक्तमवधारणमात्मैव रिपुरात्मन इति।
