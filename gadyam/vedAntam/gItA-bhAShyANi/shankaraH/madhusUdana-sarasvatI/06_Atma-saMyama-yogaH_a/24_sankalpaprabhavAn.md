+++
title = "24 सङ्कल्पप्रभवान्कामांस्त्यक्त्वा"

+++
।।6.24।। किंच कृत्वा योगोऽभ्यसनीयः संकल्पो दुष्टेष्वपि
विषयेष्वशोभनत्वादर्शनेन शोभनाध्यासः। तस्माच्च संकल्पादिदं मे स्यादिदं मे
स्यादित्येवंरूपाः कामाः प्रभवन्ति।
ताञ्शोभनाध्यासप्रभवान्विषयाभिलाषान्विचारजन्याशोभनत्वनिश्चयेन
शोभनाध्यासबाधाद्दृष्टेषु स्रक्चन्दनवनितादिष्वदृष्टेषु
चेन्द्रलोकपारिजाताप्सरःप्रभृतिषु श्ववान्तपायसवत्स्वत एव
सर्वान्ब्रह्मलोकपर्यन्तानशेषतो निरवशेषान्सवासनांस्त्यक्त्वा अतएव
कामपूर्वकत्वादिन्द्रियप्रवृत्तेस्तदपाये सति विवेकयुक्तेन
मनसैवेन्द्रियग्रामं चक्षुरादिकरणसमूहं विनियम्य समन्ततः सर्वेभ्यो
विषयेभ्यः प्रत्याहृत्य शनैःशनैरुपरमेदित्यन्वयः।
