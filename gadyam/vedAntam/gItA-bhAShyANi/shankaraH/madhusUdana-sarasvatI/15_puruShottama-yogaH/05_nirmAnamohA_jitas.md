+++
title = "05 निर्मानमोहा जितसङ्गदोषा"

+++
।।15.5।। परिमार्गणपूर्वकं वैष्णवं पदं गच्छतामङ्गान्तराण्याह --
निर्मानेति। मानोऽहंकारो गर्वो मोहस्त्वविवेको विपर्ययो वा ताभ्यां
निष्क्रान्ता निर्मानमोहास्तौ निर्गतौ येभ्यस्ते वा। तथाहंकाराविवेकाभ्यां
रहिता इति यावत्। जितसङ्गदोषाः प्रियाप्रियसंनिधावपि रागद्वेषवर्जिता इति
यावत्। अध्यात्मनित्याः परमात्मस्वरूपालोचनतत्पराः। विनिवृत्तकामाः विशेषतो
निरवशेषेण निवृत्ताः कामा विषयभोगा येषां ते। विवेकवैराग्यद्वारा
त्यक्तसर्वकर्माण इत्यर्थः। द्वन्द्वैः शीतोष्णक्षुत्पिपासादिभिः
सुखदुःखसंज्ञैः सुखदुःखहेतुत्वात्सुखदुःखनामकैः। सुखदुःखसङ्गैः इति
पाठान्तरे सुखदुःखाभ्यां सङ्गः संबन्धो येषां तैः
सुखदुःखसङ्गैर्द्वन्द्वैर्विमुक्ताः परित्यक्ता अमूढा
वेदान्तप्रमाणसंजातसम्यग्ज्ञाननिवारितात्मज्ञानाः तदव्ययं यथोक्तं पदं
गच्छन्ति।
