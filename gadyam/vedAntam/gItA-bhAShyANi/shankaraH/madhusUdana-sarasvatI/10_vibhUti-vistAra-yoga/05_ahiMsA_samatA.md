+++
title = "05 अहिंसा समता"

+++
।।10.5।। अहिंसा प्राणिनां पीडाया निवृत्तिः। समता चित्तस्य
रागद्वेषादिरहितावस्था। तुष्टिर्भोग्येष्वेतावताऽलमिति बुद्धिः। तपः
शास्त्रीयमार्गेण कायेन्द्रियशोषणम्। दानं देशे काले
श्रद्धया,यथाशक्त्यर्थानां सत्पात्रे समर्पणम्। यशो धर्मनिमित्ता
लोकश्लाघारूपा प्रसिद्धिः। अयशस्त्वधर्मनिमित्ता लोकनिन्दारूपा प्रसिद्धिः।
एते बुद्ध्यादयो भावाः कार्यविशेषाः सकारणकाः पृथग्विधा
धर्माधर्मादिसाधनवैचित्र्येण नानाविधा भूतानां सर्वेषां प्राणिनां मत्तः
परमेश्वरादेव भवन्ति नान्यस्मात्। तस्मात्किं वाच्यं मम
लोकमहेश्वरत्वमित्यर्थः।
