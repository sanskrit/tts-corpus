+++
title = "35 बृहत्साम तथा"

+++
।।10.35।। वेदानां सामवेदोऽस्मीत्युक्तं तत्रायमन्यो विशेषः।
साम्रामृगक्षरारूढानां गीतिविशेषाणां मध्येत्वामिद्धि हवामहे इत्यस्यामृचि
गीतिविशेषो बृहत्साम। तच्चातिरात्रे पृष्ठस्तोत्रं
सर्वेश्वरत्वेनेन्द्रस्तुतिरूपमन्यतः श्रेष्ठत्वादहम्। छन्दसां
नियताक्षरपादत्वरूपच्छन्दोविशिष्टानामृचां मध्ये
द्विजातेर्द्वितीयजन्महेतुत्वेन प्रातःसवनादिसवनत्रयव्यापित्वेन
त्रिष्टुब्जगतीभ्यां सोमाहरणार्थं गताभ्यां सोमो न लब्धोऽक्षराणि च
हारितानि जगत्या त्रीणि त्रिष्टुभैकमिति चत्वारि तैरक्षरैः सह सोमस्याहरणेन
च सर्वश्रेष्ठा गायत्री ऋगहम्। चतुरक्षराणि हवा अग्रे छन्दांस्यासुस्ततो
जगती सोममच्छापतत्सा त्रीण्यक्षराणि हित्वा जगाम
ततस्त्रिष्टुप्सोममच्छापतत्सैकमक्षरं हित्वापतत्ततो गायत्रीसोममच्छापतत्सा
तानि चाक्षराणि हरन्त्यागच्छत्सोमं च तस्मादष्टाक्षरा गायत्री
त्युपक्रम्यतदाहुर्गायत्राणि वै सर्वाणि सवनानि गायत्री ह्येवैतदुपसृजामो
नैतत् इति शतपथश्रुतेःगायत्री वा इदं सर्वं भूतम्
इत्यादिछान्दोग्यश्रुतेश्च। मासानां द्वादशानां
मध्येऽभिनवशालिवास्तूकशाकादिशाली शीतातपशून्यत्वेन च
सुखहेतुर्मार्गशीर्षोऽहम्। ऋतूनां षण्णां मध्ये कुसुमाकरः
सर्वसुगन्धिकुसुमानामाकरोऽतिरमणीयो वसन्तः। वसन्ते ब्राह्मण्यमुपनयीत;वसन्ते
ब्राह्मणोऽग्नीनादधीत;वसन्तेवसन्ते ज्योतिषा यजेत;तद्वै वसन्त
एवाभ्यारभेत;वसन्तो वै ब्राह्मणस्यर्तुः इत्यादिशास्त्रप्रसिद्धोऽहमस्मि।
