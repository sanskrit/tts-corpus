+++
title = "34 मृत्युः"

+++
।।10.34।। संहारकारिणां मध्ये सर्वहरः सर्वसंहारकारी मृत्युरहम्। भविष्यतां
भाविकल्याणानां य उद्भव उत्कर्षः स चाहमेव। नारीणां मध्ये कीर्तिः
श्रीर्वाक् स्मृतिर्मेधा धृतिः क्षमेति च सप्त धर्मपत्न्योऽहमेव। तत्र
कीर्तिर्धार्मिकत्वनिमित्ता प्रशस्तत्वेन नानादिग्देशीयलोकज्ञानविषयतारूपा
ख्यातिः। श्रीर्धर्मार्थकामसंपत् शरीरशोभा वा कान्तिर्वा। वाक् सरस्वती
सर्वस्यार्थस्य प्रकाशिका संस्कृता वाणी। चकारान्मूर्त्यादयोऽपि
धर्मपत्न्यो गृह्यन्ते। स्मृतिश्चिरानुभूतार्थस्मरणशक्तिः।
अनेकग्रन्थार्थधारणाशक्तिर्मेधा। धृतिरवसादेऽपि
शरीरेन्द्रियसंघातोत्तम्भनशक्तिः। उच्छृङ्खलप्रवृत्तिकारणेन चापलप्राप्तौ
तन्निवर्तनशक्तिर्वा। क्षमा हर्षविषादयोरविकृतचित्तता।
यासामाभासमात्रसंबन्धेनापि जनः सर्वलोकादरणीयो भवति
तासां,सर्वस्त्रीषूत्तमत्वमिति प्रसिद्धमेव।
