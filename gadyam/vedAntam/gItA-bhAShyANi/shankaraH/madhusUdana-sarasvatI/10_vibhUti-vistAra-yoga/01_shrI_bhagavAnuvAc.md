+++
title = "01 श्री भगवानुवाच"

+++
।।10.1।। यद्राजविद्या किल राजगुह्यं पवित्रमेकं निजरूपरूपम्। येनोपदिष्टं
श्रुतिवाक्यमाद्यं तं काशिराजं गुरुराजमीडे।। एवं
सप्तमाष्टमनवमैस्तत्पदार्थस्य भगवतस्तत्त्वं सोपाधिकं निरुपाधिकं च
दर्शितं; तस्य च विभूतयः सोपाधिकस्य ध्याने निरुपाधिकस्य ज्ञाने
चोपायभूताःरसोऽहमप्सु कौन्तेय इत्यादिना सप्तमे;अहं क्रतुरहं यज्ञः
इत्यादिना नवमे च सङ्क्षेपेणोक्ताः। अथेदानीं तासां विस्तरो वक्तव्यो भगवतो
ध्यानाय; तत्त्वमपि दुर्विज्ञेयत्वात्पुनस्तस्य वक्तव्यं ज्ञानायेति
दशमोऽध्याय आरभ्यते। तत्र प्रथममर्जुनं प्रोत्साहयितुं श्रीभगवानुवाच --
भूयएव पुनरपि हे महाबाहो; शृणु मे मम परमं प्रकृष्टं वचः। यत्ते तुभ्यं
प्रीयमाणाय मद्वचनादभृतपानादिव प्रीतिमनुभवते वक्ष्याम्यहं परमाप्तस्तव
हितकाम्ययेष्टप्राप्तीच्छया।।
