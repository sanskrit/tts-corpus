+++
title = "31 पवनः पवतामस्मि"

+++
।।10.31।। पवतां पावयितॄणां वेगवतां वा मध्ये पवनो वायुरहमस्मि।
शस्त्रभृतां शस्त्रधारिणां युद्धकुशलानां मध्ये रामो
दाशरथिरखिलराक्षसकुलक्षयकरः परमवीरोऽहमस्मि। साक्षात्स्वरूपस्याप्यनेन
रूपेण चिन्तनार्थं वृष्णीनां वासुदेवोऽस्मीतिवदत्र पाठ इति प्रागुक्तम्।
झषाणां मत्स्यानां मकरो नाम तज्जातिविशेषः। स्रोतसां वेगेन चलज्जलानां
नदीनां मध्ये सर्वनदीश्रेष्ठा जाह्नवी गङ्गाहमस्मि।
