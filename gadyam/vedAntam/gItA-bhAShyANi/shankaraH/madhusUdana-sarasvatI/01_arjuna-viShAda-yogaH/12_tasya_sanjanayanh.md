+++
title = "12 तस्य सञ्जनयन्हर्षम्"

+++
।।1.12।। स्तौतु वा निन्दतु वा एतदर्थे देहः पतिष्यत्येवेत्याशयेन तं
हर्षयन्नेव सिंहनादं विनद्य शङ्खवाद्यं च कारितवानित्याह। एवं
पाण्डवसैन्यदर्शनादतिभितस्य भयनिवृत्त्यर्थमाचार्यं कपटेन शरणं गतस्य
इदानीमप्ययं मां प्रतारयतीत्यसंतोषवशादाचार्येण
वाङ्यात्रेणाप्यनादृतस्याचार्योपेक्षां बुद्धा अयनेष्वित्यादिना भीष्मेव
स्तुवतस्तस्य राज्ञो भयनिवर्तकं हर्षं बुद्धिगतमुल्लासविशेषं स्वविजयसूचकं
जनयन्नुच्चैर्महान्तं सिंहनादं विनद्य कृत्वा। यद्वा सिंहनादमिति
णमुलन्तम्। अतो रैपोषं पुष्यतीतिवत्तस्यैव धातोः पुनः प्रयोगः। शङ्ख दध्मौ
वादितवान्। कुरुवृद्धत्वादाचार्यदुर्योधनयोरभिप्रायपरिज्ञानं
पितामहत्वादनुपेक्षणं नत्वाचार्यवदुपेक्षणं प्रतापवत्त्वादुच्चैः
सिंहनादपूर्वकशङ्खवादनं परेषां भयोत्पादनाय। अत्र
सिंहनादशङ्खवाद्ययोर्हर्षजनकत्वेन
पूर्वापरकालत्वेऽप्यभिचरन्यजेतेतिवज्जनयन्निति
शताऽवश्यंभावित्वरूपवर्तमानत्वे व्याख्यातव्यः।  
  
