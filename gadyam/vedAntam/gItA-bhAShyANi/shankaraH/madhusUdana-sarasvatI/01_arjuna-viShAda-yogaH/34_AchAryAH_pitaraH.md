+++
title = "34 आचार्याः पितरः"

+++
।।1.34।। येषामर्थे राज्याद्यपेक्षितं तेऽत्र नागता इत्याशङ्क्य
तान्विशिनष्टि स्पष्टम्। ननु यदि कृपया त्वमेतान्न हंसि तर्हि त्वामेते
राज्यलोभेन हनिष्यन्त्येव अतस्त्वमेवैतान्हत्वा राज्यं भुङ्क्ष्वेत्यत आह
त्रैलोक्यराज्यस्यापि हेतोः तत्प्राप्त्यर्थमपि अस्मान्घ्नतोऽप्येतान्न
हन्तुमिच्छामि इच्छामपि न कुर्यामहं किं पुनर्हन्याम् महीमात्रप्राप्तये तु
न हन्यामिति किमु वक्तव्यमित्यर्थः। मधुसूदनेति
संबोधयन्वैदिकमार्गप्रवर्तकत्वं भगवतः सूचयति।  
  
