+++
title = "22 स तया"

+++
।।7.22।। स कामी तया मद्विहितया स्थिरया श्रद्धया युक्तस्तस्या देवतातन्वा
राधनं पूजनमीहते निर्वर्तयति। उपसर्गरहितोऽपि राधयतिः पूजार्थः।
सोपसर्गत्वे ह्याकारः श्रुयेत। लभते च ततस्तस्या देवतातन्वाः
सकाशात्कामानीप्सितांस्तान्पूर्वसंकल्पितान्। हि प्रसिद्धम्। मयैव सर्वज्ञेन
सर्वकर्मफलदायिना तत्तद्देवतान्तर्यामिणा विहितांस्तत्तत्फलविपाकसमये
निर्मितान् हितान्मनःप्रियानित्यैकपद्यं वा। अहितत्वेऽपि हिततया
प्रतीयमानानित्यर्थः।
