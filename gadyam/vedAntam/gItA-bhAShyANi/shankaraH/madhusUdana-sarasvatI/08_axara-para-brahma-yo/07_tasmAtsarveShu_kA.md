+++
title = "07 तस्मात्सर्वेषु कालेषु"

+++
।।8.7।। यस्मादेवं पूर्वस्मरणाभ्यासजनिताऽन्त्या भावनैव तदानीं परावशस्य
देहान्तरप्राप्तौ कारणम् तस्मान्मद्विषयकार्यभावनोत्पत्त्यर्थं सर्वेषु
कालेषु पूर्वमेवादरेण मां सगुणमीश्वरमनुस्मर चिन्तय।
यद्यन्तःकरणाशुद्धिवशान्न शक्नोषि सततमनुस्मर्तुं ततोऽन्तःकरणशुद्धये युध्य
च। अन्तःकरणशुद्ध्यर्थं युद्धादिकं स्वधर्मं कुरु। युध्येति
युध्यस्वेत्यर्थः। एवंच नित्यनैमित्तिककर्मानुष्ठानेनाशुद्धिक्षयान्मयि
भगवति वासुदेवेऽर्पिते संकल्पाध्यवसायलक्षणे मनोबुद्धी येन त्वया स
त्वमीदृशः सर्वदा मच्चिन्तनपरः सन्मामेवैष्यसि प्राप्यस्यसि। असंशयो नात्र
संशयो विद्यते। इदं च सगुणब्रह्मचिन्तनमुपासकानामुक्तं
तेषामन्त्यभावनासापेक्षत्वात्। निर्गुणब्रह्मज्ञानिनां तु
ज्ञानसमकालमेवाज्ञाननिवृत्तिलक्षणाया मुक्तेः
सिद्धत्वान्नास्त्यन्त्यभावनापेक्षेति द्रष्टव्यम्।
