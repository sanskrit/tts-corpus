+++
title = "10 प्रयाणकाले मनसाऽचलेन"

+++
।।8.10।। कदा तदाऽनुस्मरणे प्रयत्नातिरेकोऽभ्यर्थते तदाह --
प्रयाणकालेऽन्तकाले अचलेन एकाग्रेण मनसा तं पुरुषं
योऽनुस्मरेदित्यनुवर्तते। कीदृशः। भक्त्या परमेश्वरविषयेण परमेण प्रेम्णा
युक्तः। योगस्य समाधेर्बलेन तज्जनितसंस्कारसमूहेन व्युत्थानसंस्कारविरोधिना
च युक्तम्। एवं प्रथमं हृदयपुण्डरीके वशीकृत्य तत ऊर्ध्वगामिन्या सुषुम्नया
ना़ड्या गुरूपदिष्टमार्गेण भूमिजयक्रमेण भ्रुवोर्मध्ये आज्ञाचक्रे
प्राणमावेश्य स्थापयित्वा सम्यगप्रमत्तो ब्रह्मरन्ध्रादुत्क्रम्य स
एवमुपासकस्तंकविं पुराणमनुशासितारम् इत्यादिलक्षणं परं पुरुषं दिव्यं
द्योतनात्मकमुपैति प्रतिपद्यते।
