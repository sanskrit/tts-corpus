+++
title = "07 यस्त्विन्द्रियाणि मनसा"

+++
।।3.7।। औत्सुक्यमात्रेण सर्वकर्माण्यसंन्यस्य चित्तशुद्धये
निष्कामकर्माण्येव यथाशास्त्रं कुर्यात्। यस्मात्
तुशब्दोऽशुद्धान्तःकरणसंन्यासिव्यतिरेकार्थः। इन्द्रायाणि ज्ञानेन्द्रियाणि
श्रोत्रादीनि मनसा सह नियम्य पापहेतुशब्दादिविषयासक्तेर्निवर्त्य मनसा
विवेकयुक्तेन नियम्येति वा कर्मेन्द्रियैर्वाक्पाण्यादिभिः कर्मयोगं
शुद्धिहेतुतया विहितं कर्मारभते करोत्यसक्तः फलाभिलाषशून्यः सन् यो विवेकी
स इतरस्मान्मिथ्याचाराद्विशिष्यते। परिश्रमसाम्येऽपि फलातिशयभाक्त्वेन
श्रेष्ठो भवति। हे अर्जुन आश्चर्यमिदं पश्य यदेकः कर्मेन्द्रियाणि
निगृह्णञ्ज्ञानेन्द्रियाणि व्यापारयन्पुरुषार्थशून्यः अपरस्तु
ज्ञानेन्द्रियाणि निगृह्य कर्मेन्द्रियाणि
व्यापारयन्परमपुरुषार्थभाग्भवतीति।
