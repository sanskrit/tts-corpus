+++
title = "43 एवम् बुद्धेः"

+++
।।3.43।। फलितमाह रसोऽप्यस्य परं दृष्ट्वा निवर्तत इत्यत्र यः
परशब्देनोक्तस्तमेवंभूतं पूर्णमात्मानं बुद्धेः परं बुद्ध्वा साक्षात्कृत्य
संस्तभ्य स्थिरीकृत्यात्मानं मनः आत्मना एतादृशनिश्चयात्मिकया बुद्ध्या जहि
मारय शत्रुं सर्वपुरुषार्थशातनम्। हे महाबाहो महाबाहोर्हि शत्रुमारणं
सुकरमिति योग्यं संबोधनम्। कामरूपं तृष्णारूपं दुरासदं दुःखेनासादनीयं
दुर्विज्ञेयानेकविशेषमिति यत्नाधिक्याय विशेषणम्।।3।।  
  
उपायः कर्मनिष्ठात्र प्राधान्येनोपसंहृता। उपेया ज्ञाननिष्ठा तु
तद्गुणत्वेनं कीर्तिता।
