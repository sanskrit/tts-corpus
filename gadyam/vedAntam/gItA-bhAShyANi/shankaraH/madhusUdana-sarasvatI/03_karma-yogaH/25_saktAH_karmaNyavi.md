+++
title = "25 सक्ताः कर्मण्यविद्वांसो"

+++
।।3.25।। ननु तवेश्वरस्य लोकसंग्रहार्थं कर्माणि कुर्वाणस्यापि
कर्तृत्वाभिमानाभावान्न कापि क्षतिः। मम तु जीवस्य लोकसंग्रहार्थं कर्माणि
कुर्वाणस्य कर्तृत्वाभिमानेन ज्ञानाभिभवः स्यादित्यत आह सक्ताः
कर्तृत्वाभिमानेन फलाभिसन्धिना च कर्मण्यभिनिविष्टा अविद्वांसोऽज्ञा यथा
कुर्वन्ति कर्म लोकसंग्रहं कर्तुमिच्छुर्विद्वानात्मविदपि तथैव कुर्यात्।
किंतु असक्तः सन्। कर्तृत्वाभिमानं फलाभिसंधिं चाकुर्वन्नित्यर्थः। भारतेति
भरतवंशोद्भवत्वेन भा ज्ञानं तस्यां रतत्वेन वा त्वं
यथोक्तशास्त्रार्थबोधयोग्योऽसीति दर्शयति।
