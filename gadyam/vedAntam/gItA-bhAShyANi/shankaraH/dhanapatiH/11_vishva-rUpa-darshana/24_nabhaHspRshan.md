+++
title = "24 नभःस्पृशन्"

+++
।।11.24।। स्वव्यथायां कारणमाह -- नभ इति। नभःस्पृशं द्युस्पृशं; दीप्तं
ज्वलितं; अनेके नाना भयंकरा वर्णा यस्मिन् तं; व्याक्तानि विवृतानि
भयंकराणि मुखानि यस्मिन्तं प्रज्वलितानि विस्तीर्णानि नेत्राणि यस्मिन्तं;
त्वां दृष्ट्वा प्रव्यथितश्चलितोऽन्तरात्मा मनो यस्य सोऽयं धैर्यं न लभे
अतएव शमं मनस्तुष्टिं न लभे। व्यापनशीलता तव मया दृष्टाऽधुना
द्रष्टुमसमर्थोऽस्मीति सूचयन्नाह हे विष्णो इति; व्यापनशीलस्त्वं मनोगतमपि
जानासीति वा संबोधनाशयः।
