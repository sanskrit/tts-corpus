+++
title = "31 क्षिप्रम् भवति"

+++
।।9.31।। ननु किं त्वामनन्यभाक् भजन्नपि सुदुराचार एव तिष्ठति; नेत्याह --
क्षिप्रमिति। अतः मद्भजनरुपसम्यग्व्यवसायसामर्थ्याद्वाह्यतां दुराचारतां च
विहाय क्षिप्रं शीघ्रं धर्मात्मा धर्मे आत्मा चित्तं यस्य स धर्मचित्त एव
भवति। तत एव शश्वन्नित्यं शान्तिमुपशमं नितरां गच्छति प्राप्नोति।
अस्मिन्नर्थेऽसंभावनां निरस्यन्नाह। हे कौन्तेय; मे मम भ्कतो न प्रणश्यतीति
प्रतिजानीहि निश्चितां प्रतिज्ञां कुरु। यथा कुन्ती इन्द्रादिसंसर्गं
कृत्वापि मद्भक्तिमहिम्ना सर्वोत्तमा सतीत्वेन परिगणिता नाधर्मसंबन्धेन
नाशयोग्या तथेति कौन्तेयेति संबोधनस्य गूढाभिप्रायः।
