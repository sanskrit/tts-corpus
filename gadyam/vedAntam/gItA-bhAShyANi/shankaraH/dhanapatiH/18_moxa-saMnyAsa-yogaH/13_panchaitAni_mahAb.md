+++
title = "13 पञ्चैतानि महाबाहो"

+++
।।18.13।। एवं परमार्थसंन्यासिनां त्रिविधकर्मफलाभावमुक्त्वा
परमार्थसंन्यासाधिकारकारणस्यात्मन्यकर्तृत्वज्ञानस्यावश्यकतां बोधयितुमाह
-- पञ्चैतानीत्यादिना। एतानि वक्ष्यमाणानि कारणानि निर्वर्तकानि निबोध
मद्वजनाज्जनीहि। ज्ञात्वा च महाबाहुसाध्ये कायिके युद्धे कर्मणि
कर्तृत्वाभिमानं परित्यजेति ध्वनयन्संबोधयति -- महाबाहो इति।
देषामवश्यज्ञातव्यताज्ञापनाय तानि स्तौति -- साङ्ख्य इति। त्वंपदार्थ आत्मा
तत्पदार्थो ब्रह्म तयोरैक्यधीः तदुपयोगिनश्च शमदमादयो ज्ञातव्यः पदार्थाः
संख्यायन्ते व्युत्पाद्यन्ते यस्मिन्वेदान्तशास्त्रे तत्साङ्ख्यं। साङ्ख्यं
विशिनष्टि -- कृतान्ते कृतस्य कर्मणोऽन्तः परिसमाप्तिर्यत्र इत्यात्मज्ञाने
जाते सर्वकर्मणां निवृत्तेर्दर्शितत्वात् आत्मज्ञानार्थकस्य साङ्ख्यस्यापि
कृतान्तत्वं। तस्मिन्प्रोक्तानि सर्वेषां कर्मणां सिद्धये निष्पत्त्यर्थ
कथितानीत्यर्थः। संख्या मोचकं ज्ञानं तत्संबन्धिनि तज्जनके
साङ्ख्येऽकृतान्तेऽकृतो वेदोऽपौरुषेयत्वात्तस्यान्ते वेदान्ते इत्यर्थस्तु
प्रश्लेषं विनैवार्थसंभवमभिप्रेत्याचार्यैर्न प्रदर्शितः। यत्तु
संख्यायन्ते गण्यन्ते तत्त्वान्यस्मिन्निति साङ्ख्यं कृतोऽन्तो निर्णयो
यस्मिन्निति कृतान्तं साङ्ख्यशास्त्रमेव तस्मिन्नत्यपरे वर्णयन्ति
तन्नोपादेयम्। साङ्ख्यशास्त्रे अधिष्ठानादीनां कारणत्वेनानुक्तत्वात्।
भिन्नाः भोक्तार आत्मान इति प्रतिपादकस्य साङ्ख्यशास्त्रस्य
कर्तृत्वभोक्तृत्वशून्य एक एवात्मेति स्वसिद्धान्तविरुद्धस्य स्वोक्तेऽर्थे
प्रमाणत्वेनोपन्थासायोगाच्च।
