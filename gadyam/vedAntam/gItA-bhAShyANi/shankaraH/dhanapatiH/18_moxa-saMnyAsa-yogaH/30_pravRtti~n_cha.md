+++
title = "30 प्रवृत्तिञ् च"

+++
।।18.30।। तत्र बुद्धेस्त्रैविध्यं विभजन्नादौ सात्त्विकीं बुद्धिमुदाहरति
-- प्रवृत्तिं च निवृत्तिं चेति। यस्मिन्वाक्ये बन्धमोक्षावुच्येते
तस्मिन्नेव प्रवृत्तिनिवृत्त्योरुक्तत्वात्। कर्ममार्गस्य बन्धहेतुत्वात्
निवृत्तिमार्गस्य मोक्षहेतुत्वाच्च प्रवृत्तिनिवृत्ती
कर्मसंन्यासमार्गावित्यवगम्यते। तथाच प्रवृत्तिः प्रवर्तनं बन्धहेतुः
कर्ममार्गः; निवृत्तिः संन्यासहेतुर्मोक्षमार्गः; प्रवृत्तिं
शास्त्रविहितविषयां; निवृत्तिं तत्प्रतिषिद्धविषयामित्यपि बोध्यम्।
कार्याकार्ये कर्तव्याकर्तव्ये देशकालाद्यपेक्षया दृष्टादृष्टार्थानां
कर्मणां करणाकरणे। विमेत्यस्मादीति भयं भयकारणं तद्विपरीतमभयमभयकारणं भयं
चाभयं च भयाभये। भयं दुःखमभयं सुखमिति तु सात्त्विक्या
बुद्धेर्दुःखानुभवस्यायोग्यत्वं; भयं प्रवृत्तिमार्गे अभयं निवृत्तिमार्गे
इति विवक्षायामध्याहारदोषं चाभिप्रेत्याचार्यैर्न व्याख्यातम्। बन्धं
सहेतुकं मोक्षं च सहेतुकं या वेत्ति सा बुद्धिः सात्त्विकी। करणे
कर्तत्वोपचारात्प्रथमा। सात्त्विक्या बुद्य्धा युक्तायाः पृथायाः
पुत्रस्त्वमपि तथैव भवितुं योग्योऽसीति सूचनार्थं पार्थेति संबोधनम्।
