+++
title = "27 रागी"

+++
।।18.27।। सात्त्विककर्तारमुदाहृत्य राजसं तमाह -- रागी रागवान्
कर्मफलप्रेप्सुः कर्मफलपशुस्वर्गाद्यर्थी; लुब्धः परद्रव्येषु संजाततृष्णः
तीर्थादौ स्वद्रव्यापरित्यागी च; हिंसात्मकः वृत्तिच्छेदादिना
परपीडाकरस्वभावः; अशुचिर्बाह्यान्तःशौचवर्जितः इष्टप्राप्तावनिष्टवियोगे च
हर्षः अनिष्टप्राप्ताविष्टवियोगे च शोकः ताभ्यां हर्षशोकाभ्यामन्वितो
युक्तः; तस्यैव कर्मणः संपत्तिविपत्त्योर्जाताभ्यां हर्षशोकाभ्यामन्वित
इतिवा एवंविधो यः कर्ता स राजसः परिकीर्तितः।
