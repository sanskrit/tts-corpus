+++
title = "54 स्थितप्रज्ञस्य का"

+++
।।2.54।। तत्त्वविल्लक्षणानि जिज्ञासुरर्जुन उवाच  **स्थितेति।**
स्थिता प्रतिष्ठताहंब्रह्मास्मीति प्रज्ञा यस्य स एव समाधिस्थः।
नत्वात्मज्ञानशून्यस्य मुख्यसमाधिरस्तीति भावः। तस्य का भाषा कथमसौ
लोकैर्भाष्यते। कैर्लक्षणैर्लक्षितः सन् लोकैः स्थितप्रज्ञ इत्युच्यत
इत्यर्थः। यथा भवानपि केशिहननादिकर्मणा केशव इत्युच्यते तथेति सूचयन्नाह
**हे केशवेति।** एतेनावस्थाद्वयवान्समाधिस्थो व्युत्थितचेताश्चेति अतो
विशिनष्टि समाधिस्थस्य स्थितप्रज्ञस्येत्यादि प्रत्युक्तम्।
योगिनोऽप्रक्रान्तत्वेन तस्य लक्षणप्रश्नानौचित्यात्।
तत्त्वज्ञानरुपसमाधिस्थस्यैव प्रक्रान्तत्वात् उत्तरे प्राणनिरोधं यदा
करोति तदा समाधिस्थ इत्यनुक्तत्वाच्च ज्ञानिनः
प्राणायामानपेक्षसमाधेर्वासिष्ठे स्पष्टमुक्तत्वाच्च। तथाहि परिध उवाच।
यद्यत्संसारजालेऽस्मिन्क्रियते कर्म भूमिप। तत्समाहितचित्तस्य सुखायान्यस्य
नानघ।।1।। क्वचित्संकल्परहितं परं विश्रमणास्पदम्। परमोपशमं श्रेयः
समाधिमनुतिष्ठसि।।2।। रघुरुवाच। एतन्मे ब्रूहि भगवन्त्सर्वसंकल्पवर्जितम्।
परमोपशमं श्रेयः समाधिर्हि किमुच्यते।।1।। योऽज्ञो महात्मन्सततं
तिष्ठन्व्यवहरंश्च वा। असमाहितचित्तोऽसो कदा भवति कः
किल।।2।। नित्यप्रबुद्धचित्तास्तु कुर्वन्तोऽपि जगत्क्रियाः।
आत्मैकतत्त्वसंनिष्ठाः सदैव सुसमाधयः।।3।। बद्धपद्मासनस्यापि
कृतब्रह्माञ्जलेरपि। अविश्रान्तस्वभावस्य कः समाधिः कथं च
वा।।4।। तत्त्वावबोधो भगवन्त्सर्वाशातृणपावकः। प्रोक्तः समाधिशब्देन नतु
तूष्णीमवस्थितिः।।5।। समाहिता नित्यतृप्ता यथाभूतार्थदर्शिनी। साधो
समाधिशब्देन परा प्रज्ञोच्यते बुधैः।।6।। अक्षुब्धा निरहंकारा
द्वन्द्वेष्वननुपातिनी। प्रोक्ता समाधिशब्देन मेरोः
स्थिरतराकृतिः।।7।। निश्चिताभिगताभीष्टा हेयोपादेयवर्जिता। प्रोक्ता
समाधिशब्देन परिपूर्णा मनोगतिः।।8।। यतःप्रभृति बोधेन युक्तमात्यन्तिकं मनः।
तदारभ्य समाधानमव्युच्छिन्नं महात्मनः।।9।। इत्यादि। स्थितधीः स्वयं वा किं
प्रभाषेत। किं प्रभाषणमासनं ब्रजनं वा तस्य कथमित्यर्थः। आत्मनि स्थितस्य
स्थितप्रज्ञस्य लक्षणं ब्रूहीति प्रश्नार्थः। तथाच भाष्यं। स्थितप्रज्ञस्य
लक्षणमनेन श्लोकेन पृच्छ्यते। यो ह्यादित एव संन्यस्य कर्माणि
ज्ञानयोगनिष्ठायां प्रवृत्तः यञ्च कर्मयोगेन तयोः स्थितप्रज्ञस्य
प्रजहातीत्यारभ्याध्यायपरिसमाप्तिपर्यन्तं स्थितप्रज्ञलक्षणं साधनं
चोपदिश्यते। सर्वत्र ह्यध्यात्मशास्त्रे कृतार्थलक्षणानि यानि तान्येव
साधनान्युपदिश्यन्ते यत्नसाध्यत्वादिति।  
