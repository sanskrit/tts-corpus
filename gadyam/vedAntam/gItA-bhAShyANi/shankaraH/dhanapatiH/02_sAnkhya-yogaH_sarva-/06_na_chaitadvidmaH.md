+++
title = "06 न चैतद्विद्मः"

+++
।।2.6।। नन्वहननस्य श्रेयस्त्वे निश्चिते किमर्थं शोचसीति चेत्तत्राह
**नेति।** नोऽस्माकं किं भैक्ष्यं गरीयः श्रेष्ठं हिंसाशून्यत्वादुत
युद्धं स्वधर्मत्वादित्येतन्न विद्मः। इदमेव श्रेय इति न जानीमः। ननु
पक्षद्वययोरपि समबलत्वे युद्धमेव कुतो नाङ्गीकरोषीत्याशङक्य स्वबुद्य्धा तु
तत्र दोषं पश्यामीत्याह **यद्वेति।** यद्वा वयं जयेम यदि वा नोऽस्मांस्ते
जयेयुरिति न विद्मः जये सत्यपि दोष इत्याह **यानिति।** यानेव हत्वा
हिंसित्वा न जिजीविषामो जीवितुं नेच्छामस्ते धार्तराष्ट्राः
धृतराष्ट्रसंबन्धिनः प्रमुखे संमुखेऽवस्थितः।  
