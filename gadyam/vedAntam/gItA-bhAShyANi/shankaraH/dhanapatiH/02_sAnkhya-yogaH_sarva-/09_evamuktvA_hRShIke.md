+++
title = "09 एवमुक्त्वा हृषीकेशम्"

+++
।।2.9।। जिताज्ञाननिन्द्रोऽपि शत्रुतापनोऽपि
हृषीकेशनियमितसर्वेन्द्रियोऽज्ञानं युद्धोपरतिं चाङ्गीकृत्य लोकोद्धारार्थ
वेदार्थप्रकाशनाय वेदज्ञं परमात्मानं गोविन्दमेवमुक्त्वा तूष्णीं बभूवेति
सूचयन्नाह **एवमिति।** एवं पूर्वोक्तप्रकारेण हृषीकेशं
सर्वेन्द्रियनियन्तारमुक्त्वा गुडाकेशोऽर्जुनः परंतपः शत्रुतापनो न
योत्स्ये युद्धं न करिष्यामीति गोविन्दमुक्त्वा तूष्णीं
वाग्व्यापारविनिर्मुक्तो बभूवेत्यर्थः। हेति वाक्यालंकारे। स्वभावतो
जितालस्ये सर्वशत्रुतापने च तस्मिन्नागन्तुकमालस्यमतापकत्वं च
नास्पदमध्यास्यतीति द्योतियितुं हशब्दः। गोविन्दहृषीकेशपदाभ्यां
सर्वज्ञत्वसर्वशक्तित्वसूचकाभ्यां भगवतस्तन्मोहापनोदनमनायाससाध्यमिति
सूचितमिति केचित्।  
