+++
title = "13 समङ् कायशिरोग्रीवम्"

+++
।।6.13।। आसन उपविशय शरीरं कथ स्थापयेदिति तत्राह **सममिति।** कायश्च शिरश्च
ग्रीवा च कायशिरोग्रीवं तत्समं धारयन्। कायशब्देन कायस्यैकदेशः
कटिप्रदेशादूर्ध्वा ग्रीवावधिरत्र गृह्यते। शिरोग्रीवयोः पृथग्ग्रहणात्
कठ्यधोभागस्योपवेशने समत्वायोगात्। समत्वेऽपीतस्ततश्चलनं संभाव्याह
**अचलमिति।** उभयत्राप्युपायमाह **स्थिर इति।** स्थिरो भूत्वेत्यर्थः।
अत्राप्युपायं लयविक्षेपनिवृत्तिद्वारकमाह। स्वं स्वकीयं नासिकाग्रं
संप्रेक्ष्य। अनेन लयनिवृत्तिः। दिशश्चानवलोकयन्। अनेन विक्षेपनिवृत्तिः।
एवंभूत आसीतेत्युत्तरेणान्यवयः।
