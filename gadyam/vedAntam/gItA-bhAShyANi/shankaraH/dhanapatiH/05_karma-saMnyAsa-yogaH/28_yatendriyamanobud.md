+++
title = "28 यतेन्द्रियमनोबुद्धिर्मुनिर्मोक्षपरायणः"

+++
।।5.28।। यतानि संयतानि इन्द्रियादीनि येन स मुनिर्मननशीलः मोक्ष एव परमयनं
परा गतिर्यस्य स मोक्षपरायणो मुमुक्षुः विगता इच्छादयो यस्मात्स य एवं
वर्तते स मुमुक्षुरेव न तस्य मोक्षादन्यत्कर्तव्यमस्ति स्पर्शान्कृत्वा
बहिर्बाह्यान् मोक्षपरायण इत्यनेन वैराग्यान्मुमुक्षुरधिकारी कथितः।
चक्षुश्चैवान्तरे भ्रुवोरित्यनेनासनजयेन लयविक्षेपराहित्यमुक्तम्।
प्राणेत्यादिना प्राणायामो निरुपितः। स्पर्शान्कृत्वा
बहिर्बाह्यानित्यनेनैवअहिंसासत्यास्तेयब्रह्मचर्यापरिग्रहा यमाः
इतिसूत्रोक्ता यमाः। शौचसंतोषतपःस्वाध्यायेश्वरप्रणिधानानि नियमाः इति
सूत्रोक्ता नियमाश्च प्रदर्शिताः। यतेन्द्रिय इति प्रत्याहारः यतमना इति
धारणाध्याने यतबुद्धिरिति समाधिकथितः विगतेच्छाभक्रोध इति मोक्षपरायणस्य
योगिनः स्वरुपनिरुपणमिति विवेकः।
