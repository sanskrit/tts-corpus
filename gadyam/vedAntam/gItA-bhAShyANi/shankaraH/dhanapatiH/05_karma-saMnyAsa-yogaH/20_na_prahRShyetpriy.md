+++
title = "20 न प्रहृष्येत्प्रियम्"

+++
।।5.20।। समे निर्दोषे ब्रह्मणि स्थितो जीवन्मुक्तिसुखार्थं कीदृशः
स्यादित्याकाङ्क्षायामाह **नेति।** स्थिरा संशयवर्जिता सर्वभूतेष्वेकः समो
निर्दोष आत्मेति बुद्धिर्यस्य। यतोऽसंमूढः संशयमूलभूतेन संमोहेन रहितः।
यतस्तत्त्ववित् मोहनिवर्तकतत्तसाक्षात्कारवान्। तदपि कुतः। यतो ब्रह्मणि
स्थितः सर्वं विक्षेपकारणं परित्यज्य श्रवणादिना तत्रैव स्थितः। तन्निष्ठ
इतियावत्। एतादृशः प्रियः प्राप्य हर्षं न कुर्यात्। अप्रियं
प्राप्योद्वेगं न कुर्यात्। एतादृशेनापि मनोनाशवासनाक्षयप्रयत्नेन
हर्षविषादाभावत्वे यतितव्यं षष्ठ्यादिभूमिकायै इति सूचनार्थमुभयत्र
लिङ्प्रयोगः।
