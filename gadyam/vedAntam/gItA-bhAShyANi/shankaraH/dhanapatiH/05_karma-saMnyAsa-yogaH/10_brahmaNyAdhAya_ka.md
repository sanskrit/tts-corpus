+++
title = "10 ब्रह्मण्याधाय कर्माणि"

+++
।।5.10।। एवं तत्त्वविदो लौकिककर्मणा मुधा चेष्टामात्रेण लेपो
नास्तीत्युक्तं इदानीमतत्त्वविविदो मुमुक्षोः का गतिरित्यपेक्षायामाह
**ब्रह्मणीति।** ब्रह्मणि परमेश्वरे भृत्यइव स्वामिने तदर्थं करोमीति
समर्प्य मोक्षेऽपि फले सङ्गं त्यक्त्वा यः सर्वाणि कर्माणि करोति सोऽम्भसा
पद्मपत्रमिव पापेन न संबध्यते। मुमुक्षुं प्रति पुण्यस्यापि
प्रतिबन्धकत्वात्पापेनेत्युक्तं इतरे तु विद्वत्परत्वेनैवं श्लोकं
योजयन्ति। तथाहि तत्त्वविदो यो लोपः स किंस्वाभाविकेन्द्रियशरीरचेष्टाजन्य
उत वैधेन्द्रियादिचेष्टाजन्यः। आद्यंप्रति द्वाभ्यामुक्त्वा द्वितीयं
प्रत्याह **ब्रह्मणीति।** स किंवा तत्तत्कर्मजन्यसुकृतापूर्वलक्षणः
किंवातत्तत्कर्मोपयोग्यर्थप्रतिग्रहादिजन्यदुरितापूर्वलक्षणः। नाद्य
प्रत्याह **ब्रह्मणीत्यादि।** ब्रह्मार्पणबुद्य्धा क्रियमाणेषु कर्मसु
नापूर्वोत्पत्तिरिति भावः। न द्वितीय इत्याह **सङगंत्यक्त्वेति।**
सङ्गमैहिकधनादिफलासङगं ततश्च न दुरितापूर्वोत्पत्तिरिति भावः।
तद्विचार्यम्। बह्यार्पणबुद्य्धा कर्मकरणेऽतत्त्वविदो
मुमुक्षोरेवाधिकारादन्यथानन्तरश्लोकेनासंगत्यापत्तेः। ननु कानि चेदृशानि
कर्माणि यानि धनार्जनतया विनानुष्ठातुं शक्यानि सन्ति सत्त्वविशुद्धये
भवन्तीत्याशङ्कां परिहरन् कर्मयोगानुष्ठाने शिष्टाचारं प्रमाणयति
कायेनेतीति स्वपरग्रन्थविरोधाच्च। अवशिष्टं तु भाष्यानुरोधेनोपादेयं
मोक्षफले सर्वफलानामन्तर्भावेन तदासक्तिवारणेन भाष्यकारैः
सर्वफलासक्तेर्वारितत्वात्।
