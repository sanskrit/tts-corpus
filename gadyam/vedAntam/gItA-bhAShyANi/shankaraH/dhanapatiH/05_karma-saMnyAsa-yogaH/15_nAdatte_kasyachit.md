+++
title = "15 नादत्ते कस्यचित्पापम्"

+++
।।5.15।। ननु यः परमेश्वरैकशरणो ब्रह्मणि संन्यस्तसमस्तकर्मा यानि
पुण्यपापानि करोति तानि क्व गच्छन्ति। लिप्यते न स पापेन पद्मपत्रमिवाम्भसा
इत्यनेन तस्य लेपाभावोक्तेः। तथाच स्वस्य भक्तस्य पुण्यं च पापं च
तदसुग्रहार्थ भगवानादत्ते इति चेत्तत्राह **नेति।** विभुः परमेश्वरः
कस्यचित्स्वभक्तस्यापि पापं नादत्ते न गृह्णाति। तथा भक्तैः समर्पितं
सुकृतं पूर्णकामत्वान्न चैवादत्ते। ननु परमार्थतो
जीवस्यापीश्वराव्यतिरेकात्कर्तृत्वाद्यभावः ईश्वरस्य सुतरां अतः
किमर्थमीश्वरात्स्वस्य भेदं प्रकल्प्य परमेश्वरो भजनीयोऽहं तस्य
भक्तस्तदर्थं मया पूजायागदानहोमादिलक्षणं कर्मानुष्ठेयमिति बुद्य्धा
परमेश्वरैकशरणैरन्यैश्चाहं कर्म करोमि कारयामि तस्य फलं भोक्ष्ये भोजयामीति
बुद्य्धा कर्माण्यनुष्ठीयन्त इति चेत्तत्राह। अज्ञानेनावृतं
कर्तृत्वादिविनिर्मुक्तोऽहमस्मीति विवेकज्ञानम्।
वसिष्ठोऽप्याहविवेकमाच्छादयति जगन्ति जनयत्यलम् इति। पूर्वप्रस्तुताऽविद्या
तेन जन्तवो मुह्यन्ति मोहं गच्छन्ति। यथा शुक्तिज्ञानं शुक्त्यज्ञानेनावृतं
तेन रजतमिदमिति पुरुषाणां मोहस्तथाहमुपासक ईश्वरार्थं कर्म करोभ्यहं कर्ता
कारयिता भोक्ता भोजयितेत्येवं मुह्यन्तीत्यर्थः। ज्ञानं
जीवेश्वरजगद्भेदभ्रमाधिष्ठानभूतं स्वप्रकाशं सच्चिदानन्दरुपं परमार्थमिति
तु लोकप्रसिद्धज्ञानपदार्थत्यागे बीजाभावमभिप्रेत्याचार्यैर्न
व्याख्यातमिति बोध्यम्। एतेन ननु भक्ताननुगृह्णतोऽभक्तान्निगृह्णतश्च
वैषम्योपलम्भात्कथमाप्तकामत्वमत आह **अज्ञानेनेति।** निग्रहोऽपि
दण्डरुपोऽनुग्रह एवेत्येवमज्ञानेन सर्वत्र समः परमेश्वर इत्येवंभूतं
ज्ञानमावृतं तेन हेतुना जन्तवो जीवा मुह्यन्ति। भगवति वैषम्यं मन्यन्त
इत्यर्थ इति प्रत्युक्तम्। ज्ञानं प्रकाशयति। ज्ञाननिर्धूतकल्मषा
इत्यत्राभिमततद्य्वतिरिक्तज्ञानपदार्थकल्पनानुपपतेश्च। यत्त्वितरैः
स्वभावस्तु प्रवर्तत इत्यत्रान्तःकरणं प्रवर्तत इति
व्याख्याय৷৷৷৷नन्वेवंसति देवदत्तः पापी यज्ञदत्तः सुकृतीत्यादिव्यवहाराणां
का गतिरित्यत आह **नादत्ते इति।** चिच्चिदात्मा कस्य
ज्ञानशक्तिक्रियाशक्त्याधारत्वगुणयोगात्कशब्दस्यान्तःकरणस्य पापं सुकृतं च
नादत्ते नात्मसंबन्धि करोति। तत्र हेतुमाह **विभुरिति।** अपरिणामीत्यर्थः।
कथंतर्ह्ययं लोकव्यवहारस्तत्राह **अज्ञानेनेति।**
अज्ञानेनाज्ञानपरिणामरुपेणान्तःकरणेन ज्ञानं स्वरुपमावृतम्।
अन्योन्यतादात्म्याध्यासविषयभावं गमितमित्यर्थः। तेन कारणेन
जन्तवोऽज्ञामनुष्या मुह्यन्ति। आत्मगतत्वेन
सुकृतदुष्कृतादिव्यवहरन्तीत्यर्थ इति व्याख्यातं तदुपेक्ष्यम्।
मुख्यवृत्त्या सभ्यक् वाक्यार्थसंभवे गौण्यादिवृत्त्याश्रयणस्य
क्लिष्टकल्पनायाश्चान्याय्यत्वात्।
