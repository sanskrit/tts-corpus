+++
title = "35 श्रेयान्स्वधर्मो विगुणः"

+++
।।3.35।। ननु शास्त्रीयमेव कर्म कर्तव्यं चेत्तर्हि परधर्मोऽपि सुकरो
धर्मत्वात् कुतो नानुष्ठेय इति चेत्तत्राह **श्रेयानिति।**
परधर्मात्साद्गुण्येन संपादितादपि स्वकीयो धर्मो विगतगुणोऽप्यनुष्ठीयमानः
प्रशस्यतरः। स्वधर्मे स्थितस्य मरणमपि श्रेयः। इह लोके कीर्त्यावहममुत्र
स्वर्गप्रापकम्। परधर्मस्तु तद्विपर्ययेण भयप्रदः। यद्वा
तत्तदिन्द्रियविषये स्थितयो रागद्वेषयोरात्मप्रापक आत्मधर्मे
विघ्नकर्तृत्वेऽपीन्द्रियधर्मे प्रावृत्तिके विषयसुखजनके
तयोस्तत्त्वाभावादिन्द्रियधर्म एवानुष्ठेयः। किमात्मधर्मानुष्ठानेन
विघ्नकर्तृयुक्तेनेतिचेत्तत्राह **श्रेयानिति।** परेषामिन्द्रियाणां
धर्मात्प्रावृत्तिकात्स्वनुष्ठितात्सुगमत्वेनानुष्ठातुं शक्यादपि स्वधर्म
आत्मधर्म अध्यात्मावगतिरुपः विगुणः प्राकृतगुणवियुक्तः
मुक्तिहेतुत्वात्प्रशस्यतरः। तत्र निधनं श्रेयः अपुनर्भवत्वात्।
परधर्मोभयावहः अविद्यारुपतया संसारपातहेतुत्वात्।
