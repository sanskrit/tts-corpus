+++
title = "36 अथ केन"

+++
।।3.36।। ध्यायतो विषयान् रागद्वेषौ ह्यस्य परिपन्थिनाविति पूर्वग्रन्थेनि
संसारपातहेतुभूतानि विस्तरेण भगवतोक्तानि तत्र संक्षिप्तं निश्चितमिदमेवेति
ज्ञातुमिच्छन्नर्जुन उवाच। ज्ञाते हि तस्मिंस्तदुच्छेदाय प्रयत्नं
कुर्यामित्यभिप्रायेण **अथेति।** केन हेतुभूतेन प्रयुक्तः प्रेरितः
सन्ननिच्छन्नपि बलादिव नियोजितो राज्ञेव भृत्योऽयं पुरुषः पापमाचरति यथा
त्वमजोऽपि केनचिदतिभक्तेन प्रार्थितः वृष्णिकुले जन्म लब्धवानसि तथेति
सूचयन्नाह **वार्ष्णेयेति।** तं वैरिणं ब्रूहीत्यर्थः।
