+++
title = "02 व्यामिश्रेणेव वाक्येन"

+++
।।3.2।। ननु त्वया सैव ज्यायसी ममेति मद्वाक्यान्निश्चिता चेत्किमर्थमधुना
पृच्छसी त्याशङ्क्याह व्यामिश्रेणेवेति। बुद्य्धा युक्तो यया इत्यादिना
कर्मप्रशसां या निशा सर्वभूतानाम् इत्यादिना
ज्ञानप्रशंसाकर्मण्येवाधिकारस्ते इत्यादिना मम
कर्मण्येवाधिकारबोधनंत्रैगुण्यविषया वेदा निस्त्रैगुण्यो भवार्जुन इति
ज्ञाननिष्ठाधिकारबोधनमित्येवं व्यामिश्रेण किं श्रेष्ठं किमश्रेष्ठं क्व
ममाधिकारः क्व नेति संदेहोत्पादकेन वाक्येन। यद्यपि विविक्ताभिधायी
भगवांस्तथापि मम मन्दबुद्धेर्व्यामिश्रमिव भगवद्वाक्यं
प्रतिभातीतीवशब्दार्थः। मम बुद्धेर्मोहापनयार्थं हि प्रवृत्तस्त्वं कथं
मोहयस्यतो ब्रवीमि बुद्धिं मोहयसीव म इति।
भिन्नकर्तृकयोर्ज्ञानकर्मणोरेकपुरुषानुष्ठानासंभवं यदि त्वं मन्यसे तर्हि
तयोर्मध्ये एकं ज्ञानं वा कर्म वा इदमेव तव योग्यमिति निश्चित्य वद येन
ज्ञानकर्मान्यतरेण श्रेयो मोक्षमहं प्राप्नुयामित्यर्थः।
