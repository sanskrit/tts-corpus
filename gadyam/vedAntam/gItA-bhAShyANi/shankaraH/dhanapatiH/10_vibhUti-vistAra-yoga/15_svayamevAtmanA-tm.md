+++
title = "15 स्वयमेवात्मनाऽत्मानं"

+++
।।10.15।। अतः सर्वेषामादिस्त्वं स्वयमेवान्योपदेशमन्तरेणात्मना
नत्वन्तःकरणादिकरणेनात्मानं निरुपाधिकं सोपाधिकं च
निरतिशयज्ञानैश्वर्यबलादिशक्तिमन्तं जानासि नत्वन्यस्त्वदननुग्रीतः। भगवतः
निरुपाधिकात्मज्ञानसामर्थ्यं संबोधनेनाप्याह -- हे पुरुषोत्तमेति।
निरुपाधिकः परमात्मा त्वं निरुपाधिकं स्वस्वरुपं वेत्थेति भावः।
सोपाधिकोऽपि जगत्कर्तृत्वादिमांस्त्वमेवातस्तमपि त्वमेव जानासीति ध्वनयन्
चतुर्धा संबोधयति। भूतभावनेत्यादिना। भूतोत्पादक; भूतेष भूतनियन्तः। देवदेव
देवानां सूर्यादीनामपि द्योतक; जगत्पते जगत्पालक। तथाच जगत
उत्प्तिस्थितिनियमकर्ता त्वमेव। ननु ब्रह्मादयः सूर्यादयो रुद्रादय
एतत्कर्तारो दृश्यन्ते इत्याशङ्क्य देवानां ब्रह्मादीनामपि देव;
त्वदधिष्ठिता एव ते उत्पत्त्यादिकर्तारो न स्वतन्त्रा इति भावः।
