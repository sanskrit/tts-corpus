+++
title = "05 अशास्त्रविहितङ् घोरम्"

+++
।।17.5।। एवं कार्यतो निर्णीतानां सत्त्वादिनिष्ठानां मध्ये
देवपूजादितत्परस्य सत्त्वनिष्ठस्य दौर्लभ्यं रजस्तमोनिष्ठानां बाहुल्यं च
ज्ञापयितुं आह। अशास्त्रविहितं शास्त्रविहितं श्रुतिस्मृत्यादिरुपेण
शास्त्रेण विहितं न भवति तत्; शास्त्रं न भवतीत्यशास्त्रं तेन
बुद्धाद्यागमेन बोधितमिति वा। घोरं प्राणिनामात्मनश्च पीडाकरं तपो ये
जनास्तप्यन्ते निर्वर्तयन्ति। जनान्विशिनष्टि। दम्भाहंकारसंयुक्ताः दम्भो
धर्मध्वजित्वं; अहंकारोऽहमेव सर्वोत्तम इति दुरभिमानस्ताभ्यां
सम्यग्युक्ताः। कामरागबलान्विताः कामो विषयाभिलाषः कामस्य कारणीभूतो
विषयाभिरञ्जनात्मको रागः कामरागाभ्यां कृतं बलं
विषयसंपादनोत्साहस्तेनान्विताः; कामरागबलैरन्विता इति वा।
