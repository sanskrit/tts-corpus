+++
title = "31 निमित्तानि च"

+++
।।1.31।। विपरीतनिमित्तप्रवृत्तेरपि मोहो भवतीत्याह **निमित्तानीति।**
निमित्तानि च विपरीतानि वामनेत्रस्फुरणादीनि पश्यामि। तथाचास्मन्निमित्तः
स्वजननाशो भविष्यति नतु केश्यादिमारणेन भवता यथा स्वजनः पालितः तथा
स्वजनरक्षणमिति सूचयन्संबोधयति **हे केशवेति।** अहमनात्मवित्त्वेन
दुःखित्वाच्छोकनिबन्धनं क्लेशमनुभवामि त्वं तु
सदानन्दरुपत्वाच्छोकासंसर्गीति कृष्णपदेन सूचितम्। अतः स्वजनदर्शने
तुल्येऽपि शोकासंसर्गित्वलक्षणाद्विशेषात्त्वं मामशोकं कुर्विति भावः।
केवपदेन च तत्करणसामर्थ्यं केशौ ब्रह्मरुद्रौ वात्यनुकम्प्यतया गच्छतीति
तद्य्वत्पत्तेः। भक्तदुःखकर्षित्वं वा कृष्णपदेनोक्तम्। केशवपदेन च
केश्यादिदुष्टनिबर्हणेन सर्वदा भक्तान्पालयसीत्यतो मामपि शोकनिवारणेन
पालयिष्यसीति सूचितमिति केचित्। इदानीं शोकमोहाविष्टचित्तः
स्वधर्मेऽधर्मतां निष्प्रयोजनतां चोरोपयन्नाह **नचेति।** आहवे युद्धभूमौ
स्वजनं स्वबन्धुवर्गं हत्वा अनु पश्चाच्छ्रेयो न पश्यामि। अतो निष्फलाया
बन्धुहिंसाया अधर्मनिमित्ताया निवृत्तिरेव युक्तेति भावः।  
