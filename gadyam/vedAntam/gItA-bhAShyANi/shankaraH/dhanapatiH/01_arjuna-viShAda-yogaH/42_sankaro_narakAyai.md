+++
title = "42 सङ्करो नरकायैव"

+++
।।1.42।। वर्णसंकरस्य दोषपर्यवसायितां दर्शयति **संकर इति।** वर्णसंकरः
कुलघ्नानां कुलहननकर्तॄणां कुलस्य चाधर्माभिभूतस्य नरकायैव नरकप्रदानायैव
जायत इत्यनुषङ्गः। कुलस्य संकरश्च कुलघ्नानां नरकायैव भवतीत्यन्वय इति
केचित्। न केवलं तेषामेव नरकायापितु तत्पितॄणामपीत्याह **पतन्तीति।**
एषां कुलघ्नानां कुलस्य च पितरः पतन्ति निरयगामिनो भवन्ति। हि
यस्माल्लुप्ता पिण्डोदकयोः क्रिया येषां ते। तत्कर्तॄणां
पुत्रपौत्रादीनामभावात्। ततश्च प्रेतत्वादिनिवृत्तिकारणाभावात्तेषां
निरयपतनमेवावश्यमायातमित्यर्थः।  
