+++
title = "01 धर्मक्षेत्रे"

+++
  
।।1.1।। इह खलु परमकारुणिकः परिपूर्णानन्दस्वभावः
सकलैश्वर्यसंपन्नस्त्रिगुणात्मिकया स्ववशीकृतया निजमाययोपात्तकायो भगवान्
वासुदेवः शोकमोहाभिभूतं जीवनिकायमुद्दिधीर्षुर्यद्गीताशास्त्रं
सर्ववेदसारभूतं काण्डत्रयात्मकं तत्त्वम्पदाखण्डार्थप्रतिपादकं
निजविग्रहायार्जुनाय ग्राहयामास। तदेव क्रमप्राप्तं दयानिधिर्वेदव्यासो
महाभारते निबध्नाति **धृतराष्ट्र उवाचेत्यादि।** तत्र धृतराष्ट्र उवाच
केषां प्रहृष्टास्तत्राग्रे योधा युध्यन्ति संजय। उदग्रमनसः केऽत्र के वा
दीना विचेतसः।। के पूर्वं प्राहरंस्तत्र युद्धे हृदयकम्पिनि। मामकाः
पाण्डवानां वा तन्ममाचक्ष्व संजय।। इत्यादिना कृतं प्रश्नं वैशंपायनो
जनमेजयंप्रति संक्षिप्योपोद्धातायानुवदति **धृतराष्ट्र उवाचेति।** मामकाः
मदीयाः दुर्योधनादयः पाण्डवाः पाण्डुपुत्राः युधिष्ठिरादयः युयुत्सवः
योद्धुमिच्छवः। धर्मस्योपचयस्थानत्वात् धर्मक्षेत्रे कुरुक्षेत्रे
श्रुतिस्मृतिलोकप्रसिद्धे समवेता मिलिताः सन्तः किमकुर्वत किं कृतवन्तः।
स्वधर्मभूतं धर्मयुद्धं कृतवन्त उताधर्मयुद्धमिति धर्मक्षेत्रपदेन बोधितम्।
युयुत्सया समवेता इति मया विस्तरेण श्रुतं तदनन्तरं यथा यत्कृतवन्तः तथा
तद्विस्तरेण वदेत्याशयः। भीष्मपतनेन कलहस्यानर्थबोधकानां भवदादिवाक्यानां
सम्यग्जयो जात इति ध्वनयन्संबोधयति **संजयेति।**
रागद्वेषादिदोषान्सभ्यग्जितवानसीति कृत्वा निर्व्याजेन त्वया कथनीयमिति
सूचनार्थं संजयेति संबोधनमिति केचित्। किमा आक्षेपोऽपि ध्वनितः। अयोग्यं
कृतवन्त इत्यर्थः। धर्मक्षेत्रे हिंसाप्रधानस्य युद्धस्यानुचितत्वात्।
मामकानामधार्मिकत्वेन तत्संभवेऽपि परमधार्मिकत्वेन प्रसिद्धाः पाण्डवाः
युधिष्ठिरादयो भीष्मादिपातनं किं कृतवन्त इति द्योतयन्नाह
**पाण्डवाश्चेति।** पाण्डवेषु ममकाराभावप्रदर्शनेन तेषु द्रोहमभिव्यनक्तीति
केचित्। यत्तु पाण्डवानां जयकारणं बहुविधं पूर्वमाकर्ण्य
स्वपुत्रराज्यभ्रंशाद्भीतो धृतराष्ट्रः पप्रच्छ स्वपुत्रजयकारणमाशंसन्
धृतराष्ट्र इत्यादिना। किं कृतवन्तः किं पूर्वोक्तयुयुत्सानुसारेण युद्धमेव
कृतवन्तः उत केनचिन्निमित्तेन युयुत्सानिवृत्त्याऽन्यदेव किंचित्कृतवन्तः।
भीमार्जुनादिवीरपुरुषनिमित्तं दृष्टभयं युयुत्सानिवृत्तिकारणं प्रसिद्धमेव।
अदृष्टभयमपि दर्शयितुमाह **धर्मक्षेत्र इति।** तस्मिन् गताः पाण्डवाः
पूर्वमेव धार्मिकाः। यदि पक्षद्वयहिंसानिमित्तादधर्माद्भीता निवर्तेन् ततः
प्राप्तराज्या एव मत्पुत्राः। अथवा धर्मक्षेत्रमाहात्म्येन पापिनामपि
मत्पुत्राणां कदाचिच्चित्तप्रसादाः स्यात्तदा च तेऽनुतप्ताः कपटोपात्तं
राज्यं पाण्डवेभ्यो यदि दद्युः तर्हि विनापि युद्धं हता एवेति
स्वपुत्रराज्यलाभे पाण्डवराज्यालाभे च दृढतरमुपायमपश्यतो महानुद्वेग एव
प्रश्नबीजमिति केचिद्वर्णयन्ति तदुपेक्ष्यम्। अथ गावल्गणिर्धीमान्समरादेत्य
संजयः। प्रत्यक्षदर्शी सर्वस्य भूतभव्यभविष्यतः।। ध्यायतो धृतराष्ट्रस्य
सहसोपेत्य दुःखितः। आचष्ट निहतं भीष्म भारतानां पितामहम्। संजयोऽहं महाराज
नमस्ते भरतर्षभ।। हतो भीष्मः शान्तनवो भारतानां पितामहः। यो ररक्ष समेतानां
दशरात्रमनीकहा।। जगामास्तमिवादित्यः कृत्वा कर्म सुदुष्करम्। यः स शक्र
इवाक्षोभ्यो वर्षन्बाणन्सहस्त्रशः।। जघान युधि योधानामर्बुदं दशभिर्दिनैः। स
शेते निहतो भूमौ वातरुग्ण इव द्रुमः।।
इत्यादिसंक्षेपोक्तिपरपूर्वग्रन्थविरोधात्। ननु संक्षेपेण श्रुतमपि
मोहाद्विस्मृत्य धृतराष्ट्रेण प्रश्नः कृत इतिचेन्न। प्रश्नस्य
पूर्वग्रन्थानुरोधेनास्मदीयोक्तरीत्या सभ्यगुपपत्तेः।
पूर्वोक्तविरुद्धप्रश्नव्याख्यानकर्तॄणामेव मोहादिति दिक्। यत्त्वन्ये
धर्मक्षेत्रपदं
कुरुक्षेत्रपदादविमुक्तक्षेत्रप्रतिपत्तिर्माभूदित्येतदर्थमिति। तन्न।
कुरुक्षेत्रादागतं संजयं किमविमुक्तक्षेत्रे समवेता इति संशयरहितंप्रति
विशेषणानर्थक्यात्। अन्येषामपि लोकप्रसिद्य्धा पूर्वग्रन्थेन च निर्णयस्य
सत्त्वात्।  
