+++
title = "04 अत्र शूरा"

+++
।।1.4 1.5।। शत्रुसैन्ये प्रसिद्धाञ्शूरान्दर्शयन्नुपेक्षणीयत्वं वारयति
**अत्रेति।** महान्त इष्वासा धनूंषि येषां ते। तेषां युद्धाकुशलतां
निरस्याति **युधीति।** युद्धे भीमार्जुनसमा इति। भीमार्जुनाभ्यां
तुल्याः। युयुधानः सात्यकिः। महारथ इति संनिहितस्य द्रुपदस्यैव विशेषणम्
एकवचनस्वारस्यात्। एवमग्रेऽपि बोध्यम्। एतेन युयुधानादीनां महारथ इति
विशेषणं धृष्टकेत्वादीनां वीर्यवानिति पुरुजिदादीनां नरपुंगव इति
पक्षान्तरं प्रत्युक्तम्। आवृत्तेश्च
प्रयोजनशून्यगौरवग्रस्तत्वेनाङ्गीकारायोगात्। यदपि अथवा सर्वाणि विशेषणानि
समुच्चित्य सर्वत्र योजनीयानीति। तदपि न। महारथ इत्यस्य वीर्यवानित्यस्य च
पौनरुक्त्यापत्तेः।  
