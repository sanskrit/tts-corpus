+++
title = "06 यं यम्"

+++
।।8.6।। अन्तकाले मां स्मरन् मामेवैतीति नायं नियमः किंतु यं यं वापि भावं
देवताविशेषं स्मरन् चिन्तयन्नन्ते मरणकाले कलेवरं शरीरं त्यजति तं तमेव
चिन्तितं भावमेवैति नान्यम्। यद्यपि यंयं चापीति पाठश्चकारादन्यदपि
यत्किंचिद्वा स्मरन्निति कैश्चिद्य्वाख्यायस्तथापि भाष्यकारैवर्याख्यातो न
भवतीत्युपेक्षणीयः। अन्तकाले विवशस्यापि स्मृतिभवने किं कारणमिति तत्राह।
सदा तद्भावभावितः सदा सर्वदा तस्मिन्देवतादिविशेषे भावो भावना वासना स
भावितोऽभ्यस्तो येन सः सन् सर्वदा तस्य भावो भावनानुचिन्तनं तेन भावितो
वासितचित्त इति व्युत्पत्तिं सिद्धवत्कृत्याचार्यैस्तथा
व्युत्पादितमित्यविरोधः। कौन्तेयेति संबोधयन् संबन्धप्रदर्शनेन
स्वस्मिन्सर्वदा भावनाभ्याससौलभ्यं द्योतयति।
