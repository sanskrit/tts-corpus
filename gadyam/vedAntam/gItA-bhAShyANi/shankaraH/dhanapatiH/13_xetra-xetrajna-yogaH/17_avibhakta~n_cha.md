+++
title = "17 अविभक्तञ् च"

+++
।।13.17।। किंचेतोऽपि ज्ञेयास्तित्वमित्याह। अविभक्तं विभागशून्यं प्रतिदेहं
व्योमवदेकं तद्भेदे मानाभावाद्भिन्नत्वे च घटवदनात्मत्वापातात्। तथाच
श्रुतिःएकमेवाद्वितीयं नेह नानास्ति किंचन। मृत्योः स मृत्युमाप्नोति य इह
नानेव पश्यति इत्याद्या। तेन प्रतिदेहं भिन्न आत्मेति साङ्ख्यादिमतं
श्रुतिस्मृतिविरुद्धं नादर्तव्यम्। कथं तर्हि भेदबुद्धिरित्याशंक्य
कल्पनयेत्याह। भूतेषु सर्वप्राणिषु विभक्तमिव च स्थितं
मिथ्याभूतभेदवत्प्रतीतं जलमात्रेषु चन्द्रावद्देहेष्वेव
विभाव्यमानत्वात्। एकएव तु भूतात्मा भूतेभूते व्यवस्थितः। एकधा बहुधा चैव
दृश्यते जलचन्द्रवत् इतिश्रुतेः। एव ज्ञेयस्य
प्रत्यगात्मत्वेनास्तित्वमभिधाय परमेश्वरात्मनास्तित्वमाह। भूतभर्तृ च
स्थितिकाले तज्ज्ञेयं। भूतानि बिभार्ति धारयति पालयति चेति तत्प्रलयकाले
तदेव ग्रसिष्णु ग्रसनशीलं उत्पत्तिकाले प्रभविष्णु प्रभवनशीलं यथा
कल्पितसर्पादीनां स्थितिकाले रज्जवादिरेव तान्बभर्ति। बाधकाले च
ग्रसिष्णुरुत्पत्तिकाले च प्रभविष्णुरित्यर्थः। तेन कार्यकारणत्वस्य वस्तु
त्वाद्द्वतमिति न शङ्कनीयम्।
