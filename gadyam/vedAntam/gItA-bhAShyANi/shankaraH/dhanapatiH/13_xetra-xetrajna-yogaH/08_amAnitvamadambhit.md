+++
title = "08 अमानित्वमदम्भित्वमहिंसा"

+++
।।13.8।। सप्रभावं क्षेत्रज्ञं यत्तदित्यादिना निरुपयितुं
यस्मिन्त्सत्यममृतत्वसाधनक्षेत्रज्ञज्ञानायोग्योऽधिकृतो भवति तं
तत्त्ज्ञानसाधनगणं आयुर्वै घृतमितिवज्ज्ञानममानित्वादिलक्षणं विदधाति --
अमानित्वमित्यादिना। विद्यमानाविद्यमानुणैरात्मनः श्लाघनं मानित्वं
तद्वर्जितत्त्वममानित्वं; पूजालाभाद्यर्थ स्वधर्मानुष्ठानप्रकटीकरणं
दम्भित्वं तस्याभावोऽदम्भित्वं; कायादिभिः प्राणिनामपीडनं अहिंसा;
परापराधप्राप्तौ चित्तस्याविकृतता क्षान्तिः; आर्जवं ऋजुभावोऽवक्रत्वं;
आचार्यस्य मोक्षासाधनोपदेष्टुः कायादिना शुश्रूषादिप्रयोगेण
सेवनमाचार्योपासनं; शौचं कायमलानां मृज्जलाभ्यां प्रक्षालनं; अन्तश्च
रागादिमलानां मोक्षप्रतिपक्षभावनयापनयः शौचम्। तथाच स्मृतिःशौचं हि
द्विविधं प्रोक्तं बाह्यमाभ्यन्तरं तथा। मृज्जालाभ्यां स्मृतं बाह्यं
भावशुद्धिस्तथान्तरं इति। मोक्षामार्गे प्रवृत्तस्यानेकान्तरायप्राप्तावपि
तन्निवृत्त्यर्थं प्रयत्नपुरःसरं तत्रैव कृतव्यवसायित्वं स्थैर्यम्;
आत्मोपकारत्वादात्मनो हेहेन्द्रियादिसंघातस्य स्वभावेन सर्वतः प्रवृत्तस्य
सर्वस्मान्मोक्षप्रतिकूलमार्गात्प्रतिरुध्य सन्मार्गे
स्थापनमात्मविनिग्रहः। अमानित्वादीनामेतज्ज्ञानमिति प्रोक्तमित्यनेन
संबन्धः।
