+++
title = "31 यदा"

+++
।।13.31।। प्रकृतेर्विकाराणां च साङ्ख्यवत्पुरुषादन्यत्वप्रसक्तिं
निराकुर्वन्पुनरपि तदेव सम्यग्दर्शनं शब्दान्तरेण प्रपञ्चयति -- यदेति। यदा
यस्मिन्काले भूतानां पृथग्भावः पृथक्त्वमेकस्थमेकस्मिन्नात्मनि
प्रकृत्यादिसमस्तप्रपञ्चाधिष्ठाने प्रत्यगभिन्ने ब्रह्माणि सद्रूपे स्तितं
कल्पितस्याधिष्ठानानतिरेकादात्मानतिरिक्तमनु
शास्त्राचार्योपदेशात्पश्चात्पश्यतिआत्मैवैदं सर्वं; सर्वं खल्विदं ब्रह्म
नेहनानास्ति किंचन; अहं ब्रह्मास्मि इति साक्षात्करोति ततएव परमात्मन एव
विस्तारंयतो वा इमानि भूतानि जायन्ते; आनन्दाद्य्धवे खल्विमानि भूतानि
जायन्ते; तस्माद्वा एतस्मादात्मन आकाशः संभूतः; तदैक्षत; तत्तेजोऽसृजत इति
सर्वप्रपञ्चविस्तारमनुपश्यति तदा तस्मिन्काले ब्रह्म संपद्यते। ब्रह्मैव
भवतीत्यर्थः। ब्रह्म वेद ब्रह्मैव भवति इति श्रुतेः।
एकस्यामेवेश्वरशक्तिरुपायां प्रकृतौ स्थितं प्रलयेऽनुपश्यति। तत एव च तस्या
एव प्रकृतेः सकाशाद्भूतानां विस्तारं सृष्टिसमयेऽनुपश्यतीति
तूक्तप्रसक्त्यनिरासं ब्रह्म संपद्यते इति कथनानुपपत्तिं
चाभिप्रेत्याचार्यैर्न व्याख्यातम्।
