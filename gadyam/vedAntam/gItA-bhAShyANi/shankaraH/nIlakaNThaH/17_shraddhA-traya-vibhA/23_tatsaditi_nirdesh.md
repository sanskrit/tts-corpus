+++
title = "23 तत्सदिति निर्देशो"

+++
।।17.23।। अदृष्टार्थानां यज्ञदानतपःप्रभृतीनां वैकल्यशङ्कायां
साद्गुण्यसिद्ध्यर्थं प्रायश्चित्तमुपदिश्यते -- **तत्सदिति।** ओमिति तदिति
सदिति च त्रिविधस्त्रिप्रकारोऽयं ब्रह्मणो निर्देशो नाम्नां पाठः। यथा
सहस्रनाम्नां पाठे सहस्रं नामानि एवमस्मिन्नपि नामपाठे त्रीण्येव
नामानीत्यर्थः। ओमिति ब्रह्म इति तैत्तिरीयके;तदिति वा एतस्य महतो भूतस्य
नाम भवति इत्यैतरेयके;सदेव सोम्येदमग्र आसीत् इति छान्दोग्ये च एतेषां
शब्दानां ब्रह्मनामत्वप्रसिद्धेः। तेन नामत्रयेण ब्राह्मणादयो विहिताः।
पुरा सर्गादौ ब्राह्मणाः एतन्नामत्रयोच्चारणसामर्थ्येनैव विधात्रा
विप्रादयो विहिताः। प्रकाशिता इत्यर्थः।
