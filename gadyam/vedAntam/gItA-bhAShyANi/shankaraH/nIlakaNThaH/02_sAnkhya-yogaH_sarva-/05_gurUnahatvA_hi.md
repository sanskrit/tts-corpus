+++
title = "05 गुरूनहत्वा हि"

+++
।।2.5।। ननु युद्धोद्यतानां गुरूणामपि वधः श्रेयानित्याशङ्क्याह
**गुरूनिति।** यद्यपि त्वदुक्तं प्रशस्तमेव तथापि महानुभावान् गुरूनहत्वा
भैक्षमेव भोक्तुं श्रेयः प्रशस्ततरम्। एवं तर्हि गुरूंस्त्यक्त्वा
दुर्योधनादीनेव दुष्टान् जहीत्याशङ्क्याह **अर्थकामानिति।** धनार्थिनो
गुरवोऽवश्यं दुर्योधनसाहाय्यं करिष्यन्ति तेन तद्वधोऽपि प्रसक्त
एवेत्यर्थः। तुशब्दः पक्षान्तरोपन्यासार्थः। इहैव न तु परलोके। भुञ्जीयेति
संप्रश्ने लिङ्। गुरूनहत्वा भैक्षं श्रेयः उत हत्वा भोगसंपादनं श्रेय इति
संप्रश्ने स्वयमेवान्त्यपक्षे दूषणमाह **रुधिरप्रदिग्धानिति।  
**
