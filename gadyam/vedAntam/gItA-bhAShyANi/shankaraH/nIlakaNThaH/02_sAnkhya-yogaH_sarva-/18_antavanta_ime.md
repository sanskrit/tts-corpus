+++
title = "18 अन्तवन्त इमे"

+++
।।2.18।। एवं सत आत्मनो नित्यत्वं असतो देहादेरनित्यत्वं चोक्तमुपसंहरन् एनं
युद्धाभिमुखं करोति **अन्तवन्त इति।** यद्यपिनासतो विद्यते भावः इति
असतां देहानां कालत्रयेऽपि सत्त्वं नास्तीति परमार्थदृष्ट्या  
  
उक्तं तथापि तां दृष्टिमप्रतिपद्यमानस्य नरकादिभयमनुरुध्यमानस्य
व्यवहाराभिप्रायेण नित्यानित्यविभागमभिप्रेत्य देहानामन्तवत्त्वमुच्यत इति
न दोषः नित्यत्वं कालापरिच्छेद्यत्वं तच्च व्यवहारे नभसोऽप्यस्तीत्यत उक्तं
अनाशिन इति। नाशः अदर्शनं तद्वान् हि आकाशःनभ आत्मनि लीयते इति स्मृतेः।
अयं तु न तथेत्यनाशी। सर्वदैव प्रकाशमान इत्यर्थः। एतदपि न
घटादिवद्दृश्यत्वेनेत्याह **अप्रमेयस्येति।** तथा च
श्रुतिरात्मनोऽप्रमेयत्वमाहएतदप्रमयं ध्रुवम् इति।
अप्रमयमित्यस्याप्रमेयमित्यर्थः। एतच्चात्मनि प्रमाणाप्रसराज्ज्ञेयम्। तथा
च श्रुतिःयेनेदं सर्वं विजानाति तं केन विजानीयाद्विज्ञातारमरे केन
विजानीयात् इति। प्रसिद्धिस्त्वस्य
प्रत्यगात्मत्वादेव। यत्साक्षादपरोक्षाद्ब्रह्म य आत्मा सर्वान्तरः इति
श्रुतेः। उक्तं चप्रमाणमप्रमाणं च प्रमाभासस्तथैव च।
यत्प्रसादात्प्रसिध्यन्ति तदसंभावना कुतः। इति। तस्माद्युध्यस्व भारत।
भीष्मादिदेहानां मिथ्यात्वादनित्यत्वाच्च स्वयमेव नष्टप्रायतया
हननान्निवृत्त्या त्वया स्वधर्मो न नाशनीय इति भावः।  
