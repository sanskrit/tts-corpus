+++
title = "72 एषा ब्राह्मी"

+++
।।2.72।। प्रतिपादितां कर्मयोगप्राप्यां साङ्ख्ययोगनिष्ठां फलेन
स्तुवन्नुपसंहरति **एषेति।** एषा स्थितप्रज्ञलक्षणप्रसङ्गात्कथिता
ब्राह्मी। ब्रह्मशब्देनात्र ब्रह्मविदुच्यते। ब्रह्मविद्ब्रह्मैव भवति इति
श्रुतेः। तस्येयं ब्राह्मी स्थितिर्निष्ठा एनां निष्ठां प्राप्य नरो न
विमुह्यति पुनर्मोहं न प्राप्नोति। अस्यामन्तकालेऽपि स्थित्वेति
सकृज्जातापीयं फलवती नतूपासनावच्चिराभ्याससापेक्षेत्युक्तम्। ब्रह्म ऋच्छति
प्राप्नोति। किं लोकान्तरवद्गतिप्राप्यं ब्रह्म नेत्याह **निर्वाणमिति।**
निर्गतं वानं गमनं यस्मिन्प्राप्ये ब्रह्मणि तन्निर्वाणम्। तथा च श्रुतिःन
तस्य प्राणा उत्क्रामन्त्यत्रैव समवलीयन्ते ब्रह्मैव सन् ब्रह्माप्येति
इति। गतिमन्तरेण प्राणरूपोपाधिप्रविलयमात्राद्धटाकाशस्य
महाकाशत्वप्राप्तिवत् जीवस्य ब्रह्मप्राप्तिमाह। अन्तकालेऽपीत्यपिशब्दाद्यो
ब्रह्मचर्यादारभ्यात्र तिष्ठति स ब्रह्मनिर्वाणं कैमुतिकन्यायेन
प्राप्नोतीति गम्यते। अस्याध्यायस्यार्थः संगृहीतो मधूसूदनश्रीपादैःज्ञानं
तत्साधनं कर्म सत्त्वशुद्धिश्च तत्फलम्। तत्फलं
ज्ञाननिष्ठैवेत्यध्यायेऽस्मिन्प्रकीर्तितम्।  
