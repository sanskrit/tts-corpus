+++
title = "25 अव्यक्तोऽयमचिन्त्योऽयमविकार्योऽयमुच्यते"

+++
।।2.25।। एवं ज्ञेयं वस्तूक्तं तच्च
तत्राध्यस्तदेहत्रयनिरासेनापरोक्षीकर्तव्यमित्याह **अव्यक्तोऽयमिति।**
व्यक्तं स्थूलशरीरं प्रत्यक्षगम्यं तदन्योयं प्रत्यगात्मा। तथा
अचिन्त्योऽयं चिन्त्यं चिन्तायोग्यं रूपादि प्रकाशकार्येणानुमेयं
चक्षुरादिसमुदायात्मकं लिङ्गशरीरं अप्रत्यक्षं ततोऽप्यन्योऽयम्। तथा
अविकार्योऽयं विकारं स्थूलसूक्ष्मकार्यभावेनावस्थानमर्हतीति विकार्यं
त्रिगुणात्मकं मूलाज्ञानं कारणशरीरं सुप्तोत्थितस्य न किंचिदवेदिषमिति
परामर्शदर्शनादहं न जानामीत्यनुभवाच्च साक्ष्येकगम्यं ततोऽप्यन्योऽयम्।
उच्यते व्यक्तादिनिषेधमुखेन नतु शृङ्गग्राहिकयाऽयमेवंविध इति
विधिमुखेनोच्यते। यस्मादेवमयमुच्यते तस्मादेनं विदित्वा
नानुशोचितुमर्हसि। तरति शोकमात्मवित् इति श्रुतेरात्मविद् भूत्वा
बन्धुवियोगजं शोकं मा कार्षीरित्यर्थः। उक्तं
चात्मनोऽवस्थात्रयातीतत्वम्स्वप्ननिद्रायुतावाद्यौ
प्राज्ञस्त्वस्वप्ननिद्रया। न निद्रां नैव च स्वप्नं तुर्ये पश्यन्ति
निश्चिताः। इति।  
