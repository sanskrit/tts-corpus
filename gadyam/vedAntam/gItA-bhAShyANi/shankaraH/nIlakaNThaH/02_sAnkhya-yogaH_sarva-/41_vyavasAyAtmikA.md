+++
title = "41 व्यवसायात्मिका"

+++
।।2.41।। नन्वेवं साङ्ख्ययोगयोर्महाभयात्त्राणहेतुत्वं तुल्यं
चेत्कोऽनयोर्विशेष इत्याशङ्क्य साङ्ख्यानां पातशङ्का नास्ति योगिनां तु
यावद्विदेहकैवल्यं पातशङ्कास्तीत्याह **व्यवसायात्मिकेति।**
व्यवसायस्तत्त्वनिश्चयस्तदात्मिका तदाकारा बुद्धिरन्तःकरणवृत्तिःअहं
ब्रह्मास्मि इति वाक्यजन्या ब्रह्माकारान्तःकरणवृत्तिर्ब्रह्मविद्याभिधाना
समस्तवृत्त्यन्तरबाधेन सम्यगभ्युदिता एका एकैव। सकृद्विभातो ह्येष
ब्रह्मलोकः इति श्रुतेः। ब्रह्मैव लोको ब्रह्मलोक इह ब्रह्मैव। नहि
सकृज्ज्ञाते  ब्रह्मणि ज्ञातव्यं कर्तव्यं वा किञ्चिदवशिष्यते
कृतकृत्यत्वाद्ब्रह्मविदोऽतोऽस्य पातशङ्का नास्ति। अव्यवसायिनामज्ञानिनां
तु बुद्धयोऽनन्ताः ताश्च प्रत्येकं बहुशाखा इति इदमेव मम श्रेय इति
निश्चयस्य दुर्लभत्वात्कदाचिदश्रेयस्यपि श्रेयोबुद्धौ सत्यां
पातशङ्कास्तीति महांस्तयोर्विशेषे इति भावः।  
