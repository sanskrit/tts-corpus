+++
title = "20 न जायते"

+++
।।2.20।। नायं हन्ति न हन्यत इत्युक्तं तत्र न हन्यत इत्येतदुपपादयति
तत्रस्थेनैव द्वितीयेन मन्त्रेण **न जायत इति।** अयं आत्मा कदाचित् न
जायते अभिनवो नोत्पद्यते। न वा म्रियते निरन्वयो न नश्यति।
तार्किकाभिमतघटवत्। तत्र क्रमेण हेतुद्वयम् **अजो नित्य इति।** अजत्वान्न
जायते। नित्यत्वाच्च न वा म्रियत इत्यर्थः। अस्तु तर्हि
क्षणिकविज्ञानधारारूपः।
तस्याविज्ञानवादिभिरजत्वनित्यत्वाभ्युपगमादित्याशङ्क्याह **भूत्वा भविता
वा न भूय इति।** अयमित्यनुवर्तते। अयं भूत्वा भूयो भविता न। भूयोऽसकृत्
भूत्वा भवितेति भवनक्रियाद्वयस्य क्त्वाप्रत्ययोक्तं समानकर्तृत्वं
धारैक्याभिप्रायेण। भूत्वैव भविता न तु भूत्वा स्थित्वा विनश्यति।
तार्किकाणां हि
विज्ञानमुत्पत्तिस्थितिनाशक्षणव्यापित्वात्ति्रक्षणावस्थायि। विज्ञानवादिना
तु पूर्वस्य नाशक्षण एवोत्तरस्योत्पत्तिक्षणः स एव तस्य स्थितिक्षणश्चेति
क्षणिकत्वाद्विज्ञानानां भवनक्रियाद्वयस्याव्यवधानाद्भूत्वा
भवितेत्युक्तम्। तादृशोऽप्ययं न यतः शाश्वतः शश्वदेकरूपः। योऽहं बाल्ये
पितरावन्वभूवं सोऽहं स्थाविरे प्रणप्तॄननुभवामीति
बाल्यस्थाविरयोरात्मैक्यप्रत्यभिज्ञानात्। न च सादृश्यात्प्रत्यभिज्ञानम्।
सादृश्यग्रहीतुः स्थिरस्याभावात्। यद्वा जन्ममरणहीनोऽपि धर्मान्तरविशिष्टः
पूर्वं भूत्वा पुनर्धर्मान्तरविशिष्टो भवति इत्यपि न। भूत्वैव भविता
नत्वभूत्वेति योजना। अर्हता हि शरीरपरिमाणमात्मानमभ्युपगच्छन्तो
नित्यस्यैवात्मनः क्रमेण  
  
व्युत्क्रमेण वा मशकमनुजमतंगजशरीरप्राप्तौ परिमाणभेदं मन्यमाना
भूतस्यैवात्मनो विशेषणीभूतपरिमाणभवनादौपचारिकं भवनमभ्युपगच्छन्ति तदपि न।
शाश्वतत्वादेव उपचयापचयवतो मध्यमपरिमाणस्य वस्तुनो नित्यत्वायोगात्। अनेनैव
सुखदुःखादिधर्मान्तरोत्पत्त्यात्मनो भाक्तं भूत्वा भवनं प्रत्याख्येयम्।
नहि दुःखादिधर्मिणः स्वनाशमन्तरेणात्यन्तिकदुःखोच्छेदः संभवति। घटादौ
यावद्रूपनाशादर्शनात्। नन्वजत्वं नित्यत्वं शाश्वत्वं चाकाशेऽप्यस्ति अत आह
**पुराण इति।** पुरा वियदादिसृष्टेः प्रागपि नव एव। एतेन
अपक्षयादिधर्मराहित्यान्मुख्यमजत्वादिकं आत्मन एव वियदादेस्त्वमुख्यं तदिति
दर्शितम्। अतएव शरीरे हन्यमाने न हन्यते। भाष्ये तु वाशब्दश्चार्थे। न
जायते म्रियते चेत्यर्थः। तत्रोपपत्तिः अयं न भूत्वा अनुत्पद्य न भविता
घटादिवदतो न जायते। अथवा नञः पूर्वान्वयित्वं न जायते न वा म्रियत इति। यतो
भूत्वा अभविता घटवद्विनाशी न अतो न म्रियत इति। शाश्वतः पुराण
इत्येताभ्यामुपचयापचयौ निषिध्येते इति न हन्यते न विपरिणम्यत इति च
व्याख्यातम्। केचिदेवमाहुः। न जायते म्रियत इति प्रतिज्ञा। कदाचिदित्यादिना
तस्या उपपादनम्। अज इत्यादिरुपसंहार इति।  
