+++
title = "04 कथम् भीष्ममहम्"

+++
।।2.4।। ननु शत्रवो वा स्वभावदुष्टा वा तापनीयाः न तु बान्धवाः
साधवश्चेत्यर्जुन उवाच **कथमिति।** मधुसूदनारिसूदनेति संबोधयन् तवापि
दुष्टानपि शत्रूनेव तापयतः पूजार्हौ अदुष्टौ गुरू च भीष्मद्रोणौ जहीति
वक्तुमयुक्तमिति सूचयति। समानार्थकमिदं संबोधनद्वयं वक्तुः शोकेन
विक्लवत्वान्न पौनरुक्त्यदोषावहमित्यन्ये। इषुभिरिति ताभ्यां सह वाचापि
योद्धुमशक्यं किमुत बाणैरिति भावः।  
