+++
title = "49 दूरेण ह्यवरम्"

+++
।।2.49।। इदमेव बुद्धियोगं स्तौति **दूरेणेति।** कर्मफलकामेन क्रियमाणं
बुद्धियोगात्पूर्वोक्तान्निष्कामात्कर्मणः दूरेण हि प्रसिद्धं अवरं
अत्यन्तनिकृष्टं अतो बुद्धौ योगरूपायां तत्फलभूतायां साङ्ख्यरूपायां वा
तन्निमित्तं शरणं रक्षितारं आश्रयं वा ईश्वरमन्विच्छ प्रार्थयस्व।
तत्प्रीत्यर्थं कर्माणि कुर्वित्यर्थः। यतः फलहेतवः फलमेव हेतुः प्रवर्तकं
येषां तादृशाः फलतृष्णावन्तः कृपणा दीना भवन्ति। यो वा एतदक्षरं
गार्ग्यविदित्वास्माल्लोकात्प्रैति स कृपणः इति श्रुतेः।  
