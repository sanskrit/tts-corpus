+++
title = "22 पुरुषः स"

+++
।।8.22।। एवं ज्ञेयं प्रत्यगभिन्नं ब्रह्मोक्त्वा
जगत्कारणमुपासनीयमितोऽन्यदित्याह -- **पुरुष इति।** तुशब्दः
पूर्ववैलक्षण्यद्योतनार्थः। हे पार्थ योयं भक्त्या आराधनेन।
उपासनेनेतियावत्। कीदृश्या। अनन्यया नास्त्यन्यो यस्यां सा तया
उपास्योपासकभेदमन्तरेणाहंग्रहरूपयेत्यर्थः। तया भक्त्या यो लभ्यः स परः
पूर्वोक्तादव्यावृत्ताननुगतादक्षरादन्यः कारणात्मेति यावत्।
लभ्यत्वादेवास्यान्यत्वमपि। नह्यात्मा च लभ्यश्चेति युज्यते। अस्य
कारणत्वमेवाह -- **यस्येति।** यस्य पुरुषस्यान्तःस्थानि बीजे द्रुम इव
सर्वाणि वियदादीनि स्थावरजंगमानि च येन च इदं सर्वं ततं
व्याप्तमुपादानत्वात् स भक्त्या लभ्यत इति योजना।
