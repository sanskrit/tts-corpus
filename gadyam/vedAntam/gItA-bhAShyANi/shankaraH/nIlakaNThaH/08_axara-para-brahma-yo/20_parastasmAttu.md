+++
title = "20 परस्तस्मात्तु"

+++
।।8.20।। एवं ब्रह्मभुवनान्तानामावृत्तिं व्याख्याय
यत्प्राप्तानामावृत्तिर्नास्ति तदक्षरं परमं ब्रह्मेत्युपक्रान्तं वस्तु
लक्षयति -- **परस्तस्मादिति** त्रिभिः। पर इति।
तस्मादव्यक्ताद्भूतग्रामबीजभूतादविद्यालक्षणादनृतात् अन्योऽत्यन्तविलक्षणो
भावः सत्ता। तुशब्दात्पराभिमतं सत्तासामान्यं वारयति। तस्य सामान्यादिभ्यो
व्यावृत्तत्वात्। अस्य च सर्वानुगतत्वात्। सनातनो नित्यैकरूपः। उपाधिमान्
हि उपाधिविक्रियया नित्यं विक्रियत इव भाति। अयं त्वनुपाधित्वान्नित्यैकरूप
एव यः स भावः सर्वेषु भूतेषु वियदादिषु नश्यत्सु न विनश्यति
केवलसत्तारूपत्वात्। एतेन तस्य कालत्रयाबाध्यत्वं नित्यत्वं चोक्तम्।
