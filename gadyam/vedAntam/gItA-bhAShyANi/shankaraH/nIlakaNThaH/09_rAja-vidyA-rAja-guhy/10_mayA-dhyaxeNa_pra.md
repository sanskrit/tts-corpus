+++
title = "10 मयाऽध्यक्षेण प्रकृतिः"

+++
।।9.9 -- 9.10।। ननु विषमां सृष्टिं कुर्वतस्तव वैषम्यनैर्घृण्ये स्यातामत
आह -- **न चेति।** तानि विषमसृष्टिरूपाणि कर्मामि मां न निबध्नन्ति। तत्र
हेतुः उदासीनवदासीनमिति। यथा पर्जन्यो बीजविशेषेषु रागं केषुचिद्द्वेषं
चाकृत्वा उदासीनः सन् वर्षति एवमीश्वरोऽपि पुण्यवत्सु रागं पापिषु द्वेषं
चाकुर्वञ्जगत्सृजति। तत्तदसाधारणकर्मबीजवशात्ते ते विभिन्नं फलं
प्राप्नुवन्तीति नेश्वरवैषम्यादीत्यर्थः। ननु विसृजामि। उदासीनवदासीनमिति
परस्परविरुद्धमुच्यत इत्याशङ्क्याह -- **मयेति।** मया कूटस्थेन अध्यक्षेण
अयस्कान्तकल्पेन प्रवर्तकेन प्रकृतिश्चराचरं जगत् सूयते उत्पादयति।
अनेनाध्यक्षत्वेनैव हेतुना हे कौन्तेय; जगद्विपरिवर्तते जन्माद्यवस्थासु
भ्रमति। अयस्कान्तवदहमुदासीनश्च सृष्टिप्रवर्तकश्च भवामीति भावः। तथा च
मन्त्रवर्णःएको देवः सर्वभूतेषु गूढः सर्वव्यापी सर्वभूतान्तरात्मा।
कर्माध्यक्षः सर्वभूताधिवासः साक्षी चेता केवलो निर्गुणश्च इति एकस्यैव
देवस्य सर्वाध्यक्षत्वं साक्षित्वं च प्रतिपादयति।
