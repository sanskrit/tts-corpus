+++
title = "02 राजविद्या राजगुह्यम्"

+++
।।9.2।। एतदेव स्तौति -- **राजविद्येति।** विद्यानां राजा इति राजविद्या
अध्यात्मविद्या। गुह्यानां राजा इति राजगुह्यम्। राजदन्तादिषु परम्
इत्युपसर्जनस्य परनिपातः। पवित्रं पावनम्। उत्तमं
पूर्वापरदुरितनाशाश्लेषहेतुत्वात्प्रायश्चित्ताद्यपेक्षया श्रेष्ठम्।
प्रत्यक्षावगमं प्रत्यक्षं नित्यापरोक्षं यत्प्रत्यगात्मवस्तु तदेव
याथात्म्येनावगम्यतेऽनेनेति प्रत्यक्षावगमं; प्रत्यक्षेण सुखादिवद्गमो
यस्येति वा। अस्मिन्पक्षे विज्ञानसहितमिति विशेषणस्य श्लोकान्तरस्थत्वान्न
तेन पौनरुक्त्यदोषः। तर्हि अपूर्वत्वाभावान्निष्फलं स्यादत आह। धर्म्यं
धर्मादनपेतम्। तथाहि क्षणमपि प्रत्यगात्माकारवृत्तौ सत्यां श्रूयतेक्षणमेकं
क्रतुशतस्य चतुःसप्तत्या यत्फलं तद्वाप्नोति इति। तर्हि दुःसाध्यं
स्यान्नेत्याह -- सुसुखं कर्तुमिति। कर्तुं संपादयितुमाविष्कर्तुं
सुसुखमनायाससाध्यम्। अज्ञानापनयमात्रसिद्धत्वात्। तर्हि आशुविनाशिफलं चेत्।
अव्ययं; वस्तुमात्रविषयत्वात्। अनन्तफलं नतु कर्मफलवन्नश्यति।
