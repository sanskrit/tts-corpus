+++
title = "07 सर्वभूतानि कौन्तेय"

+++
।।9.7।। नन्वेवमुपाधिरहितस्यैव ब्रह्मणि लयश्चेदुपाधेः का गतिरित्याशङ्क्याह
-- **सर्वेति।** सर्वाणि भूतानि स्थावरजंगमशरीराणि मामिकां मम मायाविनः
प्रकृतिं त्रिगुणात्मिकामपरां सूक्ष्मभूम्याद्यात्मिकां यान्ति प्रविशन्ति।
कदा यान्ति कल्पक्षये। पुनश्च तान्येव भूतानि प्रकृतौ सुप्ताविव
संस्कारात्मना स्थितानि एकतां गतानि कल्पादौ विसृजामि विविधरूपेण सृजाम्यहं
कारणात्मा मायावी।
