+++
title = "12 यदादित्यगतन् तेजो"

+++
।।15.12।। कथं तर्हि सूर्यादीनामपि भासकत्वं लोके दृश्यते तदपि
मदावेशादेवेत्याह -- **यदादित्येति।** अत्राप्यादित्यादिपदैः
करणाधिष्ठात्र्यो देवतास्तदधिष्ठेयानि करणानि च तन्त्रेणैव गृह्यन्ते।
यदादित्यादिषु बाह्यकरणाधिष्ठातृषु तत्तदधिष्ठेयेषु बाह्यकरणेषु च गतं
विद्यमानं तेजो विषयप्रकाशनसामर्थ्यं सर्वं जगद्भासयते तत्तेजो मामकं मदीयं
विद्धि। येन सूर्यस्तपति तेजसेद्धःयेन चक्षूंषि पश्यन्ति त्यादिश्रुतिभ्यः।
एवं मनश्चन्द्रमसोर्यदान्तरप्रपञ्चप्रकाशनसामर्थ्यं तदपि मामकमेव तथा
यद्वागग्न्योरव्याकृतादिविषयप्रकाशनसामर्थ्यं तदपि मामकमेवेत्यर्थः।
अक्षरयोजना स्पष्टा।
