+++
title = "15 सर्वस्य चाहम्"

+++
।।15.15।। किंच सर्वस्य प्राणिजातस्याहं हृदि संनिविष्ट आत्मेत्यर्थः। अतो
मत्त आत्मनस्तेषां स्मृतिर्ज्ञानं च पुण्यवताम्। पापिनां तु तयोरपोहनं
विस्मरणमज्ञानं च भवति। तथा च सर्वैर्वेदैः
कर्मोपास्तिज्ञानकाण्डात्मकैरहमेव,परमात्मा वेद्यो वेदान्तकृत्
वेदान्तोक्तविद्यासंप्रदायकृत् वेदविद्वेदार्थविच्चाहमेव। एतेन
वेदान्तविद्वेदविच्च स्वविभूतिरित्युक्तं भवति।
