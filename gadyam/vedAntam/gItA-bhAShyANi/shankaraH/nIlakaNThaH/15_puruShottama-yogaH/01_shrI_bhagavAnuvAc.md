+++
title = "01 श्री भगवानुवाच"

+++
।।15.1।। पूर्वाध्यायान्ते सुखस्यैकान्तिकस्य प्रतिष्ठा
पराकाष्ठाहमित्युक्तं तत्र किं लक्षणं तत्सुखं केन वा आवृतं केन वा
साधनेनास्यावरणभङ्गः केन वाधिकारिणा तत्प्राप्यमित्यादिवर्णयितुं
पञ्चदशोऽध्यायः आरभ्यते -- **ऊर्ध्वमूलमिति।**आनन्दाद्ध्येव खल्विमानि
भूतानि जायन्ते इति श्रुतिप्रसिद्धं
मानुषानन्दमारभ्योत्तरोत्तरशतगुणविवृद्धानन्दसोपानपङ्क्तेरुपरिस्थितं
परमानन्दाद्वयं वस्तु ऊर्ध्वं तदेव मूलं मूलकारणमस्य संसाराश्वत्थस्य
तमूर्ध्वमूलम्। अधःशाखं ऊर्ध्वादधोऽधः सोपानस्थानीयाः शाखा इव शाखाः
अव्यक्तमहदहंकारपञ्चतन्मात्राषोडशविकारहिरण्यगर्भविराट्प्रजापतिसुरगन्धर्वासुरनरतिर्यक्स्थावररूपा
यस्य सोऽधःशाखस्तम्। न श्वोऽपि स्थातुं योग्यमनृतत्वादश्वत्थं
संसारवृक्षम्। तथाप्यव्ययं मूढानामनाद्यनन्तं
प्राहुर्वेदाः। ऊर्ध्वमूलोऽवाक्शाख एषोऽश्वत्थः सनातनः इत्यादयः। छन्दांसि
वेदास्तदुपलक्षिता यज्ञादयस्त एव पर्णानि पर्णसंघातवच्छोभाहेतवो यस्य
तरोस्तमश्वत्थं यो वेद मिथ्यात्वेन स एव वेदवित् विदितवेद्य इत्यर्थः।
अत्राश्वत्थरूपकेण संसारो वर्ण्यते।
