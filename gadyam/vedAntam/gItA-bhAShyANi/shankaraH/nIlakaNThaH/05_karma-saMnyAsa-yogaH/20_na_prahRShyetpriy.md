+++
title = "20 न प्रहृष्येत्प्रियम्"

+++
।।5.20।।**न प्रहृष्येदिति।** यस्मान्निर्दोषं समं ब्रह्म तस्मात् प्रियं
पुत्रादिं प्राप्य न प्रहृष्येत्। अप्रियं शत्रुं दुःखदं प्राप्य
नोद्विजेत्। बुद्धस्थितिरबुद्धेनानुष्ठेयति ज्ञापयितुमुभयत्र लिङ्प्रयोगः।
स्थिरबुद्धिः प्रत्यगद्वैते श्रुतियुक्तिभ्यां स्थिरीकृतप्रज्ञः। असंमूढो
ध्यानजसाक्षात्कारेण निर्गतमोहः। अतएव ब्रह्मविद्ब्रह्मभावस्य लब्धा।
ब्रह्मभावं गत इत्यर्थः। ब्रह्मण्येव प्रत्यगद्वये व्युत्थानावस्थायामपि
स्थितः। सर्वं ब्रह्मेत्येव पश्यन्नित्यर्थः।
