+++
title = "17 तद्बुद्धयस्तदात्मानस्तन्निष्ठास्तत्परायणाः"

+++
।।5.17।।**तद्बुद्धय इति।** यत् परं ब्रह्म प्रशान्तं तत्रैव बुद्धिरस्ति
ब्रह्मेति निश्चयो येषामापाततः श्रुत्यर्थविदां ते तद्बुद्धयः तदेव आत्मा
प्रत्यक्तत्त्वं येषां श्रवणमननात्मकविचारेण
प्रमाणप्रमेयगतासंभावनाविहीनानां ते तदात्मानः तत्रैव निष्ठा
विजातीयवृत्त्यनन्तरितसजातीयवृत्तिप्रवाहो येषां
देहादावनात्मन्यात्मधीरूपविपरीतभावनारहितानां ते तन्निष्ठाः तदेव
परमयनमज्ञानरूपोपाधिनिरासेन प्राप्यं येषामखण्डानन्दमग्नानां ते तत्परायणाः
अपुनरावृत्तिं मोक्षं गच्छन्ति। यतो ज्ञानेन निर्धूतं कल्मषं मूलाज्ञानं
संसारबीजभूतं येषां ते ज्ञाननिर्धूतकल्मषाः।
