+++
title = "01 ज्यायसी चेत्कर्मणस्ते"

+++
।।3.1।। पूर्वस्मिन्नध्यायेएषा तेऽभिहिता साङ्ख्ये बुद्धिर्योगे त्विमां
श्रृणु इति द्वे बुद्धी प्रदर्श्यव्यवसायात्मिका बुद्धिः इति श्लोकेन
साङ्ख्यनिष्ठावतां पातशङ्का नास्ति कर्मयोगनिष्ठावतां तु
सास्तीत्युक्तायावानर्थ उदपाने इति साङ्ख्यनिष्ठायां
सर्वकर्मफलान्तर्भावश्रवणात्तामेव प्रशमात्मिकां स्वाशयानुकूलां
मन्वानोऽर्जुन उवाच **ज्यायसीति।** हे जनार्दन कर्मणो
निष्कामकर्मयोगापेक्षया बुद्धिः साङ्ख्यनिष्ठालक्षणं ज्ञानं ज्यायसी
प्रशस्ततरा चेत्ते तव मता तत्तर्हि मां भैक्ष्यवृत्त्यापि तुष्यन्तं घोरे
बन्धुवधाख्ये कर्मणि किं कुतो हेतोर्नियोजयसि पुनः पुनर्युध्यस्वेति वदन्।
