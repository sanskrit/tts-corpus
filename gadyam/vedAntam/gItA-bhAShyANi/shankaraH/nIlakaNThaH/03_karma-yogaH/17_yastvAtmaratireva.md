+++
title = "17 यस्त्वात्मरतिरेव"

+++
।।3.17।। एवमीश्वरेण वेदयज्ञपूर्वकं जगच्चक्रं
प्रवर्तितमज्ञैरधिकृतैरनुवर्तितव्यमित्युक्तम्। अस्यानुवर्तने च
महान्प्रत्यवाय उक्तः। स ब्रह्मविदमपि स्पृशेदिति संभावितामाशङ्कां परिहरति
**यस्त्विति।** आत्मन्येव रतिः प्रीतिर्यस्य नतु स्त्र्यादौ स तथा।
नन्वात्मनि प्रीतिः प्राणिमात्रस्यानौपाधिक्यस्ति प्रत्युत तदर्थत्वेनैव
स्त्र्यादिष्वपिप्रीतिर्भवतीत्यत उक्तम् **आत्मतृप्त इति।** आत्मनैव
परमानन्दरूपेण तृप्तो न मिष्टान्नादिना। ननु मन्दाग्निरपि स्त्र्यादौ न
रमते नापि मिष्टान्नेन तृप्यत्यत उक्तं आत्मन्नेव च संतुष्ट इति।
मन्दाग्निर्हि धातुवृद्धिं जाठरोद्दीपनं च कामयमान औषधाद्यर्थमितस्ततो
धावति नत्वात्मन्येव तुष्यति विद्वांस्तु रतितृप्तितुष्टीरात्मनैवानुभवति न
स्त्र्यन्नधनादिभिरिति तस्य कार्यं कर्तव्यं किमपि नास्ति।
क्रियाप्राप्यस्य कस्यचिदप्यर्थस्याभावात्।
