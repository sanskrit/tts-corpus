+++
title = "37 कस्माच्च ते"

+++
।।11.37।। कुतो मां सिद्धसङ्घा नमस्यन्ति यतस्तेप्यहमिव ब्रह्माण्डशतानि
स्रष्टुमर्हन्तीत्यत आह -- **कस्मादिति।** हे महात्मन् कस्माद्धेतोस्ते
त्वां न नमेरन्नपितु नमेरन्नेव। तत्र हेतुः गरीयसे। तेऽपि गुरवस्त्वमपि
गुरुस्तथापि त्वमतिशयितो गुरुरसीत्यर्थः। कुतो ममैवातिशयस्तेषां मम च
समानेऽपि सत्यसंकल्पत्वादौ सत्यतश्चाह। ब्रह्मणो
हिरण्यगर्भस्याप्यादिकर्त्रे पितामहाय पञ्चमहाभूतसृष्टिद्वारा ब्रह्माणं
सृजत इत्यर्थः। जगद्व्यापारवर्जं प्रकरणादसन्निहितत्वाच्च इतिन्यायेन
नित्यसिद्धेश्वरस्य तवाज्ञया ते सर्वेऽप्यैश्वर्यभाजो भवन्ति नतु
त्वत्समास्ते। अतएव हे अनन्त हे देवानां ईश जगन्निवास जगतामालयभूत; त्वं
अक्षरं शुद्धं ब्रह्म। कीदृशमक्षरम्। यत् सदसत्तत्परं सच्च असच्च सदसती
ताभ्यां परं च सदसत्तत्परम् कार्यं कारणं तदुभयातीतं चेति
त्रिविधमित्यर्थः।
