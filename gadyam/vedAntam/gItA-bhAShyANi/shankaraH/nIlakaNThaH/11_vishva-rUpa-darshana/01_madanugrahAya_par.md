+++
title = "01 मदनुग्रहाय परमम्"

+++
।।11.1।। पूर्वस्मिन्नध्याये योगो विभूतिश्च व्याख्येयत्वेन प्रतिज्ञातौएतां
विभूतिं योगं च मम यो वेत्ति इति। आत्मनो योगं विभूतिं च जनार्दन। भूयः कथय
इतीतरेण च श्रोतव्यत्वेन प्रार्थितौ। तत्रअहमात्मा गुडाकेश
सर्वभूताशयस्थितः इति संक्षेपेण योगो भगवता सर्वभूताधारत्वलक्षण उक्तः
प्राग्विभूतिकथनात्। तदन्ते चविष्टभ्याहमिदं कृत्स्नमेकांशेन स्थितो जगत्
इति कुसूलेन धान्यमिव मयेदं जगद्विष्टब्धमित्युक्त्या स एव स्मारितस्तदेव
भगवतः सर्वभूताधारत्वं साक्षात्कर्तुकामोऽर्जुन उवाच -- **मदनुग्रहायेति।**
मयि अनुग्रहोऽनुकम्पा तदर्थं मदनुग्रहाय। परमं सद्यः
शोकमोहनिवर्तकत्वेनोत्कृष्टं गुह्यं गोप्यं
अध्यात्मसंज्ञितमात्मानात्मविवेकार्थं शास्त्रमध्यात्मं तत्संज्ञितं
यत्त्वया वचःअशोच्यानन्वशोचः इत्यादिना षष्ठाध्यायपर्यन्तं
त्वंपदार्थशुद्धिप्रधानंनायं हन्ति न हन्यते
इत्यात्मनोऽकर्तृत्वाभोक्तृत्वप्रतिपादकं तेन मम मोहोऽविवेकोऽयं विशेषेण
गतो नष्टः। अत्र प्रथमे पादेऽक्षराधिक्यमार्षम्।
