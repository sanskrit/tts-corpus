+++
title = "24 नभःस्पृशन्"

+++
।।11.24।। करालत्वप्रपञ्चनेन स्वव्यथामेवाह -- **नभ इति।** नभःस्पृशं
व्योमव्यापिनम्। दीप्तमग्निवज्जाज्वल्यमानम्। व्यात्ताननं विस्तारितमुखम्।
दीप्तविशालनेत्रं रक्तनेत्रमित्यर्थः। हि प्रत्यक्षं त्वा त्वां दृष्ट्वा
प्रव्यथितान्तरात्मा प्रकर्षेण व्यथितचित्तो धृतिं धैर्यं न विन्दामि न लभे
शमं च शान्तिं स्वास्थ्यं च न लभे हे विष्णो व्यापक; भयानकं त्वदाक्रान्तं
देशं त्यक्त्वान्यत्र गन्तुमशक्यं तव व्यापकत्वादिति भावः।
