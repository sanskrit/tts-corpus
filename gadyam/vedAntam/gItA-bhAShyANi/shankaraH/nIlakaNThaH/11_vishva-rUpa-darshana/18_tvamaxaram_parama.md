+++
title = "18 त्वमक्षरम् परमम्"

+++
।।11.18।। एवं तव योगैश्वर्यदर्शनात्त्वामेवमवैमीति वदन्नप्रमेयत्वमेव
विवृणोति -- **त्वमिति।** परममक्षरमस्थूलादिलक्षणम्। अक्षरं ब्रह्म परमम्
इत्यत्र प्रागुक्तं निष्कलं ब्रह्म तदेव त्वमसि। एतेन सगुणरूपस्य
निर्गुणज्ञापकत्वमुक्तम्। शाखाग्रस्येव चन्द्रज्ञापकत्वम्। अतएव वेदितव्यं
वेदान्तप्रमाणेन ज्ञातुं योग्यं नतूपासनीयम्। सगुणं ब्रह्मापि त्वमेवेत्याह
-- **त्वमस्येति।** निधानं लयस्थानम्। एतेन कारणत्वमुक्तम्। अव्ययः अमृतः
देवत्वात्। शाश्वतस्य वैदिकस्य धर्मस्य गोप्तेत्यनेन
कार्यब्रह्मभूतहिरण्यगर्भरूपत्वमुक्तम्। ,सनातनश्चिरन्तनोऽनादिपुरुषो
जीवात्मा सोऽपि त्वमेव मे मम मतः। एवं विश्वरूपदर्शने जीवब्रह्मणोरैक्यं
शाखया चन्द्र इवाधिगम्यत इत्युक्तम्।
