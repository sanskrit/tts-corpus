+++
title = "02 श्री भगवानुवाच"

+++
।।13.2।। ननु **अव्यक्तोऽयमचिन्त्योऽयमविकार्योऽयमुच्यते। नित्यः सर्वगतः
स्थाणुरचलोऽयं सनातनः** इति द्वितीये त्वंपदार्थस्वरूपमुक्तम्। तथा द्वादशे
**ये त्वक्षरमनिर्देश्यमव्यक्तं पर्युपासते। सर्वत्रगमचिन्त्यं च
कूटस्थमचलं** **ध्रुवम्** इति तत्पदार्थस्वरूपमुक्तम्। न च तयोर्भेदः
संभवति। लक्षणैक्यात्। लक्षणं हि तयोरव्यक्तत्वमचिन्त्यत्वमचलत्वं
सर्वगतत्वं चेत्यादि समानम्। न च द्वयोः सर्वगतत्वं संभवति।
अन्योन्यव्यावृत्तत्वेनासर्वगतत्वापत्तेः। न च लक्षणभेदाभावेऽपि
तत्तदात्मगतविशेषाः सन्ति ये मुक्तात्मनां जीवेशयोश्चान्योन्यं भेदमावहन्ति
स्वात्मानं च स्वाश्रयात्स्वयमेव व्यावर्तयन्तीति वाच्यम्। विशेषाणां
सत्त्वे प्रमाणाभावात्। ननु मा सन्तु विशेषाः
बन्धमोक्षादिव्यवस्थान्यथानुपपत्त्या तु निर्विशेषेष्वपि पुरुषेषु भेदः
सिध्यति। यथोक्तं साङ्ख्यवृद्धैःजन्ममरणकरणानां
प्रतिनियमादयुगपत्प्रवृत्तेश्च पुरुषबहुत्वं सिद्धं त्रैगुण्यविपर्ययाच्चैव
इति। जन्मादिव्यवस्थातो युगपत्प्रवृत्त्यदर्शनात् सात्विकराजसादिभेदाच्च न
पुरुषैक्यमित्यर्थ इति चेन्न। व्यापकानेकात्मवादे भोगसांकर्यप्रसङ्गात्।
नह्येकत्रान्तःकरणे सुखादिरूपेण परिणते तत्प्रतिसंवेदी एक एव चेतन इति
नियन्तुं शक्यम्। सर्वेषां सान्निध्याविशेषेण
प्रतिसंवेदनापत्तेरवर्जनीयत्वात्। श्रोत्रस्यैकस्यापि
कर्णशष्कुलीरूपोपाधिभेदादिवान्तःकरणरूपोपाधिभेदादेकस्याप्यात्मनः
शब्दग्रहव्यवस्थावज्जन्मादिव्यवस्थापि सेत्स्यतीति न पुरुषबहुत्वं
वक्तव्यम्। ततश्च जीवेशयोर्लक्षणैक्यादभेदे सिद्धे किमुत्तरग्रन्थेन
तत्प्रतिपादनार्थेनेति चेत्सत्यम्। यत्र त्वस्य सर्वमात्मैवाभूत्तत्केन कं
पश्येत् इति श्रुतेर्विद्यावस्थायां भेदाभावेऽपि
अविद्यावस्थायांअन्तःप्रविष्टः शास्ता जनानाम्एष ह्येव साधु कर्म कारयति तं
यमेभ्यो लोकेभ्य उन्निनीषते इतिव्यवहारदशायां शास्यशासितृभावेन
कर्तृकारयितृभावेन च प्रसक्तस्य जीवेश्वरयोर्भेदस्य
निरासार्थत्वादुत्तरग्रन्थस्यारम्भ उपपद्यते। तत्रानुपदोक्तेन तत्पदार्थेन
सहास्याभेदं वक्तुं योग्यतायै भास्यभासकभावेन क्षेत्रात्क्षेत्रज्ञस्य
कुम्भाद्भास्वत इव विवेकं दर्शयति -- **इदमिति।** इदमनात्मत्वेन भास्यं
घटाद्यहंकारान्तं शरीरं विशरणधर्मि हे कौन्तेय; क्षेत्रं
क्षिणोत्यात्मानमविद्यया त्रायते च विद्ययेति क्षेत्रं कर्मबीजप्ररोहस्थानं
क्षेत्रशब्देनोच्यते। एतद्यो वेत्ति भासयति तं चिदात्मानं क्षेत्रज्ञ
इत्यन्वर्थसंज्ञं प्राहुः। के प्राहुः। तद्विदः क्षेत्रक्षेत्रज्ञविदः।
एतेन गच्छामि पश्यामि भुञ्जे इत्यनुभवाद्देहेन्द्रियाहंकाराः प्रतीतितो
भासककोटिनिविष्टा इव भान्ति तथापि तेषां तत्त्वतो भास्यत्वलक्षणोऽनात्मभावः
सिद्धः।
