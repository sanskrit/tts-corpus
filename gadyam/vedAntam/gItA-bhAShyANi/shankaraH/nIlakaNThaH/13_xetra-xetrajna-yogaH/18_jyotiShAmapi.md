+++
title = "18 ज्योतिषामपि"

+++
।।13.18।। एवं ज्ञेयस्य तटस्थलक्षणमुक्त्वा स्वरूपलक्षणमाह --
**ज्योतिषामिति।** ज्योतिषां बाह्यानामादित्यादीनामान्तराणां च
बुद्ध्यादीनामितरावभासकानामपि तज्ज्ञेयं ब्रह्म ज्योतिरवभासकं।
चैतन्यज्योतिषो जडज्योतिरवभासकत्वोपपत्तेः। तथा च श्रुतयःयेन सूर्यस्तपति
तेजसेद्धःतस्य भासा सर्वमिदं विभाति इत्याद्याः। वक्ष्यति चयदादित्यगतं
तेजः इत्यादि। तमसोऽज्ञानात् भूतग्रासप्रसवहेतोः परं दूरस्थं तदुच्यते। ननु
यथा चान्द्रस्य ज्योतिषोऽवभासकं तत्सजातीयं सौरं ज्योतिरिति
ज्योतिःशास्त्रे प्रसिद्धम्। एवं सौरादिज्योतिषामप्यवभासकं
किंचित्तत्सजातीयं ज्योतिरलौकिकं स्यादित्याशङ्क्याह -- **ज्ञानमिति।**
केवलज्ञप्तिमात्रशरीरं यज्ज्योतिर्नतु भौतिकं तदेव ज्ञेयं वस्तु
आवृतत्वाज्ज्ञानेन प्राप्तुमिष्टतमम्। कुतस्तर्हि तज्ज्ञानमत आह --
**ज्ञानगम्यमिति।** यतस्तज्ज्ञानेनामानित्वादिना ज्ञानसाधनेन गम्यं
प्राप्यम्। किं तर्हि ग्रामान्तरवद्देशव्यवहितं वा
बाल्ययौवनाद्यवस्थान्तरवत्कालव्यवहितं वा तत्प्राप्यमस्तीत्यत आह -- **हृदि
सर्वस्य विष्ठितमिति।** स्वात्मभूतमेव तदन्तर्दृष्टीनां सम्यक्प्रकाशत
इत्यर्थः।
