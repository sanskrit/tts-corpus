+++
title = "25 ध्यानेनात्मनि पश्यन्ति"

+++
।।13.25।। एवंविधात्मदर्शनेऽधिकारिभेदेनोपायविकल्पानाह -- **ध्यानेनेति।**
अत्र ये आत्मानं विविदिषन्ति ते निष्कामकर्मणा परमेश्वरमाराधयन्ति ते
कर्मयोगिनः। तत एवोत्पन्नविविदिषा वेदान्तश्रवणे प्रवर्तन्ते। ततः
प्रमाणगतासंभावनानिवृत्तौ सत्यां तस्यैवार्थस्य मनने प्रवर्तन्ते
प्रमेयगतासंभावनानिवृत्त्यर्थं ते साङ्ख्याः। ततः प्रमाणप्रमेयगतासंभावनाया
निवृत्त्यनन्तरं अनात्मनि देहादावात्मबुद्धिरूपाया विपरीतभावनाया
निवृत्त्यर्थं निदिध्यासनं
विजातीयप्रत्ययतिरस्कारपूर्वकसजातीयप्रत्ययप्रवाहीकरणलक्षणं कर्तुं
प्रवर्तन्ते। ततस्तत्परिपाके आत्मनि बुद्धिवृत्तौ आत्मानं परमेश्वरं
पश्यन्ति ते ध्यायिनः। तत्र ये कर्मसाङ्ख्ययोर्निष्णातास्ते ध्यानेनात्मनि
देहे आत्मानं परमेश्वरं आत्मना बुद्ध्या पश्यन्ति। अन्ये त्वकृतकर्माणः
साङ्ख्येन योगेन विचारात्मकेन योगेन ध्यानद्वारा पश्यन्ति। अन्ये पुनः
कर्मयोगेनैव पूर्वोक्तलक्षणेन साङ्ख्या ध्यानद्वारा पश्यन्तीति साधनत्रयस्य
समुच्चयो न तु विकल्पः।
