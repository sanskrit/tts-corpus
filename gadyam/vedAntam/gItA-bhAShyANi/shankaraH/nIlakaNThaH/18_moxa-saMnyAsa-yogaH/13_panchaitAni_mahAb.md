+++
title = "13 पञ्चैतानि महाबाहो"

+++
।।18.13।। नन्वात्मनः कर्मालेपनिमित्तं यदकर्तृत्वानुसंधानं तत्किं
योषिदग्निदृष्ट्यादिवदाहार्यमुत वास्तवमेव
सदविद्याध्यस्तकर्तृत्वेनावृतमिति शास्त्रदृष्ट्या
कर्तृत्वतिरोधानेनाकर्तृत्वमेव भाव्यत इत्याशङ्क्याग्नित्वेन दृष्टायां
योषिति दग्धृत्वादर्शनेनेव कल्पितेनाकर्तृत्वेन वास्तवस्य
कर्मालेपस्यासंभवादाद्यं निरस्य द्वितीयमुपपादयिष्यन् पीठिकामारचयति --
**पञ्चेति।** हे महाबाहो; सर्वकर्मणां सिद्धये इमानि वक्ष्यमाणानि पञ्च
कारणानि निर्वर्तकानि मे मद्वचनान्निबोध बुध्यस्व। स्ववचने
विश्वासोत्पादनार्थं कारणानां समूलत्वमाह साङ्ख्ये कृतान्ते
प्रोक्तानीति। ,सम्यग्विविच्य ख्यायन्ते प्रकटीक्रियन्ते
तत्त्वान्यात्मानात्मपदार्थरूपाणि यस्मिंस्तत्साङ्ख्यं वेदान्तशास्त्रम्।
तदेव विशिनष्टि। कृतान्ते कृतस्य कर्मणोऽन्तः परिसमाप्तिर्यस्मिन्। सर्वं
कर्माखिलं पार्थ ज्ञाने परिसमाप्यते इत्यात्मज्ञाने सति सर्वकर्मणां
समाप्तिदर्शनात् तस्मिन्साङ्ख्ये कृतान्ते प्रोक्तानि।
