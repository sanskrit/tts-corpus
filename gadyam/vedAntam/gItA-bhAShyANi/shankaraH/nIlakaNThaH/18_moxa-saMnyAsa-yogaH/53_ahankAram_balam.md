+++
title = "53 अहङ्कारम् बलम्"

+++
।।18.53।। एवं यतवाक्कायमानसस्य योगिनो योगजाः सिद्धय उपतिष्ठन्ति। ताश्च
श्रुतौ दर्शिताःपृथिव्यप्तेजोऽनिलखे समुत्थिते पञ्चात्मके योगगुणे
प्रवृत्ते। न तत्र रोगो न जरा न मृत्युः प्राप्तस्य योगाग्निमयं शरीरम्
इति। तथायं यं लोकं मनसा संविभाति विशुद्धसत्त्वः कामयते यांश्च कामान्। तं
तं लोकं जयते तांश्च कामांस्तस्मादात्मज्ञं ह्यर्चयेद्भूतिकामः इति च।
संविभाति संकल्पयति। लोकं लोचनीयमतीतानागतमर्थजातम्। कामान्
काम्यमानान्विषयान्। जयते उपलभते इति श्रुतिपदानामर्थः। तथानाविरतो
दुश्चरितान्नाशान्तो नासमाहितः। नाशान्तमानसो वापि प्रज्ञानेनैनमाप्नुयात्
इति। प्रज्ञानेन शास्त्राचार्योपदेशजेन ज्ञानेन दुश्चरितादिसेवनाद्विरक्तः
शान्तो जितचित्तः समाहितो निरुद्धचित्तवृत्तिरप्यशान्तमानसो
योगैश्वर्यासक्तचित्तः एनमात्मानं न प्राप्नुयादिति श्रुत्यर्थः। तदिदमाह
-- **अहंकारमिति।** यदा तु योगी यतमानसोऽस्मितामात्रप्रत्ययो भवति तदा
सैवास्मितावस्थितिर्विषयाभिमुखाहंकार इत्युच्यते; विषयविमुखा त्वस्मितेति
ततस्तमहंकारं निगृह्णीयात्। तदनिग्रहे योगी बलं
सत्यसंकल्पत्वादिसामर्थ्यमात्मनः पश्यन् दर्पं करोति न
मत्तुल्योऽन्योऽस्तीति मन्यते। ततश्च दृप्तो
धर्ममतिक्रामतीत्यापस्तम्बवचनाद्दिव्यान्कामानिच्छति। तत्र
केनचिन्निमित्तेन कामप्रतिबन्धे सति क्रोधवान्भवति। ततः परोत्सादनाय
भूयांसं शिष्यादिपरिग्रहं संपादयति ततो नश्यतीति।
तस्मात्सर्वानर्थमूलभूतमहंकारमेव विमुच्य तत इतरान्सर्वान् विमुञ्चति।
अहंकारविमोकेऽपि निर्ममत्वं तत्प्रदर्शितेषु विषयेषु ममताशून्यत्वे
सत्यहंकारः शिथिलीभूतो विषयवैमुख्यं प्राप्य स्वकारणेऽस्मितायां विलीयते।
ततः शान्तोऽस्मिताया अपि प्रलयान्निरिन्धनाग्निवदुपरतो योगी ब्रह्मभूयाय
कल्पते।
