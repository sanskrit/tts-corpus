+++
title = "69 न च"

+++
।।18.69।। ननु अश्रद्धया कृतं सर्वं व्यर्थमिति त्वयैवोक्तं
कथमभक्तस्याप्येतच्छास्त्राभिधानतो भक्त्यादिलाभः संभवेदित्याशङ्क्याह --
**न चेति।** तस्मादेतच्छास्त्रप्रवर्तकादन्यो मनुष्येषु मे मम प्रियकृत्तमो
न च कश्चिदस्ति। इयमेव मम महती वाचिकी भक्तिस्तां कृत्वा सोपानारोहक्रमेण
मे मम प्रियतरो भविता भविष्यति। अनिच्छयापि संस्पृष्टो दहत्येव हि पावकः
इति। न च भुवि एतस्मादन्यत्परमार्थसाधनमस्तीति भावः। अक्षरार्थः स्पष्टः।
