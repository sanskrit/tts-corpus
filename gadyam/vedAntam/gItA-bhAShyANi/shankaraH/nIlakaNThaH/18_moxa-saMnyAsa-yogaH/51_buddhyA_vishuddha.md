+++
title = "51 बुद्ध्या विशुद्धया"

+++
।।18.51।। तमेव ब्रह्मप्राप्तिप्रकारमाह त्रिभिः -- **बुद्ध्येति।**
बुद्ध्या वेदान्तश्रवणमननपरिपाकोत्थयाऽहं ब्रह्मास्मीति परोक्षनिश्चयरूपया
विशुद्धया सर्वभूतेषु मैत्र्यादिभावनया सम्यग्विशोधितया। धृत्या धैर्येण
योगक्षेमादिनिमित्तवैयग्र्यराहित्येन। आत्मानं देहेन्द्रियसंघातं नियम्य।
दृढासनो भूत्वेत्यर्थः। चकारात्प्राणं च नियम्य। शब्दादीन्
विषयांस्त्यक्त्वा। तत इन्द्रियाणि प्रत्याहृत्येत्यर्थः।
प्रत्याहृतकरणोऽप्यन्तर्मनसैव विषयान्स्मरति तत्परित्यागमाह -- **रागद्वेषौ
व्युदस्य चेति।** संकल्पं त्यक्त्वेत्यर्थः। स हि विषयं परिकल्प्य तत्र
रागं जनयतीति प्रसिद्धम्। यथाचाक्षपादाचार्यसूत्रंदोषनिमित्तं रूपादयो
विषयाः संकल्पकृताः इति। दोषो रागादिः। चकारादयमहमस्मीत्येतमपि भावं
व्युदस्येति ज्ञेयम्। ततो ब्रह्मभूयाय ब्रह्मभावाय तं प्राप्तुं कल्पते
योग्यो भवतीति तृतीयेन संबन्धः।
