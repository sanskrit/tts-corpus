+++
title = "72 कच्चिदेतच्छ्रुतम् पार्थ"

+++
।।18.72।। सर्वान्तर्यामी सर्वज्ञोऽपि भगवाल्ँ लोकशिक्षार्थं शिष्यस्य ज्ञानं
जातं नवेति पृच्छति। अन्यथा पुनः पुनः स्वयमेत्य उपदेशं कृतवता प्रभुणा
निदाघ इव मयायं शतकृत्वोऽप्युपदेशेन कृतार्थः कर्तव्य इत्याशयेनाह --
**कच्चिदिति।** कच्चिदिति कामप्रवेदने। हे पार्थ; एतत्त्वया एकाग्रेण चेतसा
श्रोतव्यं शब्दतोऽर्थतश्च बोद्धव्यमिति मम कामोऽस्ति ततस्त्वां पृच्छामि
किमिदं त्वया श्रुतमिति। श्रुतवतोऽपि तव अज्ञानकृतः संमोहो विपर्ययः
अनात्मन्यात्मधीरूपः स्वधर्मे युद्धे चाधर्मधीरूप इति स द्विविधोऽपि नष्टः
क्वचित्। मच्छ्रमसाफल्यमिच्छुस्त्वामहं पृच्छामीत्यर्थः।
