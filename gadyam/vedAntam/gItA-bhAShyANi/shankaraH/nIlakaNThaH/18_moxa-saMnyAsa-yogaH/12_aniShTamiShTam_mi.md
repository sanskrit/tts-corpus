+++
title = "12 अनिष्टमिष्टम् मिश्रम्"

+++
।।18.12।। एवंभूतस्य त्यागस्य फलमाह -- **अनिष्टमिति।** अनिष्टं
नरकतिर्यगादिरूपम्; इष्टं देवतादिरूपम्; मिश्रं मानुषभाव इति कर्मणः
कर्मजातीयस्य फलं त्रिविधं प्रेत्य मरणानन्तरमत्यागिनां
पूर्वोक्तमुख्यसंन्यासहीनानां भवति मुख्यसंन्यासिनां तु क्वचित्तद्भवति।
तेषां कर्तृत्वाभिमानाभावात्। अन्ये तु गौणसंन्यासिनामेवायं कर्मालेप
इत्याहुः। तथा च व्याख्यातंकार्यमित्येव यत्कर्म इत्यत्र। अन्यथा
संन्यासिनां गौणसंन्यासिनां च विशेषो न स्यात्। न चैवं मुख्यसंन्यासिनां
गौणसंन्यासिनां चाविशेषापत्तिरिति वाच्यम्।
उभयेषामुत्तरकर्माश्लेषसाम्येऽपि पूर्वकर्मदाहादाहकृतस्य विशेषस्य
सत्त्वात्। गौणसंन्यासिनां जन्मान्तरादिकमपि पूर्वकर्मभिरेव भविष्यति
आपस्तम्बोक्ताम्रनिदर्शनेन योगभ्रष्टगतिवन्नान्तरीयकं वा न तु तस्य प्रधानं
फलं स्वर्गादिभवितुमर्हत्यनुद्दिष्टत्वादिति।
