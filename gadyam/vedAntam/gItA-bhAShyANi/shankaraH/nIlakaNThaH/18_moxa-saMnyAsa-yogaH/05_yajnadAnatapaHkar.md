+++
title = "05 यज्ञदानतपःकर्म न"

+++
।।18.5।। सूचीकटाहन्यायेन त्यागस्वरूपकथनात्प्राक् परमतमत्यागपक्षं
उपन्यस्यति -- **यज्ञेति।** यज्ञादिकं कर्म न त्याज्यं किंतु कार्यमेव
विष्टिगृहीततेनेव पुंसा अवश्यमनुष्ठेयमेव तत्। अकरणे प्रत्यवायश्रवणात्।
चकारो हेत्वर्थः। यस्माद्यज्ञो दानं तपश्चैव मनीषिणां निष्कामानां
दम्भादिरहितानां पावनानि चित्तशोधकानि। तथा च श्रुतिःत्रयो धर्मस्कन्धा
यज्ञोऽध्ययनं दानमिति प्रथमस्तप एव द्वितीयो ब्रह्मचर्याचार्यकुलवासी
तृतीयः सर्व एते पुण्यलोका भवन्ति इति यज्ञादीनां गृहस्थधर्माणां तपसो
वनस्थधर्मस्याचार्यकुलवासस्य ब्रह्मचारिधर्मस्य च पावनत्वं दर्शयति।
अत्रापि यज्ञदानशब्देन गृहस्थधर्मा ज्ञेयाः; तप इति वानप्रस्थधर्माः;
परिशेषात्कर्मेति ब्रह्मचारिधर्माश्च ज्ञेयाः।
