+++
title = "05 अपरेयमितस्त्वन्याम्"

+++
।।7.5।। एवं क्षेत्रात्मिकां प्रकृतिमुक्त्वा क्षेत्रज्ञात्मिकां तामाह
**अपरेयमिति।** इयं प्रागुक्ता सा अपरा अश्रेष्ठा जडत्वात्। इतस्तु
विलक्षणामन्यां परां चेतनत्वेन मदनन्यत्वादुत्कृष्टां मे मत्संबन्धिनीं
प्रकृतिं जीवभूतां प्राणधारणनिमित्तभूतां क्षेत्रज्ञाख्यां विद्धि जानीहि।
हे महाबाहो यया प्रकृत्या अन्तःप्रविष्टया इदं जगत्स्थावरजंगमशरीरात्मकं
धार्यते।
