+++
title = "07 मत्तः परतरम्"

+++
।।7.7।। एवमेकविज्ञानात्सर्वविज्ञानं प्रकृतमात्मनो जगदुपादानत्वेनोपपाद्य
तत एवात्मनो निर्विकारत्वहाने प्राप्ते आह **मत्त इति।** कारणान्मृदादेः
परं पृथग्भूतं घटादि व्यवहारे तयोर्भेदानुभवात्। परतरं तु
गवाश्वादिमृदनुपादानकत्वात्। एवं ब्रह्मणः परतरं तदनुपादानकं किञ्चिदपि
नास्ति। हे धनंजय एवं प्रपञ्चे ब्रह्माव्यतिरेकं प्रदर्श्य ब्रह्मणि
प्रपञ्चव्यतिरेकं सदृष्टान्तमाह **मयीति।** मयि सद्रूपेण स्फुरणरूपेण च
सूत्रवत्सर्वत्रानुस्यूते यदिदं सर्वं मणिगणवत्परस्परव्यावृत्तं तत्प्रोतं
तेन व्यावृत्तेभ्योऽनुवृत्तं भिन्नमिति न्यायेन प्रपञ्चातीतोऽहमतो न मम
विकारित्वमित्यर्थः।
