+++
title = "06 एतद्योनीनि भूतानि"

+++
।।7.6।।**एतदिति।** एते परापरे क्षेत्रक्षेत्रज्ञरूपे प्रकृती
योनिरुत्पत्तिलयस्थानं येषां भूतानां तानि एतद्योनीनि भूतानि चतुर्विधानि
इत्येतदुपधारय सम्यग्जानीहि। किं पातञ्जलानामिव एते प्रकृती ईश्वरादन्ये
इत्याशङ्क्याह **अहमिति।** कृत्स्नस्य स्वस्वप्रकृतिसहितस्य जगतो
जडाजडरूपस्य प्रभवः प्रभवत्यस्मादिति प्रभव उत्पत्तिकारणं तथा
प्रलीयतेऽस्मिन्निति प्रलयो लयस्थानं च। अतस्ते उभे अपि प्रकृती मत्तो
नातिरिच्येते।
