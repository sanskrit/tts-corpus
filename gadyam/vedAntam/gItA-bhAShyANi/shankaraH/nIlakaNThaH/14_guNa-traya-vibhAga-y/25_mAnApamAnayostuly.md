+++
title = "25 मानापमानयोस्तुल्यस्तुल्यो"

+++
।।14.25।। अथ चतुर्थ्यां भूमौ सत्त्वापत्तिसंज्ञायां स्थितस्य योगिनः
समाधिसुखाभावेन स्वसंवेद्यलिङ्गाभावात्तत्त्वनिश्चयेन द्वैतस्य
बाधाल्लिङ्गमाचारश्च परसंवेद्य एव तदाह -- **मानेति।** यथाहि परीक्षकः
कूटकार्षापणस्य लाभे विनाशे वा हर्षविषादशून्यो न च तल्लाभार्थं
यत्नमारभते; मूढस्तु ताभ्यां बाध्यते तल्लाभार्थं यत्नं चारभते; एवं
विद्वान् द्वैतं मरुमरीचिकाह्रदसमानं पश्यन् तत्र मानापमानयोर्वा
मित्रारिपक्षयोर्वा तुल्य एव नत्वन्यतरलाभाय परिहाराय वा यत्नमारभते अतो
गुणातीत इत्युच्यते। सर्वत्र पदार्थः स्पष्टः।
