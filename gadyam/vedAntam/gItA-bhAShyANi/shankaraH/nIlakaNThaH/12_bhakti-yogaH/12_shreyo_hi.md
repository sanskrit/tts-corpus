+++
title = "12 श्रेयो हि"

+++
।।12.12।। इममेव त्यागं सर्वपुरुषार्थमूलत्वात्स्तौति -- **श्रेयो हीति।**
अभ्यासान्निदिध्यासनाज्ज्ञानं श्रवणमननजं परोक्षं श्रेयः। ज्ञानादपि ध्यानं
विष्णोः श्रवणकीर्तनादि विशिष्यते। ततोऽपि कर्मफलत्यागः श्रेयान्।
यस्मादनन्तरमव्यवधानेन शान्तिर्मोक्षोऽस्ति
चित्तशुद्ध्याद्युत्पादनद्वारेण। अत्र बाह्यं साधनं
सुकरत्वात्पूर्वपूर्वापेक्षया प्रशस्तमित्युच्यते तत्रैव प्रवृत्त्यतिशयाय।
यद्वा श्रवणाद्यभ्यासात्तज्जं ज्ञानं तत्त्वनिश्चयात्मकं श्रेयः। ततोऽपि
ज्ञातस्यार्थस्य साक्षात्कारार्थं ध्यानं श्रेयः। ततोऽपि कर्मफलत्यागः।
योगी हि सर्वकर्मत्यागीप्रजहाति यदा कामान् इति प्रोक्तः। अयमपि
कर्मफलत्यागेन कामाञ्जहात्येवेति तेन सम इति स्तूयते।
