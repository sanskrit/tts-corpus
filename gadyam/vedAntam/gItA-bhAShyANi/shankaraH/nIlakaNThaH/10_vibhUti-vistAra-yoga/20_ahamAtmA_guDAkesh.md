+++
title = "20 अहमात्मा गुडाकेश"

+++
।।10.20।। संक्षेपेण योगमाह -- **अहमिति।** हे गुडाकेश हे जितनिद्र घनकेशेति
वा। अहं वासुदेव आत्मा अततीत्यात्मा व्यापकः। अतएव सर्वेषां भूतानामाशयः
एकीभावस्थानं जलानामिव कासारो जलाशयस्तद्वदहं सर्वभूताशयः। स्थितः
अचलः। खर्परे शरि वा विसर्गलोपो वक्तव्यः इति वार्तिकेन पक्षे विसर्गलोपः।
भाष्ये तु सर्वेषां भूतानामाशयेऽन्तर्हृदि स्थित इति व्याख्यातम्।
सर्वभूताशयत्वादेवाहं आदिर्जन्मकारणम्। मध्यं स्थितिकारणम्। भूतानामन्तः
लयस्थानम्। सर्वमिदं ब्रह्माण्डं मय्येवास्तीति भावः।
