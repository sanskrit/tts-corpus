+++
title = "01 श्री भगवानुवाच"

+++
।।10.1।। सप्तमे त्वंपदवाच्योऽर्थो निरूपितः; तदुपासनाच्च
क्रममुक्तिरित्यष्टमे प्रोक्तं; नवमे तत्पदलक्ष्यार्थ उक्तस्तत्प्राप्तये च
विश्वतोमुखं सर्वत्र भगवद्भावभावनात्मकं भगवद्भजनमुक्तम्;
तद्रागद्वेषकलुषितमनसामशक्यमिति मन्वानो भगवांस्तत्सिद्धये स्वविभूतीः
केषुचिदेव पदार्थेषु भगवद्बुद्धिविधानार्थास्तावद्दर्शयति दशमे। तत्फलभूतं
विश्वतोमुखस्योपासनं तेन च विश्वरूपदर्शनमेकादशे। द्वादशे
पुनस्तत्पदलक्ष्यस्याव्यक्तस्योपासनं तदुपासकलक्षणानि चोक्त्वा
उपासनाकाण्डं तत्पदार्थशोधनार्थं समापयिष्यति तत्र वात्सल्यात्स्वयमेव
श्रीभगवानुवाच -- **भूय एवेति।** हे महाबाहो; भूयः प्रागुक्तमपि पुनर्मे
परमं निरतिशयवस्तुनः प्रकाशकं वचः शृणु। प्रीयमाणाय
अमृतपानादिवन्मद्वचनात्प्रीतिमनुभवते वक्ष्यामि। हितकाम्यया तव हितेच्छया।
