+++
title = "03 यो मामजमनादिम्"

+++
।।10.3।। कस्तर्हि त्वां वेत्तीत्यत आह -- **य इति।** योऽसंमूढः स मां
वेत्ति। स एव सर्वपापैः प्रमुच्यत इति संबन्धः।
जडाजडयोर्बुद्ध्यात्मनोरेकीभावेनान्योन्याध्यासलक्षणेन मूढः
संमूढस्तद्विपरीतोऽसंमूढस्तत्त्वज्ञानेन बाधिताध्यासः स
एवात्मवित्त्वादितरस्य जनिमनुभवन् मां प्रत्यगात्मानं लोकमहेश्वरमनादिं
आदिः कारणं तच्छून्यमतएवाजमजातं वेत्ति स सर्वैः कृतैः क्रियमाणैर्वा पापैः
प्रमुच्यते मर्त्येषु मध्ये।
