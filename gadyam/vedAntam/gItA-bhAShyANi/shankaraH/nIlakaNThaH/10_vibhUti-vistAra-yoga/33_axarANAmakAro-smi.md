+++
title = "33 अक्षराणामकारोऽस्मि"

+++
।।10.33।। अक्षराणां मध्ये अकारः। अकारो वै सर्वा वाक् इति श्रुतेः।
सामासिकस्य समाससमुदायस्य मध्येऽहं द्वन्द्वोऽस्मि।
उभयपदार्थप्रधानत्वादिति प्राञ्चः। समं एकत्रासनं समासो विदुषां वा
गुरुशिष्याणां वा मन्त्रार्थकथनार्थं वा एकत्रावस्थानं तत्र विदितमर्थजातं
सामासिकम्। चातुरर्थिकष्ठक्ठस्येकः इतीकादेशः। यस्येति च इत्यलोपः। तस्य
मध्ये द्वन्द्वो रहस्योऽर्थोऽहम्। द्वन्द्वं रहस्य -- इति सूत्रे
द्वन्द्वशब्दस्य रहस्यवाचित्वं शाब्दिकप्रसिद्धम्। अक्षयः क्षयहीनः कालः
क्षणादिः परो वा ईश्वरः कालस्यापि कालोऽस्मि। धाता कर्मफलप्रदः।
विश्वतोमुखः। सर्वप्राणितृप्त्यातृप्यामीत्यर्थः।
