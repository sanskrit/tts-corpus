+++
title = "29 अपाने जुह्वति"

+++
।।4.29।। एकादशं यज्ञमाह **अपान इति।** अपरे अपानेऽपानवृत्तौ जुह्वति
प्रक्षिपन्ति प्राणं प्राणवृत्तिम्। पूरकाख्यं प्राणायामं
कुर्वन्तीत्यर्थः। तथा प्राणे च अपानं प्रक्षिपन्ति। रेचकाख्यं प्राणायामं
कुर्वन्तीत्यर्थः। प्राणापानगती रुद्ध्वा मुखनासिकाभ्यां वायोर्निर्गमनं
प्राणस्य गतिः तद्विपर्ययेणाधोगमनमपानस्य गतिः ये प्राणापानगति एते निरुध्य
प्राणायामपरायणाः प्राणायामतत्पराः कुम्भकाख्यं प्राणायामं
कुर्वन्तीत्यर्थः।
