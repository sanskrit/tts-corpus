+++
title = "41 अधर्माभिभवात्कृष्ण"

+++
।।1.41।। कथं तर्हि जामदग्न्येन रामेण क्षत्रियेषु हतेषु तत्स्त्रियः
पुनःपुनर्ब्राह्मणेभ्यः पुत्रान् जनयामासुरित्युपाख्यायते कथं वा
धृतराष्ट्रादीनामसंकरजत्वमित्याशङ्क्याह **पतन्तीति।** हि शब्दो वैदिकीं
प्रसिद्धिं द्योतयति। सा हिन शेषो अग्ने अन्यजातमस्ति इति श्रुतिः।
अन्यस्माज्जातं शेषोऽपत्यं नास्तीति तदर्थः। अन्योदर्यो मनसापि न मन्तव्यो
ममायं पुत्रः इति यास्कवचनाच्च। ये यजामहे इति शास्त्रात् ये वयं स्मस्ते
वयं यजामह इत्यर्थकाद्दृश्यमानस्य पित्रादेः संशयग्रस्तत्वादयं मम पितैवेति
निश्चयस्य दुःसाध्यत्वात्। मन्त्रश्चयोऽहमस्मि स सन्यजे।
ब्राह्मणेऽर्थवादश्चनचैतद्विद्मो ब्राह्मणाः स्मो वयमब्राह्मणा वा इति।
तस्माद्बीजपतेरेव पिण्डादिप्राप्तिर्नतु क्षेत्रपतेरिति
लुप्तपिण्डोदकक्रियत्वादवश्यं पितॄणां पातो भवति। क्षेत्रजपुत्रस्मृतिस्तु
इह लोके वंशस्थापनमात्रपरा नतु तेन क्षेत्रपतेः कश्चिदामुष्मिक
उपकारोऽस्ति। उदाहृतश्रुतिविरोधात्। अयं च संकरोऽस्माभिः स्वयं
कृतश्चेदवश्यमस्मान्बाधिष्यत एवेति भावः।  
  
