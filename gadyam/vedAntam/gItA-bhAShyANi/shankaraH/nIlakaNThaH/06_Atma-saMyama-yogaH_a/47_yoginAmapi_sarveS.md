+++
title = "47 योगिनामपि सर्वेषाम्"

+++
।।6.47।। समाप्तः कर्मप्रधानस्त्वंपदार्थविवेकः। अतःपरमुपासनाप्राधान्येन
तत्पदार्थं निरूपयितुकामस्तदुपासनां महाफलत्वेन स्तौति **योगिनामिति।**
दैवमेवापरे यज्ञमित्यादिना चतुर्थाध्यायप्रोक्ता द्वादशयोगास्तद्वतां
योगिनां सर्वेषां मध्ये यो मद्गतेन मयि वासुदेवे समर्पितेनान्तरात्मना
चित्तेन श्रद्धावान्सन् मां भजते स मे मम युक्ततमोऽतिशयेन युक्तः श्लाघ्यो
मतोऽभिप्रेतः। तस्मान्मद्भक्तो भवेति भावः।
