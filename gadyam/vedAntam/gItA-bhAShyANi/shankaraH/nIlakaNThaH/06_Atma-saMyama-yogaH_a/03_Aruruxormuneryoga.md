+++
title = "03 आरुरुक्षोर्मुनेर्योगङ्"

+++
।।6.3।। तत्र कर्मानुष्ठानस्यावधिमाह **आरुरुक्षोरिति।** यावद्धि योगं
यमनियमाद्यष्टाङ्गोपेतमत्यौत्कण्ठ्यादारोढुमिच्छति
तावत्कर्माण्यनुतिष्ठेत्। तस्यारुरुक्षोर्मुनेरारुरुक्षाकारणं
तीव्रवैराग्योत्पादनद्वारा कर्म भवति। तस्यैव योगारूढस्य योगाङ्गानुष्ठाने
प्रवृत्तस्य विक्षेपासहस्य योगारोहे कर्मणां शमः संन्यासः कारणमुच्यते। नहि
कर्मसु व्यापृतोऽनन्यचित्ततया योगमनुष्ठातुमीष्टे।
