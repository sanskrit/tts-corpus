+++
title = "30 यो माम्"

+++
।।6.30।। अस्यात्मैकत्वदर्शनस्यापि फलमाह **यो मामिति।** सर्वत्रास्मच्छब्दः
प्रत्यगात्मपरः। यो योगी आत्मानं सर्वत्र पश्यति सर्वं चात्मनि पश्यति तस्य
योगिनो ज्ञात आत्मा न प्रणश्यति अदर्शनं न गच्छति। ज्ञात आत्मा न
पुनस्तिरोभवति। सकृन्नष्टस्य मूलाज्ञानस्य बीजाभावेन
पुनरुदयासंभवादित्यर्थः। ननु कार्यकारणसंघाताभिमानिना
शुक्तिरूप्यवद्ब्रह्मण्यध्यस्तेन तदभिमानत्यागपूर्वकं ज्ञातं
स्वाधिष्ठानभूतं ब्रह्म मा तिरोधायि बुद्धेस्तत्त्वपक्षपातित्वात्
ब्रह्मदृष्ट्या तु मुक्तजीवस्य निरन्वयोच्छेदो भवतीत्याशङ्क्याह **स च मे न
प्रणश्यतीति।** स च विद्वान्मे मम न प्रणश्यति न तिरोभवति मदभिन्नत्वात्।
भवेदेतदेवं यदि जीवो मय्यध्यस्तो वा मम विकारो वा भवेत्तदा निरन्वयोच्छेदं
प्राप्नुयात्। अहमेव तु सः। तत्त्वमसिअहं ब्रह्मास्मिअयमात्मा ब्रह्म
इत्यादिशास्त्रात्। तस्माद्युक्तमुक्तं स च मे न प्रणश्यतीति।
