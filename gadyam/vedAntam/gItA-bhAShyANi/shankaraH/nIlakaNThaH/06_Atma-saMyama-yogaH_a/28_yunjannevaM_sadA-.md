+++
title = "28 युञ्जन्नेवं सदाऽऽत्मानम्"

+++
।।6.28।। अस्य फलमाह **युञ्जन्निति।** एवमनेन प्रकारेण योगी आत्मानं मनो
युंजन्समादधानः विगतकल्मषो निरस्ताविद्यादिक्लेशः सुखेनानायासेन
ब्रह्मसंस्पर्शं निर्विशेषं ब्रह्मणैक्यं त्रिविधोपाधिप्रविलयादश्नुते
प्राप्नोति। कीदृशं ब्रह्मसंस्पर्शम्। अत्यन्तं अन्तो द्रष्टृदृश्यभावेन
परिच्छेदस्तमतिक्रान्तं निर्विशेषं सुखं परमानन्दैकरूपम्। एतेन न किंचिदपि
चिन्तयेदिति चतुर्थपादो व्याख्यातः।
