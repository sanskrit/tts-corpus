+++
title = "11 शुचौ देशे"

+++
।।6.11।। योगं युञ्जीतेत्युक्तं तत्कथमित्याकाङ्क्षायां
तदङ्गान्यासनादीन्याह **शुचौ देशे इत्यादिना।** शुचौ स्वभावतः संस्कारतो वा
पुण्ये देशे स्थाने प्रतिष्ठाप्य सुस्थितं कृत्वा स्थिरं निश्चलं
आस्तेऽस्मिन्नित्यासनं स्थण्डिलं निश्चलमित्यनेन मृन्मयमेव स्थण्डिलं नतु
काष्ठमयं पीठम्। आत्मन इति परासनव्यावृत्त्यर्थम्। नात्युच्छ्रितं
नात्युच्चं नातिनीचम्। चैलाजिनकुशाः उत्तरे उपर्युपरि यस्य
तच्चैलाजिनकुशोत्तरम्। अजिनादुपरि चैलं कुशेभ्य उपरि अजिनं स्थण्डिलस्योपरि
कुशा इत्यर्थः।
