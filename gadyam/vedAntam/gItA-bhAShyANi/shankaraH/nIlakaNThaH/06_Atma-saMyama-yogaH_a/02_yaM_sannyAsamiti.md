+++
title = "02 यं सन्न्यासमिति"

+++
।।6.2।। केन साम्येनायं संन्यासी योगी चेति स्तूयते अत आह **यमिति।** यो हि
त्यक्तसर्वसंकल्पः स संन्यासी तादृशश्च ध्यानयोगी अतो न
तयोर्भेदः। निःसंकल्पस्तटस्थस्तिष्ठेदेतन्मोक्षलक्षणम् इति
मैत्रायणीयोपनिषच्छ्रुतस्य मोक्षलक्षणस्य निःसंकल्पत्वस्योभयत्रापि
तुल्यत्वात्। अतोऽयमपि कर्मयोगी
फलसंकल्पत्यागान्निःसंकल्पत्वसाम्यात्संन्यासी योगी च भवतीति स्तूयत
इत्यर्थः। योगाधिकारसिद्धये निष्कामकर्माण्यनुष्ठेयानीति
श्लोकद्वयतात्पर्यार्थः।
