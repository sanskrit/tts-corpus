+++
title = "13 समङ् कायशिरोग्रीवम्"

+++
।।6.13।। आसन उपविश्येत्युक्तं तत्कथमित्यत आह **सममिति।** कायः शरीरमध्यं
शिरः ग्रीवा च कायशिरोग्रीवं समं मूलाधारमारभ्य मूर्धान्तं अवक्रमचलं
निष्कम्पं धारयन्स्थिरो भूत्वा। संप्रेक्ष्य नासिकाग्रं स्वमिति
नासिकाग्रावेक्षणं न विधीयते किंतु निमीलने लयभयं उन्मीलने विक्षेपभयम्।
अतो दिशोऽपि स्त्र्यादिविक्षेपकविषयदर्शनभयादनवलोकयन्नर्धोन्मीलितनेत्र
आसीतेत्युत्तरेणान्वयः।
