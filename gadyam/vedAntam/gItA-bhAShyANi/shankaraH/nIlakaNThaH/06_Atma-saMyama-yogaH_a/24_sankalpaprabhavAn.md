+++
title = "24 सङ्कल्पप्रभवान्कामांस्त्यक्त्वा"

+++
।।6.24।। अथ शमदमोपरमसमाधानानि क्रमेण श्लोकद्वयेन विधत्ते **संकल्पेति।**
संकल्प इदं मे भूयादिति चेतोवृत्तिस्तत उद्भवो येषां
तान्कामान्काम्यमानान्विषयानशेषतो वासनोच्छेदपूर्वकं संकल्पनिरोधेन
त्यक्त्वा। एतेनान्तरिन्द्रियनिग्रहलक्षणः शम उक्तः।
बाह्येन्द्रियनिग्रहलक्षणं दममाह **मनसैवेति।** विषयदोषदर्शिना मनसैव
सर्वतः सर्वप्रकारेण श्रोत्रादिकमिन्द्रियग्रामं समन्ततः सर्वेभ्यो
विषयेभ्यो विनियम्योपरमेदित्युत्तरेणान्वयः।
