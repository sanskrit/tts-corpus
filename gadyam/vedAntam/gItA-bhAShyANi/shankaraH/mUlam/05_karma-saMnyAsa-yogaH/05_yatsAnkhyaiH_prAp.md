+++
title = "05 यत्साङ्ख्यैः प्राप्यते"

+++
।।5.5।। **यत् साङ्ख्यैः** ज्ञाननिष्ठैः संन्यासिभिः **प्राप्यते स्थानं**
मोक्षाख्यम् **तत् योगैरपि** ज्ञानप्राप्त्युपायत्वेन ईश्वरे समर्प्य
कर्माणि आत्मनः फलम् अनभिसंधाय अनुतिष्ठन्ति ये ते योगाः योगिनः तैरपि
परमार्थज्ञानसंन्यासप्राप्तिद्वारेण **गम्यते** इत्यभिप्रायः। अतः **एकं
साख्यं च योगं च यः पश्यति** फलैकत्वात् **स सम्यक् पश्यती**त्यर्थः।। एवं
तर्हि योगात् संन्यास एव विशिष्यते कथं तर्हि इदमुक्तम् तयोस्तु
कर्मसंन्यासात् कर्मयोगो विशिष्यते (गीता 5.2) इति श्रृणु तत्र कारणम्
त्वया पृष्टं केवलं कर्मसंन्यासं कर्मयोगं च अभिप्रेत्य तयोः अन्यतरः कः
श्रेयान् इति। तदनुरूपं प्रतिवचनं मया उक्तं कर्मसंन्यासात् कर्मयोगः
विशिष्यते इति ज्ञानम् अनपेक्ष्य। ज्ञानापेक्षस्तु संन्यासः साङ्ख्यमिति मया
अभिप्रेतः। परमार्थयोगश्च स एव। यस्तु कर्मयोगः वैदिकः स च तादर्थ्यात्
योगः संन्यास इति च उपचर्यते। कथं तादर्थ्यम् इति उच्यते
