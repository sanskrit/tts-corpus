+++
title = "01 सन्न्यासङ् कर्मणाम्"

+++
।।5.1।। **संन्यासं** परित्यागं **कर्मणां** शास्त्रीयाणाम्
अनुष्ठेयविशेषाणां **शंससि** प्रशंससि कथयसि इत्येतत्। **पुनः योगं च**
तेषामेव अनुष्ठानम् अवश्यकर्तव्यंत्वं शंससि। अतः मे कतरत् श्रेयः इति
संशयः किं कर्मानुष्ठानं श्रेयः किं वा तद्धानम् इति। प्रशस्यतरं च
अनुष्ठेयम्। अतश्च **यत् श्रेयः** प्रशस्यतरम् **एतयोः**
कर्मसंन्यासकर्मयोगयोः यदनुष्ठानात् श्रेयोऽवाप्तिः मम स्यादिति मन्यसे
**तत् एकम्** अन्यतरत् सह एकपुरुषानुष्ठेयत्वासंभवात् **मे ब्रूहि
सुनिश्चितम्** अभिप्रेतं तवेति।। स्वाभिप्रायम् आचक्षाणो निर्णयाय
**श्रीभगवानुवाच**
