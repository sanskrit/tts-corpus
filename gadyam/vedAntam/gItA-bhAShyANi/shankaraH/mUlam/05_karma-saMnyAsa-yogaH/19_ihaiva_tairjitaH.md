+++
title = "19 इहैव तैर्जितः"

+++
।।5.19।। **इह एव** जीवद्भिरेव **तैः** समदर्शिभिः पण्डितैः **जितः**
वशीकृतः **सर्गः** जन्म **येषां साम्ये** सर्वभूतेषु ब्रह्मणि समभावे
**स्थितं** निश्चलीभूतं **मनः** अन्तःकरणम्। **निर्दोषं** यद्यपि दोषवत्सु
श्वपाकादिषु मूढैः तद्दोषैः दोषवत् इव विभाव्यते तथापि तद्दोषैः अस्पृष्टम्
इति निर्दोषं दोषवर्जितं हि यस्मात् नापि स्वगुणभेदभिन्नम् निर्गुणत्वात्
चैतन्यस्य। वक्ष्यति च भगवान् इच्छादीनां क्षेत्रधर्मत्वम्
अनादित्वान्निर्गुणत्वात् (गीता 13.31) इति च। नापि अन्त्या विशेषाः आत्मनो
भेदकाः सन्ति प्रतिशरीरं तेषां सत्त्वे प्रमाणानुपपत्तेः। अतः **समं
ब्रह्म** एकं च। **तस्मात् ब्रह्मणि** एव **ते स्थिताः।** तस्मात् न
दोषगन्धमात्रमपि तान् स्पृशति देहादिसंघातात्मदर्शनाभिमानाभावात् तेषाम्।
देहादिसंघातात्मदर्शनाभिमानवद्विषयं तु तत् सूत्रम् समासमाभ्यां विषमसमे
पूजातः (गौ0 स्मृ0 17.20) इति पूजाविषयत्वेन विशेषणात्। दृश्यते हि
ब्रह्मवित् षडङ्गवित् चतुर्वेदवित् इति पूजादानादौ गुणविशेषसंबन्धः कारणम्।
ब्रह्म तु सर्वगुणदोषसंबन्धवर्जितमित्यतः ब्रह्मणि ते स्थिताः इति युक्तम्।
कर्मविषयं च समासमाभ्याम् इत्यादि। इदं तु सर्वकर्मसंन्यासविषयं प्रस्तुतम्
सर्वकर्माणि मनसा (गीता 5.13) इत्यारभ्य आध्यायपरिसमाप्तेः।। यस्मात्
निर्दोषं समं ब्रह्म आत्मा तस्मात्
