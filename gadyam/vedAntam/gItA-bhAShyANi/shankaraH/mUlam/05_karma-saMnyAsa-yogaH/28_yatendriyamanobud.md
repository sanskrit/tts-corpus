+++
title = "28 यतेन्द्रियमनोबुद्धिर्मुनिर्मोक्षपरायणः"

+++
।।5.27 5.28।। **स्पर्शान्** शब्दादीन् **कृत्वा बहिः बाह्यान्**
श्रोत्रादिद्वारेण अन्तः बुद्धौ प्रवेशिताः शब्दादयः विषयाः तान् अचिन्तयतः
शब्दादयो बाह्या बहिरेव कृताः भवन्ति तान् एवं बहिः कृत्वा **चक्षुश्चैव
अन्तरे भ्रुवोः** कृत्वा इति अनुषज्यते। तथा **प्राणापानौ
नासाभ्यन्तरचारिणौ समौ कृत्वा यतेन्द्रियमनोबुद्धिः** यतानि संयतानि
इन्द्रियाणि मनः बुद्धिश्च यस्य सः यतेन्द्रियमनोबुद्धिः मननात् **मुनिः**
संन्यासी **मोक्षपरायणः** एवं देहसंस्थानात् मोक्षपरायणः मोक्ष एव परम्
अयनं परा गतिः यस्य सः अयं मोक्षपरायणो मुनिः भवेत्। **विगतेच्छाभयक्रोधः**
इच्छा च भयं च क्रोधश्च इच्छाभयक्रोधाः ते विगताः यस्मात् सः
विगतेच्छाभयक्रोधः **यः** एवं वर्तते **सदा** संन्यासी **मुक्त एव सः** न
तस्य मोक्षायान्यः कर्तव्योऽस्ति।। एवं समाहितचित्तेन किं विज्ञेयम् इति
उच्यते **भोक्तारं** यज्ञतपसां यज्ञानां तपसां च कर्तृरूपेण देवतारूपेण च
**सर्वलोकमहेश्वरं** सर्वेषां लोकानां महान्तम् ईश्वरं **सुहृदं**
**सर्वभूतानां** सर्वप्राणिनां प्रत्युपकारनिरपेक्षतया उपकारिणं
सर्वभूतानां हृदयेशयं सर्वकर्मफलाध्यक्षं सर्वप्रत्ययसाक्षिणं मां नारायणं
**ज्ञात्वा शान्तिं** सर्वसंसारोपरतिम् **ऋच्छति** प्राप्नोति।। इति
श्रीमत्परमहंसपरिव्राजकाचार्यस्य
श्रीगोविन्दभगवत्पूज्यपादशिष्यस्यश्रीमच्छंकरभगवतः कृतौ
श्रीमद्भगवद्गीताभाष्ये  
  
पञ्चमोऽध्यायः।।  
  
