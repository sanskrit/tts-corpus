+++
title = "17 तद्बुद्धयस्तदात्मानस्तन्निष्ठास्तत्परायणाः"

+++
।।5.17।। तस्मिन् ब्रह्मणि गता बुद्धिः येषां ते **तद्बुद्धयः तदात्मानः**
तदेव परं ब्रह्म आत्मा येषां ते तदात्मानः **तन्निष्ठाः** निष्ठा अभिनिवेशः
तात्पर्यं सर्वाणि कर्माणि संन्यस्य तस्मिन् ब्रह्मण्येव अवस्थानं येषां ते
तन्निष्ठाः **तत्परायणाश्च** तदेव परम् अयनं परा गतिः येषां भवति ते
तत्परायणाः केवलात्मरतय इत्यर्थः। येषां ज्ञानेन नाशितम् आत्मनः अज्ञानं ते
**गच्छन्ति** एवंविधाः **अपुनरावृत्तिम्** अपुनर्देहसंबन्धं
**ज्ञाननिर्धूतकल्मषाः** यथोक्तेन ज्ञानेन निर्धूतः नाशितः कल्मषः
पापादिसंसारकारणदोषः येषां ते ज्ञाननिर्धूतकल्मषाः यतयः इत्यर्थः।। येषां
ज्ञानेन नाशितम् आत्मनः अज्ञानं ते पण्डिताः कथं तत्त्वं पश्यन्ति
इत्युच्यते
