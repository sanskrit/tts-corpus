+++
title = "23 शक्नोतीहैव यः"

+++
।।5.23।। **शक्नोति** उत्सहते **इहैव** जीवन्नेव **यः सोढुं** प्रसहितुं
**प्राक्** पूर्वं **शरीरविमोक्षणात्** आ मरणात् इत्यर्थः। मरणसीमाकरणं
जीवतोऽवश्यंभावि हि कामक्रोधोद्भवो वेगः अनन्तनिमित्तवान् हि सः इति यावत्
मरणं तावत् न विश्रम्भणीय इत्यर्थः। कामः इन्द्रियगोचरप्राप्ते इष्टे विषये
श्रूयमाणे स्मर्यमाणे वा अनुभूते सुखहेतौ या गर्धिः तृष्णा स कामः क्रोधश्च
आत्मनः प्रतिकूलेषु दुःखहेतुषु दृश्यमानेषु श्रूयमाणेषु स्मर्यमाणेषु वा यो
द्वेषः सः क्रोधः तौ कामक्रोधौ उद्भवो यस्य वेगस्य सः कामक्रोधोद्भवः वेगः।
रोमाञ्चनप्रहृष्टनेत्रवदनादिलिङ्गः अन्तःकरणप्रक्षोभरूपः कामोद्भवो वेगः
गात्रप्रकम्पप्रस्वेदसंदष्टोष्ठपुटरक्तनेत्रादिलिङ्गः क्रोधोद्भवो वेगः तं
**कामक्रोधोद्भवं वेगं** यः उत्सहते प्रसहते सोढुं प्रसहितुम् **सः
युक्तः** योगी **सुखी** च इह लोके **नरः**।। कथंभूतश्च ब्रह्मणि स्थितः
ब्रह्म प्राप्नोति इति आह **भगवान्**
