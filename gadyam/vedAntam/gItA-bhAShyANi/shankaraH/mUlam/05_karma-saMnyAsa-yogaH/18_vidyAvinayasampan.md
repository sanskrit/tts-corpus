+++
title = "18 विद्याविनयसम्पन्ने"

+++
।।5.18।। **विद्याविनयसंपन्ने** विद्या च विनयश्च विद्याविनयौ विद्या
आत्मनो बोधो विनयः उपशमः ताभ्यां विद्याविनयाभ्यां संपन्नः
विद्याविनयसंपन्नः विद्वान् विनीतश्च यो ब्राह्मणः तस्मिन् **ब्राह्मणे गवि
हस्तिनि शुनि चैव श्वपाके च पण्डिताः समदर्शिनः।** विद्याविनयसंपन्ने
उत्तमसंस्कारवति ब्राह्मणे सात्त्विके मध्यमायां च राजस्यां गवि
संस्कारहीनायाम् अत्यन्तमेव केवलतामसे हस्त्यादौ च सत्त्वादिगुणैः तज्जैश्च
संस्कारैः तथा राजसैः तथा तामसैश्च संस्कारैः अत्यन्तमेव अस्पृष्टं समम्
एकम् अविक्रियं तत् ब्रह्म द्रष्टुं शीलं येषां ते पण्डिताः समदर्शिनः।।  
  
ननु अभोज्यान्नाः ते दोषवन्तः समासमाभ्यां विषमसमे पूजातः (गौ0 स्म0 17.20)
इति स्मृतेः। न ते दोषवन्तः। कथम्
