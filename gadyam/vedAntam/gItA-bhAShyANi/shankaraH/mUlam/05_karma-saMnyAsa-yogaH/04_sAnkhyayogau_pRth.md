+++
title = "04 साङ्ख्ययोगौ पृथग्बालाः"

+++
।।5.4।। **साङ्ख्ययोगौ पृथक्** विरुद्धभिन्नफलौ **बालाः प्रवदन्ति न
पण्डिताः।** पण्डितास्तु ज्ञानिन एकं फलम् अविरुद्धम् इच्छन्ति। कथम्
**एकमपि** साङ्ख्ययोगयोः **सम्यक् आस्थितः** सम्यगनुष्ठितवान् इत्यर्थः
**उभयोः विन्दते फलम्।** उभयोः तदेव हि निःश्रेयसं फलम् अतः न फले विरोधः
अस्ति।। ननु संन्यासकर्मयोगशब्देन प्रस्तुत्य साङ्ख्ययोगयोः फलैकत्वं कथम् इह
अप्रकृतं ब्रवीति नैष दोषः यद्यपि अर्जुनेनसंन्यासं कर्मयोगं च केवलम्
अभिप्रेत्य प्रश्नः कृतः भगवांस्तु तदपरित्यागेनैव स्वाभिप्रेतं च विशेषं
संयोज्य शब्दान्तरवाच्यतया प्रतिवचनं ददौ साङ्ख्ययोगौ इति। तौ एव
संन्यासकर्मयोगौ ज्ञानतदुपायसमबुद्धित्वादिसंयुक्तौ साङ्ख्ययोगशब्दवाच्यौ
इति भगवतो मतम्। अतः न अप्रकृतप्रक्रियेति।। एकस्यापि सम्यगनुष्ठानात् कथम्
उभयोः फलं विन्दते इति उच्यते
