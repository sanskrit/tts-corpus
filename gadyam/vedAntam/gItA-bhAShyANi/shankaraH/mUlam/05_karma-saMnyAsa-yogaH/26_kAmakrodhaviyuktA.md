+++
title = "26 कामक्रोधवियुक्तानां"

+++
।।5.26।। **कामक्रोधवियुक्तानां** कामश्च क्रोधश्च कामक्रोधौ ताभ्यां
वियुक्तानां **यतीनां** संन्यासिनां **यतचेतसां** संयतान्तःकरणानाम्
**अभितः** उभयतः जीवतां मृतानां च **ब्रह्मनिर्वाणं** मोक्षो **वर्तते
विदितात्मनां** विदितः ज्ञातः आत्मा येषां ते विदितात्मानः तेषां
विदितात्मनां सम्यग्दर्शिनामित्यर्थः।। सम्यग्दर्शननिष्ठानां संन्यासिनां
सद्यः मुक्तिः उक्ता। कर्मयोगश्च ईश्वरार्पितसर्वभावेन ईश्वरे ब्रह्मणि
आधाय क्रियमाणः सत्त्वशुद्धिज्ञानप्राप्तिसर्वकर्मसंन्यासक्रमेण मोक्षाय
इति भगवान् पदे पदे अब्रवीत् वक्ष्यति च। अथ इदानीं ध्यानयोगं
सम्यग्दर्शनस्य अन्तरङ्गं विस्तरेण वक्ष्यामि इति तस्य सूत्रस्थानीयान्
श्लोकान् उपदिशति स्म
