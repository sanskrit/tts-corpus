+++
title = "15 अनुद्वेगकरं वाक्यम्"

+++
।।17.15।। --,**अनुद्वेगकरं** प्राणिनाम् अदुःखकरं **वाक्यं सत्यं
प्रियहितं च यत्** प्रियहिते दृष्टादृष्टार्थे। अनुद्वेगकरत्वादिभिः धर्मैः
वाक्यं विशेष्यते। विशेषणधर्मसमुच्चयार्थः चशब्दः। परप्रत्ययार्थं
प्रयुक्तस्य वाक्यस्य सत्यप्रियहितानुद्वेगकरत्वानाम् अन्यतमेन द्वाभ्यां
त्रिभिर्वा हीनता स्याद्यदि; न तद्वाङ्मयं तपः। तथा सत्यवाक्यस्य इतरेषाम्
अन्यतमेन द्वाभ्यां त्रिभिर्वा विहीनतायां न वाङ्मयतपस्त्वम्। तथा
प्रियवाक्यस्यापि इतरेषाम् अन्यतमेन द्वाभ्यां त्रिभिर्वा विहीनस्य न
वाङ्मयतपस्त्वम्। तथा हितवाक्यस्यापि इतरेषाम् अन्यतमेन द्वाभ्यां
त्रिभिर्वा विहीनस्य न वाङ्मयतपस्त्वम्। किं पुनः तत् तपः यत् सत्यं
वाक्यम् अनुद्वेगकरं प्रियं हितं च; तत् तपः वाङ्मयम् यथा शान्तो भव वत्स;
स्वाध्यायं योगं च अनुतिष्ठ; तथा ते श्रेयो भविष्यति इति।
**स्वाध्यायाभ्यसनं चैव** यथाविधि **वाङ्मयं तपः उच्यते**।।
