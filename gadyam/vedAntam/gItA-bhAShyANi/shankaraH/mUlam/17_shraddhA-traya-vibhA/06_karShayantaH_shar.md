+++
title = "06 कर्षयन्तः शरीरस्थम्"

+++
।।17.6।। --,**कर्शयन्तः** कृशीकुर्वन्तः **शरीरस्थं भूतग्रामं**
करणसमुदायम् **अचेतसः** अविवेकिनः **मां चैव**
तत्कर्मबुद्धिसाक्षिभूतम्,**अन्तःशरीरस्थं** नारायणं कर्शयन्तः;
मदनुशासनाकरणमेव मत्कर्शनम्; **तान् विद्धि आसुरनिश्चयान्** आसुरो निश्चयो
येषां ते आसुरनिश्चयाः तान् परिहरणार्थं विद्धि इति उपदेशः।। आहाराणां च
रस्यस्निग्धादिवर्गत्रयरूपेण भिन्नानां यथाक्रमं
सात्त्विकराजसतामसपुरुषप्रियत्वदर्शनम् इह क्रियते रस्यस्निग्धादिषु
आहारविशेषेषु आत्मनः प्रीत्यतिरेकेण लिङ्गेन सात्त्विकत्वं राजसत्वं
तामसत्वं च बुद्ध्वा रजस्तमोलिङ्गानाम् आहाराणां परिवर्जनार्थं
सत्त्वलिङ्गानां च उपादानार्थम्। तथा यज्ञादीनामपि सत्त्वादिगुणभेदेन
त्रिविधत्वप्रतिपादनम् इह राजसतामसान् बुद्ध्वा कथं नु नाम परित्यजेत्;
सात्त्विकानेव अनुतिष्ठेत् इत्येवमर्थम्। आह --,
