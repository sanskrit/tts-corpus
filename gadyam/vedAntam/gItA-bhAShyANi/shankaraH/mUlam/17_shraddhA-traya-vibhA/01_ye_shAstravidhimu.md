+++
title = "01 ये शास्त्रविधिमुत्सृज्य"

+++
  
  
।।17.1।। --,**ये** केचित् अविशेषिताः **शास्त्रविधिं** शास्त्रविधानं
श्रुतिस्मृतिशास्त्रचोदनाम् **उत्सृज्य** परित्यज्य **यजन्ते** देवादीन्
पूजयन्ति **श्रद्धया** अन्विताः श्रद्धया आस्तिक्यबुद्ध्या **अन्विताः**
संयुक्ताः सन्तः -- श्रुतिलक्षणं स्मृतिलक्षणं वा कञ्चित् शास्त्रविधिम्
अपश्यन्तः वृद्धव्यवहारदर्शनादेव श्रद्दधानतया ये देवादीन् पूजयन्ति; ते इह
ये शास्त्रविधिमुत्सृज्य यजन्ते श्रद्धयान्विताः इत्येवं गृह्यन्ते। ये
पुनः कञ्चित् शास्त्रविधिं उपलभमाना एव तम् उत्सृज्य अयथाविधि देवादीन्
पूजयन्ति; ते इह ये शास्त्रविधिमुत्सृज्य यजन्ते इति न परिगृह्यन्ते।
कस्मात् श्रद्धया अन्वितत्वविशेषणात्। देवादिपूजाविधिपरं किञ्चित् शास्त्रं
पश्यन्त एव तत् उत्सृज्य अश्रद्दधानतया तद्विहितायां देवादिपूजायां
श्रद्धया अन्विताः प्रवर्तन्ते इति न शक्यं कल्पयितुं यस्मात्; तस्मात्
पूर्वोक्ता एव ये शास्त्रविधिमुत्सृज्य यजन्ते श्रद्धयान्विताः इत्यत्र
गृह्यन्ते। **तेषाम्** एवंभूतानां निष्ठा **तु का कृष्ण सत्त्वम् आहो रजः
तमः;** किं सत्त्वं निष्ठा अवस्थानम्; आहोस्वित् रजः; अथवा तमः इति। एतत्
उक्तं भवति -- या तेषां देवादिविषया पूजा; सा किं सात्त्विकी; आहोस्वित्
राजसी; उत तामसी इति।। सामान्यविषयः अयं प्रश्नः न अप्रविभज्य प्रतिवचनम्
अर्हतीति **श्रीभगवानुवाच** --,श्रीभगवानुवाच --,
