+++
title = "16 मनःप्रसादः सौम्यत्वम्"

+++
।।17.16।। --,**मनःप्रसादः** मनसः प्रशान्तिः; स्वच्छतापादनं मनसः प्रसादः;
**सौम्यत्वं** यत् सौमनस्यम् आहुः -- मुखादिप्रसादादिकार्योन्नेया
अन्तःकरणस्य वृत्तिः। **मौनं** वाङ्नियमोऽपि मनःसंयमपूर्वको भवति इति
कार्येण कारणम् उच्यते मनःसंयमो मौनमिति। **आत्मविनिग्रहः** मनोनिरोधः
सर्वतः सामान्यरूपः आत्मविनिग्रहः; वाग्विषयस्यैव मनसः संयमः मौनम् इति
विशेषः। **भावसंशुद्धिः** परैः व्यवहारकाले अमायावित्वं भावसंशुद्धिः।
**इत्येतत् तपः मानसम् उच्यते**।। यथोक्तं कायिकं वाचिकं मानसं च तपः तप्तं
नरैः सत्त्वादिगुणभेदेन कथं त्रिविधं भवतीति; उच्यते --,
