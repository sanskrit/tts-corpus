+++
title = "20 न जायते"

+++
।।2.20।।  
  
**न जायते** न उत्पद्यते जनिलक्षणा वस्तुविक्रिया न आत्मनो विद्यते
इत्यर्थः। तथा **न म्रियते वा**। वाशब्दः चार्थे। न म्रियते च इति
अन्त्या विनाशलक्षणा विक्रिया प्रतिषिध्यते। **कदाचिच्छ**ब्दः
सर्वविक्रियाप्रतिषेधैः संबध्यते न कदाचित् जायते न कदाचित् म्रियते
इत्येवम्। यस्मात् **अयम्** आत्मा **भूत्वा** भवनक्रियामनुभूय पश्चात्
**अभविता** अभावं गन्ता **न भूयः** पुनः तस्मात् न म्रियते। यो हि
भूत्वा न भविता स म्रियत इत्युच्यते लोके। वाशब्दात् न शब्दाच्च अयमात्मा
अभूत्वा वा भविता देहवत् न भूयः। तस्मात् न जायते। यो हि अभूत्वा भविता स
जायत इत्युच्यते। नैवमात्मा। अतो न जायते। यस्मादेवं तस्मात् **अजः**
यस्मात् न म्रियते तस्मात् **नित्य**श्च। यद्यपि आद्यन्तयोर्विक्रिययोः
प्रतिषेधे सर्वा विक्रियाः प्रतिषिद्धा भवन्ति तथापि मध्यभाविनीनां
विक्रियाणां स्वशब्दैरेव प्रतिषेधः कर्तव्यः अनुक्तानामपि
यौवनादिसमस्तविक्रियाणां प्रतिषेधो यथा स्यात् इत्याह **शाश्वत**
इत्यादिना। शाश्वत इति अपक्षयलक्षणा विक्रिया प्रतिषिध्यते। शश्वद्भवः
शाश्वतः। न अपक्षीयते स्वरूपेण निरवयवत्वात्। नापि गुणक्षयेण अपक्षयः
निर्गुणत्वात्। अपक्षयविपरीतापि वृद्धिलक्षणा विक्रिया प्रतिषिध्यते पुराण
इति। यो हि अवयवागमेन उपचीयते स वर्धते अभिनव इति च उच्यते। **अयं** तु
आत्मा निरवयवत्वात् पुरापि नव एवेति **पुराणः** न वर्धते इत्यर्थः। तथा
**न हन्यते**। हन्तिः अत्र विपरिणामार्थे द्रष्टव्यः अपुनरुक्ततायै। न
विपरिणम्यते इत्यर्थः।  
  
**हन्यमाने** विपरिणम्यमानेऽपि **शरीरे**। अस्मिन् मन्त्रे षड्
भावविकारा लौकिकवस्तुविक्रिया आत्मनि प्रतिषिध्यन्ते।
सर्वप्रकारविक्रियारहित आत्मा इति वाक्यार्थः। यस्मादेवं तस्मात् उभौ तौ न
विजानीतः इति पूर्वेण मन्त्रेण अस्य संबन्धः।।  
य एनं वेत्ति हन्तारम् इत्यनेन मन्त्रेण हननक्रियायाः कर्ता कर्म च न भवति
इति प्रतिज्ञाय न जायते इत्यनेन अविक्रियत्वं हेतुमुक्त्वा
प्रतिज्ञातार्थमुपसंहरति  
  
