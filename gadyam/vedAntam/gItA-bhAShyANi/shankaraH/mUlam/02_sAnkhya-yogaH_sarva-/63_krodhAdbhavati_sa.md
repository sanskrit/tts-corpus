+++
title = "63 क्रोधाद्भवति सम्मोहः"

+++
।।2.63।।  
  
**क्रोधात् भवति संमोहः** अविवेकः कार्याकार्यविषयः। क्रुद्धो हि संमूढः
सन् गुरुमप्याक्रोशति। **संमोहात् स्मृतिविभ्रमः**
शास्त्राचार्योपदेशाहितसंस्कारजनितायाः स्मृतेः स्यात् विभ्रमो भ्रंशः
स्मृत्युत्पत्तिनिमित्तप्राप्तौ अनुत्पत्तिः। ततः **स्मृतिभ्रंशात्
बुद्धिनाशः** बुद्धेर्नाशः। कार्याकार्यविषयविवेकायोग्यता अन्तःकरणस्य
बुद्धेर्नाश उच्यते। **बुद्धिनाशात् प्रणश्यति।** तावदेव हि पुरुषः
यावदन्तःकरणं तदीयं कार्याकार्यविषयविवेकयोग्यम्। तदयोग्यत्वे नष्ट एव
पुरुषो भवति। अतः तस्यान्तःकरणस्य बुद्धेर्नाशात् प्रणश्यति
पुरुषार्थायोग्यो भवतीत्यर्थः।।  
सर्वानर्थस्य मूलमुक्तं विषयाभिध्यानम्। अथ इदानीं मोक्षकारणमिदमुच्यते  
