+++
title = "71 विहाय कामान्यः"

+++
।।2.71।।  
  
**विहाय** परित्यज्य **कामान् यः** संन्यासी **पुमान् सर्वान्**
अशेषतः कात्स्न्र्येन **चरति** जीवनमात्रचेष्टाशेषः पर्यटतीत्यर्थः।
**निःस्पृहः** शरीरजीवनमात्रेऽपि निर्गता स्पृहा यस्य सः निःस्पृहः सन्
**निर्ममः** शरीरजीवनमात्राक्षिप्तपरिग्रहेऽपि ममेदम् इत्यभिनिवेशवर्जितः
**निरहंकारः** विद्यावत्त्वादिनिमित्तात्मसंभावनारहितः इत्येतत्।
**सः** एवंभूतः स्थितप्रज्ञः ब्रह्मवित् **शान्तिं**
सर्वसंसारदुःखोपरमलक्षणां निर्वाणाख्याम् **अधिगच्छति** प्राप्नोति
ब्रह्मभूतो भवति इत्यर्थः।।  
सैषा ज्ञाननिष्ठा स्तूयते।।  
  
