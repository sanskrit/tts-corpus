+++
title = "46 यावानर्थ उदपाने"

+++
"सर्वेषु वेदोक्तेषु कर्मसु यान्य् उक्तान्य् अनन्तानि फलानि, तानि नापेक्ष्यन्ते चेत्, किमर्थं तानि ईश्वरायेत्य् अनुष्ठीयन्ते?" इत्य् उच्यते, श्रृणु -  

।।2.46।। यथा लोके कूप-तडागाद्य्-अनेकस्मिन् **उदपाने** परि-च्छिन्नोदके **यावान्** यावत्-परिमाणः स्नान-पानादिः **अर्थः** फलं प्रयोजनं, स सर्वः अर्थः, **सर्वतःसंप्लुतोदके**ऽपि यः अर्थः तावान् एव +++(विनायासम्)+++ संपद्यते - तत्र अन्तर्-भवतीत्य् अर्थः। 

एवं **तावान्** तावत्-परिमाण एव संपद्यते **सर्वेषु वेदेषु** वेदोक्तेषु कर्मसु यः अर्थः, यत् कर्म-फलं सः अर्थः, **ब्राह्मणस्य** संन्यासिनः परमार्थ-तत्त्वं **विजानतः** यः अर्थः - यत् विज्ञानफलं सर्वतःसंप्लुतोदक-स्थानीयं - तस्मिन् तावान् एव +++(विनायासम्)+++ संपद्यते - तत्रैवान्तर्-भवतीत्य् अर्थः। 

> यथा कृताय विजितायाधरेयाः संयन्त्य्, एवम् एनं सर्वं तद् अभिसमेति, यत् किञ्चित् प्रजाः साधु कुर्वन्ति, यस् तद् वेद, यत् स वेद 

इति +++(छान्दोग्योपनिषदि)+++ श्रुतेः।

**सर्वं कर्माखिलम्** इति च वक्ष्यति। तस्मात्, प्राक् ज्ञान-निष्ठाधिकार-प्राप्तेः, कर्मण्य् अधिकृतेन कूप-तडागाद्य्-अर्थ-स्थानीयम् अपि कर्म कर्तव्यम्।।
