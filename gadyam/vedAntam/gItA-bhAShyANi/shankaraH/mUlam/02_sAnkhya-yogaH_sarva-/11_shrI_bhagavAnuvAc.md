+++
title = "11 श्री भगवानुवाच"

+++
।।2.11।।  
  
**अशोच्यान् इत्यादि**। न शोच्या अशोच्याः भीष्मद्रोणादयः सद्वृत्तत्वात्
परमार्थस्वरूपेण च नित्यत्वात् तान् **अशोच्यान् अन्वशोचः**
अनुशोचितवानसि ते म्रियन्ते मन्निमित्तम् अहं तैर्विनाभूतः किं करिष्यामि
राज्यसुखादिना इति। **त्वं प्रज्ञावादान्** प्रज्ञावतां बुद्धिमतां
वादांश्च वचनानि च भाषसे। तदेतत् मौढ्यं पाण्डित्यं च विरुद्धम्  
  
  
आत्मनि दर्शयसि उन्मत्त इव इत्यभिप्रायः। यस्मात् **गतासून्** गतप्राणान्
मृतान् **अगतासून्** अगतप्राणान् जीवतश्च **न अनुशोचन्ति पण्डिताः**
आत्मज्ञाः। पण्डा आत्मविषया बुद्धिः येषां ते हि पण्डिताः पाण्डित्यं
निर्विद्य इति श्रुतेः।  
परमार्थतस्तु तान् नित्यान् अशोच्यान् अनुशोचसि अतो मूढोऽसि
इत्यभिप्रायः।।  
कुतस्ते अशोच्याः यतो नित्याः। कथम्  
  
