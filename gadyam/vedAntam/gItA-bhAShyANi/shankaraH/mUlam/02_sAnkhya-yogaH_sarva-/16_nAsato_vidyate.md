+++
title = "16 नासतो विद्यते"

+++
।।2.16।।  
  
**न असतः** अविद्यमानस्य शीतोष्णादेः सकारणस्य न **विद्यते** नास्ति
**भावो** भवनम् अस्तिता।।  
न हि शीतोष्णादि सकारणं प्रमाणैर्निरूप्यमाणं वस्तु सम्भवति। विकारो हि सः
विकारश्च व्यभिचरति। यथा घटादिसंस्थानं चक्षुषा निरूप्यमाणं
मृद्वयतिरेकेणानुपलब्धेरसत् तथा सर्वो विकारः
कारणव्यतिरेकेणानुपलब्धेरसन्।  
जन्मप्रध्वंसाभ्यां प्रागूर्ध्वं च अनुपलब्धेः कार्यस्य घटादेः
मृदादिकारणस्य च तत्कारणव्यतिरेकेणानुपलब्धेरसत्त्वम्।।  
तदसत्त्वे सर्वाभावप्रसङ्ग इति चेत् न सर्वत्र बुद्धिद्वयोपलब्धेः
सद्बुद्धिरसद्बुद्धिरिति। यद्विषया बुद्धिर्न  
व्यभिचरति तत् सत् यद्विषया व्यभिचरति तदसत् इति सदसद्विभागे बुद्धितन्त्रे
स्थिते सर्वत्र द्वे बुद्धी सर्वैरुपलभ्येते समानाधिकरणे न नीलोत्पलवत् सन्
घटः सन् पटः सन् हस्ती इति। एवं सर्वत्र। तयोर्बुद्धयोः घटादिबुद्धिः
व्यभिचरति। तथा च दर्शितम्। न तु सद्बुद्धिः। तस्मात् घटादिबुद्धिविषयः
असन् व्यभिचारात् न तु सद्बुद्धिविषयः अव्यभिचारात्।।  
घटे विनष्टे घटबुद्धौ व्यभिचरन्त्यां सद्बुद्धिरपि व्यभिचरतीति चेत् न
पटादावपि सद्बुद्धिदर्शनात्। विशेषणविषयैव सा सद्बुद्धिः।।  
सद्बुद्धिवत् घटबुद्धिरपि घटान्तरे दृश्यत इति चेत् न पटादौ अदर्शनात्।।  
सद्बुद्धिरपि नष्टे घटे न दृश्यत इति चेत् न विशेष्याभावात्। सद्बुद्धिः
विशेषणविषया सती विशेष्याभावे विशेषणानुपपत्तौ किंविषया स्यात् न तु पुनः
सद्बुद्धेः विषयाभावात्।।  
एकाधिकरणत्वं घटादिविशेष्याभावे न युक्तमिति चेत् न इदमुदकम् इति मरीच्यादौ
अन्यतराभावेऽपि सामानाधिकरण्यदर्शनात्।।  
तस्माद्देहादेः द्वन्द्वस्य च सकारणस्य असतो न विद्यते भाव इति। तथा
**सत**श्च आत्मनः **अभावः** अविद्यमानता न **विद्यते** सर्वत्र
अव्यभिचारात् इति अवोचाम।।  
एवम् आत्मानात्मनोः सदसतोः **उभयोरपि दृष्टः** उपलब्धः **अन्तो**
निर्णयः सत् सदेव असत् असदेवेति **तु अनयोः** यथोक्तयोः
**तत्त्वदर्शिभिः।** तदिति सर्वनाम् सर्वं च ब्रह्म तस्य नाम तदिति
तद्भावः तत्त्वम् ब्रह्मणो याथात्म्यम्। तत् द्रष्टुं शीलं येषां ते
तत्त्वदर्शिनः तैः तत्त्वदर्शिभिः। त्वमपि तत्त्वदर्शिनां दृष्टिमाश्रित्य
शोकं मोहं च हित्वा शीतोष्णादीनि नियतानियतरूपाणि द्वन्द्वानि
विकारोऽयमसन्नेव मरीचिजलवन्मिथ्यावभासते इति मनसि निश्चित्य तितिक्षस्व
इत्यभिप्रायः।।  
किं पुनस्तत् यत् सदेव सर्वदा इति उच्यते  
  
