+++
title = "66 नास्ति बुद्धिरयुक्तस्य"

+++
।।2.66।।  
  
**नास्ति** न विद्यते न भवतीत्यर्थः **बुद्धिः** आत्मस्वरूपविषया
**अयुक्तस्य** असमाहितान्तःकरणस्य। **न च** अस्ति **अयुक्तस्य**
**भावना** आत्मज्ञानाभिनिवेशः। तथा **न च** अस्ति **अभावयतः**
आत्मज्ञानाभिनिवेशमकुर्वतः **शान्तिः** उपशमः। **अशान्तस्य कुतः
सुखम्** इन्द्रियाणां हि विषयसेवातृष्णातः निवृत्तिर्या तत्सुखम् न
विषयविषया तृष्णा। दुःखमेव हि सा। न तृष्णायां सत्यां सुखस्य
गन्धमात्रमप्युपपद्यते इत्यर्थः।।  
अयुक्तस्य कस्माद्बुद्धिर्नास्ति इत्युच्यते  
  
