+++
title = "13 देहिनोऽस्मिन्यथा देहे"

+++
।।2.13।।  
  
देहः अस्य अस्तीति देही तस्य **देहिनो** देहवतः आत्मनः **अस्मिन्**
वर्तमाने देहे यथा येन प्रकारेण **कौमारं** कुमारभावो बाल्यावस्था
**यौवनं** यूनो भावो मध्यमावस्था **जरा** वयोहानिः जीर्णावस्था
इत्येताः तिस्रः अवस्थाः अन्योन्यविलक्षणाः। तासां प्रथमावस्थानाशे न नाशः
द्वितीयावस्थोपजने न उपजननम् आत्मनः। किं तर्हि अविक्रियस्यैव
द्वितीयतृतीयावस्थाप्राप्तिः आत्मनो दृष्टा। **तथा** तद्वदेव देहाद्
अन्यो देहो देहान्तरं तस्य प्राप्तिः **देहान्तरप्राप्तिः**
अविक्रियस्यैव आत्मन इत्यर्थः। **धीरो** धीमान् **तत्र** एवं सति **न
मुह्यति** न मोहमापद्यते।।  
यद्यपि आत्मविनाशनिमित्तो मोहो न संभवति नित्य आत्मा इति विजानतः तथापि
शीतोष्णसुखदुःखप्राप्तिनिमित्तो मोहो लौकिको दृश्यते सुखवियोगनिमित्तो मोहः
दुःखसंयोगनिमित्तश्च शोकः। इत्येतदर्जुनस्य वचनमाशङ्क्य भगवानाह
