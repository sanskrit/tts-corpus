+++
title = "39 एषा तेऽभिहिता"

+++
।।2.39।।  
  
**एषा ते** तुभ्यम् **अभिहिता** उक्ता **साङ्ख्ये**
परमार्थवस्तुविवेकविषये **बुद्धिः** ज्ञानं साक्षात्
शोकमोहादिसंसारहेतुदोषनिवृत्तिकारणम्। **योगे तु** तत्प्राप्त्युपाये
निःसङ्गतया द्वन्द्वप्रहाणपूर्वकम् ईश्वराराधनार्थे कर्मयोगे कर्मानुष्ठाने
समाधियोगे च **इमाम्** अनन्तरमेवोच्यमानां बुद्धिं **शृणु**। तां च
बुद्धिं स्तौति प्ररोचनार्थम्  
**बुद्धया यया** योगविषयया **युक्तः** हे पार्थ **कर्मबन्धं** कर्मैव
धर्माधर्माख्यो बन्धः कर्मबन्धः तं **प्रहास्यसि**
ईश्वरप्रसादनिमित्तज्ञानप्राप्त्यैव इत्यभिप्रायः।।  
किञ्च अन्यत्  
  
