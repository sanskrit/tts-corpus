+++
title = "25 अव्यक्तोऽयमचिन्त्योऽयमविकार्योऽयमुच्यते"

+++
।।2.25।।  
  
सर्वकरणाविषयत्वात् न व्यज्यत इति अव्यक्तः अयम् आत्मा। अत एव अचिन्त्यः
अयम्। यद्धि इन्द्रियगोचरः तत् चिन्ताविषयत्वमापद्यते। अयं त्वात्मा
अनिन्द्रियगोचरत्वात् अचिन्त्यः। अत एव अविकार्यः यथा क्षीरं  
दध्यातञ्चनादिना विकारि न तथा अयमात्मा। निरवयवत्वाच्च अविक्रियः। न हि
निरवयवं किञ्चित् विक्रियात्मकं दृष्टम्। अविक्रियत्वात् अविकार्यः अयम्
आत्मा उच्यते। तस्मात् एवं यथोक्तप्रकारेण एनम् आत्मानं विदित्वा त्वं न
अनुशोचितुमर्हसि हन्ताहमेषाम् मयैते हन्यन्त इति।।  
आत्मनः अनित्यत्वमभ्युपगम्य इदमुच्यते  
  
