+++
title = "72 एषा ब्राह्मी"

+++
।।2.72।।  
  
**एषा** यथोक्ता **ब्राह्मी** ब्रह्मणि भवा इयं **स्थितिः** सर्वं
कर्म संन्यस्य ब्रह्मरूपेणैव अवस्थानम् इत्येतत्। हे **पार्थ न एनां**
स्थितिं **प्राप्य** लब्ध्वा न **विमुह्यति** न मोहं प्राप्नोति।
**स्थित्वा अस्यां** स्थितौ ब्राह्म्यां यथोक्तायां **अन्तकालेऽपि**
अन्त्ये वयस्यपि **ब्रह्मनिर्वाणं** ब्रह्मनिर्वृतिं मोक्षम्
**ऋच्छति** गच्छति। किमु वक्तव्यं ब्रह्मचर्यादेव संन्यस्य यावज्जीवं यो
ब्रह्मण्येव अवतिष्ठते स ब्रह्मनिर्वाणमृच्छति इति।।  
इति श्रीमत्परमहंसपरिव्राजकाचार्यस्य श्रीगोविन्दभगवत्पूज्यपादशिष्यस्य  
  
श्रीमच्छंकरभगवतः कृतौ श्रीमद्भगवद्गीताभाष्ये  
  
द्वितीयोऽध्यायः।।  
  
