+++
title = "52 यदा ते"

+++
।।2.52।।  
  
**यदा** यस्मिन्काले **ते** तव **मोहकलिलं** मोहात्मकमविवेकरूपं
कालुष्यं येन आत्मानात्मविवेकबोधं कलुषीकृत्य विषयं प्रत्यन्तःकरणं
प्रवर्तते तत् तव **बुद्धिः व्यतितरिष्यति** व्यतिक्रमिष्यति
अतिशुद्धभावमापत्स्यते इत्यर्थः। **तदा** तस्मिन् काले **गन्तासि**
प्राप्स्यसि **निर्वेदं** वैराग्यं **श्रोतव्यस्य श्रुतस्य च** तदा
श्रोतव्यं श्रुतं च ते निष्फलं प्रतिभातीत्यभिप्रायः।।  
मोहकलिलात्ययद्वारेण लब्धात्मविवेकजप्रज्ञः कदा कर्मयोगजं फलं
परमार्थयोगमवाप्स्यामीति चेत् तत् श्रृणु  
  
