+++
title = "45 त्रैगुण्यविषया वेदा"

+++


।।2.45।। **त्रैगुण्यविषयाः** त्रैगुण्यं संसारो विषयः प्रकाशयितव्यः येषां ते **वेदाः** त्रैगुण्यविषयाः। 

त्वं तु **निस्त्रैगुण्यो भव अर्जुन** निष्-कामो भव इत्यर्थः। 

**निर्द्वन्द्वः** सुख-दुःख-हेतू सप्रतिपक्षौ पदार्थौ द्वन्द्व-शब्द-वाच्यौ, ततः निर्गतः निर्द्वन्द्वो भव।

**नित्यसत्त्वस्थः** सदा सत्त्व-गुणाश्रितो भव। 

तथा **निर्योगक्षेमः** अनुपात्तस्य उपादानं योगः, उपात्तस्य रक्षणं क्षेमः, योग-क्षेम-प्रधानस्य श्रेयसि प्रवृत्तिर् दुष्करा इत्यतः- निर्-योग-क्षेमो भव।

**आत्मवान्** अप्रमत्तश् च भव। एष तव उपदेशः स्वधर्ममनुतिष्ठतः।।  


  
