+++
title = "17 अविनाशि तु"

+++
।।2.17।। **अविनाशि** न विनष्टुं शीलं यस्येति। तु शब्दः असतो
विशेषणार्थः। **तत् विद्धि** विजानीहि। किम् **येन सर्वम् इदं** जगत्
**ततं** व्याप्तं सदाख्येन ब्रह्मणा साकाशम् आकाशेनेव घटादयः।
**विनाशम्** अदर्शनम् अभावम्। अव्ययस्य न व्येति उपचयापचयौ न याति इति
अव्ययं तस्य अव्ययस्य। नैतत् सदाख्यं ब्रह्म स्वेन रूपेण व्येति व्यभिचरति
निरवयवत्वात् देहादिवत्। नाप्यात्मीयेन आत्मीयाभावात्।  
यथा देवदत्तो धनहान्या व्येति न तु एवं ब्रह्म व्येति। अतः अव्ययस्य
**अस्य** ब्रह्मणः विनाशं **न कश्चित् कर्तुमर्हति** न कश्चित् अत्मानं
विनाशयितुं शक्नोति ईश्वरोऽपि। आत्मा हि ब्रह्म स्वात्मनि च
क्रियाविरोधात्।।  
किं पुनस्तदसत् यत्स्वात्मसत्तां व्यभिचरतीति उच्यते
