+++
title = "25 मानापमानयोस्तुल्यस्तुल्यो"

+++
।।14.25।। --,**मानापमानयोः तुल्यः** समः निर्विकारः **तुल्यः
मित्रारिपक्षयोः;** यद्यपि उदासीना भवन्ति केचित् स्वाभिप्रायेण; तथापि
पराभिप्रायेण मित्रारिपक्षयोरिव भवन्ति इति तुल्यो मित्रारिपक्षयोः इत्याह।
**सर्वारम्भपरित्यागी;** दृष्टादृष्टार्थानि कर्माणि आरभ्यन्ते इति
आरम्भाः; सर्वान् आरम्भान् परित्यक्तुं शीलम् अस्य इति सर्वारम्भपरित्यागी;
देहधारणमात्रनिमित्तव्यतिरेकेण सर्वकर्मपरित्यागी इत्यर्थः। **गुणातीतः सः
उच्यते**।। उदासीनवत् (गीता 14।23) इत्यादि गुणातीतः स उच्यते (गीता 14।25)
इत्येतदन्तम् उक्तं यावत् यत्नसाध्यं तावत् संन्यासिनः अनुष्ठेयं
गुणातीतत्वसाधनं मुमुक्षोः स्थिरीभूतं तु स्वसंवेद्यं सत् गुणातीतस्य यतेः
लक्षणं भवति इति। अधुना कथं च त्रीन्गुणानतिवर्तते इत्यस्य प्रश्नस्य
प्रतिवचनम् आह --,
