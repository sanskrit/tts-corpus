+++
title = "03 मम योनिर्महद्ब्रह्म"

+++
।।14.3।। --,**मम** स्वभूता मदीया माया त्रिगुणात्मिका प्रकृतिः **योनिः**
सर्वभूतानां कारणम्। सर्वकार्येभ्यो महत्त्वात् भरणाच्च स्वविकाराणां
**महत् ब्रह्म** इति योनिरेव विशिष्यते। **तस्मिन्** महति ब्रह्मणि योनौ
**गर्भं** हिरण्यगर्भस्य जन्मनः बीजं सर्वभूतजन्मकारणं बीजं **दधामि**
निक्षिपामि क्षेत्रक्षेत्रज्ञप्रकृतिद्वयशक्तिमान् ईश्वरः **अहम्;**
अविद्याकामकर्मोपाधिस्वरूपानुविधायिनं क्षेत्रज्ञं क्षेत्रेण संयोजयामि
इत्यर्थः। **संभवः** उत्पत्तिः **सर्वभूतानां** हिरण्यगर्भोत्पत्तिद्वारेण
ततः तस्मात् गर्भाधानात् **भवति** हे **भारत**।।
