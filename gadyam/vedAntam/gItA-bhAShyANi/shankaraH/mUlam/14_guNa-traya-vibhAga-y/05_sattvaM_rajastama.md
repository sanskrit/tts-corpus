+++
title = "05 सत्त्वं रजस्तम"

+++
।।14.5।। -- **सत्त्वं रजः तमः इति** एवंनामानः। **गुणाः** इति पारिभाषिकः
शब्दः; न रूपादिवत् द्रव्याश्रिताः गुणाः। न च गुणगुणिनोः अन्यत्वमत्र
विवक्षितम्। तस्मात् गुणा इव नित्यपरतन्त्राः क्षेत्रज्ञं प्रति
अविद्यात्मकत्वात् क्षेत्रज्ञं निबध्नन्तीव। तम् आस्पदीकृत्य आत्मानं
प्रतिलभन्ते इति निबध्नन्ति इति उच्यते। ते च **प्रकृतिसंभवाः**
भगवन्मायासंभवाः **निबध्नन्ति** इव हे **महाबाहो;** महान्तौ समर्थतरौ
आजानुप्रलम्बौ बाहू यस्य सः महाबाहुः; हे महाबाहो **देहे** शरीरे देहिनं
देहवन्तम् **अव्ययम्;** अव्ययत्वं च उक्तम् अनादित्वात् (गीता 13.31)
इत्यादिश्लोकेन। ननु देही न लिप्यते इत्युक्तम्। तत कथम् इह निबध्नन्ति इति
अन्यथा उच्यते परिहृतम् अस्माभिः इवशब्देन निबध्नन्ति इव इति।।**तत्र**
सत्त्वादीनां सत्त्वस्यैव तावत् लक्षणम् उच्यते --,
