+++
title = "18 ऊर्ध्वङ् गच्छन्ति"

+++
।।14.18।। --,**ऊर्ध्वं गच्छन्ति** देवलोकादिषु उत्पद्यन्ते
**सत्त्वस्थाः** सत्त्वगुणवृत्तस्थाः। **मध्ये तिष्ठन्ति** मनुष्येषु
उत्पद्यन्ते **राजसाः।** **जघन्यगुणवृत्तस्थाः** जघन्यश्च असौ गुणश्च
जघन्यगुणः तमः; तस्य वृत्तं निद्रालस्यादि; तस्मिन् स्थिताः
जघन्यगुणवृत्तस्थाः मूढाः **अधः गच्छन्ति** पश्वादिषु उत्पद्यन्ते
**तामसाः**।।  
  
पुरुषस्य प्रकृतिस्थत्वरूपेण मिथ्याज्ञानेन युक्तस्य भोग्येषु गुणेषु
सुखदुःखमोहात्मकेषु सुखी दुःखी मूढः अहम् अस्मि इत्येवंरूपः यः सङ्गः
तत्कारणं पुरुषस्य सदसद्योनिजन्मप्राप्तिलक्षणस्य संसारस्य इति समासेन
पूर्वाध्याये यत् उक्तम्; तत् इह सत्त्वं रजस्तम इति गुणाः प्रकृतिसंभवाः
(गीता 14।5) इति आरभ्य गुणस्वरूपम्; गुणवृत्तम्; स्ववृत्तेन च गुणानां
बन्धकत्वम्; गुणवृत्तनिबद्धस्य च पुरुषस्य या गतिः; इत्येतत् सर्वं
मिथ्याज्ञानमूलं बन्धकारणं विस्तरेण उक्त्वा; अधुना सम्यग्दर्शनान्मोक्षो
वक्तव्यः इत्यत आह भगवान् --,
