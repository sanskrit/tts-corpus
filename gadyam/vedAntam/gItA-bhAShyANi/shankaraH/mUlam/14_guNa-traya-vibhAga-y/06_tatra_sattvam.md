+++
title = "06 तत्र सत्त्वम्"

+++
।।14.6।। --,**निर्मलत्वात्** स्फटिकमणिरिव **प्रकाशकम् अनामयं**
निरुपद्रवं **सत्त्वं** तन्निबध्नाति। कथम् **सुखसङ्गेन** सुखी अहम् इति
विषयभूतस्य सुखस्य विषयिणि आत्मनि संश्लेषापादनं मृषैव सुखे सञ्जनम् इति।
सैषा अविद्या। न हि विषयधर्मः विषयिणः भवति। इच्छादि च धृत्यन्तं
क्षेत्रस्यैव विषयस्य धर्मः इति उक्तं भगवता। अतः अविद्ययैव
स्वकीयधर्मभूतया विषयविषय्यविवेकलक्षणया अस्वात्मभूते सुखे सञ्जयति इव;
आसक्तमिव करोति; असङ्गं सक्तमिव करोति; असुखिनं सुखिनमिव। तथा
**ज्ञानसङ्गेन च;** ज्ञानमिति सुखसाहचर्यात् क्षेत्रस्यैव विषयस्य
अन्तःकरणस्य धर्मः; न आत्मनः आत्मधर्मत्वे सङ्गानुपपत्तेः;
बन्धानुपपत्तेश्च। सुखे इव ज्ञानादौ सङ्गः मन्तव्यः। हे **अनघ** अव्यसन।।
