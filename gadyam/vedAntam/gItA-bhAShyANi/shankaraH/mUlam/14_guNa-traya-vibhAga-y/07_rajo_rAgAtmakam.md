+++
title = "07 रजो रागात्मकम्"

+++
।।14.7।। --,**रजः रागात्मकं** रञ्जनात् रागः गैरिकादिवद्रागात्मकं
**विद्धि** जानीहि। **तृष्णासङ्गसमुद्भवं** तृष्णा अप्राप्ताभिलाषः; आसङ्गः
प्राप्ते विषये मनसः प्रीतिलक्षणः संश्लेषः; तृष्णासङ्गयोः समुद्भवं
तृष्णासङ्गसमुद्भवम्। तन्निबध्नाति **तत्** रजः **निबध्नाति कौन्तेय
कर्मसङ्गेन;** दृष्टादृष्टार्थेषु कर्मसु सञ्जनं तत्परता कर्मसङ्गः; तेन
निबध्नाति रजः **देहिनम्**।।
