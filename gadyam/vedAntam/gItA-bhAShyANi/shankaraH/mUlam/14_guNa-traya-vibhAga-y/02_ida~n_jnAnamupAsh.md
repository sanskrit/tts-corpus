+++
title = "02 इदञ् ज्ञानमुपाश्रित्य"

+++
।।14.2।। --,**इदं ज्ञानं** यथोक्तमु**पाश्रित्य;** ज्ञानसाधनम् अनुष्ठाय
इत्येतत्; **मम** परमेश्वरस्य **साधर्म्यं** मत्स्वरूपताम् **आगताः**
प्राप्ताः इत्यर्थः। न तु समानधर्मता साधर्म्यम्; क्षेत्रज्ञेश्वरयोः
भेदानभ्युपगमात् गीताशास्त्रे। फलवादश्च अयं स्तुत्यर्थम् उच्यते।
**सर्गेऽपि** सृष्टिकालेऽपि न **उपजायन्ते।** न उत्पद्यन्ते। **प्रलये**
ब्रह्मणोऽपि विनाशकाले न **व्यथन्ति च** व्यथां न आपद्यन्ते; न च्यवन्ति
इत्यर्थः।। क्षेत्रक्षेत्रज्ञसंयोगः ईदृशः भूतकारणम् इत्याह --,
