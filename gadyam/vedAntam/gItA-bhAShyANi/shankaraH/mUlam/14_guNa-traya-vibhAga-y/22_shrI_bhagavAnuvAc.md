+++
title = "22 श्री भगवानुवाच"

+++
।।14.22।। --,**प्रकाशं च** सत्त्वकार्यं **प्रवृत्तिं च** रजःकार्यं
**मोहमेव च** तमःकार्यम् इत्येतानि **न द्वेष्टि संप्रवृत्तानि**
सम्यग्विषयभावेन उद्भूतानि -- मम तामसः प्रत्ययो जातः; तेन अहं मूढः तथा
राजसी प्रवृत्तिः मम उत्पन्ना दुःखात्मिका; तेन अहं रजसा प्रवर्तितः
प्रचलितः स्वरूपात् कष्टं मम वर्तते यः अयं मत्स्वरूपावस्थानात् भ्रंशः तथा
सात्त्विको गुणः प्रकाशात्मा मां विवेकित्वम् आपादयन् सुखे च सञ्जयन्
बध्नाति इति तानि द्वेष्टि असम्यग्दर्शित्वेन। तत् एवं गुणातीतो न द्वेष्टि
संप्रवृत्तानि। यथा च सात्त्विकादिपुरुषः सत्त्वादिकार्याणि आत्मानं प्रति
प्रकाश्य निवृत्तानि काङ्क्षति; न तथा गुणातीतो **निवृत्तानि काङ्क्षति**
इत्यर्थः। एतत् न परप्रत्यक्षं लिङ्गम्। किं तर्हि स्वात्मप्रत्यक्षत्वात्
आत्मार्थमेव एतत् लक्षणम्। न हि स्वात्मविषयं द्वेषमाकाङ्क्षां वा परः
पश्यति।। अथ इदानीम् गुणातीतः किमाचारः इति प्रश्नस्य प्रतिवचनम् आह --,
