+++
title = "03 श्री भगवानुवाच"

+++
।।8.3।। -- **अक्षरं** न क्षरतीति अक्षरं परमात्मा एतस्य वा अक्षरस्य
प्रशासने गार्गि (बृह0 उ₀ 3।8।9 इति श्रुतेः। ओंकारस्य च ओमित्येकाक्षरं
ब्रह्म (गीता 8।13) इति परेण विशेषणात् अग्रहणम्। **परमम्** इति च निरतिशये
ब्रह्मणि अक्षरे उपपन्नतरम् विशेषणम्। तस्यैव परस्य ब्रह्मणः प्रतिदेहं
प्रत्यगात्मभावः स्वभावः स्वो भावः **स्वभावः अध्यात्मम् उच्यते।** आत्मानं
देहम् अधिकृत्य प्रत्यगात्मतया प्रवृत्तं परमार्थब्रह्मावसानं वस्तु
स्वभावः अध्यात्मम् उच्यते अध्यात्मशब्देन अभिधीयते। **भूतभावोद्भवकरः**
भूतानां भावः भूतभावः तस्य उद्भवः भूतभावोद्भवः तं करोतीति भूतभावोद्भवकरः
भूतवस्तूत्पत्तिकर इत्यर्थः। **विसर्गः** विसर्जनं देवतोद्देशेन
चरुपुरोडाशादेः द्रव्यस्य परित्यागः स एष विसर्गलक्षणो यज्ञः
**कर्मसंज्ञितः** कर्मशब्दित इत्येतत्। एतस्मात् हि बीजभूतात्
वृष्ट्यादिक्रमेण स्थावरजङ्गमानि भूतानि उद्भवन्ति।।
