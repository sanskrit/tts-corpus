+++
title = "24 अग्निर्ज्योतिरहः शुक्लः"

+++
।।8.24।। -- **अग्निः** कालाभिमानिनी देवता। तथा **ज्योति**रपि देवतैव
कालाभिमानिनी। अथवा अग्निज्योतिषी यथा श्रुते एव देवते। भूयसा तु निर्देशो
यत्र काले (गीता 8।23) तं कालम् (गीता 8।23) इति आम्रवणवत्। तथा अहः देवता
अहरभिमानिनी अहः **शुक्लः** शुक्लपक्षदेवता **षण्मासा उत्तरायणम्** तत्रापि
देवतैव मार्गभूता इति स्थितः अन्यत्र अयं न्यायः। **तत्र** तस्मिन् मार्गे
**प्रयाताः** मृताः **गच्छन्ति ब्रह्म ब्रह्मविदो** ब्रह्मोपासकाः
ब्रह्मोपासनपरा **जनाः।** क्रमेण इति वाक्यशेषः। न हि सद्योमुक्तिभाजां
सम्यग्दर्शननिष्ठानां गतिः आगतिर्वा क्वचित् अस्ति न तस्य प्राणा
उत्क्रामन्ति इति श्रुतेः। ब्रह्मसंलीनप्राणा एव ते ब्रह्ममया ब्रह्मभूता
एव ते।
