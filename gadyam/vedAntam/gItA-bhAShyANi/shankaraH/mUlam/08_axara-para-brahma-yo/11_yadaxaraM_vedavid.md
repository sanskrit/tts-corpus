+++
title = "11 यदक्षरं वेदविदो"

+++
।।8.11।। -- **यत् अक्षरं** न क्षरतीति अक्षरम् अविनाशि **वेदविदः**
वेदार्थज्ञाः वदन्ति तद्वा एतदक्षरं गार्गि ब्राह्मणा अभिवदन्ति (बृ0 उ₀
3।8।8) इति श्रुतेः सर्वविशेषनिवर्तकत्वेन अभिवदन्ति अस्थूलमनणु (बृ0 उ₀
3।8।8) इत्यादि। किञ्च -- **विशन्ति** प्रविशन्ति सम्यग्दर्शनप्राप्तौ
सत्यां यत् **यतयः** यतनशीलाः संन्यासिनः **वीतरागाः** वीतः विगतः रागः
येभ्यः ते वीतरागाः। **यच्च** अक्षर**मिच्छन्तः** -- ज्ञातुम् इति
वाक्यशेषः -- **ब्रह्मचर्यं** गुरौ **चरन्ति** आचरन्ति **तत् ते पदं** तत्
अक्षराख्यं पदं पदनीयं ते तव **संग्रहेण** संग्रहः संक्षेपः तेन संक्षेपेण
**प्रवक्ष्ये** कथयिष्यामि।।  
  
स यो ह वै तद्भगवन्मनुष्येषु प्रायणान्तमोंकारमभिध्यायीत कतमं वाव स तेन
लोकं जयतीति। तस्मै स होवाच एतद्वै सत्यकाम परं चापरं च ब्रह्म यदोंकारः
इत्युपक्रम्य यः पुनरेतं त्रिमात्रेणोमित्येतेनैवाक्षरेण परं
पुरुषमभिध्यायीत (प्र0 उ₀ 5।1।2।5।। -- स सामभिरुन्नीयते ब्रह्मलोकम्
इत्यादिना वचनेन अन्यत्र धर्मादन्यत्राधर्मात् इति च उपक्रम्य सर्वे वेदा
यत्पदमामनन्ति। तपांसि सर्वाणि च यद्वदन्ति। यदिच्छन्तो ब्रह्मचर्यं चरन्ति
तत्ते पदं संग्रहेण ब्रवीम्योमित्येतत् (क0 उ₀ 1।2।14.15) इत्यादिभिश्च
वचनैः परस्य ब्रह्मणो वाचकरूपेण प्रतिमावत् प्रतीकरूपेण वा
परब्रह्मप्रतिपत्तिसाधनत्वेन मन्दमध्यमबुद्धीनां विवक्षितस्य ओंकारस्य
उपासनं कालान्तरे मुक्तिफलम् उक्तं यत् तदेव इहापि कविं पुराणमनुशासितारम्
(गीता 8।9) यदक्षरं वेदविदो वदन्ति (गीता 8।11) इति च उपन्यस्तस्य परस्य
ब्रह्मणः पूर्वोक्तरूपेण प्रतिपत्त्युपायभूतस्य ओंकारस्य
कालान्तरमुक्तिफलम् उपासनं योगधारणासहितं वक्तव्यम् प्रसक्तानुप्रसक्तं च
यत्किञ्चित् इत्येवमर्थः उत्तरो ग्रन्थ आरभ्यते --
