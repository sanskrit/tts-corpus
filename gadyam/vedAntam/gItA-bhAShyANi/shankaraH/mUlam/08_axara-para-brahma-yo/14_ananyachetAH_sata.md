+++
title = "14 अनन्यचेताः सततम्"

+++
।।8.14।। --,**अनन्यचेताः** न अन्यविषये चेतः यस्य सोऽयम् अनन्यचेताः योगी
**सततं** सर्वदा **यः मां** परमेश्वरं **स्मरति नित्यशः।** सततम् इति
नैरन्तर्यम् उच्यते नित्यशः इति दीर्घकालत्वम् उच्यते। न षण्मासं संवत्सरं
वा किं तर्हि यावज्जीवं नैरन्तर्येण यः मां स्मरतीत्यर्थः। **तस्य** योगिनः
**अहं सुलभः** सुखेन लभ्यः हे **पार्थ नित्ययुक्तस्य** सदा समाहितचित्तस्य
**योगिनः।** यतः एवम् अतः अनन्यचेताः सन् मयि सदा समाहितः भवेत्।। तव
सौलभ्येन किं स्यात् इत्युच्यते श्रृणु तत् मम सौलभ्येन यत् भवति --,
