+++
title = "10 प्रयाणकाले मनसाऽचलेन"

+++
।।8.10।। --,**प्रयाणकाले** मरणकाले **मनसा अचलेन** चलनवर्जितेन **भक्त्या
युक्तः** भजनं भक्तिः तया युक्तः **योगबलेन चैव** योगस्य बलं योगबलं
समाधिजसंस्कारप्रचयजनितचित्तस्थैर्यलक्षणं योगबलं तेन च युक्तः इत्यर्थः
पूर्वं हृदयपुण्डरीके वशीकृत्य चित्तं ततः ऊर्ध्वगामिन्या नाड्या
भूमिजयक्रमेण **भ्रुवोः मध्ये प्राणम् आवेश्य** स्थापयित्वा **सम्यक्**
अप्रमत्तः सन् सः एवं विद्वान् योगी,कविं पुराणम् इत्यादिलक्षणं **तं परं
परतरं पुरुषम् उपैति** प्रतिपद्यते **दिव्यं** द्योतनात्मकम्।। पुनरपि
वक्ष्यमाणेन उपायेन प्रतिपित्सितस्य ब्रह्मणो
वेदविद्वदनादिविशेषणविशेष्यस्य अभिधानं करोति भगवान् --,
