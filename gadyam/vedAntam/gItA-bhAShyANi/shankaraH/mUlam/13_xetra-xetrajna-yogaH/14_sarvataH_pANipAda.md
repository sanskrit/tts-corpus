+++
title = "14 सर्वतः पाणिपादम्"

+++
।।13.14।। --,**सर्वतःपाणिपादं** सर्वतः पाणयः पादाश्च अस्य इति
सर्वतःपाणिपादं **तत्** ज्ञेयम्। सर्वप्राणिकरणोपाधिभिः क्षेत्रज्ञस्य
अस्तित्वं विभाव्यते। क्षेत्रज्ञश्च क्षेत्रोपाधितः उच्यते। क्षेत्रं च
पाणिपादादिभिः अनेकधा भिन्नम्। क्षेत्रोपाधिभेदकृतं विशेषजातं मिथ्यैव
क्षेत्रज्ञस्य; इति तदपनयनेन ज्ञेयत्वमुक्तम् न सत्तन्नासदुच्यते इति।
उपाधिकृतं मिथ्यारूपमपि अस्तित्वाधिगमाय ज्ञेयधर्मवत् परिकल्प्य उच्यते
सर्वतःपाणिपादम् इत्यादि। तथा हि संप्रदायविदां वचनम् --
अध्यारोपापवादाभ्यां निष्प्रपञ्चं प्रपञ्च्यते इति। सर्वत्र
सर्वदेहावयवत्वेन गम्यमानाः पाणिपादादयः ज्ञेयशक्तिसद्भावनिमित्तस्वकार्याः
इति ज्ञेयसद्भावे लिङ्गानि ज्ञेयस्य इति उपचारतः उच्यन्ते। तथा व्याख्येयम्
अन्यत्। सर्वतःपाणिपादं तत् ज्ञेयम्। **सर्वतोऽक्षिशिरोमुखं** सर्वतः
अक्षीणि शिरांसि मुखानि च यस्य तत् सर्वतोऽक्षिशिरोमुखम्
**सर्वतःश्रुतिमत्** श्रुतिः श्रवणेन्द्रियम्; तत् यस्य तत् श्रुतिमत्;
**लोके** प्राणिनिकाये; **सर्वम् आवृत्य** संव्याप्य **तिष्ठति** स्थितिं
लभते।। उपाधिभूतपाणिपादादीन्द्रियाध्यारोपणात् ज्ञेयस्य तद्वत्ताशङ्का मा
भूत् इत्येवमर्थः श्लोकारम्भः --,
