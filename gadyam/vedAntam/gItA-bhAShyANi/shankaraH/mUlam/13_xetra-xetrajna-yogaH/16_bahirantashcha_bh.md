+++
title = "16 बहिरन्तश्च भूतानामचरम्"

+++
।।13.16।। -- **बहिः** त्वक्पर्यन्तं देहम् आत्मत्वेन अविद्याकल्पितम्
अपेक्ष्य तमेव अवधिं कृत्वा बहिः उच्यते। तथा प्रत्यगात्मानमपेक्ष्य देहमेव
अवधिं कृत्वा **अन्तः** उच्यते। बहिरन्तश्**च** इत्युक्ते मध्ये अभावे
प्राप्ते; इदमुच्यते -- **अचरं चरमेव च;** यत् चराचरं देहाभासमपि तदेव
ज्ञेयं यथा रज्जुसर्पाभासः। यदि अचरं चरमेव च स्यात् व्यवहारविषयं सर्वं
ज्ञेयम्; किमर्थम् इदम् इति सर्वैः न विज्ञेयम् इति उच्यते -- सत्यं
सर्वाभासं तत् तथापि व्योमवत् सूक्ष्मम्। अतः **सूक्ष्मत्वात्** स्वेन
रूपेण **तत्** ज्ञेयमपि **अविज्ञेयम्** अविदुषाम्। विदुषां तु; आत्मैवेदं
सर्वम् (छा0 उ₀ 7।25।2) ब्रह्मैवेदं सर्वम् (बृ0 उ₀ 2।5।1) इत्यादिप्रमाणतः
नित्यं विज्ञातम्। अविज्ञाततया **दूरस्थं** वर्षसहस्रकोट्यापि अविदुषाम्
अप्राप्यत्वात्। **अन्तिके** च **तत्;** आत्मत्वात् विदुषाम्।। किञ्च --,
