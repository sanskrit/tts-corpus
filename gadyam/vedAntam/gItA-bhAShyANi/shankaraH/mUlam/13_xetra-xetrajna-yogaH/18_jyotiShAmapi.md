+++
title = "18 ज्योतिषामपि"

+++
(13.18।। -- **ज्योतिषाम्** आदित्यादीनाम**पि** तत् ज्ञेयं **ज्योतिः।**
आत्मचैतन्यज्योतिषा इद्धानि हि आदित्यादीनि ज्योतींषि दीप्यन्ते; येन
सूर्यस्तपति तेजसेद्धः तस्य भासा सर्वमिदं विभाति (श्वे0 उ₀ 6।14)
इत्यादिश्रुतिभ्यः स्मृतेश्च इहैव -- यदादित्यगतं तेजः इत्यादेः। **तमसः**
अज्ञानात् **परम्** अस्पृष्टम् **उच्यते।** ज्ञानादेः दुःसंपादनबुद्ध्या
प्राप्तावसादस्य उत्तम्भनार्थमाह -- **ज्ञानम्** अमानित्वादि **ज्ञेयम्**
ज्ञेयं यत् तत् प्रवक्ष्यामि (गीता 13।12) इत्यादिना उक्तम्
**ज्ञानगम्यम्** ज्ञेयमेव ज्ञातं सत् ज्ञानफलमिति ज्ञानगम्यमुच्यते
ज्ञायमानं तु ज्ञेयम्। तत् एतत् त्रयमपि **हृदि** बुद्धौ **सर्वस्य**
प्राणिजातस्य **विष्ठितं** विशेषेण स्थिम्। तत्रैव हि त्रयं
विभाव्यते।। यथोक्तार्थोपसंहारार्थः अयं श्लोकः आरभ्यते --,
