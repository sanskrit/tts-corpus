+++
title = "08 अमानित्वमदम्भित्वमहिंसा"

+++
।।13.8।। --,**अमानित्वं** मानिनः भावः मानित्वमात्मनः श्लाघनम्; तदभावः
अमानित्वम्। **अदम्भित्वं** स्वधर्मप्रकटीकरणं दम्भित्वम्; तदभावः
अदम्भित्वम्। **अहिंसा** अहिंसनं प्राणिनामपीडनम्। **क्षान्तिः**
परापराधप्राप्तौ अविक्रिया। **आर्जवम्** ऋजुभावः अवक्रत्वम्।
**आचार्योपासनं** मोक्षसाधनोपदेष्टुः आचार्यस्य शुश्रूषादिप्रयोगेण सेवनम्।
**शौचं** कायमलानां मृज्जलाभ्यां प्रक्षालनम् अन्तश्च मनसः प्रतिपक्षभावनया
रागादिमलानामपनयनं शौचम्। **स्थैर्यं** स्थिरभावः; मोक्षमार्गे एव
कृताध्यवसायत्वम्। **आत्मविनिग्रहः** आत्मनः अपकारकस्य आत्मशब्दवाच्यस्य
कार्यकरणसंघातस्य विनिग्रहः स्वभावेन सर्वतः प्रवृत्तस्य सन्मार्गे एव
निरोधः आत्मविनिग्रहः।। किञ्च --,
