+++
title = "06 महाभूतान्यहङ्कारो"

+++
।।13.6।। -- **महाभूतानि** महान्ति च तानि सर्वविकारव्यापकत्वात् भूतानि च
सूक्ष्माणि। स्थूलानि तु इन्द्रियगोचरशब्देन अभिधायिष्यन्ते **अहंकारः**
महाभूतकारणम् अहंप्रत्ययलक्षणः। अहंकारकारणं **बुद्धिः** अध्यवसायलक्षणा।
तत्कारणम् **अव्यक्तमेव च;** न व्यक्तम् अव्यक्तम् अव्याकृतम् ईश्वरशक्तिः
मम माया दुरत्यया (गीता 7।14) इत्युक्तम्। एवशब्दः प्रकृत्यवधारणार्थः
एतावत्येव अष्टधा भिन्ना प्रकृतिः। चशब्दः भेदसमुच्चयार्थः। **इन्द्रियाणि
दश;** श्रोत्रादीनि पञ्च बुद्ध्युत्पादकत्वात् बुद्धीन्द्रियाणि;
वाक्पाण्यादीनि पञ्च कर्मनिर्वर्तकत्वात् कर्मेन्द्रियाणि तानि दश। **एकं
च** किं तत् मनः एकादशं संकल्पाद्यात्मकम्। **पञ्च च इन्द्रियगोचराः**
शब्दादयो विषयाः। तानि एतानि साङ्ख्याः चतुर्विंशतितत्त्वानि आचक्षते।।
