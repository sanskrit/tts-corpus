+++
title = "05 ऋषिभिर्बहुधा गीतम्"

+++
।।13.5।। --,**ऋषिभिः** वसिष्ठादिभिः **बहुधा** बहुप्रकारं **गीतं**
कथितम्। **छन्दोभिः** छन्दांसि ऋगादीनि तैः छन्दोभिः **विविधैः** नानाभावैः
नानाप्रकारैः **पृथक्** विवेकतः गीतम्। किञ्च; **ब्रह्मसूत्रपदैश्च एव**
ब्रह्मणः सूचकानि वाक्यानि ब्रह्मसूत्राणि तैः पद्यते गम्यते ज्ञायते इति
तानि पदानि उच्यन्ते तैरेव च क्षेत्रक्षेत्रज्ञयाथात्म्यम् गीतम् इति
अनुवर्तते। आत्मेत्येवोपासीत (बृह0 उ₀ 1।4।7) इत्येवमादिभिः
ब्रह्मसूत्रपदैः आत्मा ज्ञायते; **हेतुमद्भिः** युक्तियुक्तैः
**विनिश्चितैः** निःसंशयरूपैः निश्चितप्रत्ययोत्पादकैः इत्यर्थः।। स्तुत्या
अभिमुखीभूताय अर्जुनाय आह भगवान् --,
