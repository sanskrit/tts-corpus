+++
title = "19 इति क्षेत्रम्"

+++
।।13.19।। -- **इति** एवं **क्षेत्रं** महाभूतादि धृत्यन्तं **तथा
ज्ञानम्** अमानित्वादि तत्त्वज्ञानार्थदर्शनपर्यन्तं **ज्ञेयं च** ज्ञेयं
यत् तत् इत्यादि तमसः परमुच्यते (गीता 13।17) इत्येवमन्तम् **उक्तं
समासतः** संक्षेपतः। एतावान् सर्वः हि वेदार्थः गीतार्थश्च उपसंहृत्य
उक्तः। अस्मिन् सम्यग्दर्शने कः अधिक्रियते इति उच्यते -- **मद्भक्तः** मयि
ईश्वरे सर्वज्ञे परमगुरौ वासुदेवे समर्पितसर्वात्मभावः यत् पश्यति शृणोति
स्पृशति वा सर्वमेव भगवान् वासुदेवः इत्येवंग्रहाविष्टबुद्धिः मद्भक्तः। स
**एतत्** यथोक्तं सम्यग्दर्शनं **विज्ञाय;** **मद्भावाय** मम भावः मद्भावः
परमात्मभावः तस्मै मद्भावाय **उपपद्यते** मोक्षं गच्छति।। तत्र सप्तमे
ईश्वरस्य द्वे प्रकृती उपन्यस्ते; परापरे क्षेत्रक्षेत्रज्ञलक्षणे
एतद्योनीनि भूतानि इति च उक्तम्। क्षेत्रक्षेत्रज्ञप्रकृतिद्वययोनित्वं कथं
भूतानामिति अयमर्थः अधुना उच्यते --,
