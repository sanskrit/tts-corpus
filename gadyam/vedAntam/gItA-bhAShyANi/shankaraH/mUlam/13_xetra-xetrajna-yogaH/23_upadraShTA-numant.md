+++
title = "23 उपद्रष्टाऽनुमन्ता च"

+++
।।13.23।। --,**उपद्रष्टा** समीपस्थः सन् द्रष्टा स्वयम् अव्यापृतः। यथा
ऋत्विग्यजमानेषु यज्ञकर्मव्यापृतेषु तटस्थः अन्यः अव्यापृतः
यज्ञविद्याकुशलः ऋत्विग्यजमानव्यापारगुणदोषाणाम् ईक्षिता; तद्वच्च
कार्यकरणव्यापारेषु अव्यापृतः अन्यः तद्विलक्षणः तेषां कार्यकरणानां
सर्वव्यापाराणां सामीप्येन द्रष्टा उपद्रष्टा। अथवा;
देहचक्षुर्मनोबुद्ध्यात्मानः द्रष्टारः; तेषां बाह्यः द्रष्टा देहः; ततः
आरभ्य अन्तरतमश्च प्रत्यक् समीपे आत्मा द्रष्टा; यतः परः अन्तरतमः नास्ति
द्रष्टा सः अतिशयसामीप्येन द्रष्ट्टत्वात् उपद्रष्टा स्यात्।
यज्ञोपद्रष्ट्टवद्वा सर्वविषयीकरणात् उपद्रष्टा। **अनुमन्ता च;** अनुमोदनम्
अनुमननं कुर्वत्सु तत्क्रियासु परितोषः; तत्कर्ता अनुमन्ता च। अथवा;
अनुमन्ता; कार्यकरणप्रवृत्तिषु स्वयम् अप्रवृत्तोऽपि प्रवृत्त इव तदनुकूलः
विभाव्यते; तेन अनुमन्ता। अथवा; प्रवृत्तान् स्वव्यापारेषु तत्साक्षिभूतः
कदाचिदपि न निवारयति इति अनुमन्ता। **भर्ता;** भरणं नाम
देहेन्द्रियमनोबुद्धीनां संहतानां चैतन्यात्मपारार्थ्येन निमित्तभूतेन
चैतन्याभासानां यत् स्वरूपधारणम्; तत् चैतन्यात्मकृतमेव इति भर्ता आत्मा
इति उच्यते। **भोक्ता;** अग्न्युष्णवत्; नित्यचैतन्यस्वरूपेण बुद्धेः
सुखदुःखमोहात्मकाः प्रत्ययाः सर्वविषयविषयाः चैतन्यात्मग्रस्ता इव जायमानाः
विभक्ताः विभाव्यन्ते इति भोक्ता आत्मा उच्यते। **महेश्वरः;**
सर्वात्मत्वात् स्वतन्त्रत्वाच्च महान् ईश्वरश्च इति महेश्वरः।
**परमात्मा;** देहादीनां बुद्ध्यन्तानां प्रत्यगात्मत्वेन कल्पितानाम्
अविद्यया परमः उपद्रष्टृत्वादिलक्षणः आत्मा इति परमात्मा। सोऽन्तः परमात्मा
इत्यनेन शब्देन **च अपि उक्तः** कथितः श्रुतौ। क्व असौ **अस्मिन् देहे
पुरुषः** **परः** अव्यक्तात्; उत्तमः पुरुषस्त्वन्यः परमात्मेत्युदाहृतः
(गीता 15।17) इति यः वक्ष्यमाणः।।  
  
क्षेत्रज्ञं चापि मां विद्धि (गीता 13।2) इति उपन्यस्तः व्याख्याय
उपसंहृतश्च; तमेतं यथोक्तलक्षणम् आत्मानम् --,
