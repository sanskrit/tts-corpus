+++
title = "27 यावत्सञ्जायते"

+++
।।13.27।। --,**यावत्** यत् किञ्चित् **संजायते** समुत्पद्यते **सत्त्वं**
वस्तु किम् अविशेषेण नेत्याह -- **स्थावरजङ्गमं** स्थावरं जङ्गमं च
**क्षेत्रक्षेत्रज्ञसंयोगात् तत्** जायते इत्येवं विद्धि जानीहि
**भरतर्षभ**।।  
  
कः पुनः अयं क्षेत्रक्षेत्रज्ञयोः संयोगः अभिप्रेतः न तावत् रज्ज्वेव घटस्य
अवयवसंश्लेषद्वारकः संबन्धविशेषः संयोगः क्षेत्रेण क्षेत्रज्ञस्य संभवति;
आकाशवत् निरवयवत्वात्। नापि समवायलक्षणः तन्तुपटयोरिव क्षेत्रक्षेत्रज्ञयोः
इतरेतरकार्यकारणभावानभ्युपगमात् इति; उच्यते -- क्षेत्रक्षेत्रज्ञयोः
विषयविषयिणोः भिन्नस्वभावयोः इतरेतरतद्धर्माध्यासलक्षणः संयोगः
क्षेत्रक्षेत्रज्ञस्वरूपविवेकाभावनिबन्धनः; रज्जुशुक्तिकादीनां
तद्विवेकज्ञानाभावात् अध्यारोपितसर्परजतादिसंयोगवत्। सः अयं अध्यासस्वरूपः
क्षेत्रक्षेत्रज्ञसंयोगः मिथ्याज्ञानलक्षणः। यथाशास्त्रं
क्षेत्रक्षेत्रज्ञलक्षणभेदपरिज्ञानपूर्वकं प्राक् दर्शितरूपात् क्षेत्रात्
मुञ्जादिव इषीकां यथोक्तलक्षणं क्षेत्रज्ञं प्रविभज्य न सत्तन्नासदुच्यते
इत्यनेन निरस्तसर्वोपाधिविशेषं ज्ञेयं ब्रह्मस्वरूपेण यः पश्यति; क्षेत्रं
च मायानिर्मितहस्तिस्वप्नदृष्टवस्तुगन्धर्वनगरादिवत् असदेव सदिव अवभासते
इति एवं निश्चितविज्ञानः यः; तस्य यथोक्तसम्यग्दर्शनविरोधात् अपगच्छति
मिथ्याज्ञानम्। तस्य जन्महेतोः अपगमात् य एवं वेत्ति पुरुषं प्रकृतिं च
गुणैः सह (गीता 13।23) इत्यनेन विद्वान् भूयः न अभिजायते इति यत् उक्तम्;
तत् उपपन्नमुक्तम्।। न स भूयोऽभिजायते इति सम्यग्दर्शनफलम्
अविद्यादिसंसारबीजनिवृत्तिद्वारेण जन्माभावः उक्तः। जन्मकारणं च
अविद्यानिमित्तकः क्षेत्रक्षेत्रज्ञसंयोगः उक्तः अतः तस्याः अविद्यायाः
निवर्तकं सम्यग्दर्शनम् उक्तमपि पुनः शब्दान्तरेण उच्यते --,
