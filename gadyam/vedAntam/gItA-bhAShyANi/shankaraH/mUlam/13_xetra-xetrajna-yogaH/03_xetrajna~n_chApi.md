+++
title = "03 क्षेत्रज्ञञ् चापि"

+++
।।13.3।। --,**क्षेत्रज्ञं** यथोक्तलक्षणं **चापि मां** परमेश्वरम्
असंसारिणं **विद्धि** जानीहि। **सर्वक्षेत्रेषु** यः क्षेत्रज्ञः
ब्रह्मादिस्तम्बपर्यन्तानेकक्षेत्रोपाधिप्रविभक्तः; तं निरस्तसर्वोपाधिभेदं
सदसदादिशब्दप्रत्ययागोचरं विद्धि इति अभिप्रायः। हे **भारत;** यस्मात्
क्षेत्रक्षेत्रज्ञेश्वरयाथात्म्यव्यतिरेकेण न ज्ञानगोचरम् अन्यत् अवशिष्टम्
अस्ति; तस्मात् **क्षेत्रक्षेत्रज्ञयोः** ज्ञेयभूतयोः **यत् ज्ञानं**
क्षेत्रक्षेत्रज्ञौ येन ज्ञानेन विषयीक्रियेते; **तत् ज्ञानं**
सम्यग्ज्ञानम् इति **मतम्** अभिप्रायः **मम** ईश्वरस्य विष्णोः।। ननु
सर्वक्षेत्रेषु एक एव ईश्वरः; न अन्यः तद्व्यतिरिक्तः भोक्ता विद्यते चेत्;
ततः ईश्वरस्य संसारित्वं प्राप्तम् ईश्वरव्यतिरेकेण वा संसारिणः अन्यस्य
अभावात् संसाराभावप्रसङ्गः। तच्च उभयमनिष्टम्;
बन्धमोक्षतद्धेतुशास्त्रानर्थक्यप्रसङ्गात्; प्रत्यक्षादिप्रमाणविरोधाच्च।
प्रत्यक्षेण तावत् सुखदुःखतद्धेतुलक्षणः संसारः उपलभ्यते
जगद्वैचित्र्योपलब्धेश्च धर्माधर्मनिमित्तः संसारः अनुमीयते। सर्वमेतत्
अनुपपन्नमात्मेश्वरैकत्वे।। न ज्ञानाज्ञानयोः अन्यत्वेनोपपत्तेः -- दूरमेते
विपरीते विषूची अविद्या या च विद्येति ज्ञाता (क0 उ₀ 1।2।4)। तथा च तयोः
विद्याविद्याविषययोः फलभेदोऽपि विरुद्धः निर्दिष्टः -- श्रेयश्च प्रेयश्च
इति विद्याविषयः श्रेयः; प्रेयस्तु अविद्याकार्यम् इति। तथा च व्यासः --
द्वाविमावथ पन्थानौ (महा0 शान्ति0 241।6) इत्यादि; इमौ द्वावेव पन्थानौ
इत्यादि च। इह च द्वे निष्ठे उक्ते। अविद्या च सह कार्येण हातव्या इति
श्रुतिस्मृतिन्यायेभ्यः अवगम्यते। श्रुतयः तावत् -- इह चेदवेदीदथ सत्यमस्ति
न चेदिहावेदीन्महती विनष्टिः (के0 उ₀ 2।5) तमेवं विद्वानमृत इह भवति (नृ0
पू₀ उ₀ 6)। नान्यः पन्था विद्यतेऽयनाय (श्वे0 उ₀ 3।8) विद्वान्न बिभेति
कुतश्चन (तै0 उ₀ 2।4)। अविदुषस्तु -- अथ तस्य भयं भवति (तै0 उ₀ 2।7);
अविद्यायामन्तरे वर्तमानाः (क0 उ₀ 1।2।5) ब्रह्म वेद ब्रह्मैव भवति (मु0 उ₀
3।2।9) अन्योऽसावन्योऽहमस्मीति न स वेद यथा पशुरेवं स देवानाम् आत्मवित् यः
स इदं सर्वं भवति (बृह0 उ₀ 1।4।10) यदा चर्मवत् (श्वे0 उ₀ 6।20) इत्याद्याः
सहस्रशः। स्मृतयश्च -- अज्ञानेनावृतं ज्ञानं तेन मुह्यन्ति जन्तवः (गीता
5।15) इहैव तैर्जितः सर्गो येषां साम्ये स्थितं मनः (गीता 5।19) समं पश्यन्
हि सर्वत्र (गीता 13।28) इत्याद्याः। न्यायतश्च -- सर्पान्कुशाग्राणि
तथोदपानं ज्ञात्वा मनुष्याः परिवर्जयन्ति। अज्ञानतस्तत्र पतन्ति
केचिज्ज्ञाने फलं पश्य तथाविशिष्टम् (महा0 शा0 201।16)। तथा च -- देहादिषु
आत्मबुद्धिः अविद्वान् रागद्वेषादिप्रयुक्तः धर्माधर्मानुष्ठानकृत् जायते
म्रियते च इति अवगम्यते देहादिव्यतिरिक्तात्मदर्शिनः
रागद्वेषादिप्रहाणापेक्षधर्माधर्मप्रवृत्त्युपशमात् मुच्यन्ते इति न
केनचित् प्रत्याख्यातुं शक्यं न्यायतः। तत्र एवं सति; क्षेत्रज्ञस्य
ईश्वरस्यैव सतः अविद्याकृतोपाधिभेदतः संसारित्वमिव भवति; यथा
देहाद्यात्मत्वमात्मनः। सर्वजन्तूनां हि प्रसिद्धः देहादिषु अनात्मसु
आत्मभावः निश्चितः अविद्याकृतः; यथा स्थाणौ पुरुषनिश्चयः; न च एतावता
पुरुषधर्मः स्थाणोः भवति; स्थाणुधर्मो वा पुरुषस्य; तथा न चैतन्यधर्मो
देहस्य; देहधर्मो वा चेतनस्य सुखदुःखमोहात्मकत्वादिः आत्मनः न युक्तः
अविद्याकृतत्वाविशेषात्; जरामृत्युवत्।। न; अतुल्यत्वात् इति चेत् --
स्थाणुपुरुषौ ज्ञेयावेव सन्तौ ज्ञात्रा अन्योन्यस्मिन् अध्यस्तौ अविद्यया
देहात्मनोस्तु ज्ञेयज्ञात्रोरेव इतरेतराध्यासः; इति न समः दृष्टान्तः। अतः
देहधर्मः ज्ञेयोऽपि ज्ञातुरात्मनः भवतीति चेत्; न अचैतन्यादिप्रसङ्गात्।
यदि हि ज्ञेयस्य देहादेः क्षेत्रस्य धर्माः सुखदुःखमोहेच्छादयः ज्ञातुः
भवन्ति; तर्हि; ज्ञेयस्य क्षेत्रस्य धर्माः केचित् आत्मनः भवन्ति
अविद्याध्यारोपिताः; जरामरणादयस्तु न भवन्ति इति विशेषहेतुः वक्तव्यः। न
भवन्ति इति अस्ति अनुमानम् -- अविद्याध्यारोपितत्वात् जरामरणादिवत् इति;
हेयत्वात्; उपादेयत्वाच्च इत्यादि। तत्र एवं सति; कर्तृत्वभोक्तृत्वलक्षणः
संसारः ज्ञेयस्थः ज्ञातरि अविद्यया अध्यारोपितः इति; न तेन ज्ञातुः
किञ्चित् दुष्यति; यथा बालैः अध्यारोपितेन आकाशस्य तलमलिनत्वादिना।। एवं च
सति; सर्वक्षेत्रेष्वपि सतः भगवतः क्षेत्रज्ञस्य ईश्वरस्य
संसारित्वगन्धमात्रमपि नाशङ्क्यम्। न हि क्वचिदपि लोके अविद्याध्यस्तेन
धर्मेण कस्यचित् उपकारः अपकारो वा दृष्टः।। यत्तु उक्तम् -- न समः
दृष्टान्तः इति; तत् असत्। कथम् अविद्याध्यासमात्रं हि
दृष्टान्तदार्ष्टान्तिकयोः साधर्म्यं विवक्षितम्। तत् न व्यभिचरति। यत्तु
ज्ञातरि व्यभिचरति इति मन्यसे; तस्यापि अनैकान्तिकत्वं दर्शितं
जरादिभिः।। अविद्यावत्त्वात् क्षेत्रज्ञस्य संसारित्वम् इति चेत्; न
अविद्यायाः तामसत्वात्। तामसो हि प्रत्ययः; आवरणात्मकत्वात् अविद्या
विपरीतग्राहकः; संशयोपस्थापको वा; अग्रहणात्मको वा विवेकप्रकाशभावे
तदभावात्; तामसे च आवरणात्मके तिमिरादिदोषे सति अग्रहणादेः अविद्यात्रयस्य
उपलब्धेः।।  
  
अत्र आह -- एवं तर्हि ज्ञातृधर्मः अविद्या। न करणे चक्षुषि
तैमिरिकत्वादिदोषोपलब्धेः। यत्तु मन्यसे -- ज्ञातृधर्मः अविद्या; तदेव च
अविद्याधर्मवत्त्वं क्षेत्रज्ञस्य संसारित्वम् तत्र यदुक्तम् ईश्वर एव
क्षेत्रज्ञः; न संसारी इत्येतत् अयुक्तमिति -- तत् न यथा करणे चक्षुषि
विपरीतग्राहकादिदोषस्य दर्शनात्। न विपरीतादिग्रहणं तन्निमित्तं वा
तैमिरिकत्वादिदोषः ग्रहीतुः; चक्षुषः संस्कारेण तिमिरे अपनीते ग्रहीतुः
अदर्शनात् न ग्रहीतुर्धर्मः यथा तथा सर्वत्रैव
अग्रहणविपरीतसंशयप्रत्ययास्तन्निमित्ताः करणस्यैव कस्यचित् भवितुमर्हन्ति;
न ज्ञातुः क्षेत्रज्ञस्य। संवेद्यत्वाच्च तेषां प्रदीपप्रकाशवत् न
ज्ञातृधर्मत्वम् -- संवेद्यत्वादेव स्वात्मव्यतिरिक्तसंवेद्यत्वम्
सर्वकरणवियोगे च कैवल्ये सर्ववादिभिः अविद्यादिदोषवत्त्वानभ्युपगमात्।
आत्मनः यदि क्षेत्रज्ञस्य अग्न्युष्णवत् स्वः धर्मः; ततः न कदाचिदपि तेन
वियोगः स्यात्। अविक्रियस्य च व्योमवत् सर्वगतस्य अमूर्तस्य आत्मनः केनचित्
संयोगवियोगानुपपत्तेः; सिद्धं क्षेत्रज्ञस्य नित्यमेव ईश्वरत्वम्
अनादित्वान्निर्गुणत्वात् (गीता 13।31) इत्यादीश्वरवचनाच्च।। ननु एवं सति
संसारसंसारित्वाभावे शास्त्रानर्थक्यादिदोषः स्यादिति चेत्; न
सर्वैरभ्युपगतत्वात्। सर्वैर्हि आत्मवादिभिः अभ्युपगतः दोषः न एकेन
परिहर्तव्यः भवति। कथम् अभ्युपगतः इति मुक्तात्मनां हि
संसारसंसारित्वव्यवहाराभावः सर्वैरेव आत्मवादिभिः इष्यते। न च तेषां
शास्त्रानर्थक्यादिदोषप्राप्तिः अभ्युपगता। तथा नः क्षेत्रज्ञानाम्
ईश्वरैकत्वे सति; शास्त्रानर्थक्यं भवतु अविद्याविषये च अर्थवत्त्वम् --
यथा द्वैतिनां सर्वेषां बन्धावस्थायामेव शास्त्राद्यर्थवत्त्वम्; न
मुक्तावस्थायाम्; एवम्।। ननु आत्मनः बन्धमुक्तावस्थे परमार्थत एव वस्तुभूते
द्वैतिनां सर्वेषाम्। अतः हेयोपादेयतत्साधनसद्भावे शास्त्राद्यर्थवत्त्वं
स्यात्। अद्वैतिनां पुनः; द्वैतस्य अपरमार्थत्वात्; अविद्याकृतत्वात्
बन्धावस्थायाश्च आत्मनः अपरमार्थत्वे निर्विषयत्वात्;
शास्त्राद्यानर्थक्यम् इति चेत्; न आत्मनः अवस्थाभेदानुपपत्तेः। यदि तावत्
आत्मनः बन्धमुक्तावस्थे; युगपत् स्याताम्; क्रमेण वा। युगपत् तावत्
विरोधात् न संभवतः स्थितिगती इव एकस्मिन्। क्रमभावित्वे च; निर्निमित्तत्वे
अनिर्मोक्षप्रसङ्गः। ,अन्यनिमित्तत्वे च स्वतः अभावात् अपरमार्थत्वप्रसङ्गः।
तथा च सति अभ्युपगमहानिः। किञ्च; बन्धमुक्तावस्थयोः पौर्वापर्यनिरूपणायां
बन्धावस्था पूर्वं प्रकल्प्या; अनादिमती अन्तवती च तच्च प्रमाणविरुद्धम्।
तथा मोक्षावस्था आदिमती अनन्ता च प्रमाणविरुद्धैव अभ्युपगम्यते। न च
अवस्थावतः अवस्थान्तरं गच्छतः नित्यत्वम् उपपादयितुं शक्यम्। अथ
अनित्यत्वदोषपरिहाराय बन्धमुक्तावस्थाभेदो न कल्प्यते; अतः द्वैतिनामपि
शास्त्रानर्थक्यादिदोषः अपरिहार्य एव इति समानत्वात् न अद्वैतवादिना
परिहर्तव्यः दोषः।। न च शास्त्रानर्थक्यम्;
यथाप्रसिद्धाविद्वत्पुरुषविषयत्वात् शास्त्रस्य। अविदुषां हि फलहेत्वोः
अनात्मनोः आत्मदर्शनम्; न विदुषाम् विदुषां हि फलहेतुभ्याम् आत्मनः
अन्यत्वदर्शने सति; तयोः अहमिति आत्मदर्शनानुपपत्तेः। न हि अत्यन्तमूढः
उन्मत्तादिरपि जलाग्न्योः छायाप्रकाशयोर्वा ऐकात्म्यं पश्यति किमुत विवेकी।
तस्मात् न विधिप्रतिषेधशास्त्रं तावत् फलहेतुभ्याम् आत्मनः अन्यत्वदर्शिनः
भवति। न हि देवदत्त; त्वम् इदं कुरु इति कस्मिंश्चित् कर्मणि नियुक्ते;
विष्णुमित्रः अहं नियुक्तः इति तत्रस्थः नियोगं श्रृण्वन्नपि प्रतिपद्यते।
वियोगविषयविवेकाग्रहणात् तु उपपद्यते प्रतिपत्तिः तथा फलहेत्वोरपि।। ननु
प्राकृतसंबन्धापेक्षया युक्तैव प्रतिपत्तिः शास्त्रार्थविषया --
फलहेतुभ्याम् अन्यात्मविषयदर्शनेऽपि सति -- इष्टफलहेतौ प्रवर्तितः अस्मि;
अनिष्टफलहेतोश्च निवर्तितः अस्मीति यथा पितृपुत्रादीनाम्
इतरेतरात्मान्यत्वदर्शने सत्यपि अन्योन्यनियोगप्रतिषेधार्थप्रतिपत्तिः। न
व्यतिरिक्तात्मदर्शनप्रतिपत्तेः प्रागेव फलहेत्वोः आत्माभिमानस्य
सिद्धत्वात्। प्रतिपन्ननियोगप्रतिषेधार्थो हि फलहेतुभ्याम् आत्मनः अन्यत्वं
प्रतिपद्यते; न पूर्वम्। तस्मात् विधिप्रतिषेधशास्त्रम् अविद्वद्विषयम् इति
सिद्धम्।। ननु स्वर्गकामो यजेत न कलञ्जं भक्षयेत् इत्यादौ
आत्मव्यतिरेकदर्शिनाम् अप्रवृत्तौ; केवलदेहाद्यात्मदृष्टीनां च अतः कर्तुः
अभावात् शास्त्रानर्थक्यमिति चेत्; न यथाप्रसिद्धित एव
प्रवृत्तिनिवृत्त्युपपत्तेः। ईश्वरक्षेत्रज्ञैकत्वदर्शी ब्रह्मवित् तावत् न
प्रवर्तते। तथा नैरात्म्यवाद्यपि नास्ति परलोकः इति न प्रवर्तते।
यथाप्रसिद्धितस्तु विधिप्रतिषेधशास्त्रश्रवणान्यथानुपपत्त्या
अनुमितात्मास्तित्वः आत्मविशेषानभिज्ञः कर्मफलसंजाततृष्णः श्रद्दधानतया च
प्रवर्तते। इति सर्वेषां न प्रत्यक्षम्। अतः न शास्त्रानर्थक्यम्।।  
  
विवेकिनाम् अप्रवृत्तिदर्शनात् तदनुगामिनाम् अप्रवृत्तौ शास्त्रानर्थक्यम्
इति चेत्; न कस्यचिदेव विवेकोपपत्तेः। अनेकेषु हि प्राणिषु कश्चिदेव विवेकी
स्यात्; यथेदानीम्। न च विवेकिनम् अनुवर्तन्ते मूढाः;
रागादिदोषतन्त्रत्वात् प्रवृत्तेः; अभिचरणादौ च प्रवृत्तिदर्शनात्;
स्वाभाव्याच्च प्रवृत्तेः -- स्वभावस्तु प्रवर्तते (गीता 5।14) इति हि
उक्तम्।।  
  
तस्मात् अविद्यामात्रं संसारः यथादृष्टविषयः एव। न क्षेत्रज्ञस्य केवलस्य
अविद्या तत्कार्यं च। न च मिथ्याज्ञानं परमार्थवस्तु दूषयितुं समर्थम्। न
हि ऊषरदेशं स्नेहेन पङ्कीकर्तुं शक्नोति मरीच्युदकम्। तथा अविद्या
क्षेत्रज्ञस्य न किञ्चित् कर्तुं शक्नोति। अतश्चेदमुक्तम् -- क्षेत्रज्ञं
चापि मां विद्धि (गीता 13।2) ; अज्ञानेनावृतं ज्ञानम् (गीता 5।15) इति
च।। अथ किमिदं संसारिणामिव अहमेवम् ममैवेदम् इति पण्डितानामपि श्रृणु इदं
तत् पाण्डित्यम्; यत् क्षेत्रे एव आत्मदर्शनम्। यदि पुनः क्षेत्रज्ञम्
अविक्रियं पश्येयुः; ततः न भोगं कर्म वा आकाङ्क्षेयुः मम स्यात् इति।
विक्रियैव भोगकर्मणी। अथ एवं सति; फलार्थित्वात् अविद्वान् प्रवर्तते।
विदुषः पुनः अविक्रियात्मदर्शिनः फलार्थित्वाभावात् प्रवृत्त्यनुपपत्तौ
कार्यकरणसंघातव्यापारोपरमे निवृत्तिः उपचर्यते।। इदं च अन्यत् पाण्डित्यं
केषाञ्चित् अस्तु -- क्षेत्रज्ञः ईश्वर एव। क्षेत्रं च अन्यत्
क्षेत्रज्ञस्यैव विषयः। अहं तु संसारी सुखी दुःखी च। संसारोपरमश्च मम
कर्तव्यः क्षेत्रक्षेत्रज्ञविज्ञानेन; ध्यानेन च ईश्वरं क्षेत्रज्ञं
साक्षात्कृत्वा तत्स्वरूपावस्थानेनेति। यश्च एवं बुध्यते; यश्च बोधयति;
नासौ क्षेत्रज्ञः इति। एवं मन्वानः यः सः पण्डितापसदः; संसारमोक्षयोः
शास्त्रस्य च अर्थवत्त्वं करोमीति आत्महा स्वयं मूढः अन्यांश्च व्यामोहयति
शास्त्रार्थसंप्रदायरहितत्वात्; श्रुतहानिम् अश्रुतकल्पनां च कुर्वन्।
तस्मात् असंप्रदायवित् सर्वशास्त्रविदपि मूर्खवदेव उपेक्षणीयः।। यत्तूक्तम्
ईश्वरस्य क्षेत्रज्ञैकत्वे संसारित्वं प्राप्नोति; क्षेत्रज्ञानां च
ईश्वरैकत्वे संसारिणः अभावात् संसाराभावप्रसङ्गः इति;,एतौ दोषौ प्रत्युक्तौ
विद्याविद्ययोः वैलक्षण्याभ्युपगमात् इति। कथम् अविद्यापरिकल्पितदोषेण
तद्विषयं वस्तु पारमार्थिकं न दुष्यतीति। तथा च दृष्टान्तः दर्शितः --
मरीच्यम्भसा ऊषरदेशो न पङ्कीक्रियते इति। संसारिणः अभावात्
संसाराभावप्रसङ्गदोषोऽपि संसारसंसारिणोः अविद्याकल्पितत्वोपपत्त्या
प्रत्युक्तः।। ननु अविद्यावत्त्वमेव क्षेत्रज्ञस्य संसारित्वदोषः। तत्कृतं च
सुखित्वदुःखित्वादि प्रत्यक्षम् उपलभ्यते इति चेत्; न ज्ञेयस्य
क्षेत्रधर्मत्वात्; ज्ञातुः क्षेत्रज्ञस्य तत्कृतदोषानुपपत्तेः। यावत्
किञ्चित् क्षेत्रज्ञस्य दोषजातम् अविद्यमानम् आसञ्जयसि; तस्य
ज्ञेयत्वोपपत्तेः क्षेत्रधर्मत्वमेव; न क्षेत्रज्ञधर्मत्वम्। न च तेन
क्षेत्रज्ञः दुष्यति; ज्ञेयेन ज्ञातुः संसर्गानुपपत्तेः। यदि हि संसर्गः
स्यात्; ज्ञेयत्वमेव नोपपद्येत। यदि आत्मनः धर्मः अविद्यावत्त्वं
दुःखित्वादि च कथं भोः प्रत्यक्षम् उपलभ्यते; कथं वा क्षेत्रज्ञधर्मः।
ज्ञेयं च सर्वं क्षेत्रं ज्ञातैव क्षेत्रज्ञः इति अवधारिते;
अविद्यादुःखित्वादेः क्षेत्रज्ञविशेषणत्वं क्षेत्रज्ञधर्मत्वं तस्य च
प्रत्यक्षोपलभ्यत्वम् इति विरुद्धम् उच्यते अविद्यामात्रावष्टम्भात्
केवलम्।। अत्र आह -- सा अविद्या कस्य इति। यस्य दृश्यते तस्य एव। कस्य
दृश्यते इति। अत्र उच्यते -- अविद्या कस्य दृश्यते इति प्रश्नः निरर्थकः।
कथम् दृश्यते चेत् अविद्या तद्वन्तमपि पश्यसि। न च तद्वति उपलभ्यमाने सा
कस्य इति प्रश्नो युक्तः। न हि गोमति उपलभ्यमाने गावः कस्य इति प्रश्नः
अर्थवान् भवति। ननु विषमो दृष्टान्तः। गवां तद्वतश्च प्रत्यक्षत्वात्
तत्संबन्धोऽपि प्रत्यक्ष प्रश्नो निरर्थकः। न तथा अविद्या तद्वांश्च
प्रत्यक्षौ; यतः प्रश्नः निरर्थकः स्यात्। अप्रत्यक्षेण अविद्यावता
अविद्यासंबन्धे ज्ञाते; किं तव स्यात् अविद्यायाः अनर्थहेतुत्वात्
परिहर्तव्या स्यात्। यस्य अविद्या; सः तां परिहरिष्यति। ननु ममैव अविद्या।
जानासि तर्हि अविद्यां तद्वन्तं च आत्मानम्। जानामि; न तु प्रत्यक्षेण।
अनुमानेन चेत् जानासि; कथं संबन्धग्रहणम् न हि तव ज्ञातुः ज्ञेयभूतया
अविद्यया तत्काले संबन्धः ग्रहीतुं शक्यते; अविद्याया विषयत्वेनैव ज्ञातुः
उपयुक्तत्वात्। न च ज्ञातुः अविद्यायाश्च संबन्धस्य यः ग्रहीता; ज्ञानं च
अन्यत् तद्विषयं संभवति अनवस्थाप्राप्तेः। यदि ज्ञात्रापि ज्ञेयसंबन्धो
ज्ञायते; अन्यः ज्ञाता कल्प्यः स्यात्; तस्यापि अन्यः; तस्यापि अन्यः इति
अनवस्था अपरिहार्या। यदि पुनः अविद्या ज्ञेया; अन्यद्वा ज्ञेयं ज्ञेयमेव।
तथा ज्ञातापि ज्ञातैव; न ज्ञेयं भवति। यदा च एवम्; अविद्यादुःखित्वाद्यैः न
ज्ञातुः क्षेत्रज्ञस्य किञ्चित् दुष्यति।।  
  
ननु अयमेव दोषः; यत् दोषवत्क्षेत्रविज्ञातृत्वम् न च विज्ञानस्वरूपस्यैव
अविक्रियस्य विज्ञातृत्वोपचारात् यथा उष्णतामात्रेण अग्नेः
तप्तिक्रियोपचारः; तद्वत्। यथा अत्र भगवता क्रियाकारकफलात्मत्वाभावः आत्मनि
स्वत एव दर्शितः -- अविद्याध्यारोपितैः एव क्रियाकारकादिः आत्मनि उपचर्यते
तथा तत्र तत्र य एनं वेत्ति हन्तारम् (गीता 2।19) प्रकृतेः क्रियमाणानि
गुणैः कर्माणि सर्वशः (गीता 3।27) नादत्ते कस्यचित्पापम् (गीता 5।15)
इत्यादिप्रकरणेषु दर्शितः। तथैव च व्याख्यातम् अस्माभिः। उत्तरेषु च
प्रकरणेषु दर्शयिष्यामः।।  
  
हन्त तर्हि आत्मनि क्रियाकारकफलात्मतायाः स्वतः अभावे; अविद्यया च
अध्यारोपितत्वे; कर्माणि अविद्वत्कर्तव्यान्येव; न विदुषाम् इति प्राप्तम्।
सत्यम् एवं प्राप्तम्; एतदेव च न हि देहभृता शक्यम् (गीता 18।11) इत्यत्र
दर्शयिष्यामः। सर्वशास्त्रार्थोपसंहारप्रकरणे च समासेनैव कौन्तेय निष्ठा
ज्ञानस्य या परा (गीता 18।50) इत्यत्र विशेषतः दर्शयिष्यामः। अलम् इह
बहुप्रपञ्चनेन; इति उपसंह्रियते।।  
  
इदं शरीरम् (गीता13।1) इत्यादिश्लोकोपदिष्टस्य क्षेत्राध्यायार्थस्य
संग्रहश्लोकः अयम् उपन्यस्यते तत्क्षेत्रं यच्च (गीता 13।3) इत्यादि;
व्याचिख्यासितस्य हि अर्थस्य संग्रहोपन्यासः न्याय्यः इति --,
