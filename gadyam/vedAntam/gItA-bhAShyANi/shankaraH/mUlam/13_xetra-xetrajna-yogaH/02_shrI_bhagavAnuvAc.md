+++
title = "02 श्री भगवानुवाच"

+++
।।13.2।। --,**इदम्** इति सर्वनाम्ना उक्तं विशिनष्टि **शरीरम्** इति। हे
**कौन्तेय;** क्षतत्राणात्; क्षयात्; क्षरणात्; क्षेत्रवद्वा अस्मिन्
कर्मफलनिष्पत्तेः **क्षेत्रम् इति** -- इतिशब्दः एवंशब्दपदार्थकः --
क्षेत्रम् इत्येवम् **अभिधीयते** कथ्यते। **एतत्** शरीरं क्षेत्रं **यः**
**वेत्ति** विजानाति; आपादतलमस्तकं ज्ञानेन विषयीकरोति; स्वाभाविकेन
औपदेशिकेन वा वेदनेन विषयीकरोति विभागशः; **तं** वेदितारं **प्राहुः**
कथयन्ति **क्षेत्रज्ञः इति** -- इतिशब्दः एवंशब्दपदार्थकः एव पूर्ववत् --
क्षेत्रज्ञः इत्येवम् आहुः। के **तद्विदः** तौ क्षेत्रक्षेत्रज्ञौ ये
विदन्ति ते तद्विदः।। एवं क्षेत्रक्षेत्रज्ञौ उक्तौ। किम् एतावन्मात्रेण
ज्ञानेन ज्ञातव्यौ इति न इति उच्यते --,
