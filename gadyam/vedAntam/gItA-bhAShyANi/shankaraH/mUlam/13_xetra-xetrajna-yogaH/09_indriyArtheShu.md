+++
title = "09 इन्द्रियार्थेषु"

+++
।।13.9।। --,**इन्द्रियार्थेषु** शब्दादिषु दृष्टादृष्टेषु भोगेषु
विरागभावो **वैराग्यम् अनहंकारः** अहंकाराभावः **एव च
जन्ममृत्युजराव्याधिदुःखदोषानुदर्शनं** जन्म च मृत्युश्च जरा च व्याधयश्च
दुःखानि च तेषु जन्मादिदुःखान्तेषु प्रत्येकं दोषानुदर्शनम्। जन्मनि
गर्भवासयोनिद्वारनिःसरणं दोषः; तस्य अनुदर्शनमालोचनम्। तथा मृत्यौ
दोषानुदर्शनम्। तथा जरायां प्रज्ञाशक्तितेजोनिरोधदोषानुदर्शनं परिभूतता
चेति। तथा व्याधिषु शिरोरोगादिषु दोषानुदर्शनम्। तथा दुःखेषु
अध्यात्माधिभूताधिदैवनिमित्तेषु। अथवा दुःखान्येव दोषः दुःखदोषः तस्य
जन्मादिषु पूर्ववत् अनुदर्शनम् -- दुःखं जन्म; दुःखं मृत्युः; दुःखं जरा;
दुःखं व्याधयः। दुःखनिमित्तत्वात् जन्मादयः दुःखम्; न पुनः स्वरूपेणैव
दुःखमिति। एवं जन्मादिषु दुःखदोषानुदर्शनात् देहेन्द्रियादिविषयभोगेषु
वैराग्यमुपजायते। ततः प्रत्यगात्मनि प्रवृत्तिः करणानामात्मदर्शनाय।
एवं,ज्ञानहेतुत्वात् ज्ञानमुच्यते जन्मादिदुःखदोषानुदर्शनम्।। किञ्च --,
