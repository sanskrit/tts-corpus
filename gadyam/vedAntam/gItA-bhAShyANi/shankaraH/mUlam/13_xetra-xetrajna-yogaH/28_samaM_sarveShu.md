+++
title = "28 समं सर्वेषु"

+++
।।13.28।। --,**समं** निर्विशेषं **तिष्ठन्तं** स्थितिं कुर्वन्तम् क्व
**सर्वेषु** समस्तेषु **भूतेषु** ब्रह्मादिस्थावरान्तेषु प्राणिषु कम्
**परमेश्वरं** देहेन्द्रियमनोबुद्ध्यव्यक्तात्मनः अपेक्ष्य परमेश्वरः; तं
सर्वेषु भूतेषु समं तिष्ठन्तम्। तानि विशिनष्टि विनश्यत्सु इति; तं च
परमेश्वरम् **अविनश्यन्तम्** इति; भूतानां परमेश्वरस्य च
अत्यन्तवैलक्षण्यप्रदर्शनार्थम्। कथम् सर्वेषां हि भावविकाराणां जनिलक्षणः
भावविकारो मूलम् जन्मोत्तरकालभाविनः अन्ये सर्वे भावविकाराः विनाशान्ताः
विनाशात् परो न कश्चित् अस्ति भावविकारः; भावाभावात्। सति हि धर्मिणि
धर्माः भवन्ति। अतः अन्त्यभावविकाराभावानुवादेन पूर्वभाविनः सर्वे
भावविकाराः प्रतिषिद्धाः भवन्ति सह कार्यैः। तस्मात् सर्वभूतैः वैलक्षण्यम्
अत्यन्तमेव परमेश्वरस्य सिद्धम्; निर्विशेषत्वम् एकत्वं च। **यः** एवं
यथोक्तं परमेश्वरं **पश्यति; सः पश्यति**।। ननु सर्वोऽपि लोकः पश्यति; किं
विशेषणेन इति। सत्यं पश्यति किं तु विपरीतं पश्यति। अतः विशिनष्टि -- स एव
पश्यतीति। यथा तिमिरदृष्टिः अनेकं चन्द्रं पश्यति; तमपेक्ष्य एकचन्द्रदर्शी
विशिष्यते -- स एव पश्यतीति तथा इहापि एकम् अविभक्तं यथोक्तं आत्मानं यः
पश्यति; सः विभक्तानेकात्मविपरीतदर्शिभ्यः विशिष्यते -- स एव पश्यतीति।
इतरे पश्यन्तोऽपि न पश्यन्ति; विपरीतदर्शित्वात् अनेकचन्द्रदर्शिवत्
इत्यर्थः।। यथोक्तस्य सम्यग्दर्शनस्य फलवचनेन स्तुतिः कर्तव्या इति श्लोकः
आरभ्यते --,
