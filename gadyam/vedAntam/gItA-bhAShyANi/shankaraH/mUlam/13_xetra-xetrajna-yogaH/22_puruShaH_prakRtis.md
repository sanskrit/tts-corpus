+++
title = "22 पुरुषः प्रकृतिस्थो"

+++
।।13.22।। -- **पुरुषः** भोक्ता **प्रकृतिस्थः** प्रकृतौ अविद्यालक्षणायां
कार्यकरणरूपेण परिणतायां स्थितः प्रकृतिस्थः; प्रकृतिमात्मत्वेन गतः
इत्येतत्; **हि** यस्मात्; तस्मात् **भुङ्क्ते** उपलभते इत्यर्थः।
**प्रकृतिजान्** प्रकृतितः जातान् सुखदुःखमोहाकाराभिव्यक्तान् **गुणान्**
सुखी; दुःखी; मूढः; पण्डितः अहम् इत्येवम्। सत्यामपि अविद्यायां
सुखदुःखमोहेषु गुणेषु भुज्यमानेषु यः सङ्गः आत्मभावः संसारस्य सः प्रधानं
कारणं जन्मनः; सः यथाकामो भवति तत्क्रतुर्भवति (बृह0 उ₀ 4।4।5)
इत्यादिश्रुतेः। तदेतत् आह -- **कारणं** हेतुः **गुणसङ्गः** गुणेषु सङ्गः
**अस्य** पुरुषस्य भोक्तुः **सदसद्योनिजन्मसु;** सत्यश्च असत्यश्च योनयः
सदसद्योनयः तासु सदसद्योनिषु जन्मानि सदसद्योनिजन्मानि; तेषु
सदसद्योनिजन्मसु विषयभूतेषु कारणं गुणसङ्गः। अथवा; सदसद्योनिजन्मसु अस्य
संसारस्य कारणं गुणसङ्गः इति संसारपदमध्याहार्यम्। सद्योनयः देवादियोनयः
असद्योनयः पश्वादियोनयः। सामर्थ्यात् सदसद्योनयः मनुष्ययोनयोऽपि अविरुद्धाः
द्रष्टव्याः।। एतत् उक्तं भवति -- प्रकृतिस्थत्वाख्या अविद्या; गुणेषु च
सङ्गः कामः; संसारस्य कारणमिति। तच्च परिवर्जनाय उच्यते। अस्य च
निवृत्तिकारणं ज्ञानवैराग्ये ससंन्यासे गीताशास्त्रे प्रसिद्धम्। तच्च
ज्ञानं पुरस्तात् उपन्यस्तं क्षेत्रक्षेत्रज्ञविषयम् यज्ज्ञात्वामृतमश्नुते
इति। उक्तं च अन्यापोहेन अतद्धर्माध्यारोपेण च।। तस्यैव पुनः साक्षात्
निर्देशः क्रियते --,
