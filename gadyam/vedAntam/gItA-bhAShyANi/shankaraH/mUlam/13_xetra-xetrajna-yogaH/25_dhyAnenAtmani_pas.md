+++
title = "25 ध्यानेनात्मनि पश्यन्ति"

+++
।।13.25।। -- **ध्यानेन;** ध्यानं नाम शब्दादिभ्यो विषयेभ्यः श्रोत्रादीनि
करणानि मनसि उपसंहृत्य; मनश्च प्रत्यक्चेतयितरि; एकाग्रतया यत् चिन्तनं तत्
ध्यानम् तथा; ध्यायतीव बकः; ध्यायतीव पृथिवी; ध्यायन्तीव पर्वताः (छा0 उ₀
7।6।1) इति उपमोपादानात्। तैलधारावत् संततः अविच्छिन्नप्रत्ययो ध्यानम् तेन
ध्यानेन **आत्मनि** बुद्धौ **पश्यन्ति आत्मानं** प्रत्यक्चेतनम् **आत्मना**
स्वेनैव प्रत्यक्चेतनेन ध्यानसंस्कृतेन अन्तःकरणेन **केचित्** योगिनः।
**अन्ये साङ्ख्येन योगेन;** साङ्ख्यं नाम इमे सत्त्वरजस्तमांसि गुणाः मया
दृश्या अहं तेभ्योऽन्यः तद्व्यापारसाक्षिभूतः नित्यः गुणविलक्षणः आत्मा इति
चिन्तनम् एषः साङ्ख्यो योगः; तेन,पश्यन्ति आत्मानमात्मना इति वर्तते।
**कर्मयोगेन;** कर्मैव योगः; ईश्वरार्पणबुद्ध्या अनुष्ठीयमानं घटनरूपं
योगार्थत्वात् योगः उच्यते गुणतः तेन सत्त्वशुद्धिज्ञानोत्पत्तिद्वारेण **च
अपरे**।।
