+++
title = "24 य एवम्"

+++
।।13.24।। --,**यः एवं** यथोक्तप्रकारेण **वेत्ति पुरुषं** साक्षात् अहमिति
**प्रकृतिं च** यथोक्ताम् अविद्यालक्षणां **गुणैः** स्वविकारैः **सह**
निवर्तिताम् अभावम् आपादितां विद्यया; **सर्वथा** सर्वप्रकारेण
**वर्तमानोऽपि सः भूयः** पुनः पतिते अस्मिन् विद्वच्छरीरे देहान्तराय **न
अभिजायते** न उत्पद्यते; देहान्तरं न गृह्णाति इत्यर्थः। अपिशब्दात् किमु
वक्तव्यं स्ववृत्तस्थो न जायते इति अभिप्रायः।।  
  
ननु; यद्यपि ज्ञानोत्पत्त्यनन्तरं पुनर्जन्माभाव उक्तः; तथापि प्राक्
ज्ञानोत्पत्तेः कृतानां कर्मणाम् उत्तरकालभाविनां च; यानि च
अतिक्रान्तानेकजन्मकृतानि तेषां च; फलमदत्त्वा नाशो न युक्त इति; स्युः
त्रीणि जन्मानि; कृतविप्रणाशो हि न युक्त इति; यथा फले प्रवृत्तानाम्
आरब्धजन्मनां कर्मणाम्। न च कर्मणां विशेषः अवगम्यते। तस्मात्
त्रिप्रकाराण्यपि कर्माणि त्रीणि जन्मानि आरभेरन् संहतानि वा सर्वाणि एकं
जन्म आरभेरन्। अन्यथा कृतविनाशे सति सर्वत्र अनाश्वासप्रसङ्गः;
शास्त्रानर्थक्यं च स्यात्। इत्यतः इदमयुक्तमुक्तम् न स भूयोऽभिजायते इति।
न क्षीयन्ते चास्य कर्माणि (मु0 उ₀ 2।2।8) ब्रह्म वेद ब्रह्मैव भवति (मु0
उ₀ 3।2।9) तस्य तावदेव चिरम् (छा0 उ₀ 6।14।2) इषीकातूलवत् सर्वाणि कर्माणि
प्रदूयन्ते (छा0 उ₀ 5।24।3) इत्यादिश्रुतिशतेभ्यः उक्तो विदुषः
सर्वकर्मदाहः। इहापि च उक्तः यथैधांसि इत्यादिना सर्वकर्मदाहः; वक्ष्यति च।
उपपत्तेश्च -- अविद्याकामक्लेशबीजनिमित्तानि हि कर्माणि जन्मान्तराङ्कुरम्
आरभन्ते इहापि च साहंकाराभिसंधीनि कर्माणि फलारम्भकाणि; न इतराणि इति तत्र
तत्र भगवता उक्तम्। बीजान्यग्न्युपदग्धानि न रोहन्ति यथा पुनः।
ज्ञानदग्धैस्तथा क्लेशैर्नात्मा संपद्यते पुनः इति च। अस्तु तावत्
ज्ञानोत्पत्त्युत्तरकालकृतानां कर्मणां ज्ञानेन दाहः ज्ञानसहभावित्वात्। न
तु इह जन्मनि ज्ञानोत्पत्तेः प्राक् कृतानां कर्मणां अतीतजन्मकृतानां च
दाहः युक्तः। न सर्वकर्माणि इति विशेषणात्। ज्ञानोत्तरकालभाविनामेव
सर्वकर्मणाम् इति चेत्; न संकोचे कारणानुपपत्तेः। यत्तु उक्तम् यथा
वर्तमानजन्मारम्भकाणि कर्माणि न क्षीयन्ते फलदानाय प्रवृत्तान्येव सत्यपि
ज्ञाने; तथा अनारब्धफलानामपि कर्मणां क्षयो न युक्तः इति; तत् असत्। कथम्
तेषां मुक्तेषुवत् प्रवृत्तफलत्वात्। यथा पूर्वं लक्ष्यवेधाय मुक्तः इषुः
धनुषः लक्ष्यवेधोत्तरकालमपि आरब्धवेगक्षयात् पतनेनैव निवर्तते; एवं
शरीरारम्भकं कर्म शरीरस्थितिप्रयोजने निवृत्तेऽपि; आ संस्कारवेगक्षयात्
पूर्ववत् वर्तते एव। यथा स एव इषुः प्रवृत्तिनिमित्तानारब्धवेगस्तु अमुक्तो
धनुषि प्रयुक्तोऽपि उपसंह्रियते; तथा अनारब्धफलानि कर्माणि
स्वाश्रयस्थान्येव ज्ञानेन निर्बीजीक्रियन्ते इति; पतिते अस्मिन्
विद्वच्छरीरे न स भूयोऽभिजायते इति युक्तमेव उक्तमिति सिद्धम्।। अत्र
आत्मदर्शने उपायविकल्पाः इमे ध्यानादयः उच्यन्ते --,
