+++
title = "21 कार्यकारणकर्तृत्वे हेतुः"

+++
।।13.21।। --,**कार्यकरणकर्तृत्वे** -- कार्यं शरीरं करणानि तत्स्थानि
त्रयोदश। देहस्यारम्भकाणि भूतानि पञ्च विषयाश्च प्रकृतिसंभवाः विकाराः
पूर्वोक्ताः इह कार्यग्रहणेन गृह्यन्ते। गुणाश्च प्रकृतिसंभवाः
सुखदुःखमोहात्मकाः करणाश्रयत्वात् करणग्रहणेन गृह्यन्ते। तेषां
कार्यकरणानां कर्तृत्वम् उत्पादकत्वं यत् तत् कार्यकरणकर्तृत्वं तस्मिन्
कार्यकरणकर्तृत्वे **हेतुः** कारणम् आरम्भकत्वेन **प्रकृतिः उच्यते।** एवं
कार्यकरणकर्तृत्वेन संसारस्य कारणं प्रकृतिः। कार्यकारणकर्तृत्वे
इत्यस्मिन्नपि पाठे; कार्यं यत् यस्य विपरिणामः तत् तस्य कार्यं विकारः
विकारि कारणं तयोः विकारविकारिणोः कार्यकारणयोः कर्तृत्वे इति। अथवा; षोडश
विकाराः कार्यं सप्त प्रकृतिविकृतयः कारणम् तान्येव कार्यकारणान्युच्यन्ते
तेषां कर्तृत्वे हेतुः प्रकृतिः उच्यते; आरम्भकत्वेनैव। पुरुषश्च संसारस्य
कारणं यथा स्यात् तत् उच्यते -- **पुरुषः** जीवः क्षेत्रज्ञः भोक्ता इति
पर्यायः; **सुखदुःखानां** भोग्यानां **भोक्तृत्वे** उपलब्धृत्वे **हेतुः
उच्यते**।। कथं पुनः अनेन कार्यकरणकर्तृत्वेन सुखदुःखभोक्तृत्वेन च
प्रकृतिपुरुषयोः संसारकारणत्वमुच्यते इति; अत्र उच्यते --
कार्यकरणसुखदुःखरूपेण हेतुफलात्मना प्रकृतेः परिणामाभावे; पुरुषस्य च
चेतनस्य असति तदुपलब्धृत्वे; कुतः संसारः स्यात् यदा पुनः
कार्यकरणसुखदुःखस्वरूपेण हेतुफलात्मना परिणतया प्रकृत्या भोग्यया पुरुषस्य
तद्विपरीतस्य भोक्तृत्वे न अविद्यारूपः संयोगः स्यात्; तदा संसारः स्यात्
इति। अतः यत् प्रकृतिपुरुषयोः कार्यकरणकर्तृत्वेन सुखदुःखभोक्तृत्वेन च
संसारकारणत्वमुक्तम्; तत् युक्तम्। कः पुनः अयं संसारो नाम सुखदुःखसंभोगः
संसारः। पुरुषस्य च सुखदुःखानां संभोक्तृत्वं संसारित्वमिति।। यत् पुरुषस्य
सुखदुःखानां भोक्तृत्वं संसारित्वम् इति उक्तं तस्य तत् किं निमित्तमिति
उच्यते --,
