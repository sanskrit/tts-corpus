+++
title = "32 अनादित्वान्निर्गुणत्वात्परमात्मायमव्ययः"

+++
।।13.32।। --,**अनादित्वात्** अनादेः भावः अनादित्वम्; आदिः कारणम्; तत्
यस्य नास्ति तत् अनादि। यद्धि आदिमत् तत् स्वेन आत्मना व्येति अयं तु
अनादित्वात् निरवयव इति कृत्वा न व्येति। तथा **निर्गुणत्वात्।** सगुणो हि
गुणव्ययात् व्येति अयं तु निर्गुणत्वाच्च न व्येति इति **परमात्मा अयम्
अव्ययः** न अस्य व्ययो विद्यते इति अव्ययः। यत एवमतः **शरीरस्थोऽपि;**
शरीरेषु आत्मनः उपलब्धिः भवतीति शरीरस्थः उच्यते तथापि **न करोति।**
तदकरणादेव तत्फलेन न लिप्यते। यो हि कर्ता; सः कर्मफलेन लिप्यते। अयं तु
अकर्ता; अतः न फलेन **लिप्यते** इत्यर्थः।। कः पुनः देहेषु करोति लिप्यते च
यदि तावत् अन्यः परमात्मनो देही करोति लिप्यते च; ततः इदम् अनुपपन्नम्
उक्तं क्षेत्रज्ञेश्वरैकत्वम् क्षेत्रज्ञं चापि मां विद्धि (गीता 13।2)
इत्यादि। अथ नास्ति ईश्वरादन्यो देही; कः करोति लिप्यते च इति वाच्यम् परो
वा नास्ति इति सर्वथा दुर्विज्ञेयं दुर्वाच्यं च इति भगवत्प्रोक्तम्
औपनिषदं दर्शनं परित्यक्तं वैशेषिकैः साङ्ख्यार्हतबौद्धैश्च। तत्र अयं
परिहारो भगवता स्वेनैव उक्तः स्वभावस्तु प्रवर्तते (गीता 5।14) इति।
अविद्यामात्रस्वभावो हि करोति लिप्यते इति व्यवहारो भवति; न तु परमार्थत
एकस्मिन् परमात्मनि तत् अस्ति। अतः एतस्मिन् परमार्थसाङ्ख्यदर्शने स्थितानां
ज्ञाननिष्ठानां परमहंसपरिव्राजकानां तिरस्कृताविद्याव्यवहाराणां
कर्माधिकारो नास्ति इति तत्र तत्र दर्शितं भगवता।। किमिव न करोति न लिप्यते
इति अत्र दृष्टान्तमाह --,
