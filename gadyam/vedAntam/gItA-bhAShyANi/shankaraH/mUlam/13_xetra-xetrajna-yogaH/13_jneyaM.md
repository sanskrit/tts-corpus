+++
title = "13 ज्ञेयं"

+++
।।13.13।। --,**ज्ञेयं** ज्ञातव्यं **यत् तत् प्रवक्ष्यामि** प्रकर्षेण
यथावत् वक्ष्यामि। किं फलं तत् इति प्ररोचनेन श्रोतुः अभिमुखीकरणाय आह --
**यत्** ज्ञेयं **ज्ञात्वा अमृतम्** अमृतत्वम् **अश्नुते;** न पुनः म्रियते
इत्यर्थः। **अनादिमत्** आदिः अस्य अस्तीति आदिमत्; न आदिमत् अनादिमत् किं
तत् **परं** निरतिशयं **ब्रह्म;** ज्ञेयम् इति प्रकृतम्।। अत्र केचित् अनादि
मत्परम् इति पदं छिन्दन्ति; बहुव्रीहिणा उक्ते अर्थे मतुपः आनर्थक्यम्
अनिष्टं स्यात् इति। अर्थविशेषं च दर्शयन्ति -- अहं वासुदेवाख्या परा
शक्तिः यस्य तत् मत्परम् इति। सत्यमेवमपुनरुक्तं स्यात्; अर्थः चेत्
संभवति। न तु अर्थः संभवति; ब्रह्मणः सर्वविशेषप्रतिषेधेनैव
विजिज्ञापयिषितत्वात् न सत्तन्नासदुच्यते इति। विशिष्टशक्तिमत्त्वप्रदर्शनं
विशेषप्रतिषेधश्च इति विप्रतिषिद्धम्। तस्मात् मतुपः बहुव्रीहिणा
समानार्थत्वेऽपि प्रयोगः श्लोकपूरणार्थः।। अमृतत्वफलं ज्ञेयं मया उच्यते इति
प्ररोचनेन अभिमुखीकृत्य आह -- **न सत् तत्** ज्ञेयमुच्यते इति न अपि
**असत्** तत् उच्यते।।  
  
ननु महता परिकरबन्धेन कण्ठरवेण उद्धुष्य ज्ञेयं प्रवक्ष्यामि इति;
अननुरूपमुक्तं न सत्तन्नासदुच्यते इति। न; अनुरूपमेव उक्तम्। कथम् सर्वासु
हि उपनिषत्सु ज्ञेयं ब्रह्म नेति नेति (बृह0 उ₀ 4।4।22) अस्थूलमनणु (बृह0
उ₀ 3।3।8) इत्यादिविशेषप्रतिषेधेनैव निर्दिश्यते; न इदं तत् इति; वाचः
अगोचरत्वात्।। ननु न तदस्ति; यद्वस्तु अस्तिशब्देन नोच्यते। अथ अस्तिशब्देन
नोच्यते; नास्ति तत् ज्ञेयम्। विप्रतिषिद्धं च -- ज्ञेयं तत् ; अस्तिशब्देन
नोच्यते इति च। न तावन्नास्ति; नास्तिबुद्ध्यविषयत्वात्।। ननु सर्वाः
बुद्धयः अस्तिनास्तिबुद्ध्यनुगताः एव। तत्र एवं सति ज्ञेयमपि
अस्तिबुद्ध्यनुगतप्रत्ययविषयं वा स्यात्; नास्तिबुद्ध्यनुगतप्रत्ययविषयं वा
स्यात्। न; अतीन्द्रियत्वेन उभयबुद्ध्यनुगतप्रत्ययाविषयत्वात्। यद्धि
इन्द्रियगम्यं वस्तु घटादिकम्; तत् अस्तिबुद्ध्यनुगतप्रत्ययविषयं वा
स्यात्; नास्तिबुद्ध्यनुगतप्रत्ययविषयं वा स्यात्। इदं तु ज्ञेयम्
अतीन्द्रियत्वेन शब्दैकप्रमाणगम्यत्वात् न घटादिवत्
उभयबुद्ध्यनुगतप्रत्ययविषयम् इत्यतः न सत्तन्नासत् इति उच्यते।।  
  
यत्तु उक्तम् -- विरुद्धमुच्यते; ज्ञेयं तत् न सत्तन्नासदुच्यते इति -- न
विरुद्धम्; अन्यदेव तद्विदितादथो अविदितादधि (के0 उ₀ 1।3) इति श्रुतेः।
श्रुतिरपि विरुद्धार्था इति चेत् -- यथा यज्ञाय शालामारभ्य
यद्यमुष्मिल्ँ लोकेऽस्ति वा न वेति (तै0 सं0 6।1।1) इत्येवमिति चेत्; न
विदिताविदिताभ्यामन्यत्वश्रुतेः अवश्यविज्ञेयार्थप्रतिपादनपरत्वात्
यद्यमुष्मिन् इत्यादि तु विधिशेषः अर्थवादः। उपपत्तेश्च सदसदादिशब्दैः
ब्रह्म नोच्यते इति। सर्वो हि शब्दः अर्थप्रकाशनाय प्रयुक्तः; श्रूयमाणश्च
श्रोतृभिः; जातिक्रियागुणसंबन्धद्वारेण संकेतग्रहणसव्यपेक्षः अर्थं
प्रत्याययति न अन्यथा; अदृष्टत्वात्। तत् यथा -- गौः अश्वः इति वा जातितः;
पचति पठति इति वा क्रियातः; शुक्लः कृष्णः इति वा गुणतः; धनी गोमान् इति वा
संबन्धतः। न तु ब्रह्म जातिमत्; अतः न सदादिशब्दवाच्यम्। नापि गुणवत्; येन
गुणशब्देन उच्येत; निर्गुणत्वात्। नापि क्रियाशब्दवाच्यं निष्क्रियत्वात्
निष्कलं निष्क्रियं शान्तम् (श्वे0 उ₀ 6।19) इति श्रुतेः। न च संबन्धी;
एकत्वात्। अद्वयत्वात् अविषयत्वात् आत्मत्वाच्च न केनचित् शब्देन उच्यते
इति युक्तम् यतो वाचो निवर्तन्ते (तै0 उ₀ 2।4।9)
इत्यादिश्रुतिभिश्च।। सच्छब्दप्रत्ययाविषयत्वात् असत्त्वाशङ्कायां ज्ञेयस्य
सर्वप्राणिकरणोपाधिद्वारेण तदस्तित्वं प्रतिपादयन् तदाशङ्कानिवृत्त्यर्थमाह
--,
