+++
title = "29 समम् पश्यन्हि"

+++
।।13.29।। --,**समं पश्यन्** उपलभमानः **हि** यस्मात् **सर्वत्र**
सर्वभूतेषु **समवस्थितं** तुल्यतया अवस्थितम्
**ईश्वरम्,अतीतानन्तरश्लोकोक्तलक्षणमित्यर्थः। समं पश्यन् किम्** न हिनस्ति
**हिंसां न करोति** आत्मना **स्वेनैव स्वमा**त्मानम्**।** ततः
**तदहिंसनात्** याति परां **प्रकृष्टां** गतिं **मोक्षाख्याम्**।। ननु नैव
कश्चित् प्राणी स्वयं स्वम् आत्मानं हिनस्ति। कथम् उच्यते अप्राप्तम् न
हिनस्ति इति यथा न पृथिव्यामग्निश्चेतव्यो नान्तरिक्षे इत्यादि। नैष दोषः;
अज्ञानाम् आत्मतिरस्करणोपपत्तेः। सर्वो हि अज्ञः अत्यन्तप्रसिद्धं साक्षात्
अपरोक्षात् आत्मानं तिरस्कृत्य अनात्मानम् आत्मत्वेन परिगृह्य; तमपि
धर्माधर्मौ कृत्वा उपात्तम् आत्मानं हत्वा अन्यम् आत्मानम् उपादत्ते नवं तं
चैवं हत्वा अन्यमेवं तमपि हत्वा अन्यम् इत्येवम् उपात्तमुपात्तम् आत्मानं
हन्ति; इति आत्महा सर्वः अज्ञः। यस्तु परमार्थात्मा; असावपि सर्वदा
अविद्यया हत इव; विद्यमानफलाभावात्; इति सर्वे आत्महनः एव अविद्वांसः।
यस्तु इतरः यथोक्तात्मदर्शी; सः उभयथापि आत्मना आत्मानं न हिनस्ति न हन्ति।
ततः याति परां गतिम् यथोक्तं फलं तस्य भवति इत्यर्थः।। सर्वभूतस्थम् ईश्वरं
समं पश्यन् न हिनस्ति आत्मना आत्मानम् इति उक्तम्। तत् अनुपपन्नं
स्वगुणकर्मवैलक्षण्यभेदभिन्नेषु आत्मसु; इत्येतत् आशङ्क्य आह --,
