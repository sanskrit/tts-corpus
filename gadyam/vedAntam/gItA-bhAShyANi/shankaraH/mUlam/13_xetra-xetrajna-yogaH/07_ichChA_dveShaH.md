+++
title = "07 इच्छा द्वेषः"

+++
।।13.7।। --,**इच्छा;** यज्जातीयं सुखहेतुमर्थम्; उपलब्धवान् पूर्वम्; पुनः
तज्जातीयमुपलभमानः तमादातुमिच्छति सुखहेतुरिति सा इयं इच्छा अन्तःकरणधर्मः
ज्ञेयत्वात् क्षेत्रम्। तथा **द्वेषः;** यज्जातीयमर्थं दुःखहेतुत्वेन
अनुभूतवान्; पुनः तज्जातीयमर्थमुपलभमानः तं द्वेष्टि सोऽयं द्वेषः
ज्ञेयत्वात् क्षेत्रमेव। तथा **सुखम्** अनुकूलं प्रसन्नसत्त्वात्मकं
ज्ञेयत्वात् क्षेत्रमेव। दुःखं प्रतिकूलात्मकम् ज्ञेयत्वात् तदपि
क्षेत्रम्। **संघातः** देहेन्द्रियाणां संहतिः।
तस्यामभिव्यक्तान्तःकरणवृत्तिः; तप्त इव लोहपिण्डे अग्निः
आत्मचैतन्याभासरसविद्धा **चेतना** सा च क्षेत्रं ज्ञेयत्वात्। **धृतिः**
यया अवसादप्राप्तानि देहेन्द्रियाणि ध्रियन्ते सा च ज्ञेयत्वात् क्षेत्रम्।
सर्वान्तःकरणधर्मोपलक्षणार्थम् इच्छादिग्रहणम्। यत उक्तमुपसंहरति **एतत्
क्षेत्रं समासेन सविकारं** सह विकारेण महदादिना **उदाहृतम्** उक्तम्।।  
  
यस्य क्षेत्रभेदजातस्य संहतिः इदं शरीरं क्षेत्रम् इति उक्तम्; तत्
क्षेत्रं व्याख्यातं महाभूतादिभेदभिन्नं धृत्यन्तम्। क्षेत्रज्ञः
वक्ष्यमाणविशेषणः -- यस्य सप्रभावस्य क्षेत्रज्ञस्य परिज्ञानात् अमृतत्वं
भवति; तम् ज्ञेयं यत्तत्प्रवक्ष्यामि (गीता 13।12) इत्यादिना सविशेषणं
स्वयमेव वक्ष्यति भगवान्। अधुना तु तज्ज्ञानसाधनगणममानित्वादिलक्षणम्;
यस्मिन् सति तज्ज्ञेयविज्ञाने योग्यः अधिकृतः भवति; यत्परः संन्यासी
ज्ञाननिष्ठः उच्यते; तम् अमानित्वादिगणं ज्ञानसाधनत्वात् ज्ञानशब्दवाच्यं
विदधाति भगवान् --,
