+++
title = "10 असक्तिरनभिष्वङ्गः"

+++
।।13.10।। --,**असक्तिः** सक्तिः सङ्गनिमित्तेषु विषयेषु प्रीतिमात्रम्;
तदभावः असक्तिः। **अनभिष्वङ्गः** अभिष्वङ्गाभावः। अभिष्वङ्गो नाम
आसक्तिविशेष एव अनन्यात्मभावनालक्षणः यथा अन्यस्मिन् सुखिनि दुःखिनि वा
अहमेव सुखी; दुःखी च; जीवति मृते वा अहमेव जीवामि मरिष्यामि च इति। क्व इति
आह -- **पुत्रदारगृहादिषु;** पुत्रेषु दारेषु गृहेषु आदिग्रहणात्
अन्येष्वपि अत्यन्तेष्टेषु दासवर्गादिषु। तच्च उभयं ज्ञानार्थत्वात्
ज्ञानमुच्यते। **नित्यं च समचित्तत्वं** तुल्यचित्तता। क्व
**इष्टानिष्टोपपत्तिषु** इष्टानामनिष्टानां च उपपत्तयः संप्राप्तयः तासु
इष्टानिष्टोपपत्तिषु नित्यमेव तुल्यचित्तता। इष्टोपपत्तिषु न हृष्यति; न
कुप्यति च अनिष्टोपपत्तिषु। तच्च एतत् नित्यं समचित्तत्वं ज्ञानम्।। किञ्च
--,
