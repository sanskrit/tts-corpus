+++
title = "26 अन्ये त्वेवमजानन्तः"

+++
।।13.26।। --,**अन्ये तु** एषु विकल्पेषु अन्यतरेणापि **एवं** यथोक्तम्
आत्मानम् **अजानन्तः अन्येभ्यः** आचार्येभ्यः **श्रुत्वा** इदमेव चिन्तयत
इति उक्ताः **उपासते** श्रद्दधानाः सन्तः चिन्तयन्ति। **तेऽपि च
अतितरन्त्येव** अतिक्रामन्त्येव **मृत्युम्;** मृत्युयुक्तं संसारम्
इत्येतत्। **श्रुतिपरायणाः** श्रुतिः श्रवणं परम् अयनं गमनं
मोक्षमार्गप्रवृत्तौ परं साधनं येषां ते श्रुतिपरायणाः केवलपरोपदेशप्रमाणाः
स्वयं विवेकरहिताः इत्यभिप्रायः। किमु वक्तव्यम् प्रमाणं प्रति स्वतन्त्राः
विवेकिनः मृत्युम् अतितरन्ति इति अभिप्रायः।। क्षेत्रज्ञेश्वरैकत्वविषयं
ज्ञानं मोक्षसाधनम् यज्ज्ञात्वामृतमश्नुते इत्युक्तम्; तत् कस्मात्
हेतोरिति; तद्धेतुप्रदर्शनार्थं श्लोकः आरभ्यते --,
