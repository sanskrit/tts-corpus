+++
title = "27 इच्छाद्वेषसमुत्थेन"

+++
।।7.27।। **इच्छाद्वेषसमुत्थेन** इच्छा च द्वेषश्च इच्छाद्वेषौ ताभ्यां
समुत्तिष्ठतीति इच्छाद्वेषसमुत्थः तेन इच्छाद्वेषसमुत्थेन। केनेति
विशेषापेक्षायामिदमाह **द्वन्द्वमोहेन** द्वन्द्वनिमित्तः मोहः
द्वन्द्वमोहः तेन। तावेव इच्छाद्वेषौ शीतोष्णवत् परस्परविरुद्धौ
सुखदुःखतद्धेतुविषयौ यथाकालं सर्वभूतैः संबध्यमानौ द्वन्द्वशब्देन
अभिधीयेते। तत्र यदा इच्छाद्वेषौ सुखदुःखतद्धेतुसंप्राप्त्या लब्धात्मकौ
भवतः तदा तौ सर्वभूतानां प्रज्ञायाः स्ववशापादनद्वारेण
परमार्थात्मतत्त्वविषयज्ञानोत्पत्तिप्रतिबन्धकारणं मोहं जनयतः। न हि
इच्छाद्वेषदोषवशीकृतचित्तस्य यथाभूतार्थविषयज्ञानमुत्पद्यते बहिरपि किमु
वक्तव्यं ताभ्यामाविष्टबुद्धेः संमूढस्य प्रत्यगात्मनि बहुप्रतिबन्धे
ज्ञानं नोत्पद्यत इति। अतः तेन इच्छाद्वेषसमुत्थेन द्वन्द्वमोहेन भारत
भरतान्वयज **सर्वभूतानि** संमोहितानि सन्ति **संमोहं** संमूढतां **सर्गे**
जन्मनि उत्पत्तिकाले इत्येतत् **यान्ति** गच्छन्ति हे **परंतप।**
मोहवशान्येव सर्वभूतानि जायमानानि जायन्ते इत्यभिप्रायः। यतः एवम् अतः तेन
द्वन्द्वमोहेन प्रतिबद्धप्रज्ञानानि सर्वभूतानि संमोहितानि मामात्मभूतं न
जानन्ति अत एव आत्मभावेन मां न भजन्ते।। के पुनः अनेन द्वन्द्वमोहेन
निर्मुक्ताः सन्तः त्वां विदित्वा यथाशास्त्रमात्मभावेन भजन्ते
इत्यपेक्षितमर्थं दर्शयितुम् उच्यते
