+++
title = "14 दैवी ह्येषा"

+++
।।7.14।। **दैवी** देवस्य मम ईश्वरस्य विष्णोः स्वभावभूता **हि यस्मात्
एषा** यथोक्ता **गुणमयी मम माया दुरत्यया** दुःखेन अत्ययः अतिक्रमणं यस्याः
सा दुरत्यया। तत्र एवं सति सर्वधर्मान् परित्यज्य **मामेव** मायाविनं
स्वात्मभूतं सर्वात्मना ये **प्रपद्यन्ते ते मायाम् एतां** सर्वभूतमोहिनीं
**तरन्ति** अतिक्रामन्ति ते संसारबन्धनात् मुच्यन्ते इत्यर्थः।। यदि त्वां
प्रपन्नाः मायामेतां तरन्ति कस्मात् त्वामेव सर्वे न प्रपद्यन्ते
इत्युच्यते
