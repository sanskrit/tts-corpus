+++
title = "28 येषान् त्वन्तगतम्"

+++
।।7.28।। **येषां तु** पुनः **अन्तगतं** समाप्तप्रायं क्षीणं **पापं जनानां
पुण्यकर्मणां** पुण्यं कर्म येषां सत्त्वशुद्धिकारणं विद्यते ते
पुण्यकर्माणः तेषां पुण्यकर्मणाम् **ते द्वन्द्वमोहनिर्मुक्ताः** यथोक्तेन
द्वन्द्वमोहेन निर्मुक्ताः **भजन्ते मां** परमात्मानं **दृढव्रताः।** एवमेव
परमार्थतत्त्वं नान्यथा इत्येवं सर्वपरित्यागव्रतेन निश्चितविज्ञानाः
दृढव्रताः उच्यन्ते।। ते किमर्थं भजन्ते इत्युच्यते
