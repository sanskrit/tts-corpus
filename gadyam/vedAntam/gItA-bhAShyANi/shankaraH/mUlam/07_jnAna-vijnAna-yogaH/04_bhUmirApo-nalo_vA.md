+++
title = "04 भूमिरापोऽनलो वायुः"

+++
।।7.4।। **भूमिः** इति पृथिवीतन्मात्रमुच्यते न स्थूला भिन्ना
प्रकृतिरष्टधा इति वचनात्। तथा अबादयोऽपि तन्मात्राण्येव उच्यन्ते **आपः
अनलः वायुः खम्। मनः** इति मनसः कारणमहंकारो गृह्यते। **बुद्धिः** इति
अहंकारकारणं महत्तत्त्वम्। **अहंकारः** इति अविद्यासंयुक्तमव्यक्तम्। यथा
विषसंयुक्तमन्नं विषमित्युच्यते एवमहंकारवासनावत् अव्यक्तं मूलकारणमहंकार
इत्युच्यते प्रवर्तकत्वात् अहंकारस्य। अहंकार एव हि सर्वस्य प्रवृत्तिबीजं
दृष्टं लोके। **इतीयं** यथोक्ता **प्रकृतिः मे** मम ऐश्वरी मायाशक्तिः
**अष्टधा भिन्ना** भेदमागता।।
