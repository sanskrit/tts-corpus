+++
title = "14 सन्तुष्टः सततम्"

+++
।।12.14।। -- **संतुष्टः सततं** नित्यं देहस्थितिकारणस्य लाभे अलाभे च
उत्पन्नालंप्रत्ययः। तथा गुणवल्लाभे विपर्यये च संतुष्टः। सततं **योगी**
समाहितचित्तः। **यतात्मा** संयतस्वभावः। **दृढनिश्चयः** दृढः स्थिरः
निश्चयः अध्यवसायः यस्य आत्मतत्त्वविषये स दृढनिश्चयः।
**मय्यर्पितमनोबुद्धिः** संकल्पविकल्पात्मकं मनः; अध्यवसायलक्षणा बुद्धिः;
ते मय्येव अर्पिते स्थापिते यस्य संन्यासिनः सः मय्यर्पितमनोबुद्धिः।
**यः** ईदृशः **मद्भक्तः सः मे प्रियः।** प्रियो हि ज्ञानिनोऽत्यर्थमहं स च
मम प्रियः (गीता 7।17) इति सप्तमे अध्याये सूचितम्; तत् इह प्रपञ्चते।।
