+++
title = "03 ये"

+++
।।12.3।। -- **ये तु अक्षरम् अनिर्देश्यम्;** अव्यक्तत्वात् अशब्दगोचर इति
न निर्देष्टुं शक्यते; अतः अनिर्देश्यम्; **अव्यक्तं** न केनापि प्रमाणेन
व्यज्यत इत्यव्यक्तं **पर्युपासते** परि समन्तात् उपासते। उपासनं नाम
यथाशास्त्रम् उपास्यस्य अर्थस्य विषयीकरणेन सामीप्यम् उपगम्य तैलधारावत्
समानप्रत्ययप्रवाहेण दीर्घकालं यत् आसनम्; तत् उपासनमाचक्षते। अक्षरस्य
विशेषणमाह उपास्यस्य -- **सर्वत्रगं** व्योमवत् व्यापि **अचिन्त्यं च**
अव्यक्तत्वादचिन्त्यम्। यद्धि करणगोचरम्; तत् मनसापि चिन्त्यम्;
तद्विपरीतत्वात् अचिन्त्यम् अक्षरम्; **कूटस्थं** दृश्यमानगुणम् अन्तर्दोषं
वस्तु कूटम्। कूटरूपम् कूटसाक्ष्यम् इत्यादौ कूटशब्दः प्रसिद्धः लोके। तथा
च अविद्याद्यनेकसंसारबीजम् अन्तर्दोषवत् मायाव्याकृतादिशब्दवाच्यतया मायां
तु प्रकृतिं विद्यान्मायिनं तु महेश्वरम् (श्वे0 उ₀ 4।10) मम माया दुरत्यया
(गीता 7।14) इत्यादौ प्रसिद्धं यत् तत् कूटम्; तस्मिन् कूटे स्थितं कूटस्थं
तदध्यक्षतया। अथवा; राशिरिव स्थितं कूटस्थम्। अत एव **अचलम्।** यस्मात्
अचलम्; तस्मात् **ध्रुवम्;** नित्यमित्यर्थः।।
