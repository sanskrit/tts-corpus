+++
title = "13 अद्वेष्टा सर्वभूतानाम्"

+++
तस्मात् अक्षरोपासकानां
सम्यग्दर्शननिष्ठानां संन्यासिनां त्यक्तसर्वैषणानाम् अद्वेष्टा
सर्वभूतानाम् (गीता 12।13) इत्यादिधर्मपूतं साक्षात् अमृतत्वकारणं
वक्ष्यामीति प्रवर्तते --

।।12.13।। --,**अद्वेष्टा सर्वभूतानां** न द्वेष्टा; आत्मनः दुःखहेतुमपि न
किञ्चित् द्वेष्टि; सर्वाणि भूतानि आत्मत्वेन हि पश्यति। **मैत्रः**
मित्रभावः मैत्री मित्रतया वर्तते इति मैत्रः। **करुणः एव च;** करुणा कृपा
दुःखितेषु दया; तद्वान् करुणः; सर्वभूताभयप्रदः; संन्यासी इत्यर्थः।
**निर्ममः** ममप्रत्ययवर्जितः। **निरहंकारः** निर्गताहंप्रत्ययः।
**समदुःखसुखः** समे दुःखसुखे द्वेषरागयोः अप्रवर्तके यस्य सः समदुःखसुखः।
**क्षमी** क्षमावान्; आक्रुष्टः अभिहतो वा अविक्रियः एव आस्ते।।
