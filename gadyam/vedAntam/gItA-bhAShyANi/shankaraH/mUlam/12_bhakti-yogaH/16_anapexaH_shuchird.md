+++
title = "16 अनपेक्षः शुचिर्दक्ष"

+++
।।12.16।। --,देहेन्द्रियविषयसंबन्धादिषु अपेक्षाविषयेषु **अनपेक्षः**
निःस्पृहः। **शुचिः** बाह्येन आभ्यन्तरेण च शौचेन संपन्नः। **दक्षः**
प्रत्युत्पन्नेषु कार्येषु सद्यः यथावत् प्रतिपत्तुं समर्थः। **उदासीनः** न
कस्यचित् मित्रादेः पक्षं भजते यः; सः उदासीनः यतिः। **गतव्यथः** गतभयः।
**सर्वारम्भपरित्यागी** आरभ्यन्त इति आरम्भाः इहामुत्रफलभोगार्थानि
कामहेतूनि कर्माणि सर्वारम्भाः; तान् परित्यक्तुं शीलम् अस्येति
सर्वारम्भपरित्यागी **यः मद्भक्तः सः मे प्रियः**।। किञ्च --,
