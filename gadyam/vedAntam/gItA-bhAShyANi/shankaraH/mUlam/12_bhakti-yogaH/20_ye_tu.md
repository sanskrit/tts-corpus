+++
title = "20 ये तु"

+++
।।12.20।। --,**ये तु** संन्यासिनः **धर्म्यामृतं** धर्मादनपेतं धर्म्यं च
तत् अमृतं च तत्; अमृतत्वहेतुत्वात्; **इदं यथोक्तम्;** अद्वेष्टा
सर्वभूतानाम् इत्यादिना **पर्युपासते** अनुतिष्ठन्ति **श्रद्दधानाः** सन्तः
**मत्परमाः** यथोक्तः अहं अक्षरात्मा परमः निरतिशया गतिः येषां ते
मत्परमाः; मद्भक्ताः च उत्तमां परमार्थज्ञानलक्षणां भक्तिमाश्रिताः; **ते
अतीव मे प्रियाः।** प्रियो हि ज्ञानिनोऽत्यर्थम् इति यत् सूचितं तत्
व्याख्याय इह उपसंहृतम् भक्तास्तेऽतीव मे प्रियाः इति। यस्मात्
धर्म्यामृतमिदं यथोक्तमनुतिष्ठन् भगवतः विष्णोः परमेश्वरस्य अतीव प्रियः
भवति; तस्मात् इदं धर्म्यामृतं मुमुक्षुणा यत्नतः अनुष्ठेयं विष्णोः प्रियं
परं धाम जिगमिषुणा इति वाक्यार्थः।। इति श्रीमत्परमहंसपरिव्राजकाचार्यस्य
श्रीगोविन्दभगवत्पूज्यपादशिष्यस्य,श्रीमच्छंकरभगवतः कृतौ
श्रीमद्भगवद्गीताभाष्ये  
  
द्वादशोऽध्यायः।।  
  
