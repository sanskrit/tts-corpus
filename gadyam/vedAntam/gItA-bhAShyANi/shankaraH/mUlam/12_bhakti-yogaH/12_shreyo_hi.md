+++
title = "12 श्रेयो हि"

+++
इदानीं सर्वकर्मफलत्यागं स्तौति --,

।।12.12।। 

**श्रेयः हि** प्रशस्यतरं **ज्ञानम्।**  
कस्मात्? अविवेक-पूर्वकात् **अभ्यासात्।**  
तस्माद् अपि **ज्ञानात्** ज्ञानपूर्वकं **ध्यानं विशिष्यते।**  
ज्ञानवतो **ध्यानात्** अपि **कर्मफलत्यागः;** विशिष्यते इति अनुषज्यते।  

एवं कर्म-फल-त्यागात् पूर्व-विशेषणवतः  
**शान्तिः** उपशमः  
सहेतुकस्य संसारस्य **अनन्तरम्** एव स्यात्;  
न तु कालान्तरम् अपेक्षते।। 

अज्ञस्य कर्मणि प्रवृत्तस्य पूर्वोपदिष्टोपायानुष्ठानाशक्तौ
सर्वकर्मणां फलत्यागः श्रेयःसाधनम् उपदिष्टम्; न प्रथममेव। अतश्च श्रेयो हि
ज्ञानमभ्यासात् इत्युत्तरोत्तरविशिष्टत्वोपदेशेन सर्वकर्मफलत्यागः स्तूयते;
संपन्नसाधनानुष्ठानाशक्तौ अनुष्ठेयत्वेन श्रुतत्वात्। केन साधर्म्येण
स्तुतित्वम् यदा सर्वे प्रमुच्यन्ते (क0 उ₀ 6।14) इति सर्वकामप्रहाणात्
अमृतत्वम् उक्तम् तत् प्रसिद्धम्। कामाश्च सर्वे श्रौतस्मार्तकर्मणां
फलानि। तत्त्यागे च विदुषः ध्याननिष्ठस्य अनन्तरैव शान्तिः इति
सर्वकामत्यागसामान्यम् अज्ञकर्मफलत्यागस्य अस्ति इति तत्सामान्यात्
सर्वकर्मफलत्यागस्तुतिः इयं प्ररोचनार्था। यथा अगस्त्येन ब्राह्मणेन
समुद्रः पीतः इति इदानींतनाः अपि ब्राह्मणाः ब्राह्मणत्वसामान्यात्
स्तूयन्ते; एवं कर्मफलत्यागात् कर्मयोगस्य श्रेयःसाधनत्वमभिहितम्।।  
  
अत्र च आत्मेश्वरभेदमाश्रित्य विश्वरूपे ईश्वरे चेतःसमाधानलक्षणः योगः
उक्तः; ईश्वरार्थं कर्मानुष्ठानादि च। अथैतदप्यशक्तोऽसि (गीता 12।11) इति
अज्ञानकार्यसूचनात् न अभेददर्शिनः अक्षरोपासकस्य कर्मयोगः उपपद्यते इति
दर्शयति तथा कर्मयोगिनः अक्षरोपासनानुपपत्तिम्। ते प्राप्नुवन्ति मामेव
(गीता 12।4) इति अक्षरोपासकानां कैवल्यप्राप्तौ स्वातन्त्र्यम् उक्त्वा;
इतरेषां पारतन्त्र्यात् ईश्वराधीनतां दर्शितवान् तेषामहं समुद्धर्ता (गीता
12।7) इति। यदि हि ईश्रवस्य आत्मभूताः ते मताः अभेददर्शित्वात्;
अक्षरस्वरूपाः एव ते इति समुद्धरणकर्मवचनं तान् प्रति अपेशलं स्यात्।
यस्माच्च अर्जुनस्य अत्यन्तमेव हितैषी भगवान् तस्य सम्यग्दर्शनानन्वितं
कर्मयोगं भेददृष्टिमन्तमेव उपदिशति। न च आत्मानम् ईश्वरं प्रमाणतः बुद्ध्वा
कस्यचित् गुणभावं जिगमिषति कश्चित्; विरोधात्। 