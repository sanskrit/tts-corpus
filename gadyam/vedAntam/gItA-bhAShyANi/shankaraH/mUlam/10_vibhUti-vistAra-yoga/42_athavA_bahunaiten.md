+++
title = "42 अथवा बहुनैतेन"

+++
।।10.42।। --,**अथवा बहुना एतेन** एवमादिना **किं ज्ञातेन तव अर्जुन**
स्यात् सावशेषेण। अशेषतः त्वम् उच्यमानम् अर्थं श्रृणु -- **विष्टभ्य**
विशेषतः स्तम्भनं दृढं कृत्वा **इदं कृत्स्नं जगत् एकांशेन** एकावयवेन
एकपादेन; सर्वभूतस्वरूपेण इत्येतत् तथा च मन्त्रवर्णः -- पादोऽस्य विश्वा
भूतानि (तै0 आर0 3।12) **इति स्थितः** अहम् इति।। इति
श्रीमत्परमहंसपरिव्राजकाचार्यस्य
श्रीगोविन्दभगवत्पूज्यपादशिष्यस्य,श्रीमच्छंकरभगवतः कृतौ
श्रीमद्भगवद्गीताभाष्ये  
  
दशमोऽध्यायः।। ,
