+++
title = "32 सर्गाणामादिरन्तश्च"

+++
।।10.32।। --,सर्गाणां सृष्टीनाम् **आदिः अन्तश्च मध्यं चैव अहम्**
उत्पत्तिस्थितिलयाः अहम् **अर्जुन।** भूतानां जीवाधिष्ठितानामेव आदिः
अन्तश्च इत्याद्युक्तम् उपक्रमे; इह तु सर्वस्यैव सर्गमात्रस्य इति विशेषः।
**अध्यात्मविद्या विद्यानां** मोक्षार्थत्वात् प्रधानमस्मि। **वादः**
अर्थनिर्णयहेतुत्वात् **प्रवदतां** प्रधानम्; अतः सः **अहम्** अस्मि।
प्रवक्तृद्वारेण वदनभेदानामेव वादजल्पवितण्डानाम् इह ग्रहणं प्रवदताम्
इति।।
