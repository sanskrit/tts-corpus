+++
title = "04 बुद्धिर्ज्ञानमसम्मोहः"

+++
।।10.4।। --,**बुद्धिः** अन्तःकरणस्य सूक्ष्माद्यर्थावबोधनसामर्थ्यम्;
तद्वन्तं बुद्धिमानिति हि वदन्ति। **ज्ञानम्** आत्मादिपदार्थानामवबोधः।
**असंमोहः** प्रत्युत्पन्नेषु बोद्धव्येषु विवेकपूर्विका प्रवृत्तिः।
**क्षमा** आक्रुष्टस्य ताडितस्य वा अविकृतचित्तता। **सत्यं** यथादृष्टस्य
यथाश्रुतस्य च आत्मानुभवस्य परबुद्धिसंक्रान्तये तथैव उच्चार्यमाणा वाक्
सत्यम् उच्यते। **दमः** बाह्येन्द्रियोपशमः। **शमः** अन्तःकरणस्य उपशमः।
**सुखम्** आह्लादः। **दुःखं** संतापः। **भवः** उद्भवः। **अभावः**
तद्विपर्ययः। भयं च त्रासः; **अभयमेव च** तद्विपरीतम्।।
