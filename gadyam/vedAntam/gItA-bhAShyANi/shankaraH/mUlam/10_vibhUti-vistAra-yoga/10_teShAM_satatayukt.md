+++
title = "10 तेषां सततयुक्तानाम्"

+++
।।10.10।। --,**तेषां सततयुक्तानां** नित्याभियुक्तानां
निवृत्तसर्वबाह्यैषणानां भजतां सेवमानानाम्। किम् अर्थित्वादिना कारणेन
नेत्याह -- **प्रीतिपूर्वकं** प्रीतिः स्नेहः तत्पूर्वकं मां
भजतामित्यर्थः। **ददामि** प्रयच्छामि **बुद्धियोगं** बुद्धिः सम्यग्दर्शनं
मत्तत्त्वविषयं तेन योगः बुद्धियोगः **तं** बुद्धियोगम्; **येन**
बुद्धियोगेन सम्यग्दर्शनलक्षणेन **मां** परमेश्वरम् आत्मभूतम् आत्मत्वेन
**उपयान्ति** प्रतिपद्यन्ते। के **ते** ये मच्चित्तत्वादिप्रकारैः मां
भजन्ते।। किमर्थम्; कस्य वा; त्वत्प्राप्तिप्रतिबन्धहेतोः नाशकं बुद्धियोगं
तेषां त्वद्भक्तानां ददासि इत्यपेक्षायामाह --,
