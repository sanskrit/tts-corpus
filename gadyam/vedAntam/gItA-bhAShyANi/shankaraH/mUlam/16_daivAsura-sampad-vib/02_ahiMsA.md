+++
title = "02 अहिंसा"

+++
।।16.2।। --,**अहिंसा** अहिंसनं प्राणिनां पीडावर्जनम्। **सत्यम्**
अप्रियानृतवर्जितं यथाभूतार्थवचनम्। **अक्रोधः** परैः आक्रुष्टस्य अभिहतस्य
वा प्राप्तस्य क्रोधस्य उपशमनम्। **त्यागः** संन्यासः; पूर्वं दानस्य
उक्तत्वात्। **शान्तिः** अन्तःकरणस्य उपशमः। **अपैशुनं** अपिशुनता परस्मै
पररन्ध्रप्रकटीकरणं पैशुनम्; तदभावः अपैशुनम्। **दया** कृपा **भूतेषु**
दुःखितेषु। **अलोलुप्त्वम्** इन्द्रियाणां विषयसंनिधौ अविक्रिया।
**मार्दवं** मृदुता अक्रौर्यम्। **ह्रीः** लज्जा। **अचापलम्** असति
प्रयोजने वाक्पाणिपादादीनाम् अव्यापारयितृत्वम्।। किं च --,
