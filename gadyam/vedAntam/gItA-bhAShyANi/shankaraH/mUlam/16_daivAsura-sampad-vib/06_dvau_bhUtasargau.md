+++
title = "06 द्वौ भूतसर्गौ"

+++
।।16.6।। -- **द्वौ** द्विसंख्याकौ **भूतसर्गौ** भूतानां मनुष्याणां सर्गौ
सृष्टी भूतसर्गौ सृज्येतेति सर्गौ भूतान्येव सृज्यमानानि
दैवासुरसंपद्द्वययुक्तानि इति द्वौ भूतसर्गौ इति उच्येते; द्वया ह वै
प्राजापत्या देवाश्चासुराश्च (बृह0 उ₀ 1।3।1) इति श्रुतेः। **लोके
अस्मिन्;** संसारे इत्यर्थः; सर्वेषां द्वैविध्योपपत्तेः। कौ तौ भूतसर्गौ
इति; उच्येते -- प्रकृतावेव **दैव आसुर एव च।** उक्तयोरेव पुनः अनुवादे
प्रयोजनम् आह -- **दैवः** भूतसर्गः अभयं सत्त्वसंशुद्धिः (गीता 16।1)
इत्यादिना **विस्तरशः** विस्तरप्रकारैः **प्रोक्तः** कथितः; न तु आसुरः
विस्तरशः अतः तत्परिवर्जनार्थम् **आसुरं पार्थ; मे** मम वचनात् उच्यमानं
विस्तरशः **श्रृणु** अवधारय।। आ अध्यायपरिसमाप्तेः आसुरी संपत्
प्राणिविशेषणत्वेन प्रदर्श्यते; प्रत्यक्षीकरणेन च शक्यते तस्याः परिवर्जनं
कर्तुमिति --,
