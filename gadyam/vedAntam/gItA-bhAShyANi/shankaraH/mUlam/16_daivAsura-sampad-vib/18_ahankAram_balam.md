+++
title = "18 अहङ्कारम् बलम्"

+++
।।16.18।। --,**अहंकारं** अहंकरणम् अहंकारः; विद्यमानैः अविद्यमानैश्च
गुणैः आत्मनि अध्यारोपितैः विशिष्टमात्मानमहम् इति मन्यते; सः अहंकारः
अविद्याख्यः कष्टतमः; सर्वदोषाणां मूलं सर्वानर्थप्रवृत्तीनां च; तम्। तथा
**बलं** पराभिभवनिमित्तं कामरागान्वितम्। **दर्पं** दर्पो नाम यस्य उद्भवे
धर्मम् अतिक्रामति सः अयम् अन्तःकरणाश्रयः दोषविशेषः। **कामं**
स्त्र्यादिविषयम्। **क्रोधम्** अनिष्टविषयम्। एतान् अन्यांश्च महतो दोषान्
**संश्रिताः।** किं च ते **माम्** ईश्वरम् **आत्मपरदेहेषु** स्वदेहे
परदेहेषु च तद्बुद्धिकर्मसाक्षिभूतं मां **प्रद्विषन्तः;**
मच्छासनातिवर्तित्वं प्रद्वेषः; तं कुर्वन्तः **अभ्यसूयकाः**
सन्मार्गस्थानां गुणेषु असहमानाः।।
