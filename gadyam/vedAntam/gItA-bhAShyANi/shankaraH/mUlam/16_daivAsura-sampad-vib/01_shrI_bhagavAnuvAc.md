+++
title = "01 श्री भगवानुवाच"

+++
  
  
।।16.1।। --,**अभयम्** अभीरुता। **सत्त्वसंशुद्धिः** सत्त्वस्य अन्तःकरणस्य
संशुद्धिः संव्यवहारेषु परवञ्चनामायानृतादिपरिवर्जनं शुद्धसत्त्वभावेन
व्यवहारः इत्यर्थः।।**ज्ञानयोगव्यवस्थितिः** ज्ञानं शास्त्रतः आचार्यतश्च
आत्मादिपदार्थानाम् अवगमः; अवगतानाम् इन्द्रियाद्युपसंहारेण एकाग्रतया
स्वात्मसंवेद्यतापादनं योगः; तयोः ज्ञानयोगयोः व्यवस्थितिः व्यवस्थानं
तन्निष्ठता। एषा प्रधाना दैवी सात्त्विकी संपत्। यत्र येषाम् अधिकृतानां या
प्रकृतिः संभवति; सात्त्विकी सा उच्यते। **दानं** यथाशक्ति संविभागः
अन्नादीनाम्। **दमश्च** बाह्यकरणानाम् उपशमः अन्तःकरणस्य उपशमं शान्तिं
वक्ष्यति। **यज्ञश्च** श्रौतः अग्निहोत्रादिः। स्मार्तश्च देवयज्ञादिः;
**स्वाध्यायः** ऋग्वेदाद्यध्ययनम् अदृष्टार्थम्। **तपः** वक्ष्यमाणं
शारीरादि। **आर्जवम्** ऋजुत्वं सर्वदा।। किं च --,
