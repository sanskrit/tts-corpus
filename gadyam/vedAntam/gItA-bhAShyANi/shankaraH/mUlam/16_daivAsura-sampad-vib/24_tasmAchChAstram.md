+++
title = "24 तस्माच्छास्त्रम्"

+++
।।16.24।। --,**तस्मात् शास्त्रं प्रमाणं** ज्ञानसाधनं **ते** तव
**कार्याकार्यव्यवस्थितौ** कर्तव्याकर्तव्यव्यवस्थायाम्। अतः **ज्ञात्वा**
बुद्ध्वा **शास्त्रविधानोक्तं** विधिः विधानं शास्त्रेण विधानं
शास्त्रविधानम् कुर्यात्; न कुर्यात् इत्येवंलक्षणम्; तेन उक्तं
स्व**कर्म** यत् तत् **कर्तुम् इह** **अर्हसि;** इह इति
कर्माधिकारभूमिप्रदर्शनार्थम् इति।। इति श्रीमत्परमहंसपरिव्राजकाचार्यस्य
श्रीगोविन्दभगवत्पूज्यपादशिष्यस्य,श्रीमच्छंकरभगवतः कृतौ
श्रीमद्भगवद्गीताभाष्ये  
  
षोडशोऽध्यायः।।  
  
