+++
title = "20 असुरीं योनिमापन्ना"

+++
।।16.20।। --,**आसुरीं योनिम् आपन्नाः** प्रतिपन्नाः **मूढाः** अविवेकिनः
**जन्मनि जन्मनि** प्रतिजन्म तमोबहुलास्वेव योनिषु जायमानाः अधो गच्छन्तो
मूढाः **माम्** ईश्वरम् **अप्राप्य** अनासाद्य **एव** हे **कौन्तेय; ततः**
तस्मादपि **यान्ति अधमां** गतिं निकृष्टतमां **गतिम्।** माम् अप्राप्यैव
इति न मत्प्राप्तौ काचिदपि आशङ्का अस्ति; अतः मच्छिष्टसाधुमार्गम् अप्राप्य
इत्यर्थः।। सर्वस्या आसुर्याः संपदः संक्षेपः अयम् उच्यते; यस्मिन् त्रिविधे
सर्वः आसुरीसंपद्भेदः अनन्तोऽपि अन्तर्भवति। यत्परिहारेण परिहृतश्च भवति;
यत् मूलं सर्वस्य अनर्थस्य; तत् एतत् उच्यते --,
