+++
title = "03 तेजः क्षमा"

+++
।।16.3।। --,**तेजः** प्रागल्भ्यं न त्वग्गता दीप्तिः। **क्षमा**
आक्रुष्टस्य ताडितस्य वा अन्तर्विक्रियानुत्पत्तिः; उत्पन्नायां
विक्रियायाम् उपशमन् अक्रोधः इति अवोचाम। इत्थं क्षमायाः अक्रोधस्य च
विशेषः। **धृतिः** देहेन्द्रियेषु अवसादं प्राप्तेषु तस्य प्रतिषेधकः
अन्तःकरणवृत्तिविशेषः; येन उत्तम्भितानि करणानि देहश्च न अवसीदन्ति।
**शौचं** द्विविधं मृज्जलकृतं बाह्यम् आभ्यन्तरं च मनोबुद्ध्योः नैर्मल्यं
मायारागादिकालुष्याभावः एवं द्विविधं शौचम्। **अद्रोहः** परजिघांसाभावः
अहिंसनम्। **नातिमानिता** अत्यर्थं मानः अतिमानः; सः यस्य विद्यते सः
अतिमानी; तद्भावः अतिमानिता; तदभावः नातिमानिता आत्मनः पूज्यतातिशयभावनाभाव
इत्यर्थः। **भवन्ति** अभयादीनि एतदन्तानि **संपदं अभिजातस्य।** किं
विशिष्टां संपदम् **दैवीं** देवानां या संपत् ताम् अभिलक्ष्य जातस्य
देवविभूत्यर्हस्य भाविकल्याणस्य इत्यर्थः; हे **भारत**।। अथ इदानीं आसुरी
संपत् उच्यते --,
