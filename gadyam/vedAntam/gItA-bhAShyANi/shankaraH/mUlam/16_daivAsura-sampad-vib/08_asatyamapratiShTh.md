+++
title = "08 असत्यमप्रतिष्ठन् ते"

+++
।।16.8।। --,**असत्यं** यथा वयम् अनृतप्रायाः तथा इदं जगत् सर्वम् असत्यम्;
**अप्रतिष्ठं** च न अस्य धर्माधर्मौ प्रतिष्ठा अतः अप्रतिष्ठं च; इति
**ते** आसुराः जनाः **जगत् आहुः; अनीश्वरम्** न च धर्माधर्मसव्यपेक्षकः
अस्य शासिता ईश्वरः विद्यते इति अतः अनीश्वरं जगत् आहुः। किं च;
**अपरस्परसंभूतं** कामप्रयुक्तयोः स्त्रीपुरुषयोः अन्योन्यसंयोगात् जगत्
सर्वं संभूतम्। **किमन्यत् कामहैतुकं** कामहेतुकमेव कामहैतुकम्। किमन्यत्
जगतः कारणम् न किञ्चित् अदृष्टं धर्माधर्मादि कारणान्तरं विद्यते जगतः काम
एव प्राणिनां कारणम् इति लोकायतिकदृष्टिः इयम्।।
