+++
title = "44 पूर्वाभ्यासेन तेनैव"

+++
।।6.44।। यः पूर्वजन्मनि कृतः अभ्यासः सः **पूर्वाभ्यासः तेनैव** बलवता
**ह्रियते** संसिद्धौ हि यस्मात् **अवशोऽपि सः** योगभ्रष्टः न कृतं चेत्
योगाभ्यासजात् संस्कारात् बलवत्तरमधर्मादिलक्षणं कर्म तदा योगाभ्यासजनितेन
संस्कारेण ह्रियते अधर्मश्चेत् बलवत्तरः कृतः तेन योगजोऽपि संस्कारः
अभिभूयत एव तत्क्षये तु योगजः संस्कारः स्वयमेव कार्यमारभते न
दीर्घकालस्थस्यापि विनाशः तस्य अस्ति इत्यर्थः। अतः **जिज्ञासुरपि योगस्य**
स्वरूपं ज्ञातुमिच्छन् अपि योगमार्गे प्रवृत्तः संन्यासी योगभ्रष्टः
सामर्थ्यात् सोऽपि **शब्दब्रह्म** वेदोक्तकर्मानुष्ठानफलम् **अतिवर्तते**
अतिक्रामति अपाकरिष्यति किमुत बुद्ध्वा यः योगं तन्निष्ठः अभ्यासं
कुर्यात्।। 
