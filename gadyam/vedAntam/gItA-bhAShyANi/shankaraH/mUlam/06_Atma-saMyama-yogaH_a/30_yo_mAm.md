+++
title = "30 यो माम्"

+++
।।6.30।। **यो मां पश्यति** वासुदेवं सर्वस्य आत्मानं **सर्वत्र** सर्वेषु
भूतेषु **सर्वं च** ब्रह्मादिभूतजातं **मयि** सर्वात्मनि **पश्यति तस्य**
एवं आत्मैकत्वदर्शिनः अहम् ईश्वरो न **प्रणश्यामि** न परोक्षतां गमिष्यामि।
**स च मे न प्रणश्यति** स च विद्वान् मम वासुदेवस्य न प्रणश्यति न परोक्षो
भवति तस्य च मम च एकात्मकत्वात् स्वात्मा हि नाम आत्मनः प्रिय एव भवति
यस्माच्च अहमेव सर्वात्मैकत्वदर्शी।। इत्येतत् पूर्वश्लोकार्थं
सम्यग्दर्शनमनूद्य तत्फलं मोक्षः अभिधीयते
