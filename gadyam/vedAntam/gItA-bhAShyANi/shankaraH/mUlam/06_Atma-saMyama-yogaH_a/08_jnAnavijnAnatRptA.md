+++
title = "08 ज्ञानविज्ञानतृप्तात्मा"

+++
।।6.8।। **ज्ञानविज्ञानतृप्तात्मा** ज्ञानं शास्त्रोक्तपदार्थानां
परिज्ञानम् विज्ञानं तु शास्त्रतो ज्ञातानां तथैव स्वानुभवकरणम् ताभ्यां
ज्ञानविज्ञानाभ्यां तृप्तः संजातालंप्रत्ययः आत्मा अन्तःकरणं यस्य सः
ज्ञानविज्ञानतृप्तात्मा **कूटस्थः** अप्रकम्प्यः भवति इत्यर्थः
**विजितेन्द्रिय**श्च। य ईदृशः **युक्तः** समाहितः **इति स उच्यते**
कथ्यते। स **योगी समलोष्टाश्मकाञ्चनः** लोष्टाश्मकाञ्चनानि समानि यस्य सः
समलोष्टाश्मकाञ्चनः।। किञ्च
