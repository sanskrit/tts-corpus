+++
title = "10 योगी युञ्जीत"

+++
।।6.10।। **योगी** ध्यायी **युञ्जीत** समादध्यात् **सततं** सर्वदा
**आत्मानम्** अन्तःकरणं **रहसि** एकान्ते गिरिगुहादौ **स्थितः** सन्
**एकाकी** असहायः। रहसि स्थितः एकाकी च इति विशेषणात् संन्यासं कृत्वा
इत्यर्थः। यतचित्तात्मा चित्तम् अन्तःकरणम् आत्मा देहश्च संयतौ यस्य सः
**यतचित्तात्मा** **निराशीः** वीततृष्णः **अपरिग्रहः**
परिग्रहरहितश्चेत्यर्थः। संन्यासित्वेऽपि त्यक्तसर्वपरिग्रहः सन् युञ्जीत
इत्यर्थः।। अथेदानीं योगं युञ्जतः आसनाहारविहारादीनां योगसाधनत्वेन नियमो
वक्तव्यः प्राप्तयोगस्य लक्षणं तत्फलादि च इत्यत आरभ्यते। तत्र आसनमेव
तावत् प्रथममुच्यते
