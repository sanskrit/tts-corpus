+++
title = "36 असंयतात्मना योगो"

+++
।।6.36।। **असंयतात्मना** अभ्यासवैराग्याभ्यामसंयतः आत्मा अन्तःकरणं यस्य
सोऽयम् असंयतात्मा तेन असंयतात्मना **योगो दुष्प्रापः** दुःखेन प्राप्यत
**इति मे मतिः।** यस्तु पुनः वश्यात्मा अभ्यासवैराग्याभ्यां
वश्यत्वमापादितः आत्मा मनः यस्य सोऽयं वश्यात्मा तेन **वश्यात्मना तु
यतता** भूयोऽपि प्रयत्नं कुर्वता **शक्यः अवाप्तुं** योगः **उपायतः**
यथोक्तादुपायात्।। तत्र योगाभ्यासाङ्गीकरणेन इहलोकपरलोकप्राप्तिनिमित्तानि
कर्माणि संन्यस्तानि योगसिद्धिफलं च मोक्षसाधनं सम्यग्दर्शनं न प्राप्तमिति
योगी योगमार्गात् मरणकाले चलितचित्तः इति तस्य नाशमाशङ्क्य अर्जुन उवाच
**अर्जुन उवाच**
