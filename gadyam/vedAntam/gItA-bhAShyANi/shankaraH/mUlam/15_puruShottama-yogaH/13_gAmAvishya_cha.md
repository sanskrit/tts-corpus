+++
title = "13 गामाविश्य च"

+++
।।15.13।। -- **गां** पृथिवीम् **आविश्य** प्रविश्य **धारयामि भूतानि**
जगत् **अहम् ओजसा** बलेन यत् बलं कामरागविवर्जितम् ऐश्वरं रूपं
जगद्विधारणाय पृथिव्याम् आविष्टं येन पृथिवी गुर्वी न अधः पतति न विदीर्यते
च। तथा च मन्त्रवर्णः -- येन द्यौरुग्रा पृथिवी च दृढा (तै0 सं0 4।1।8)
इति; स दाधार पृथिवीम् (तै0 सं0 4।1।8) इत्यादिश्च। अतः गामाविश्य च भूतानि
चराचराणि धारयामि इति युक्तमुक्तम्। किं च; पृथिव्यां जाताः **ओषधीः
सर्वाः** व्रीहियवाद्याः **पुष्णामि** पुष्टिमतीः रसस्वादुमतीश्च करोमि
**सोमो भूत्वा रसात्मकः** सोमः सन् रसात्मकः रसस्वभावः। सर्वरसानाम् आकरः
सोमः। स हि सर्वरसात्मकः सर्वाः ओषधीः स्वात्मरसान् अनुप्रवेशयन्
पुष्णाति।। किं च --,
