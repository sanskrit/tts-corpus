+++
title = "15 सर्वस्य चाहम्"

+++
।।15.15।। --,**सर्वस्य** च प्राणिजातस्य **अहम्** आत्मा सन् **हृदि**
बुद्धौ **संनिविष्टः।** अतः **मत्तः** आत्मनः सर्वप्राणिनां **स्मृतिः
ज्ञानं** तदपोहनं च अपगमनं च येषां यथा पुण्यकर्मणां पुण्यकर्मानुरोधेन
ज्ञानस्मृती भवतः; तथा पापकर्मणां पापकर्मानुरूपेण स्मृतिज्ञानयोः **अपोहनं
च** अपायनम् अपगमनं च। **वेदैश्च सर्वैः अहमेव** परमात्मा **वेद्यः**
वेदितव्यः। **वेदान्तकृत्** वेदान्तार्थसंप्रदायकृत् इत्यर्थः; **वेदवित्**
वेदार्थवित् **एव च अहम्**।।  
  
भगवतः ईश्वरस्य नारायणाख्यस्य विभूतिसंक्षेपः उक्तः विशिष्टोपाधिकृतः
यदादित्यगतं तेजः (गीता 15।12) इत्यादिना। ,अथ अधुना तस्यैव
क्षराक्षरोपाधिप्रविभक्ततया निरुपाधिकस्य केवलस्य स्वरूपनिर्दिधारयिषया
उत्तरे श्लोकाः आरभ्यन्ते। तत्र सर्वमेव अतीतानागतानन्तराध्यायार्थजातं
त्रिधा राशीकृत्य आह --,
