+++
title = "07 ममैवांशो जीवलोके"

+++
।।15.7।। --,**ममैव** परमात्मनः नारायणस्य; **अंशः** भागः अवयवः एकदेशः इति
अनर्थान्तरं **जीवलोके** जीवानां लोके संसारे **जीवभूतः** कर्ता भोक्ता इति
प्रसिद्धः **सनातनः** चिरंतनः यथा जलसूर्यकः सूर्यांशः जलनिमित्तापाये
सूर्यमेव गत्वा न निवर्तते च तेनैव आत्मना गच्छति; एवमेव यथा
घटाद्युपाधिपरिच्छिन्नो घटाद्याकाशः आकाशांशः सन् घटादिनिमित्तापाये आकाशं
प्राप्य न निवर्तते। अतः उपपन्नम् उक्तम् यद्गत्वा न निवर्तन्ते इति। ननु
निरवयवस्य परमात्मनः कुतः अवयवः एकदेशः अंशः इति सावयवत्वे च विनाशप्रसङ्गः
अवयवविभागात्। नैष दोषः; अविद्याकृतोपाधिपरिच्छिन्नः एकदेशः अंश इव कल्पितो
यतः। दर्शितश्च अयमर्थः क्षेत्राध्याये विस्तरशः। स च जीवो मदंशत्वेन
कल्पितः कथं संसरति उत्क्रामति च इति; उच्यते -- **मनःषष्ठानि
इन्द्रियाणि** श्रोत्रादीनि **प्रकृतिस्थानि** स्वस्थाने कर्णशष्कुल्यादौ
प्रकृतौ स्थितानि **कर्षति** आकर्षति।। कस्मिन् काले --,
