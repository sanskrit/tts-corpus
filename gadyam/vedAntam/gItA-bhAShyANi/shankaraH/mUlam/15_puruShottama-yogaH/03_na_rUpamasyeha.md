+++
title = "03 न रूपमस्येह"

+++
।।15.3।। --,न रूपम् **अस्य इह** यथा उपवर्णितं **तथा** नैव **उपलभ्यते;**
स्वप्नमरीच्युदकमायागन्धर्वनगरसमत्वात् दृष्टनष्टस्वरूपो हि स इति अत एव
**न अन्तः** न पर्यन्तः निष्ठा परसमाप्तिर्वा विद्यते। तथा **न च आदिः;**
इतः आरभ्य अयं प्रवृत्तः इति न केनचित् गम्यते। **न च संप्रतिष्ठा**
स्थितिः मध्यम् अस्य न केनचित् उपलभ्यते। **अश्वत्थम् एनं** यथोक्तं
**सुविरूढमूलं** सुष्ठु विरूढानि विरोहं गतानि सुदृढानि मूलानि यस्य तम्
एनं सुविरूढमूलम्; **असङ्गशस्त्रे**ण असङ्गः पुत्रवित्तलोकैषणादिभ्यः
व्युत्थानं तेन असङ्गशस्त्रेण **दृढेन** परमात्माभिमुख्यनिश्चयदृढीकृतेन
पुनः पुनः विवेकाभ्यासाश्मनिशितेन **च्छित्वा** संसारवृक्षं सबीजम्
उद्धृत्य।।
