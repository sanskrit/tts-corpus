+++
title = "05 निर्मानमोहा जितसङ्गदोषा"

+++
।।15.5।। --,**निर्मानमोहाः** मानश्च मोहश्च मानमोहौ; तौ निर्गतौ येभ्यः ते
निर्मानमोहाः मानमोहवर्जिताः। **जितसङ्गदोषाः** सङ्ग एव दोषः सङ्गदोषः;
जितः सङ्गदोषः यैः ते जितसङ्गदोषाः। **अध्यात्मनित्याः**
परमात्मस्वरूपालोचननित्याः तत्पराः। **विनिवृत्तकामाः** विशेषतो निर्लेपेन
निवृत्ताः कामाः येषां ते विनिवृत्तकामाः यतयः संन्यासिनः **द्वन्द्वैः**
प्रियाप्रियादिभिः **विमुक्ताः सुखदुःखसंज्ञैः** परित्यक्ताः **गच्छन्ति
अमूढाः** मोहवर्जिताः **पदम् अव्ययं तत्** यथोक्तम्।। तदेव पदं पुनः
विशेष्यते --,
