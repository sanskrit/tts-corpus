+++
title = "17 उत्तमः पुरुषस्त्वन्यः"

+++
।।15.17।। --,**उत्तमः** उत्कृष्टतमः **पुरुषस्तु अन्यः** अत्यन्तविलक्षणः
आभ्यां **परमात्मा इति** परमश्च असौ देहाद्यविद्याकृतात्मभ्यः; आत्मा च
सर्वभूतानां प्रत्यक्चेतनः; इत्यतः परमात्मा इति **उदाहृतः** उक्तः
वेदान्तेषु। स एव विशिष्यते **यः लोकत्रयं** भूर्भुवःस्वराख्यं स्वकीयया
चैतन्यबलशक्त्या **आविश्य** प्रविश्य **बिभर्ति** स्वरूपसद्भावमात्रेण
बिभर्ति धारयति **अव्ययः** न अस्य व्ययः विद्यते इति अव्ययः। कः **ईश्वरः**
सर्वज्ञः नारायणाख्यः ईशनशीलः।। यथाव्याख्यातस्य ईश्वरस्य पुरुषोत्तमः
इत्येतत् नाम प्रसिद्धम्। तस्य नामनिर्वचनप्रसिद्ध्या अर्थवत्त्वं नाम्नो
दर्शयन् निरतिशयः अहम् ईश्वरः इति आत्मानं दर्शयति भगवान् --,
