+++
title = "20 इति गुह्यतमम्"

+++
।।15.20।। -- **इति** एतत् **गुह्यतमं** गोप्यतमम्; अत्यन्तरहस्यं
इत्येतत्। किं तत् **शास्त्रम्।** यद्यपि गीताख्यं समस्तम् शास्त्रम्
उच्यते; तथापि अयमेव अध्यायः इह शास्त्रम् इति उच्यते स्तुत्यर्थं
प्रकरणात्। सर्वो हि गीताशास्त्रार्थः अस्मिन् अध्याये समासेन उक्तः। न
केवलं गीताशास्त्रार्थ एव; किंतु सर्वश्च वेदार्थः इह परिसमाप्तः। यस्तं
वेद स वेदवित् (गीता 15।1) वेदैश्च सर्वैरहमेव वेद्यः (गीता 15।15) इति च
उक्तम्। **इदम् उक्तं** कथितं **मया** हे **अनघ** अपाप। **एतत्** शास्त्रं
यथादर्शितार्थं **बुद्ध्वा बुद्धिमान् स्यात्** भवेत् न अन्यथा
**कृतकृत्यश्च** भारत कृतं कृत्यं कर्तव्यं येन सः कृतकृत्यः
विशिष्टजन्मप्रसूतेन ब्राह्मणेन यत् कर्तव्यं तत् सर्वं भगवत्तत्त्वे
विदिते कृतं भवेत् इत्यर्थः न च अन्यथा कर्तव्यं परिसमाप्यते कस्यचित्
इत्यभिप्रायः। सर्वं कर्माखिलं पार्थ ज्ञाने परिसमाप्यते (गीता 4।33) इति च
उक्तम्। एतद्धि जन्मसामग्र्यं ब्राह्मणस्य विशेषतः। प्राप्यैतत्कृतकृत्यो
हि द्विजो भवति नान्यथा (मनुस्मृति 12।93) इति च मानवं वचनम्। यतः एतत्
परमार्थतत्त्वं मत्तः श्रुतवान् असि; अतः कृतार्थः त्वं भारत इति।।  
  
इति श्रीमत्परमहंसपरिव्राजकाचार्यस्य
श्रीगोविन्दभगवत्पूज्यपादशिष्यस्य,श्रीमच्छंकरभगवतः कृतौ
श्रीमद्भगवद्गीताभाष्ये  
  
पञ्चदशोऽध्यायः।।  
  
