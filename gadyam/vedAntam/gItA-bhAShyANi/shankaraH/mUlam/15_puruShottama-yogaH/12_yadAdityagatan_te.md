+++
title = "12 यदादित्यगतन् तेजो"

+++
।।15.12।। --,**यत् आदित्यगतम्** आदित्याश्रयम्। किं तत् **तेजः** दीप्तिः
प्रकाशः **जगत् भासयते** प्रकाशयति **अखिलं** समस्तम् **यत् चन्द्रमसि**
शशभृति तेजः अवभासकं वर्तते; **यच्च अग्नौ** हुतवहे; **तत् तेजः विद्धि**
विजानीहि **मामकं** मदीयं मम विष्णोः तत् ज्योतिः। अथवा; आदित्यगतं तेजः
चैतन्यात्मकं ज्योतिः; यच्चन्द्रमसि; यच्च अग्नौ वर्ततेः तत् तेजः विद्धि
मामकं मदीयं मम विष्णोः तत् ज्योतिः।। ननु स्थावरेषु जङ्गमेषु च तत् समानं
चैतन्यात्मकं ज्योतिः। तत्र कथम् इदं विशेषणम् -- यदादित्यगतम् इत्यादि।
नैष दोषः; सत्त्वाधिक्यात् आविस्तरत्वोपपत्तेः। आदित्यादिषु हि सत्त्वं
अत्यन्तप्रकाशम् अत्यन्तभास्वरम् अतः तत्रैव आविस्तरं ज्योतिः इति तत्
विशिष्यते; न तु तत्रैव तत् अधिकमिति। यथा हि श्लोके तुल्येऽपि मुखसंस्थाने
न काष्ठकुड्यादौ मुखम् आविर्भवति; आदर्शादौ तु स्वच्छे च तारतम्येन
आविर्भवति तद्वत्।। किं च --,
