+++
title = "33 श्रेयान्द्रव्यमयाद्यज्ञाज्ज्ञानयज्ञः"

+++
।।4.33।। **श्रेयान् द्रव्यमयात्** द्रव्यसाधनसाध्यात् **यज्ञात्
ज्ञानयज्ञः** हे **परंतप।** द्रव्यमयो हि यज्ञः फलस्यारम्भकः ज्ञानयज्ञः न
फलारम्भकः अतः श्रेयान् प्रशस्यतरः। कथम् यतः **सर्वं कर्म** समस्तम्
**अखिलम्** अप्रतिबद्धं **पार्थ ज्ञाने** मोक्षसाधने
सर्वतःसंप्लुतोदकस्थानीये **परिसमाप्यते** अन्तर्भवतीत्यर्थः यथा कृताय
विजितायाधरेयाः संयन्त्येवमेनं सर्वं तदभिसमेति यत् किञ्चित्प्रजाः साधु
कुर्वन्ति यस्तद्वेद यत्स वेद (छा0 उ₀ 4.1.4) इति श्रुतेः।। तदेतत् विशिष्टं
ज्ञानं तर्हि केन प्राप्यते इत्युच्यते
