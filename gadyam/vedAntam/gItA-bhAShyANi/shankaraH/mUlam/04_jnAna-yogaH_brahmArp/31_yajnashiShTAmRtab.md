+++
title = "31 यज्ञशिष्टामृतभुजो यान्ति"

+++
।।4.31।। **यज्ञशिष्टामृतभुजः** यज्ञानां शिष्टं यज्ञशिष्टं यज्ञशिष्टं च
तत् अमृतं च यज्ञशिष्टामृतं तत् भुञ्जते इति यज्ञशिष्टामृतभुजः। यथोक्तान्
यज्ञान् कृत्वा तच्छिष्टेन कालेन यथाविधिचोदितम् अन्नम् अमृताख्यं भुञ्जते
इति यज्ञशिष्टामृतभुजः **यान्ति** गच्छन्ति **ब्रह्म सनातनं** चिरन्तनं
मुमुक्षवश्चेत् कालातिक्रमापेक्षया इति सामर्थ्यात् गम्यते। **न अयं लोकः**
सर्वप्राणिसाधारणोऽपि **अस्ति** यथोक्तानां यज्ञानां एकोऽपि यज्ञः यस्य
नास्ति सः **अयज्ञः** तस्य। **कुतः अन्यो** विशिष्टसाधनसाध्यः
**कुरुसत्तम**।।
