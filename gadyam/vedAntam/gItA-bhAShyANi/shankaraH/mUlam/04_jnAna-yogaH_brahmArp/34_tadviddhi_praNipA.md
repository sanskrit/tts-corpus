+++
title = "34 तद्विद्धि प्रणिपातेन"

+++
।।4.34।। **तत् विद्धि** विजानीहि येन विधिना प्राप्यते इति। आचार्यान्
अभिगम्य **प्रणिपातेन** प्रकर्षेण नीचैः पतनं प्रणिपातः दीर्घनमस्कारः तेन
कथं बन्धः कथं मोक्षः का विद्या का चाविद्या इति **परिप्रश्नेन सेवया**
गुरुशुश्रूषया एवमादिना। प्रश्रयेण आवर्जिता आचार्या **उपदेक्ष्यन्ति**
कथयिष्यन्ति **ते ज्ञानं** यथोक्तविशेषणं **ज्ञानिनः**। ज्ञानवन्तोऽपि
केचित् यथावत् तत्त्वदर्शनशीलाः अपरे न अतो विशिनष्टि **तत्त्वदर्शिनः**
इति। ये सम्यग्दर्शिनः तैः उपदिष्टं ज्ञानं कार्यक्षमं भवति नेतरत् इति
भगवतो मतम्।। तथा च सति इदमपि समर्थं वचनम्
