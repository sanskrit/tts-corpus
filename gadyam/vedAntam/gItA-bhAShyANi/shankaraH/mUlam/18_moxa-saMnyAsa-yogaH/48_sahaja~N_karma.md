+++
title = "48 सहजङ् कर्म"

+++
।।18.48।। --,**सहजं** सह जन्मनैव उत्पन्नम्। किं तत् **कर्म कौन्तेय
सदोषमपि** त्रिगुणात्मकत्वात् **न त्यजेत्। सर्वारम्भाः** आरभ्यन्त इति
आरम्भाः; सर्वकर्माणि इत्येतत् प्रकरणात् ये केचित् आरम्भाः स्वधर्माः
परधर्माश्च; ते सर्वे **हि** यस्मात् -- त्रिगुणात्मकत्वम् अत्र हेतुः --
त्रिगुणात्मकत्वात् **दोषेण धूमेन** सहजेन **अग्निरिव; आवृताः।** सहजस्य
कर्मणः स्वधर्माख्यस्य परित्यागेन परधर्मानुष्ठानेऽपि दोषात् नैव मुच्यते
भयावहश्च परधर्मः। न च शक्यते अशेषतः त्यक्तुम् अज्ञेन कर्म यतः; तस्मात् न
त्यजेत् इत्यर्थः।। किम् अशेषतः त्यक्तुम् अशक्यं कर्म इति न त्यजेत् किं वा
सहजस्य कर्मणः त्यागे दोषो भवतीति किं च अतः यदि तावत् अशेषतः त्यक्तुम्
अशक्यम् इति न त्याज्यं सहजं कर्म; एवं तर्हि अशेषतः त्यागे गुण एव
स्यादिति सिद्धं भवति। सत्यम् एवम् अशेषतः त्याग एव न उपपद्यते इति चेत्;
किं नित्यप्रचलितात्मकः पुरुषः; यथा साङ्ख्यानां गुणाः किं वा क्रियैव
कारकम्; यथा बौद्धानां स्कन्धाः क्षणप्रध्वंसिनः उभयथापि कर्मणः अशेषतः
त्यागः न संभवति। अथ तृतीयोऽपि पक्षः -- यदा करोति तदा सक्रियं वस्तु। यदा
न करोति; तदा निष्क्रियं तदेव। तत्र एवं सति शक्यं कर्म अशेषतः त्यक्तुम्।
अयं तु अस्मिन् तृतीये पक्षे विशेषः -- न नित्यप्रचलितं वस्तु; नापि
क्रियैव कारकम्। किं तर्हि व्यवस्थिते द्रव्ये अविद्यमाना क्रिया
उत्पद्यते; विद्यमाना च विनश्यति। शुद्धं तत् द्रव्यं शक्तिमत् अवतिष्ठते।
इति एवम् आहुः काणादाः। तदेव च कारकम् इति। अस्मिन् पक्षे को दोषः इति।
अयमेव तु दोषः -- यतस्तु अभागवतं मतम् इदम्। कथं ज्ञायते यतः आह भगवान्
नासतो विद्यते भावः (गीता 2।16) इत्यादि। काणादानां हि असतः भावः; सतश्च
अभावः; इति इदं मतम् अभागवतम्। अभागवतमपि न्यायवच्चेत् को दोषः इति चेत्;
उच्यते -- दोषवत्तु इदम्; सर्वप्रमाणविरोधात्। कथम् यदि तावत् द्व्यणुकादि
द्रव्यं प्राक् उत्पत्तेः अत्यन्तमेव असत्; उत्पन्नं च स्थितं कञ्चित् कालं
पुनः अत्यन्तमेव असत्त्वम् आपद्यते; तथा च सति असदेव सत् जायते; सदेव
असत्त्वम्; आपद्यते; अभावः भावो भवति; भावश्च अभावो भवति तत्र अभावः
जायमानः प्राक् उत्पत्तेः शशविषाणकल्पः समवाय्यसमवायिनिमित्ताख्यं कारणम्
अपेक्ष्य जायते इति। न च एवम्; अभावः उत्पद्यते; कारणं च अपेक्षते इति
शक्यं वक्तुम्; असतां शशविषाणादीनाम् अदर्शनात्। भावात्मकाश्चेत् घटादयः
उत्पद्यमानाः; किञ्चित् अभिव्यक्तिमात्रेकारणम् अपेक्ष्य उत्पद्यन्ते इति
शक्यं प्रतिपत्तुम्। किं च; असतश्च सतश्च सद्भावे असद्भावे न क्वचित्
प्रमाणप्रमेयव्यवहारेषु विश्वासः कस्यचित् स्यात्; सत् सदेव असत् असदेव इति
निश्चयानुपपत्तेः। किं च; उत्पद्यते इति द्व्यणुकादेः द्रव्यस्य
स्वकारणसत्तासंबन्धम् आहुः। प्राक् उत्पत्तेश्च असत्; पश्चात्
कारणव्यापारम् अपेक्ष्य स्वकारणैः परमाणुभिः सत्तया च समवायलक्षणेन
संबन्धेन संबध्यते। संबद्धं सत् कारणसमवेतं सत् भवति। तत्र वक्तव्यं कथम्
असतः स्वं कारणं भवेत् संबन्धो वा केनचित् स्यात् न हि वन्ध्यापुत्रस्य
स्वं कारणं संबन्धो वा केनचित् प्रमाणतः कल्पयितुं शक्यते।। ननु नैवं
वैशेषिकैः अभावस्य संबन्धः कल्प्यते। द्व्यणुकादीनां हि द्रव्याणां
स्वकारणसमवायलक्षणः संबन्धः सतामेव उच्यते इति। न संबन्धात् प्राक्
सत्त्वानभ्युपगमात्। न हि वैशेषिकैः कुलालदण्डचक्रादिव्यापारात् प्राक्
घटादीनाम् अस्तित्वम् इष्यते। न च मृद एव घटाद्याकारप्राप्तिम् इच्छन्ति।
ततश्च असत एव संबन्धः पारिशेष्यात् इष्टो भवति।। ननु असतोऽपि समवायलक्षणः
संबन्धः न विरुद्धः। न वन्ध्यापुत्रादीनाम् अदर्शनात्। घटादेरेव
प्रागभावस्य स्वकारणसंबन्धो भवति न वन्ध्यापुत्रादेः; अभावस्य तुल्यत्वेऽपि
इति विशेषः अभावस्य वक्तव्यः। एकस्य अभावः; द्वयोः अभावः; सर्वस्य अभावः;
प्रागभावः; प्रध्वंसाभावः; इतरेतराभावः; अत्यन्ताभावः इति लक्षणतो न
केनचित् विशेषो दर्शयितुं शक्यः। असति च विशेषे घटस्य प्रागभावः एव
कुलालदिभिः घटभावम् आपद्यते संबध्यते च भावेन कपालाख्येन; संबद्धश्च
सर्वव्यवहारयोग्यश्च भवति; न तु घटस्यैव प्रध्वंसाभावः अभावत्वे सत्यपि;
इति प्रध्वंसाद्यभावानां न क्वचित् व्यवहारयोग्यत्वम्; प्रागभावस्यैव
द्व्यणुकादिद्रव्याख्यस्य उत्पत्त्यादिव्यवहारार्हत्वम्; इत्येतत्
असमञ्जसम् अभावत्वाविशेषात् अत्यन्तप्रध्वंसाभावयोरिव।। ननु नैव अस्माभिः
प्रागभावस्य भावापत्तिः उच्यते। भावस्यैव तर्हि भावापत्तिः यथा घटस्य
घटापत्तिः; पटस्य वा पटापत्तिः। एतदपि अभावस्य भावापत्तिवदेव
प्रमाणविरुद्धम्। साङ्ख्यस्यापि यः परिणामपक्षः सोऽपि
अपूर्वधर्मोत्पत्तिविनाशाङ्गीकरणात् वैशेषिकपक्षात् न विशिष्यते।
अभिव्यक्तितिरोभावाङ्गीकरणेऽपि अभिव्यक्तितिरोभावयोः
विद्यमानत्वाविद्यमानत्वनिरूपणे पूर्ववदेव प्रमाणविरोधः। एतेन कारणस्यैव
संस्थानम् उत्पत्त्यादि इत्येतदपि प्रत्युक्तम्।।  
  
पारिशेष्यात् सत् एकमेव वस्तु अविद्यया उत्पत्तिविनाशादिधर्मैः अनेकधा
नटवत् विकल्प्यते इति। इदं भागवतं मतम् उक्तम् नासतो विद्यते भावः (गीता
3।16) इत्यस्मिन् श्लोके; सत्प्रत्ययस्य अव्यभिचारात्; व्यभिचाराच्च
इतरेषामिति।।  
  
कथं तर्हि आत्मनः अविक्रियत्वे अशेषतः कर्मणः त्यागः न उपपद्यते इति यदि
वस्तुभूताः गुणाः; यदि वा अविद्याकल्पिताः; तद्धर्मः कर्म; तदा आत्मनि
अविद्याध्यारोपितमेव इति अविद्वान् न हि कश्चित् क्षणमपि अशेषतः त्यक्तुं
शक्नोति इति उक्तम्। विद्वांस्तु पुनः विद्यया अविद्यायां निवृत्तायां
शक्नोत्येव अशेषतः कर्म परित्यक्तुम्; अविद्याध्यारोपितस्य शेषानुपपत्तेः।
न हि तैमिरिकदृष्ट्या अध्यारोपितस्य द्विचन्द्रादेः तिमिरापगमेऽपि शेषः
अवतिष्ठते। एवं च सति इदं वचनम् उपपन्नम् सर्वकर्माणि मनसा (गीता 5।13)
इत्यादि; स्वे स्वे कर्मण्यभिरतः संसिद्धिं लभते नरः (गीता 18।45)
स्वकर्मणा तमभ्यर्च्य सिद्धिं विन्दति मानवः (गीता 18।46) इति च।। या कर्मजा
सिद्धिः उक्ता ज्ञाननिष्ठायोग्यतालक्षणा; तस्याः फलभूता नैष्कर्म्यसिद्धिः
ज्ञाननिष्ठालक्षणा च वक्तव्येति श्लोकः आरभ्यते --,
