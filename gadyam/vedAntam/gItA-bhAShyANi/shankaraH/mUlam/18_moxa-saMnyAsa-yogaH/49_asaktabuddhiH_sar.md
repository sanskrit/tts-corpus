+++
title = "49 असक्तबुद्धिः सर्वत्र"

+++
।।18.49।। -- **असक्तबुद्धिः** असक्ता सङ्गरहिता बुद्धिः अन्तःकरणं यस्य सः
असक्तबुद्धिः **सर्वत्र** पुत्रदारादिषु आसक्तिनिमित्तेषु; **जितात्मा**
जितः वशीकृतः आत्मा अन्तःकरणं यस्य सः जितात्मा; **विगतस्पृहः** विगता
स्पृहा तृष्णा देहजीवितभोगेषु यस्मात् सः विगतस्पृहः; यः एवंभूतः आत्मज्ञः
सः **नैष्कर्म्यसिद्धिं** निर्गतानि कर्माणि यस्मात्
निष्क्रियब्रह्मात्मसंबोधात् सः निष्कर्मा तस्य भावः नैष्कर्म्यम्;
नैष्कर्म्यं च तत् सिद्धिश्च सा नैष्कर्म्यसिद्धिः; निष्कर्मत्वस्य वा
निष्क्रियात्मरूपावस्थानलक्षणस्य सिद्धिः निष्पत्तिः; तां
नैष्कर्म्यसिद्धिं **परमां** प्रकृष्टां कर्मजसिद्धिविलक्षणां
सद्योमुक्त्यवस्थानरूपां संन्यासेन सम्यग्दर्शनेन तत्पूर्वकेण वा
सर्वकर्मसंन्यासेन अधिगच्छति प्राप्नोति। तथा च उक्तम् -- सर्वकर्माणि मनसा
संन्यस्य नैव कुर्वन्न कारयन्नास्ते (गीता 5।13) इति।। पूर्वोक्तेन
स्वकर्मानुष्ठानेन ईश्वराभ्यर्चनरूपेण जनितां प्रागुक्तलक्षणां सिद्धिं
प्राप्तस्य उत्पन्नात्मविवेकज्ञानस्य केवलात्मज्ञाननिष्ठारूपा
नैष्कर्म्यलक्षणा सिद्धिः येन क्रमेण भवति; तत् वक्तव्यमिति आह --,
