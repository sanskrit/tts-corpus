+++
title = "02 श्री भगवानुवाच"

+++




**Sanskrit Commentary By Sri Shankaracharya**

।।18.2।। --,**काम्यानाम्** अश्वमेधादीनां **कर्मणां न्यासं
संन्यास**शब्दार्थम्; अनुष्ठेयत्वेन प्राप्तस्य अनुष्ठानम्; **कवयः**
पण्डिताः केचित् **विदुः** विजानन्ति। नित्यनैमित्तिकानाम् अनुष्ठीयमानानां
सर्वकर्मणाम् आत्मसंबन्धितया प्राप्तस्य फलस्य परित्यागः सर्वकर्मफलत्यागः
तं **प्राहुः** कथयन्ति **त्यागं** त्यागशब्दार्थं **विचक्षणाः** पण्डिताः।
यदि काम्यकर्मपरित्यागः फलपरित्यागो वा अर्थः वक्तव्यः; सर्वथा
परित्यागमात्रं संन्यासत्यागशब्दयोः एकः अर्थः स्यात्; न घटपटशब्दाविव
जात्यन्तरभूतार्थौ।।  
  
ननु नित्यनैमित्तिकानां कर्मणां फलमेव नास्ति इति आहुः। कथम् उच्यते तेषां
फलत्यागः; यथा वन्ध्यायाः पुत्रत्यागः नैष दोषः; नित्यानामपि कर्मणां भगवता
फलवत्त्वस्य इष्टत्वात्। वक्ष्यति हि भगवान् अनिष्टमिष्टं मिश्रं च (गीता
18।12) इति न तु संन्यासिनाम् (गीता 18।12) इति च। संन्यासिनामेव हि केवलं
कर्मफलासंबन्धं दर्शयन् असंन्यासिनां नित्यकर्मफलप्राप्तिम् भवत्यत्यागिनां
प्रेत्य (गीता 18।12) इति दर्शयति।।

