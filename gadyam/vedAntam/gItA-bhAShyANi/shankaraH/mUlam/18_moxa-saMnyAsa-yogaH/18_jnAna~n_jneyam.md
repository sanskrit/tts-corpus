+++
title = "18 ज्ञानञ् ज्ञेयम्"

+++
।।18.18।। --,**ज्ञानं** ज्ञायते अनेन इति सर्वविषयम् अविशेषेण उच्यते। तथा
**ज्ञेयं** ज्ञातव्यम्; तदपि सामान्येनैव सर्वम् उच्यते। तथा **परिज्ञाता**
उपाधिलक्षणः अविद्याकल्पितः भोक्ता। इति एतत् त्रयम् अविशेषेण सर्वकर्मणां
प्रवर्तिका **त्रिविधा** त्रिप्रकारा कर्मचोदना। ज्ञानादीनां हि त्रयाणां
संनिपाते हानोपादानादिप्रयोजनः सर्वकर्मारम्भः स्यात्। ततः पञ्चभिः
अधिष्ठानादिभिः आरब्धं वाङ्मनःकायाश्रयभेदेन त्रिधा राशीभूतं त्रिषु
करणादिषु संगृह्यते इत्येतत् उच्यते -- **करणं** क्रियते अनेन इति बाह्यं
श्रोत्रादि; अन्तःस्थं बुद्ध्यादि; **कर्म** ईप्सिततमं कर्तुः क्रियया
व्याप्यमानम्; **कर्ता** करणानां व्यापारयिता उपाधिलक्षणः; **इति
त्रिविधः** त्रिप्रकारः **कर्मसंग्रहः;** संगृह्यते अस्मिन्निति संग्रहः;
कर्मणः संग्रहः कर्मसंग्रहः; कर्म एषु हि त्रिषु समवैति; तेन अयं त्रिविधः
कर्मसंग्रहः।। अथ इदानीं क्रियाकारकफलानां सर्वेषां गुणात्मकत्वात्
सत्त्वरजस्तमोगुणभेदतः त्रिविधः भेदः वक्तव्य इति आरभ्यते --,
