+++
title = "12 अनिष्टमिष्टम् मिश्रम्"

+++
।।18.12।। --,**अनिष्टं** नरकतिर्गयादिलक्षणम्; **इष्टं** देवादिलक्षणम्;
**मिश्रम्** इष्टानिष्टसंयुक्तं मनुष्यलक्षणं **च;** तत् **त्रिविधं**
त्रिप्रकारं **कर्मणः,धर्माधर्मलक्षणस्य** फलं
**बाह्यानेककारकव्यापारनिष्पन्नं सत् अविद्याकृतम् इन्द्रजालमायोपमं
महामोहकरं प्रत्यगात्मोपसर्पि इव -- फल्गुतया लयम् अदर्शनं गच्छतीति
फलनिर्वचनम् -- तत् एतत् एवंलक्षणं फलं** भवति अत्यागिनाम् **अज्ञानां
कर्मिणां अपरमार्थसंन्यासिनां** प्रेत्य **शरीरपातात् ऊर्ध्वम्।** न तु
संन्यासिनां **परमार्थसंन्यासिनां परमहंसपरिव्राजकानां
केवलज्ञाननिष्ठानां** क्वचित्। **न हि केवलसम्यग्दर्शननिष्ठा
अविद्यादिसंसारबीजं न उन्मूलयन्ति कदाचित् इत्यर्थः। अतः परमार्थदर्शिनः एव
अशेषकर्मसंन्यासित्वं संभवति; अविद्याध्यारोपितत्वात् आत्मनि
क्रियाकारकफलानाम् न तु अज्ञस्य अधिष्ठानादीनि क्रियाकर्तृकारकाणि
आत्मत्वेनैव पश्यतः अशेषकर्मसंन्यासः संभवति।। तदेतत् उत्तरैः श्लोकैः
दर्शयति --,**
