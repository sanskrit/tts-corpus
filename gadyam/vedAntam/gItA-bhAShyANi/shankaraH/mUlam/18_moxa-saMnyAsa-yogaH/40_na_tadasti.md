+++
title = "40 न तदस्ति"

+++
।।18.40।। --,**न तत् अस्ति** तत् नास्ति **पृथिव्यां वा** मनुष्यादिषु
सत्त्वं प्राणिजातम् अन्यद्वा अप्राणि; **दिवि देवेषु वा पुनः सत्त्वम्;
प्रकृतिजैः** प्रकृतितः जातैः **एभिः त्रिभिः गुणैः** सत्त्वादिभिः
**मुक्तं** परित्यक्तं यत् स्यात्; न तत् अस्ति इति पूर्वेण संबन्धः।।  
  
सर्वः संसारः क्रियाकारकफललक्षणः सत्त्वरजस्तमोगुणात्मकः अविद्यापरिकल्पितः
समूलः अनर्थः उक्तः; वृक्षरूपकल्पनया च ऊर्ध्वमूलम् (गीता 15।1) इत्यादिना;
तं च असङ्गशस्त्रेण दृढेन च्छित्त्वा (गीता 15।3) ततः पदं
तत्परिमार्गितव्यम् (गीता 15।4) इति च उक्तम्। तत्र च सर्वस्य
त्रिगुणात्मकत्वात् संसारकारणनिवृत्त्यनुपपत्तौ प्राप्तायाम्; यथा
तन्निवृत्तिः स्यात् तथा वक्तव्यम्; सर्वश्च गीताशास्त्रार्थः
उपसंहर्तव्यः; एतावानेव च सर्ववेदस्मृत्यर्थः पुरुषार्थम् इच्छद्भिः
अनुष्ठेयः इत्येवमर्थम् ब्राह्मणक्षत्रियविशाम् इत्यादिः आरभ्यते --,
