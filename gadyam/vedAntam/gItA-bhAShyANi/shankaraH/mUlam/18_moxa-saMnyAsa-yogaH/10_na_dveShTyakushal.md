+++
title = "10 न द्वेष्ट्यकुशलम्"

+++
।।18.10।। --,**न द्वेष्टि अकुशलम्** अशोभनं काम्यं **कर्म;**
शरीरारम्भद्वारेण संसारकारणम्; किमनेन इत्येवम्। **कुशले** शोभने नित्ये
कर्मणि सत्त्वशुद्धिज्ञानोत्पत्तितन्निष्ठाहेतुत्वेन मोक्षकारणम् इदम्
इत्येवं न **अनुषज्जते** अनुषङ्गं प्रीतिं न करोति इत्येतत्। कः पुनः असौ
त्यागी पूर्वोक्तेन सङ्गफलत्यागेन तद्वान् **त्यागी;** यः कर्मणि सङ्गं
त्यक्त्वा तत्फलं च नित्यकर्मानुष्ठायी सः त्यागी। कदा पुनः असौ अकुशलं
कर्म न द्वेष्टि; कुशले च न अनुषज्जते इति; उच्यते -- **सत्त्वसमाविष्टः**
यदा सत्त्वेन आत्मानात्मविवेकविज्ञानहेतुना समाविष्टः संव्याप्तः; संयुक्त
इत्येतत्। अत एव च **मेधावी** मेधया आत्मज्ञानलक्षणया प्रज्ञया संयुक्तः
तद्वान् मेधावी। मेधावित्वादेव **च्छिन्नसंशयः** छिन्नः अविद्याकृतः संशयः
यस्य आत्मस्वरूपावस्थानमेव परं निःश्रेयससाधनम्; न अन्यत् किञ्चित् इत्येवं
निश्चयेन च्छिन्नसंशयः।।  
  
यः अधिकृतः पुरुषः पूर्वोक्तेन प्रकारेण कर्मयोगानुष्ठानेन क्रमेण
संस्कृतात्मा सन् जन्मादिविक्रियारहितत्वेन निष्क्रियम् आत्मानम् आत्मत्वेन
संबुद्धः; सः सर्वकर्माणि मनसा संन्यस्य (गीता 5।13) नैव कुर्वन् न कारयन्
आसीनः नैष्कर्म्यलक्षणां ज्ञाननिष्ठाम् अश्नुते इत्येतत्। पूर्वोक्तस्य
कर्मयोगस्य प्रयोजनम् अनेनैव श्लोकेन उक्तम्।। यः पुनः अधिकृतः सन्
देहात्माभिमानित्वेन देहभृत् अज्ञः अबाधितात्मकर्तृत्वविज्ञानतया अहं कर्ता
इति निश्चितबुद्धिः तस्य अशेषकर्मपरित्यागस्य अशक्यत्वात् कर्मफलत्यागेन
चोदितकर्मानुष्ठाने एव अधिकारः; न तत्त्यागे इति एतम्; अर्थं दर्शयितुम् आह
--,
