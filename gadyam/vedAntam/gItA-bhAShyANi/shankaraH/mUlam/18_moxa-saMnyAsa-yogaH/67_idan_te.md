+++
title = "67 इदन् ते"

+++
।।18.67।। --,**इदं** शास्त्रं **ते** तव हिताय मया उक्तं संसारविच्छित्तये
**अतपस्काय** तपोरहिताय **न** वाच्यम् इति व्यवहितेन संबध्यते। तपस्विनेऽपि
**अभक्ताय** गुरौ देवे च भक्तिरहिताय **कदाचन** कस्यांचिदपि अवस्थायां
**न** वाच्यम्। भक्तः तपस्वी अपि सन् अशुश्रूषुः यो भवति तस्मै अपि न
**वाच्यम्। न च यो मां** वासुदेवं प्राकृतं मनुष्यं मत्वा **अभ्यसूयति**
आत्मप्रशंसादिदोषाध्यारोपणेन ईश्वरत्वं मम अजानन् न सहते; असावपि अयोग्यः;
तस्मै अपि न वाच्यम्। भगवति अनसूयायुक्ताय तपस्विने भक्ताय शुश्रूषवे
वाच्यं शास्त्रम् इति,सामर्थ्यात् गम्यते। तत्र मेधाविने तपस्विने वा इति
अनयोः विकल्पदर्शनात् शुश्रूषाभक्तियुक्ताय तपस्विने तद्युक्ताय मेधाविने
वा वाच्यम्। शुश्रूषाभक्तिवियुक्ताय न तपस्विने नापि मेधाविने वाच्यम्।
भगवति असूयायुक्ताय समस्तगुणवतेऽपि न वाच्यम्। गुरुशुश्रूषाभक्तिमते च
वाच्यम् इत्येषः शास्त्रसंप्रदायविधिः।। संप्रदायस्य कर्तुः फलम् इदानीम् आह
--,
