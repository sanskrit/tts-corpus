+++
title = "03 त्याज्यन् दोषवदित्येके"

+++
।।18.3।। --,**त्याज्यं** त्यक्तव्यं **दोषवत्** दोषः अस्य अस्तीति दोषवत्।
किं तत् **कर्म** बन्धहेतुत्वात् सर्वमेव। अथवा; दोषः यथा रागादिः
त्यज्यते; तथा त्याज्यम् **इति एके कर्म** प्राहुः **मनीषिणः** पण्डिताः
साङ्ख्यादिदृष्टिम् आश्रिताः; अधिकृतानां कर्मिणामपि इति। तत्रैव
**यज्ञदानतपःकर्म ऩ त्याज्यम् इति च अपरे**।। कर्मिणः एव अधिकृताः; तान्
अपेक्ष्य एते विकल्पाः; न तु ज्ञाननिष्ठान् व्युत्थायिनः संन्यासिनः
अपेक्ष्य। ज्ञानयोगेन साङ्ख्यानां निष्ठा मया पुरा प्रोक्ता इति
कर्माधिकारात् अपोद्धृताः ये; न तान् प्रति चिन्ता।।  
  
ननु कर्मयोगेन योगिनाम् (गीता 3।3) इति अधिकृताः पूर्वं विभक्तनिष्ठाः अपि
इह सर्वशास्त्रार्थोपसंहारप्रकरणे यथा विचार्यन्ते; तथा साङ्ख्या अपि
ज्ञाननिष्ठाः विचार्यन्ताम् इति। न; तेषां मोहदुःखनिमित्तत्यागानुपपत्तेः।
न कायक्लेशनिमित्तं दुःखं साङ्ख्याः आत्मनि पश्यन्ति; इच्छादीनां
क्षेत्रधर्मत्वेनैव दर्शितत्वात्। अतः ते न कायक्लेशदुःखभयात् कर्म
परित्यजन्ति। नापि ते कर्माणि आत्मनि पश्यन्ति; येन नियतं कर्म मोहात्
परित्यजेयुः। गुणानां कर्म नैव किञ्चित्करोमि इति हि ते संन्यस्यन्ति।
सर्वकर्माणि मनसा संन्यस्य (गीता 5।13) इत्यादिभिः तत्त्वविदः
संन्यासप्रकारः उक्तः। तस्मात् ये अन्ये अधिकृताः कर्मणि अनात्मविदः; येषां
च मोहनिमित्तः त्यागः संभवति कायक्लेशभयाच्च; ते एव तामसाः त्यागिनः
राजसाश्च इति निन्द्यन्ते कर्मिणाम् अनात्मज्ञानां कर्मफलत्यागस्तुत्यर्थम्
सर्वारम्भपरित्यागी (गीता 14।25) मौनी संतुष्टो येन केनचित् (गीता 12।19)।
अनिकेतः स्थिरमतिः (गीता 12।19) इति गुणातीतलक्षणे च परमार्थसंन्यासिनः
विशेषितत्वात्। वक्ष्यति च निष्ठा ज्ञानस्य या परा (गीता 18।50) इति।
तस्मात् ज्ञाननिष्ठाः संन्यासिनः न इह विवक्षिताः। कर्मफलत्यागः एव
सात्त्विकत्वेन गुणेन तामसत्वाद्यपेक्षया संन्यासः उच्यते; न मुख्यः
सर्वकर्मसंन्यासः।।  
  
सर्वकर्मसंन्यासासंभवे च न हि देहभृता इति हेतुवचनात् मुख्य एव इति चेत्; न
हेतुवचनस्य स्तुत्यर्थत्वात्। यथा त्यागाच्छान्तिरनन्तरम् (गीता 12।12) इति
कर्मफलत्यागस्तुतिरेव यथोक्तानेकपक्षानुष्ठानाशक्तिमन्तम् अर्जुनम् अज्ञं
प्रति विधानात् तथा इदमपि न हि देहभृता शक्यम् (गीता 18।11) इति
कर्मफलत्यागस्तुत्यर्थम् न सर्वकर्माणि मनसा संन्यस्य नैव कुर्वन्न
कारयन्नास्ते इत्यस्य पक्षस्य अपवादः केनचित् दर्शयितुं शक्यः। तस्मात्
कर्मणि अधिकृतान् प्रत्येव एषः संन्यासत्यागविकल्पः। ये तु परमार्थदर्शिनः
साङ्ख्याः; तेषां ज्ञाननिष्ठायामेव सर्वकर्मसंन्यासलक्षणायाम् अधिकारः; न
अन्यत्र; इति न ते विकल्पार्हाः। तच्च उपपादितम् अस्माभिः वेदाविनाशिनम्
(गीता 2।21) इत्यस्मिन्प्रदेशे; तृतीयादौ च।। तत्र एतेषु विकल्पभेदेषु --,
