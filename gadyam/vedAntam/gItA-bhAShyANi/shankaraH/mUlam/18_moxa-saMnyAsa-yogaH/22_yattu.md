+++
title = "22 यत्तु"

+++
।।18.22।। --,**यत्** (तु गी0 में) ज्ञानं **कृत्स्नवत्** समस्तवत्
सर्वविषयमिव **एकस्मिन् कार्ये** देहे बहिर्वा प्रतिमादौ **सक्तम्**
एतावानेव आत्मा ईश्वरो वा; न अतः परम् अस्ति इति; यथा नग्नक्षपणकादीनां
शरीरान्तर्वर्ती देहपरिमाणो जीवः; ईश्वरो वा पाषाणदार्वादिमात्रम्;
इत्येवम् एकस्मिन् कार्ये सक्तम्; **अहैतुकं** हेतुवर्जितं निर्युक्तिकम्;
**अतत्त्वार्थवत्** अयथाभूतार्थवत्; यथाभूतः अर्थः तत्त्वार्थः; सः अस्य
ज्ञेयभूतः अस्तीति तत्त्वार्थवत्; न तत्त्वार्थवत् अतत्त्वार्थवत्
अहैतुकत्वादेव **अल्पं च;** अल्पविषयत्वात् अल्पफलत्वाद्वा। **तत् तामसम्
उदाहृतम्।** तामसानां हि प्राणिनाम् अविवेकिनाम् ईदृशं ज्ञानं दृश्यते।। अथ
इदानीं कर्मणः त्रैविध्यम् उच्यते --,
