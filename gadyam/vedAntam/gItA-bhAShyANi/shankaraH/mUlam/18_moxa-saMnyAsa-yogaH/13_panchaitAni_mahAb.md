+++
title = "13 पञ्चैतानि महाबाहो"

+++
।।18.13।। -- **पञ्च एतानि** वक्ष्यमाणानि हे **महाबाहो; कारणानि**
निर्वर्तकानि **निबोध मे** मम इति। उत्तरत्र चेतःसमाधानार्थम्;
वस्तुवैषम्यप्रदर्शनार्थं च। तानि च कारणानि ज्ञातव्यतया स्तौति --
**साङ्ख्ये** ज्ञातव्याः पदार्थाः संख्यायन्ते यस्मिन् शास्त्रे तत् साङ्ख्यं
वेदान्तः। **कृतान्ते** इति तस्यैव विशेषणम्। कृतम् इति कर्म उच्यते; तस्य
अन्तः परिसमाप्तिः यत्र सः कृतान्तः; कर्मान्तः इत्येतत्। यावानर्थ उदपाने
(गीता 2।46) सर्वं कर्माखिलं पार्थ ज्ञाने परिसमाप्यते (गीता 4।33) इति
आत्मज्ञाने सञ्जाते सर्वकर्मणां निवृत्तिं दर्शयति। अतः तस्मिन्
आत्मज्ञानार्थे साङ्ख्ये कृतान्ते वेदान्ते **प्रोक्तानि** कथितानि
**सिद्धये** निष्पत्त्यर्थं **सर्वकर्मणाम्**।। कानि तानीति; उच्यते --,
