+++
title = "44 कृषिगौरक्ष्यवाणिज्यं"

+++
।।18.44।। --,**कृषिगौरक्ष्यवाणिज्यं** कृषिश्च गौरक्ष्यं च वाणिज्यं च
कृषिगौरक्ष्यवाणिज्यम्; कृषिः भूमेः विलेखनम्; गौरक्ष्यं गाः रक्षतीति
गोरक्षः तस्य भावः गौरक्ष्यम्; पाशुपाल्यम् इत्यर्थः; वाणिज्यं वणिक्कर्म
क्रयविक्रयादिलक्षणं **वैश्यकर्म** वैश्यजातेः कर्म वैश्यकर्म **स्वभावजम्।
परिचर्यात्मकं** शुश्रूषास्वभावं **कर्म शूद्रस्यापि स्वभावजम्**।।  
  
एतेषां जातिविहितानां कर्मणां सम्यगनुष्ठितानां स्वर्गप्राप्तिः फलं
स्वभावतः; वर्णा आश्रमाश्च स्वकर्मनिष्ठाः प्रेत्य कर्मफलमनुभूय ततः शेषेण
विशिष्टदेशजातिकुलधर्मायुःश्रुतवृत्तवित्तसुखमेधसो जन्म प्रतिपद्यन्ते
इत्यादिस्मृतिभ्यः (आ. स्मृ. 2।2।2।3) पुराणे च वर्णिनाम् आश्रमिणां च
लोकफलभेदविशेषस्मरणात्। कारणान्तरात्तु इदं वक्ष्यमाणं फलम् --,
