+++
title = "68 य इमम्"

+++
।।18.68।। --,**यः इमं** यथोक्तं **परमं** परमनिःश्रेयसार्थं केशवार्जुनयोः
संवादरूपं ग्रन्थं **गुह्यं** गोप्यतमं **मद्भक्तेषु** मयि भक्तिमत्सु
**अभिधास्यति** वक्ष्यति; ग्रन्थतः अर्थतश्च स्थापयिष्यतीत्यर्थः; यथा
त्वयि मया। भक्तेः पुनर्ग्रहणात् भक्तिमात्रेण केवलेन शास्त्रसंप्रदाने
पात्रं भवतीति गम्यते। कथम् अभिधास्यति इति; उच्यते -- **भक्तिं मयि परां
कृत्वा** भगवतः परमगुरोः अच्युतस्य शुश्रूषा मया क्रियते इत्येवं
कृत्वेत्यर्थः। तस्य इदं फलम् -- **मामेव एष्यति** मुच्यते एव। असंशयः अत्र
संशयः न कर्तव्यः।। किं च --,
