+++
title = "16 तत्रैवं सति"

+++
।।18.16।। --,तत्र इति प्रकृतेन संबध्यते। एवं सति एवं यथोक्तैः पञ्चभिः
हेतुभिः निर्वर्त्ये सति कर्मणि। तत्रैवं सति इति दुर्मतित्वस्य हेतुत्वेन
संबध्यते। तत्र एतेषु आत्मानन्यत्वेन अविद्यया परिकल्पितैः क्रियमाणस्य
कर्मणः अहमेव कर्ता इति कर्तारम् आत्मानं केवलं शुद्धं तु यः पश्यति
अविद्वान् कस्मात् वेदान्ताचार्योपदेशन्यायैः अकृतबुद्धित्वात्
असंस्कृतबुद्धित्वात् योऽपि देहादिव्यतिरिक्तात्मवादी आत्मानमेव केवलं
कर्तारं पश्यति; असावपि अकृतबुद्धिः अतः अकृतबुद्धित्वात् न सः पश्यति
आत्मनः तत्त्वं कर्मणो वा इत्यर्थः। अतः दुर्मतिः; कुत्सिता विपरीता दुष्टा
अजस्रं जननमरणप्रतिपत्तिहेतुभूता मतिः अस्य इति दुर्मतिः। सः पश्यन्नपि न
पश्यति; यथा तैमिरिकः अनेकं चन्द्रम्; यथा वा अभ्रेषु धावत्सु चन्द्रं
धावन्तम्; यथा वा वाहने उपविष्टः अन्येषु धावत्सु आत्मानं धावन्तम्।। कः
पुनः सुमतिः यः सम्यक् पश्यतीति; उच्यते --,
