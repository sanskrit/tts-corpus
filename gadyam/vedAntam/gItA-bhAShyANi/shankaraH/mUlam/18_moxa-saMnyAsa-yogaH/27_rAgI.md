+++
title = "27 रागी"

+++
।।18.27।। --,**रागी** रागः अस्य अस्तीति रागी; **कर्मफलप्रेप्सुः**
कर्मफलार्थी इत्यर्थः; **लुब्धः** परद्रव्येषु संजाततृष्णः; तीर्थादौ च
स्वद्रव्यापरित्यागी वा; **हिंसात्मकः** परपीडाकरस्वभावः; **अशुचिः**
बाह्याभ्यन्तरशौचवर्जितः; **हर्षशोकान्वितः** इष्टप्राप्तौ हर्षः
अनिष्टप्राप्तौ इष्टवियोगे च शोकः ताभ्यां हर्षशोकाभ्याम् अन्वितः
संयुक्तः; तस्यैव च कर्मणः संपत्तिविपत्तिभ्यां हर्षशोकौ स्याताम्; ताभ्यां
संयुक्तो यः **कर्ता सः राजसः परिकीर्तितः**।।
