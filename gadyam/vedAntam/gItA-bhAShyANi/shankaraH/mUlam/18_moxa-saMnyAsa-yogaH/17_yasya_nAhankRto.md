+++
title = "17 यस्य नाहङ्कृतो"

+++
।।18.17।। -- यस्य शास्त्राचार्योपदेशन्यायसंस्कृतात्मनः न भवति अहंकृतः
अहं कर्ता इत्येवंलक्षणः भावः भावना प्रत्ययः -- एते एव पञ्च अधिष्ठानादयः
अविद्यया आत्मनि कल्पिताः सर्वकर्मणां कर्तारः; न अहम्; अहं तु
तद्व्यापाराणां साक्षिभूतः अप्राणो ह्यमनाः शुभ्रो ह्यक्षरात्परतः परः (मु0
उ₀ 2।1।2) केवलः अविक्रियः इत्येवं पश्यतीति एतत् -- बुद्धिः अन्तःकरणं
यस्य आत्मनः,उपाधिभूता न लिप्यते न अनुशयिनी भवति -- इदमहमकार्षम्; तेन अहं
नरकं गमिष्यामि इत्येवं यस्य बुद्धिः न लिप्यते -- सः सुमतिः; सः पश्यति।
**हत्वा अपि सः इमान् लोकान्;** सर्वान् इमान् प्राणिनः इत्यर्थः; **न
हन्ति** हननक्रियां न करोति; **न निबध्यते** नापि तत्कार्येण अधर्मफलेन
संबध्यते।। ननु हत्वापि न हन्ति इति विप्रतिषिद्धम् उच्यते यद्यपि स्तुतिः।
नैष दोषः; लौकिकपारमार्थिकदृष्ट्यपेक्षया तदुपपत्तेः। देहाद्यात्मबुद्ध्या
हन्ता अहम् इति लौकिकीं दृष्टिम् आश्रित्य हत्वापि इति आह। यथादर्शितां
पारमार्थिकीं दृष्टिम् आश्रित्य न हन्ति न निबध्यते इति। एतत् उभयम्
उपपद्यते एव।। ननु अधिष्ठानादिभिः संभूय करोत्येव आत्मा; कर्तारमात्मानं
केवलं तु (गीता 18।16) इति केवलशब्दप्रयोगात्। नैष दोषः; आत्मनः
अविक्रियस्वभावत्वे अधिष्ठानादिभिः संहतत्वानुपपत्तेः। विक्रियावतो हि
अन्यैः संहननं संभवति; संहत्य वा कर्तृत्वं स्यात्। न तु अविक्रियस्य
आत्मनः केनचित् संहननम् अस्ति इति न संभूय कर्तृत्वम् उपपद्यते। अतः
केवलत्वम् आत्मनः स्वाभाविकमिति केवलशब्दः अनुवादमात्रम्। अविक्रियत्वं च
आत्मनः श्रुतिस्मृतिन्यायप्रसिद्धम्। अविकार्योऽयमुच्यते (गीता 2।25)
गुणैरेव कर्माणि क्रियन्ते शरीरस्थोऽपि न करोति (गीता 13।31) इत्यादि
असकृत् उपपादितं गीतास्वेव तावत्। श्रुतिषु च **ध्यायतीव लेलायतीव**
इत्येवमाद्यासु। न्यायतश्च -- निरवयवम् अपरतन्त्रम् अविक्रियम्
आत्मतत्त्वम् इति राजमार्गः। विक्रियावत्त्वाभ्युपगमेऽपि आत्मनः स्वकीयैव
विक्रिया स्वस्य भवितुम् अर्हति; न अधिष्ठानादीनां कर्माणि आत्मकर्तृकाणि
स्युः। न हि परस्य कर्म परेण अकृतम् आगन्तुम् अर्हति। यत्तु अविद्यया
गमितम्; न तत् तस्य। यथा रजतत्वं न शुक्तिकायाः यथा वा तलमलिनत्वं बालैः
गमितम् अविद्यया; न आकाशस्य; तथा अधिष्ठानादिविक्रियापि तेषामेव; न आत्मनः।
तस्मात् युक्तम् उक्तम् अहंकृतत्वबुद्धिलेपाभावात् विद्वान् न हन्ति न
निबध्यते इति। नायं हन्ति न हन्यते (गीता 2।19) इति प्रतिज्ञाय न जायते
(गीता 2।20) इत्यादिहेतुवचनेन अविक्रियत्वम् आत्मनः उक्त्वा; वेदाविनाशिनम्
(गीता 2।21) इति विदुषः कर्माधिकारनिवृत्तिं शास्त्रादौ संक्षेपतः उक्त्वा;
मध्ये प्रसारितां तत्र तत्र प्रसङ्गं कृत्वा इह उपसंहरति
शास्त्रार्थपिण्डीकरणाय विद्वान् न हन्ति न निबध्यते इति। एवं च सति
देहभृत्त्वाभिमानानुपपत्तौ अविद्याकृताशेषकर्मसंन्यासोपपत्तेः संन्यासिनाम्
अनिष्टादि त्रिविधं कर्मणः फलं न भवति इति उपपन्नम् तद्विपर्ययाच्च इतरेषां
भवति इत्येतच्च अपरिहार्यम् इति एषः गीताशास्त्रार्थः उपसंहृतः। स एषः
सर्ववेदार्थसारः निपुणमतिभिः पण्डितैः विचार्य प्रतिपत्तव्यः इति तत्र तत्र
प्रकरणविभागेन दर्शितः अस्माभिः शास्त्रन्यायानुसारेण।। अथ इदानीं कर्मणां
प्रवर्तकम् उच्यते --,
