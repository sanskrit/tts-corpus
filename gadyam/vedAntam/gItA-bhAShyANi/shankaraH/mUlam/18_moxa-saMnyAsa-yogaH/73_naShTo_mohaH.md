+++
title = "73 नष्टो मोहः"

+++
।।18.73।। -- **नष्टः मोहः** अज्ञानजः समस्तसंसारानर्थहेतुः; सागर इव
दुरुत्तरः। **स्मृति**श्च आत्मतत्त्वविषया **लब्धा;** यस्याः लाभात्
सर्वहृदयग्रन्थीनां विप्रमोक्षः **त्वत्प्रसादात्** तव प्रसादात् **मया**
त्वत्प्रसादम् आश्रितेन **अच्युत।** अनेन मोहनाशप्रश्नप्रतिवचनेन
सर्वशास्त्रार्थज्ञानफलम् एतावदेवेति निश्चितं दर्शितं भवति; यतः ज्ञानात्
मोहनाशः आत्मस्मृतिलाभश्चेति। तथा च श्रुतौ अनात्मवित् शोचामि (छा0 उ₀
7।1।3) इति उपन्यस्य आत्मज्ञानेन सर्वग्रन्थीनां विप्रमोक्षः उक्तः भिद्यते
हृदयग्रन्थिः (मु0 उ₀ 2।2।8) तत्र को मोहः कः शोकः एकत्वमनुपश्यतः (ई0 उ₀
7) इति च मन्त्रवर्णः। अथ इदानीं त्वच्छासने **स्थितः अस्मि गतसंदेहः**
मुक्तसंशयः। **करिष्ये वचनं तव।** अहं त्वत्प्रसादात् कृतार्थः; न मे
कर्तव्यम् अस्ति इत्यभिप्रायः।। परिसमाप्तः शास्त्रार्थः। अथ इदानीं
कथासंबन्धप्रदर्शनार्थं संजयः उवाच --,**संजय उवाच --,**
