+++
title = "52 विविक्तसेवी लघ्वाशी"

+++
।।18.52।। --,**विविक्तसेवी** अरण्यनदीपुलिनगिरिगुहादीन् विविक्तान् देशान्
सेवितुं शीलम् अस्य इति विविक्तसेवी; **लघ्वाशी** लघ्वशनशीलः --
विविक्तसेवालघ्वशनयोः निद्रादिदोषनिवर्तकत्वेन चित्तप्रसादहेतुत्वात्
ग्रहणम् **यतवाक्कायमानसः** वाक् च कायश्च मानसं च यतानि संयतानि यस्य
ज्ञाननिष्ठस्य सः ज्ञाननिष्ठः यतिः यतवाक्कायमानसः स्यात्। एवम्
उपरतसर्वकरणः सन् **ध्यानयोगपरः** ध्यानम् आत्मस्वरूपचिन्तनम्; योगः
आत्मविषये एकाग्रीकरणम् तौ परत्वेन कर्तव्यौ यस्य सः ध्यानयोगपरः
**नित्यं** नित्यग्रहणं मन्त्रजपाद्यन्यकर्तव्याभावप्रदर्शनार्थम्;
**वैराग्यं** विरागस्य भावः दृष्टादृष्टेषु विषयेषु वैतृष्ण्यं
**समुपाश्रितः** सम्यक् उपाश्रितः नित्यमेव इत्यर्थः।। किं च --,
