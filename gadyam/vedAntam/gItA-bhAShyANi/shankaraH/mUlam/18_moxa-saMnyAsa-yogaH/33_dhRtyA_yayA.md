+++
title = "33 धृत्या यया"

+++
।।18.33।। --,**धृत्या यया** -- अव्यभिचारिण्या इति व्यवहितेन संबन्धः;
**धारयते** किम् **मनःप्राणेन्द्रियक्रियाः** मनश्च प्राणाश्च इन्द्रियाणि
च मनःप्राणेन्द्रियाणि; तेषां क्रियाः चेष्टाः; ताः
उच्छास्त्रमार्गप्रवृत्तेः धारयते धारयति -- धृत्या हि धार्यमाणाः
उच्छास्त्रमार्गविषयाः न भवन्ति -- योगेन समाधिना; अव्यभिचारिण्या;
नित्यसमाध्यनुगतया इत्यर्थः। एतत् उक्तं भवति -- अव्यभिचारिण्या धृत्या
मनःप्राणेन्द्रियक्रियाः धार्यमाणाः योगेन धारयतीति। या एवंलक्षणा धृतिः;
सा पार्थ; सात्त्विकी।।
