+++
title = "53 अहङ्कारम् बलम्"

+++
।।18.53।। --,**अहंकारम्** अहंकरणम् अहंकारः देहादिषु तम्; **बलं**
सामर्थ्यं कामरागसंयुक्तम् -- न इतरत् शरीरादिसामर्थ्यं स्वाभाविकत्वेन
तत्त्यागस्य अशक्यत्वात् -- दर्पं दर्पो नाम हर्षानन्तरभावी
धर्मातिक्रमहेतुः हृष्टो दृप्यति दृप्तो धर्ममतिक्रामति इति स्मरणात् तं च;
**कामम्** इच्छां **क्रोधं** द्वेषं **परिग्रहम्**
इन्द्रियमनोगतदोषपरित्यागेऽपि शरीरधारणप्रसङ्गेन धर्मानुष्ठाननिमित्तेन वा
बाह्यः परिग्रहः; प्राप्तः तं च **विमुच्य** परित्यज्य; परमहंसपरिव्राजको
भूत्वा; देहजीवनमात्रेऽपि निर्गतममभावः **निर्ममः;** अत एव **शान्तः**
उपरतः; यः संहृतहर्षायासः यतिः ज्ञाननिष्ठः **ब्रह्मभूयाय** ब्रह्मभवनाय
**कल्पते** समर्थो भवति।। अनेन क्रमेण --,
