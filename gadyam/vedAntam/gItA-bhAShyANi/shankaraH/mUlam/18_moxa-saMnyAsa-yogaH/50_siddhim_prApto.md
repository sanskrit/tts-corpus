+++
title = "50 सिद्धिम् प्राप्तो"

+++
।।18.50।। --,**सिद्धिं प्राप्तः** स्वकर्मणा ईश्वरं समभ्यर्च्य
तत्प्रसादजां कायेन्द्रियाणां ज्ञाननिष्ठायोग्यतालक्षणां सिद्धिं प्राप्तः
-- सिद्धिं प्राप्तः इति तदनुवादः उत्तरार्थः। किं तत् उत्तरम्; यदर्थः
अनुवादः इति; उच्यते -- **यथा** येन प्रकारेण ज्ञाननिष्ठारूपेण **ब्रह्म**
परमात्मानम् **आप्नोति; तथा** तं प्रकारं ज्ञाननिष्ठाप्राप्तिक्रमं **मे**
मम वचनात् **निबोध** त्वं निश्चयेन अवधारय इत्येतत्। किं विस्तरेण न इति आह
-- **समासेनैव** संक्षेपेणैव हे **कौन्तेय;** यथा ब्रह्म प्राप्नोति तथा
निबोधेति। अनेन या प्रतिज्ञाता ब्रह्मप्राप्तिः; ताम् इदंतया दर्शयितुम् आह
-- **निष्ठा ज्ञानस्य या परा** इति। निष्ठा पर्यवसानं परिसमाप्तिः
इत्येतत्। कस्य ब्रह्मज्ञानस्य या परा। कीदृशी सा यादृशम् आत्मज्ञानम्।
कीदृक् तत् यादृशः आत्मा। कीदृशः सः यादृशो भगवता उक्तः; उपनिषद्वाक्यैश्च
न्यायतश्च।।  
  
ननु विषयाकारं ज्ञानम्। न ज्ञानविषयः; नापि आकारवान् आत्मा इष्यते क्वचित्।
ननु आदित्यवर्णम् भारूपः स्वयंज्योतिः इति आकारवत्त्वम् आत्मनः श्रूयते। न
तमोरूपत्वप्रतिषेधार्थत्वात् तेषां वाक्यानाम् --
द्रव्यगुणाद्याकारप्रतिषेधे आत्मनः तमोरूपत्वे प्राप्ते तत्प्रतिषेधार्थानि
आदित्यवर्णम् (गीता 8।9) इत्यादीनि वाक्यानि। अरूपम् इति च विशेषतः
रूपप्रतिषेधात्। अविषयत्वाच्च -- न संदृशे तिष्ठति रूपमस्य न चक्षुषा
पश्यति कश्चनैनम् (श्वे0 उ₀ 4।20) अशब्दमस्पर्शम् (क0 उ₀ 1।3।15) इत्यादैः।
तस्मात् आत्माकारं ज्ञानम् इति अनुपपन्नम्।। कथं तर्हि आत्मनः ज्ञानम् सर्वं
हि यद्विषयं यत् ज्ञानम्; तत् तदाकारं भवति। निराकारश्च आत्मा इत्युक्तम्।
ज्ञानात्मनोश्च उभयोः निराकारत्वे कथं तद्भावनानिष्ठा इति न
अत्यन्तनिर्मलत्वातिस्वच्छत्वातिसूक्ष्मत्वोपपत्तेः आत्मनः। बुद्धेश्च
आत्मवत् नैर्मल्याद्युपपत्तेः आत्मचैतन्याकाराभासत्वोपपत्तिः। बुद्ध्याभासं
मनः; तदाभासानि इन्द्रियाणि; इन्द्रियाभासश्च देहः। अतः लौकिकैः देहमात्रे
एव आत्मदृष्टिः क्रियते।।  
  
देहचैतन्यवादिनश्च लोकायतिकाः चैतन्यविशिष्टः कायः पुरुषः इत्याहुः। तथा
अन्ये इन्द्रियचैतन्यवादिनः; अन्ये मनश्चैतन्यवादिनः; अन्ये
बुद्धिचैतन्यवादिनः। ततोऽपि आन्तरम् अव्यक्तम् अव्याकृताख्यम्
अविद्यावस्थम् आत्मत्वेन प्रतिपन्नाः केचित्। सर्वत्र बुद्ध्यादिदेहान्ते
आत्मचैतन्याभासता आत्मभ्रान्तिकारणम् इत्यतश्च आत्मविषयं ज्ञानं न
विधातव्यम्। किं तर्हि नामरूपाद्यनात्माध्यारोपणनिवृत्तिरेव कार्या;
आत्मचैतन्यविज्ञानं कार्यम्; अविद्याध्यारोपितसर्वपदार्थाकारैः विशिष्टतया
दृश्यमानत्वात् इति। अत एव हि विज्ञानवादिनो बौद्धाः विज्ञानव्यतिरेकेण
वस्त्वेव नास्तीति प्रतिपन्नाः; प्रमाणान्तरनिरपेक्षतां च स्वसंविदि
तत्वाभ्युपगमेन। तस्मात् अविद्याध्यारोपितनिराकरणमात्रं ब्रह्मणि
कर्तव्यम्; न तु ब्रह्मविज्ञाने यत्नः; अत्यन्तप्रसिद्धत्वात्।
अविद्याकल्पितनामरूपविशेषाकारापहृतबुद्धीनाम् अत्यन्तप्रसिद्धं सुविज्ञेयम्
आसन्नतरम् आत्मभूतमपि; अप्रसिद्धं दुर्विज्ञेयम् अतिदूरम् अन्यदिव च
प्रतिभाति अविवेकिनाम्। बाह्याकारनिवृत्तबुद्धीनां तु
लब्धगुर्वात्मप्रसादानां न अतः परं सुखं सुप्रसिद्धं सुविज्ञेयं
स्वासन्नतरम् अस्ति। तथा चोक्तम् -- प्रत्यक्षावगमं धर्म्यम् (गीता 9।2)
इत्यादि।। केचित्तु पण्डितंमन्याः निराकारत्वात् आत्मवस्तु न उपैति बुद्धिः।
अतः दुःसाध्या सम्यग्ज्ञाननिष्ठा इत्याहुः। सत्यम् एवं
गुरुसंप्रदायरहितानाम् अश्रुतवेदान्तानाम् अत्यन्तबहिर्विषयासक्तबुद्धीनां
सम्यक्प्रमाणेषु अकृतश्रमाणाम्। तद्विपरीतानां तु
लौकिकग्राह्यग्राहकद्वैतवस्तुनि सद्बुद्धिः नितरां दुःसंपाधा;
आत्मचैतन्यव्यतिरेकेण वस्त्वन्तरस्य अनुपलब्धेः; यथा च एतत् एवमेव; न
अन्यथा इति अवोचाम उक्तं च भगवता यस्या जाग्रति भूतानि सा निशा पश्यतो
मुनेः (गीता 2।69) इति। तस्मात् बाह्याकारभेदबुद्धिनिवृत्तिरेव
आत्मस्वरूपावलम्बनकारणम्। न हि आत्मा नाम कस्यचित् कदाचित् अप्रसिद्धः
प्राप्यः हेयः उपादेयो वा अप्रसिद्धे हि तस्मिन् आत्मनि स्वार्थाः सर्वाः
प्रवृत्तयः व्यर्थाः प्रसज्येरन्। न च देहाद्यचेतनार्थत्वं शक्यं
कल्पयितुम्। न च सुखार्थं सुखम्; दुःखार्थं दुःखम्।
आत्मावगत्यवसानार्थत्वाच्च सर्वव्यवहारस्य। तस्मात् यथा स्वदेहस्य
परिच्छेदाय न प्रमाणान्तरापेक्षा; ततोऽपि आत्मनः अन्तरतमत्वात् तदवगतिं
प्रति न प्रमाणान्तरापेक्षा इति आत्मज्ञाननिष्ठा विवेकिनां सुप्रसिद्धा इति
सिद्धम्।। येषामपि निराकारं ज्ञानम् अप्रत्यक्षम्; तेषामपि ज्ञानवशेनैव
ज्ञेयावगतिरिति ज्ञानम् अत्यन्तप्रसिद्धं सुखादिवदेव इति अभ्युपगन्तव्यम्।
जिज्ञासानुपपत्तेश्च -- अप्रसिद्धं चेत् ज्ञानम्; ज्ञेयवत् जिज्ञास्येत।
यथा ज्ञेयं घटादिलक्षणं ज्ञानेन ज्ञाता व्याप्तुम् इच्छति; तथा ज्ञानमपि
ज्ञानान्तरेण ज्ञातव्यम् आप्तुम् इच्छेत्। न एतत् अस्ति। अतः
अत्यन्तप्रसिद्धं ज्ञानम्; ज्ञातापि अत एव,प्रसिद्धः इति। तस्मात् ज्ञाने
यत्नो न कर्तव्यः; किं तु अनात्मनि आत्मबुद्धिनिवृत्तावेव। तस्मात्
ज्ञाननिष्ठा सुसंपाद्या।। सा इयं ज्ञानस्य परा निष्ठा उच्यते; कथं कार्या
इति --,
