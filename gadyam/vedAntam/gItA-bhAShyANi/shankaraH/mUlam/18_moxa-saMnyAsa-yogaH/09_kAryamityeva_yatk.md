+++
title = "09 कार्यमित्येव यत्कर्म"

+++
।।18.9।। --,**कार्यं** कर्तव्यम् **इत्येव यत् कर्म नियतं** नित्यं
**क्रियते** निर्वर्त्यते हे **अर्जुन; सङ्गं त्यक्त्वा फलं च एव।** एतत्
नित्यानां कर्मणां फलवत्त्वे भगवद्वचनं प्रमाणम् अवोचाम। अथवा; यद्यपि फलं
न श्रूयते नित्यस्य कर्मणः; तथापि नित्यं कर्म कृतम् आत्मसंस्कारं
प्रत्यवायपरिहारं वा फलं करोति आत्मनः इति कल्पयत्येव अज्ञः। तत्र तामपि
कल्पनां निवारयति फलं त्यक्त्वा इत्यनेन। अतः साधु उक्तम् सङ्गं त्यक्त्वा
फलं च इति। **सः त्यागः** नित्यकर्मसु सङ्गफलपरित्यागः **सात्त्विकः**
सत्त्वनिर्वृत्तः **मतः** अभिप्रेतः।।  
  
ननु कर्मपरित्यागः त्रिविधः संन्यासः इति च प्रकृतः। तत्र तामसो राजसश्च
उक्तः त्यागः। कथम् इह सङ्गफलत्यागः तृतीयत्वेन उच्यते यथा त्रयो
ब्राह्मणाः आगताः; तत्र षडङ्गविदौ द्वौ; क्षत्रियः तृतीयः इति तद्वत्। नैष
दोषः त्यागसामान्येन स्तुत्यर्थत्वात्। अस्ति हि कर्मसंन्यासस्य
फलाभिसंधित्यागस्य च त्यागत्वसामान्यम्। तत्र राजसतामसत्वेन
कर्मत्यागनिन्दया कर्मफलाभिसंधित्यागः सात्त्विकत्वेन स्तूयते स त्यागः
सात्त्विको मतः (गीता 18।9) इति।। यस्तु अधिकृतः सङ्गं त्यक्त्वा फलाभिसंधिं
च नित्यं कर्म करोति; तस्य फलरागादिना अकलुषीक्रियमाणम् अन्तःकरणं
नित्यैश्च कर्मभिः संस्क्रियमाणं विशुध्यति। तत् विशुद्धं प्रसन्नम्
आत्मालोचनक्षमं भवति। तस्यैव नित्यकर्मानुष्ठानेन विशुद्धान्तःकरणस्य
आत्मज्ञानाभिमुखस्य क्रमेण यथा तन्निष्ठा स्यात्; तत् वक्तव्यमिति आह --,
