+++
title = "55 भक्त्या मामभिजानाति"

+++
।।18.55।। -- **भक्त्या माम् अभिजानाति यावान्** अहम् उपाधिकृतविस्तरभेदः;
**यश्च** अहम् अस्मि विध्वस्तसर्वोपाधिभेदः उत्तमः पुरुषः आकाशकल्पः; तं
माम् अद्वैतं चैतन्यमात्रैकरसम् अजरम् अभयम् अनिधनं **तत्त्वतः**
अभिजानाति। **ततः माम्** एवं **तत्त्वतः ज्ञात्वा विशते तदनन्तरं** मामेव
ज्ञानानन्तरम्। नात्र ज्ञानप्रवेशक्रिये भिन्ने विवक्षिते ज्ञात्वा विशते
तदनन्तरम् इति। किं तर्हि फलान्तराभावात् ज्ञानमात्रमेव; क्षेत्रज्ञं चापि
मां विद्धि (गीता 13।2) इति उक्तत्वात्।।  
  
ननु विरुद्धम् इदम् उक्तम् ज्ञानस्य या परा निष्ठा तया माम् अभिजानाति
(गीता 18।50) इति। कथं विरुद्धम् इति चेत्; उच्यते -- यदैव यस्मिन् विषये
ज्ञानम् उत्पद्यते ज्ञातुः; तदैव तं विषयम् अभिजानाति ज्ञाता इति न
ज्ञाननिष्ठां ज्ञानावृत्तिलक्षणाम् अपेक्षते इति अतश्च ज्ञानेन न
अभिजानाति; ज्ञानावृत्त्या तु ज्ञाननिष्ठया अभिजानातीति। नैष दोषः ज्ञानस्य
स्वात्मोत्पत्तिपरिपाकहेतुयुक्तस्य प्रतिपक्षविहीनस्य यत्
आत्मानुभवनिश्चयावसानत्वं तस्य निष्ठाशब्दाभिलापात्। शास्त्राचार्योपदेशेन
ज्ञानोत्पत्तिहेतुं सहकारिकारणं बुद्धिविशुद्धत्वादि अमानित्वादिगुणं च
अपेक्ष्य जनितस्य क्षेत्रज्ञपरमात्मैकत्वज्ञानस्य
कर्तृत्वादिकारकभेदबुद्धिनिबन्धनसर्वकर्मसंन्याससहितस्य
स्वात्मानुभवनिश्चयरूपेण यत् अवस्थानम्; सा परा ज्ञाननिष्ठा इति उच्यते। सा
इयं ज्ञाननिष्ठा आर्तादिभक्तित्रयापेक्षया परा चतुर्थी भक्तिरिति उक्ता।
तया परया भक्त्या भगवन्तं तत्त्वतः अभिजानाति; यदनन्तरमेव
ईश्वरक्षेत्रज्ञभेदबुद्धिः अशेषतः निवर्तते। अतः ज्ञाननिष्ठालक्षणतया
भक्त्या माम् अभिजानातीति वचनं न विरुध्यते। अत्र च सर्वं निवृत्तिविधायि
शास्त्रं वेदान्तेतिहासपुराणस्मृतिलक्षणं न्यायप्रसिद्धम् अर्थवत् भवति --
विदित्वा৷৷৷৷ व्युत्थायाथ भिक्षाचर्यं चरन्ति (बृह0 उ₀ 3।5।1)
तस्मान्न्यासमेषां तपसामतिरिक्तमाहुः (ना0 उ₀ 2।79) न्यास एवात्यरेचयत्
(ना0 उ₀ 2।78) इति। संन्यासः कर्मणां न्यासः वेदानिमं च लोकममुं च
परित्यज्य (आप0 ध0 1।23।13) त्यज धर्ममधर्मं च ( महा0 शा0 329।40) इत्यादि।
इह च प्रदर्शितानि वाक्यानि। न च तेषां वाक्यानाम् आनर्थक्यं युक्तम् न च
अर्थवादत्वम् स्वप्रकरणस्थत्वात्; प्रत्यगात्माविक्रियस्वरूपनिष्ठत्वाच्च
मोक्षस्य। न हि पूर्वसमुद्रं जिगिमिषोः प्रातिलोम्येन
प्रत्यक्समुद्रजिगमिषुणा समानमार्गत्वं संभवति।
प्रत्यगात्मविषयप्रत्ययसंतानकरणाभिनिवेशश्च ज्ञाननिष्ठा सा च
प्रत्यक्समुद्रगमनवत् कर्मणा सहभावित्वेन विरुध्यते। पर्वतसर्षपयोरिव
अन्तरवान् विरोधः प्रमाणविदां निश्चितः। तस्मात् सर्वकर्मसंन्यासेनैव
ज्ञाननिष्ठा कार्या इति सिद्धम्।। स्वकर्मणा भगवतः अभ्यर्चनभक्तियोगस्य
सिद्धिप्राप्तिः फलं ज्ञाननिष्ठायोग्यता; यन्निमित्ता ज्ञाननिष्ठा
मोक्षफलावसाना सः भगवद्भक्तियोगः अधुना स्तूयते शास्त्रार्थोपसंहारप्रकरणे
शास्त्रार्थनिश्चयदार्ढ्याय --,
