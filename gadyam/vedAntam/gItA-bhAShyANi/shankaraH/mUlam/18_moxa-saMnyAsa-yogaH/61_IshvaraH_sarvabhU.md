+++
title = "61 ईश्वरः सर्वभूतानाम्"

+++
।।18.61।। -- **ईश्वरः** ईशनशीलः नारायणः **सर्वभूतानां** सर्वप्राणिनां
**हृद्देशे** हृदयदेशे **अर्जुन** शुक्लान्तरात्मस्वभावः विशुद्धान्तःकरणः
-- अहश्च कृष्णमहरर्जुनं च (ऋ. सं. 6।9।1) इति दर्शनात् -- **तिष्ठति**
स्थितिं लभते। तेषु सः कथं तिष्ठतीति; आह -- **भ्रामयन्** भ्रमणं कारयन्
**सर्वभूतानि यन्त्रारूढानि** यन्त्राणि आरूढानि अधिष्ठितानि इव -- इति
इवशब्दः अत्र द्रष्टव्यः -- यथा दारुकृतपुरुषादीनि यन्त्रारूढानि।
**मायया** च्छद्मना भ्रामयन् तिष्ठति इति संबन्धः।।
