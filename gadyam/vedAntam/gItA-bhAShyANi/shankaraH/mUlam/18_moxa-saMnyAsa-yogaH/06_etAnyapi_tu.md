+++
title = "06 एतान्यपि तु"

+++
।।18.6।। --,**एतान्यपि तु कर्माणि** यज्ञदानतपांसि पावनानि उक्तानि सङ्गम्
आसक्तिं तेषु **त्यक्त्वा फलानि च** तेषां परित्यज्य **कर्तव्यानि**
**इति** अनुष्ठेयानि इति **मे** मम **निश्चितं मतम् उत्तमम्**।।  
  
निश्चयं शृणु मे तत्र (गीता 18।4) इति प्रतिज्ञाय; पावनत्वं च हेतुम्
उक्त्वा; एतान्यपि कर्माणि कर्तव्यानि इत्येतत् निश्चितं मतमुत्तमम् इति
प्रतिज्ञातार्थोपसंहार एव; न अपूर्वार्थं वचनम्; एतान्यपि इति
प्रकृतसंनिकृष्टार्थत्वोपपत्तेः। सासङ्गस्य फलार्थिनः बन्धहेतवः एतान्यपि
कर्माणि मुमुक्षोः कर्तव्यानि इति अपिशब्दस्य अर्थः। न तु अन्यानि कर्माणि
अपेक्ष्य एतान्यपि इति उच्यते।।  
  
अन्ये तु वर्णयन्ति -- नित्यानां कर्मणां फलाभावात् सङ्गं त्यक्त्वा फलानि
च इति न उपपद्यते। अतः एतान्यपि इति यानि काम्यानि कर्माणि नित्येभ्यः
अन्यानि; एतानि अपि कर्तव्यानि; किमुत यज्ञदानतपांसि नित्यानि इति। तत्
असत्; नित्यानामपि कर्मणाम् इह फलवत्त्वस्य उपपादितत्वात् यज्ञो दानं
तपश्चैव पावनानि (गीता 18।5) इत्यादिना वचनेन। नित्यान्यपि कर्माणि
बन्धहेतुत्वाशङ्कया जिहासोः मुमुक्षोः कुतः काम्येषु प्रसङ्गः दूरेण ह्यवरं
कर्म (गीता 2।49) इति च निन्दितत्वात्; यज्ञार्थात् कर्मणोऽन्यत्र (गीता
3।9) इति च काम्यकर्मणां बन्धहेतुत्वस्य निश्चितत्वात्; त्रैगुण्यविषया
वेदाः (गीता 2।45) त्रैविद्या मां सोमपाः (गीता 9।19) क्षीणे पुण्ये
मर्त्यलोकं विशन्ति (गीता 9।21) इति च; दूरव्यवहितत्वाच्च; न काम्येषु
एतान्यपि इति व्यपदेशः।। तस्मात् अज्ञस्य अधिकृतस्य मुमुक्षोः --,
