+++
title = "41 सखेति मत्वा"

+++
।।11.41।। --,**सखा** समानवयाः **इति मत्वा** ज्ञात्वा विपरीतबुद्ध्या
**प्रसभम्** अभिभूय प्रसह्य **यत् उक्तं हे कृष्ण हे यादव हे सखेति** च
**अजानता** अज्ञानिना मूढेन किम् अजानता इति आह -- **महिमानं** माहात्म्यं
**तव इदम्** ईश्वरस्य विश्वरूपम्। तव इदं महिमानम् अजानता इति वैयधिकरण्येन
संबन्धः। तवेमम् इति पाठः यदि अस्ति; तदा सामानाधिकरण्यमेव। **मया
प्रमादात्** विक्षिप्तचित्ततया; **प्रणयेन वापि;** प्रणयो नाम
स्नेहनिमित्तः विस्रम्भः; तेनापि कारणेन यत् उक्तवान् अस्मि।।
