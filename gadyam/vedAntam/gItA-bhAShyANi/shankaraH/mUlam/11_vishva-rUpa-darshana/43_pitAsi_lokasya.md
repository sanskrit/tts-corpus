+++
title = "43 पितासि लोकस्य"

+++
।।11.43।। --,**पिता असि** जनयिता असि **लोकस्य** प्राणिजातस्य
**चराचरस्य** स्थावरजङ्गमस्य। न केवलं **त्वम् अस्य** जगतः पिता;
**पूज्यश्च** पूजार्हः; यतः **गुरुः गरीयान्** गुरुतरः। कस्मात् गुरुतरः
त्वम् इति आह -- न **त्वत्समः** त्वत्तुल्यः **अस्ति।** न हि ईश्वरद्वयं
संभवति; अनेकेश्वरत्वे व्यवहारानुपपत्तेः। त्वत्सम एव तावत् अन्यः न संभवति
**कुतः** एव **अन्यः अभ्यधिकः** स्यात् **लोकत्रयेऽपि** सर्वस्मिन्
अप्रतिमप्रभाव प्रतिमीयते यया सा प्रतिमा; न विद्यते प्रतिमा यस्य तव
प्रभावस्य सः त्वम् अप्रतिमप्रभावः; हे **अप्रतिमप्रभाव** निरतिशयप्रभाव
इत्यर्थः।। यतः एवम् --,
