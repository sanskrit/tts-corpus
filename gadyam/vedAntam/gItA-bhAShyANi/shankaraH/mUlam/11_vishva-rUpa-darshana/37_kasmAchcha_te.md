+++
title = "37 कस्माच्च ते"

+++
।।11.37।। --,**कस्माच्च** हेतोः ते तुभ्यं **न नमेरन्** नमस्कुर्युः हे
**महात्मन्; गरीयसे** गुरुतराय यतः **ब्रह्मणः** हिरण्यगर्भस्य **अपि**
आदिकर्ता कारणम् अतः तस्मात् **आदिकर्त्रे।** कथम् एते न नमस्कुर्युः अतः
हर्षादीनां नमस्कारस्य च स्थानं त्वं अर्हः विषयः इत्यर्थः। हे **अनन्त
देवेश हे जगन्निवास त्वम् अक्षरं तत् परम्;** **यत्** वेदान्तेषु श्रूयते।
किं तत् **सदसत्** इति। सत् विद्यमानम्; असत् च यत्र नास्ति इति बुद्धिः ते
उपधानभूते सदसती यस्य अक्षरस्य; यद्द्वारेण सदसती इति उपचर्यते।
परमार्थतस्तु सदसतोः परं तत् अक्षरं यत् अक्षरं वेदविदः वदन्ति। तत्
त्वमेव; न अन्यत् इति अभिप्रायः।। पुनरपि स्तौति --,
