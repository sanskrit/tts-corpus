+++
title = "19 अनादिमध्यान्तमनन्तवीर्य"

+++
।।11.19।। --,**अनादिमध्यान्तम्** आदिश्च मध्यं च अन्तश्च न विद्यते यस्य
सः अयम् अनादिमध्यान्तः तं त्वां अनादिमध्यान्तम्; **अनन्तवीर्यं** न तव
वीर्यस्य अन्तः अस्ति इति अनन्तवीर्यः तं त्वाम् अनन्तवीर्यम्; तथा
**अनन्तबाहुम्** अनन्ताः बाहवः यस्य तव सः त्वम्; अनन्तबाहुः तं त्वाम्
अनन्तबाहुम्; **शशिसूर्यनेत्रं** शशिसूर्यौ नेत्रे यस्य तव सः त्वं
शशिसूर्यनेत्रः तं त्वां शशिसूर्यनेत्रं चन्द्रादित्यनयनम्; **पश्यामि
त्वां दीप्तहुताशवक्त्रं** दीप्तश्च असौ हुताशश्च वक्त्रं यस्य तव सः त्वं
दीप्तहुताशवक्त्रः तं त्वां दीप्तहुताशवक्त्रम्; **स्वतेजसा विश्वम् इदं**
समस्तं **तपन्तम्**।।
