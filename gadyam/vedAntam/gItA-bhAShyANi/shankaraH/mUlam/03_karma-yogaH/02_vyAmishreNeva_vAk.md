+++
title = "02 व्यामिश्रेणेव वाक्येन"

+++
।।3.2।। **व्यामिश्रेणेव** यद्यपि विविक्ताभिधायी भगवान् तथापि मम
मन्दबुद्धेः व्यामिश्रमिव भगवद्वाक्यं प्रतिभाति। तेन मम **बुद्धिं मोहयसि
इव** मम बुद्धिव्यामोहापनयाय हि प्रवृत्तः त्वं तु कथं मोहयसि अतः ब्रवीमि
बुद्धिं मोहयसि इव मे मम इति। त्वं तु भिन्नकर्तृकयोः ज्ञानकर्मणोः
एकपुरुषानुष्ठानासंभवं यदि मन्यसे तत्रैवं सति **तत्** तयोः **एकं**
बुद्धिं कर्म वा इदमेव अर्जुनस्य योग्यं बुद्धिशक्त्यवस्थानुरूपमिति
**निश्चित्य वद** ब्रूहि येन ज्ञानेन कर्मणा वा अन्यतरेण **श्रेयः अहम्
आप्नुयां** प्राप्नुयाम् इति यदुक्तं तदपि नोपपद्यते।। यदि हि कर्मनिष्ठायां
गुणभूतमपि ज्ञानं भगवता उक्तं स्यात् तत् कथं तयोः एकं वद इति एकविषयैव
अर्जुनस्य शुश्रूषा स्यात्। न हि भगवता पूर्वमुक्तम् अन्यतरदेव
ज्ञानकर्मणोः वक्ष्यामि नैव द्वयम् इति येन उभयप्राप्त्यसंभवम् आत्मनो
मन्यमानः एकमेव प्रार्थयेत्।। प्रश्नानुरूपमेव प्रतिवचनं श्रीभगवानुवाच
