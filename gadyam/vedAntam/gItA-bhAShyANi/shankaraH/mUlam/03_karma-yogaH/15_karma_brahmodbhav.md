+++
title = "15 कर्म ब्रह्मोद्भवम्"

+++
।।3.15।। **कर्म ब्रह्मोद्भवं** ब्रह्म वेदः सः उद्भवः कारणं प्रकाशको यस्य
तत् कर्म ब्रह्मोद्भवं **विद्धि** विजानीहि। **ब्रह्म** पुनः वेदाख्यम्
**अक्षरसमुद्भवम्** अक्षरं ब्रह्म परमात्मा समुद्भवो यस्य तत्
अक्षरसमुद्भवम्। ब्रह्म वेद इत्यर्थः। यस्मात् साक्षात् परमात्माख्यात्
अक्षरात् पुरुषनिःश्वासवत् समुद्भूतं **ब्रह्म तस्मात्**
सर्वार्थप्रकाशकत्वात् **सर्वगतम्** सर्वगतमपि सत् **नित्यं** सदा
यज्ञविधिप्रधानत्वात् **यज्ञे प्रतिष्ठितम्**।।
