+++
title = "39 आवृतञ् ज्ञानमेतेन"

+++
।।3.39।। **आवृतम् एतेन ज्ञानं ज्ञानिनः नित्यवैरिणा** ज्ञानी हि जानाति
अनेन अहमनर्थे प्रयुक्तः इति पूर्वमेव। दुःखी च भवति नित्यमेव। अतः असौ
ज्ञानिनो नित्यवैरी न तु मूर्खस्य। स हि कामं तृष्णाकाले मित्रमिव पश्यन्
तत्कार्ये दुःखे प्राप्ते जानाति तृष्णया अहं दुःखित्वमापादितः इति न
पूर्वमेव। अतः ज्ञानिन एव नित्यवैरी। किंरूपेण कामरूपेण कामः इच्छैव
रूपमस्य इति कामरूपः तेन दुष्पूरेण दुःखेन पूरणमस्य इति दुष्पूरः तेन अनलेन
न अस्य अलं पर्याप्तिः विद्यते इत्यनलः तेन च।। किमधिष्ठानः पुनः कामः
ज्ञानस्य आवरणत्वेन वैरी सर्वस्य लोकस्य इत्यपेक्षायामाह ज्ञाते हि
शत्रोरधिष्ठाने सुखेन निबर्हणं कर्तुं शक्यत इति
