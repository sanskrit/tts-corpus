+++
title = "26 न बुद्धिभेदम्"

+++
।।3.26।। बुद्धेर्भेदः **बुद्धिभेदः** मया इदं कर्तव्यं भोक्तव्यं चास्य
कर्मणः फलम् इति निश्चयरूपाया बुद्धेः भेदनं चालनं बुद्धिभेदः तं न
**जनयेत्** न उत्पादयेत् **अज्ञानाम्** अविवेकिनां **कर्मसङ्गिनां** कर्मणि
आसक्तानां आसङ्गवताम्। किं नु कुर्यात् **जोषयेत्** कारयेत् **सर्वकर्माणि
विद्वान्** स्वयं तदेव अविदुषां कर्म **युक्तः** अभियुक्तः
**समाचरन्**।। अविद्वानज्ञः कथं कर्मसु सज्जते इत्याह
