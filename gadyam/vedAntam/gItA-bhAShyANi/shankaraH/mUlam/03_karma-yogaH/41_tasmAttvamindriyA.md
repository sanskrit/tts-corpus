+++
title = "41 तस्मात्त्वमिन्द्रियाण्यादौ"

+++
।।3.41।। **तस्मात् त्वम् इन्द्रियाणि आदौ** पूर्वमेव **नियम्य** वशीकृत्य
**भरतर्षभ पाप्मानं** पापाचारं कामं **प्रजहिहि** परित्यज **एनं** प्रकृतं
वैरिणं **ज्ञानविज्ञाननाशनं** ज्ञानं शास्त्रतः आचार्यतश्च आत्मादीनाम्
अवबोधः विज्ञानं विशेषतः तदनुभवः तयोः ज्ञानविज्ञानयोः
श्रेयःप्राप्तिहेत्वोः नाशनं नाशकरं प्रजहिहि आत्मनः
परित्यजेत्यर्थः।। इन्द्रियाण्यादौ नियम्य कामं शत्रुं जहिहि इत्युक्तम्
तत्र किमाश्रयः कामं जह्यात् इत्युच्यते
