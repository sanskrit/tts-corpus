+++
title = "04 मया ततमिदम्"

+++
।।9.4।। --,**मया** मम यः परो भावः तेन **ततं** व्याप्तं **सर्वम् इदं जगत्
अव्यक्तमूर्तिना** न व्यक्ता मूर्तिः स्वरूपं यस्य मम सोऽहमव्यक्तमूर्तिः
तेन मया अव्यक्तमूर्तिना; करणगोचरस्वरूपेण इत्यर्थः। तस्मिन् मयि
अव्यक्तमूर्तौ स्थितानि **मत्स्थानि; सर्वभूतानि** ब्रह्मादीनि
स्तम्बपर्यन्तानि। न हि निरात्मकं किञ्चित् भूतं व्यवहाराय अवकल्पते। अतः
मत्स्थानि मया आत्मना आत्मवत्त्वेन स्थितानि; अतः मयि स्थितानि इति
उच्यन्ते। तेषां भूतानाम् अहमेव आत्मा इत्यतः तेषु स्थितः इति मूढबुद्धीनां
अवभासते अतः ब्रवीमि -- **न च अहं** तेषु भूतेषु **अवस्थितः;** मूर्तवत्
संश्लेषाभावेन आकाशस्यापि अन्तरतमो हि अहम्। न हि असंसर्गि वस्तु क्वचित्
आधेयभावेन अवस्थितं भवति।। अत एव असंसर्गित्वात् मम --,
