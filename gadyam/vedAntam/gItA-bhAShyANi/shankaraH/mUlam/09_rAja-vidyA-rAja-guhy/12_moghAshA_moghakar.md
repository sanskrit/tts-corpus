+++
title = "12 मोघाशा मोघकर्माणो"

+++
।।9.12।। --,**मोघाशाः** वृथा आशाः आशिषः येषां ते मोघाशाः; तथा
**मोघकर्माणः** यानि च अग्निहोत्रादीनि तैः अनुष्ठीयमानानि कर्माणि तानि च;
तेषां भगवत्परिभवात्; स्वात्मभूतस्य अवज्ञानात्; मोघान्येव निष्फलानि
कर्माणि भवन्तीति मोघकर्माणः। तथा **मोघज्ञानाः** मोघं निष्फलं ज्ञानं
येषां ते मोघज्ञानाः; ज्ञानमपि तेषां निष्फलमेव स्यात्। **विचेतसः**
विगतविवेकाश्च ते भवन्ति इत्यभिप्रायः। किञ्च -- ते भवन्ति **राक्षसीं**
रक्षसां प्रकृतिं स्वभावम् **आसुरीम्** असुराणां **च प्रकृतिं मोहिनीं**
मोहकरीं देहात्मवादिनीं **श्रिताः** आश्रिताः; छिन्द्धि; भिन्द्धि; पिब;
खाद; परस्वमपहर; इत्येवं वदनशीलाः क्रूरकर्माणो भवन्ति इत्यर्थः; असुर्या
नाम ते लोकाः (ई0 उ₀ 3) इति श्रुतेः।। ये पुनः श्रद्दधानाः भगवद्भक्तिलक्षणे
मोक्षमार्गे प्रवृत्ताः --,
