+++
title = "22 अनन्याश्चिन्तयन्तो माम्"

+++
।।9.22।। --,**अनन्याः** अपृथग्भूताः परं देवं नारायणम् आत्मत्वेन गताः
सन्तः **चिन्तयन्तः मां ये जनाः** संन्यासिनः **पर्युपासते; तेषां**
परमार्थदर्शिनां **नित्याभियुक्तानां** सतताभियोगिनां **योगक्षेमं** योगः
अप्राप्तस्य प्रापणं क्षेमः तद्रक्षणं तदुभयं **वहामि** प्रापयामि **अहम्**
ज्ञानी त्वात्मैव मे मतम् स च मम प्रियः यस्मात्; तस्मात् ते मम आत्मभूताः
प्रियाश्च इति।। ननु अन्येषामपि भक्तानां योगक्षेमं वहत्येव भगवान्। सत्यं
वहत्येव किं तु अयं विशेषः -- अन्ये ये भक्ताः ते आत्मार्थं स्वयमपि
योगक्षेमम् ईहन्ते अनन्यदर्शिनस्तु न आत्मार्थं योगक्षेमम् ईहन्ते न हि ते
जीविते मरणे वा आत्मनः गृद्धिं कुर्वन्ति केवलमेव भगवच्छरणाः ते अतः
भगवानेव तेषां योगक्षेमं वहतीति।। ननु अन्या अपि देवताः त्वमेव चेत्
तद्भक्ताश्च त्वामेव यजन्ते। सत्यमेवम् --,
