+++
title = "05 न च"

+++
।।9.5।। -- **न च मत्स्थानि भूतानि** ब्रह्मादीनि। **पश्य मे योगं**
युक्तिं घटनं मे **मम ऐश्वरम्** ईश्वरस्य इमम् ऐश्वरम्; योगम् आत्मनो
याथात्म्यमित्यर्थः। तथा च श्रुतिः असंसर्गित्वात् असङ्गतां दर्शयति --
असङ्गो न हि सज्जते (बृह0 उ₀ 3।9।26) इति। इदं च आश्चर्यम् अन्यत् पश्य --
भूतभृत् असङ्गोऽपि सन् भूतानि बिभर्ति **न च भूतस्थः;** यथोक्तेन न्यायेन
दर्शितत्वात् भूतस्थत्वानुपपत्तेः। कथं पुनरुच्यते असौ मम आत्मा इति विभज्य
देहादिसङ्घातं तस्मिन् अहंकारम् अध्यारोप्य लोकबुद्धिम् अनुसरन् व्यपदिशति
**मम आत्मा** इति; न पुनः आत्मनः आत्मा अन्यः इति लोकवत् अजानन्। तथा
**भूतभावनः** भूतानि भावयति उत्पादयति वर्धयतीति वा भूतभावनः।। यथोक्तेन
श्लोकद्वयेन उक्तम् अर्थं दृष्टान्तेन उपपादयन् आह --,
