+++
title = "18 गतिर्भर्ता प्रभुः"

+++
।।9.18।। --,**गतिः** कर्मफलम्; **भर्ता** पोष्टा; **प्रभुः** स्वामी;
**साक्षी** प्राणिनां कृताकृतस्य; **निवासः** यस्मिन् प्राणिनो निवसन्ति;
**शरणम्** आर्तानाम्; प्रपन्नानामार्तिहरः। **सुहृत्** प्रत्युपकारानपेक्षः
सन् उपकारी; **प्रभवः** उत्पत्तिः जगतः; **प्रलयः** प्रलीयते अस्मिन् इति;
तथा **स्थानं** तिष्ठति अस्मिन् इति; **निधानं** निक्षेपः कालान्तरोपभोग्यं
प्राणिनाम्; **बीजं** प्ररोहकारणं प्ररोहधर्मिणाम्; **अव्ययं**
यावत्संसारभावित्वात् अव्ययम्; न हि अबीजं किञ्चित् प्ररोहति नित्यं च
प्ररोहदर्शनात् बीजसंततिः न व्येति इति गम्यते।। किञ्च --,
