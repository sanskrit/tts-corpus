+++
title = "02 राजविद्या राजगुह्यम्"

+++
।।9.2।। --,**राजविद्या** विद्यानां राजा; दीप्त्यतिशयवत्त्वात् दीप्यते हि
इयम् अतिशयेन ब्रह्मविद्या सर्वविद्यानाम्। तथा **राजगुह्यं** गुह्यानां
राजा। **पवित्रं** पावनं **इदम् उत्तमं** सर्वेषां पावनानां शुद्धिकारणं
ब्रह्मज्ञानम् उत्कृष्टतमम्। अनेकजन्मसहस्रसंचितमपि धर्माधर्मादि समूलं
कर्म क्षणमात्रादेव भस्मीकरोति इत्यतः किं तस्य पावनत्वं वक्तव्यम्। किञ्च
-- **प्रत्यक्षावगमं** प्रत्यक्षेण सुखादेरिव अवगमो यस्य तत्
प्रत्यक्षावगमम्। अनेकगुणवतोऽपि धर्मविरुद्धत्वं दृष्टम्; न तथा आत्मज्ञानं
धर्मविरोधि; किंतु **धर्म्यं** धर्मादनपेतम्। एवमपि;
स्याद्दुःखसंपाद्यमित्यत आह -- सुसुखं **कर्तुम्;** यथा
रत्नविवेकविज्ञानम्। तत्र अल्पायासानामन्येषां कर्मणां सुखसंपाद्यानाम्
अल्पफलत्वं दुष्कराणां च महाफलत्वं दृष्टमिति; इदं तु सुखसंपाद्यत्वात्
फलक्षयात् व्येति इति प्राप्ते; आह -- **अव्ययम्** इति। न अस्य फलतः
कर्मवत् व्ययः अस्तीति अव्ययम्। अतः श्रद्धेयम् आत्मज्ञानम्।। ये पुनः --,
