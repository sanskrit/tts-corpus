+++
title = "20 त्रैविद्या माम्"

+++
।।9.20।। --,**त्रैविद्याः** ऋग्यजुःसामविदः **मां** वस्वादिदेवरूपिणं
**सोमपाः** सोमं पिबन्तीति सोमपाः; तेनैव सोमपानेन **पूतपापाः**
शुद्धकिल्बिषाः; **यज्ञैः** अग्निष्टोमादिभिः **इष्ट्वा** पूजयित्वा
**स्वर्गतिं** स्वर्गगमनं स्वरेव गतिः स्वर्गतिः ताम्; **प्रार्थयन्ते।**
**ते** च **पुण्यं** पुण्यफलम् **आसाद्य** संप्राप्य **सुरेन्द्रलोकं**
शतक्रतोः स्थानम् **अश्नन्ति** भुञ्जते **दिव्यान् दिवि** भवान्
अप्राकृतान् **देवभोगान्** देवानां भोगान्।।
