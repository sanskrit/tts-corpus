+++
title = "42 अथवा बहुनैतेन"

+++
।।10.42।। सर्वेषां सुगमत्वायावयवशो विभूतिमुक्त्वा भक्तानुग्रहार्थं
साकल्येन तामाह -- **अथवेति।** पक्षान्तरपरिग्रहार्थमथवेत्युक्तम्। बहुधा
विस्तीर्णेनैतेन संज्ञातेन सावशेषेण तव शक्तस्य न किंचित्फलं स्यादित्याह
-- **बहुनेति।** नहि विभूतिषूक्तासु ज्ञातासु सर्वं ज्ञायते कासांचिदेव
विभूतीनामुक्तत्वादित्यर्थः। तर्हि केनोपदेशेनाल्पाक्षरेण सर्वोऽर्थो
ज्ञातुं शक्यते तत्राह -- **अशेषत इति।** विशेषतः स्तंभनं विधरणं
सर्वभूतस्वरूपेण सर्वप्रपञ्चोपादानशक्त्युपाधिकेनैकेन पादेन कृत्स्नं
जगद्विधृत्य स्थितोऽस्मीति संबन्धः। तत्रैव श्रुतिं प्रमाणयति --
**तथाचेति।** तदनेन भगवतो नानाविधा विभूतीर्ध्येयत्वेन ज्ञेयत्वेन
चोपदिश्यन्ते। सर्वप्रपञ्चात्मकं ध्येयं रूपं दर्शयित्वात्रिपादस्यामृतं
दिवि इति प्रपञ्चाधिकं निरुपाधिकं तत्त्वमुपदिशता
परिपूर्णसच्चिदानन्दैकतानस्तत्पदलक्ष्योऽर्थो निर्धारितः। इति
श्रीमत्परमहंसपरिव्राजकाचार्यश्रीमच्छुद्धानन्दपूज्यपादशिष्यानन्दगिरिकृतौ
दशमोऽध्यायः।।10।।  
  
