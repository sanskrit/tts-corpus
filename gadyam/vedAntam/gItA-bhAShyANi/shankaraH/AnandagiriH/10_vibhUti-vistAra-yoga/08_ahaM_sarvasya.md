+++
title = "08 अहं सर्वस्य"

+++
।।10.8।। कथं तावकविभूत्यैश्वर्यज्ञानमुक्तयोगस्य हेतुरिति मत्वा पृच्छति --
**कीदृशेनेति।** उक्तज्ञानमाहात्म्यात्प्रतिष्ठिता भगवन्निष्ठा
सिद्ध्यतीत्याह -- **उच्यत इति।** प्रभवत्यस्मादिति प्रभवः सर्वप्रकृतिः
सर्वात्मेत्याह -- **उत्पत्तिरिति।** सर्वज्ञात्सर्वेश्वरान्मत्तो
निमित्तात्सस्थितिनाशादि भवति मया चान्तर्यामिणा प्रेर्यमाणं सर्वं यथास्वं
मर्यादामनतिक्रम्य चेष्टते तदाह -- **मत्त इति।** इत्थं मम सर्वात्मत्वं
सर्वप्रकृतित्वं सर्वेश्वरत्वं सर्वज्ञत्वं च महिमानं ज्ञात्वा मय्येव
निष्ठावन्तो भवन्तीत्याह -- **इत्येवमिति।** संसारासारताज्ञानवतां
भगवद्भजनेऽधिकारं द्योतयति -- **अवगतेति।** परमार्थतत्त्वे पूर्वोक्तरीत्या
ज्ञाते प्रेमादरावभिनिवेशाख्यौ भवतस्तेन संयुक्तत्वं च भगवद्भजने भवति
हेतुरित्याह -- **भावेति।**
