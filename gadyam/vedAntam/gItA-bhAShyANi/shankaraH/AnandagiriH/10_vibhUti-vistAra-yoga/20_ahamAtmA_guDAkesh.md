+++
title = "20 अहमात्मा गुडाकेश"

+++
।।10.20।। विभूतिप्रदर्शने प्रस्तुते सत्यादावेव पारमार्थिकं पारमेश्वरं
रूपं दर्शयितुं श्रोतुरर्जुनस्य मनःसमाधानार्थं यतते -- **तत्रेति।**
सोपाधिकमपि काल्पनिकं परस्य रूपं पश्चाद्वक्ष्यमाणं श्रोतुं चित्तसमाधानं
कर्तव्यमेवेत्याह -- **तावदिति।** आशेरतेऽस्मिन्विद्याकर्मपूर्वप्रज्ञा
इत्याशयो हृदयं सर्वेषां भूतानां हृदयेऽन्तःस्थितो,यः प्रत्यगात्मा
सोऽहमेवेति वाक्यार्थमाह -- **सर्वेषामिति।** यस्तु मन्दो मध्यमो वा
परमात्मानमात्मत्वेन ध्यातुं नालं तं प्रत्याह -- **तदशक्तेनेति।**
वक्ष्यमाणादित्यादिषु परस्य न ध्येयत्वमन्यदेव कारणं किंचित्तत्र तत्र
ध्येयमित्याशङ्क्याह -- **यस्मादिति।** सर्वकारणत्वेन सर्वज्ञत्वेन
सर्वेश्वरत्वेन च परस्य ध्येयत्वमत्रेप्सितं नान्यस्य
कस्यचित्कारणस्यादित्यादिषु ध्येयतेत्यर्थः।
