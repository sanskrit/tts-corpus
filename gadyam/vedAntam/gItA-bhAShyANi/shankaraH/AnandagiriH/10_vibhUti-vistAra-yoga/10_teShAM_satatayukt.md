+++
title = "10 तेषां सततयुक्तानाम्"

+++
।।10.10।। यदुक्तं सोऽविकम्पेनेत्यादि तदर्थं भूमिकां कृत्वा
तदिदानीमुदाहरति -- **ये यथोक्तेति।** नित्याभियुक्तानामनवरतं
भगवत्यैकाग्र्यसंपन्नानामित्यर्थः। पुत्रादिलोकत्रयहेत्वर्थित्वेन वा
गर्भदासत्वेन वा प्रत्यहं जीवनोपायसिद्धये वा भजनमिति शङ्कित्वा दूषयति --
**किमित्यादिना।** प्रागुक्तां ज्ञानाख्यां भक्तिं स्नेहेन
कुर्वतामित्यर्थः। तेभ्योऽहं तत्त्वज्ञानं प्रयच्छामीत्याह -- **ददामीति।**
उक्तबुद्धिसंबन्धस्य फलमाह -- **येनेति।**
ध्यानजन्यप्रकर्षकाष्ठागतान्तःकरणपरिणामे
निरस्ताशेषविशेषभगवद्रूपप्राप्तिहेतौ बुद्धियोगे
प्रश्नपूर्वकमुक्तानधिकारिणो दर्शयति -- **के त इति।**
