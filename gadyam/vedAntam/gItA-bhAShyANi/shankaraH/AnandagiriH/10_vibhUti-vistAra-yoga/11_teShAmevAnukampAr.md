+++
title = "11 तेषामेवानुकम्पार्थमहमज्ञानजन्"

+++
।।10.11।। भगवत्प्राप्तेर्बुद्धिसाध्यत्वे सत्यनित्यत्वापत्तेस्त्वमापे
भक्तेभ्यो बुद्धियोगं ददासीत्ययुक्तमिति शङ्कते -- **किमर्थमिति।** तेषां
बुद्धियोगं किमर्थं ददासीति संबन्धः। भगवत्प्राप्तिप्रतिबन्धकनाशको
बुद्धियोगस्तेन नास्ति तत्प्राप्तेरनित्यत्वमित्याशङ्क्याह -- **कस्येति।**
भक्तानां तत्प्राप्तिप्रतिबन्धकं विविच्य दर्शयति --
**इत्याकाङ्क्षायामिति।** अविवेको नामाज्ञानं ततो जातं मिथ्याज्ञानं
तदुभयमेकीकृत्य तमो विवक्ष्यते। नच तन्नाशकत्वं जडस्य
कस्यचित्तदन्तर्भूतस्य युक्तं तेनाहं नाशयामीत्युक्तम्। केवलचैतन्यस्य
जडबुद्धिवृत्तेरिवाज्ञानाद्यनाशकत्वमाशङ्क्य विशिनष्टि -- **आत्मेति।**
तस्याशयस्तन्निष्ठो वृत्तिविशेषः।
वाक्योत्थबुद्धिवृत्त्यभिव्यक्तश्चिदात्मा
सहायसामर्थ्यादज्ञानादिनिवृत्तिहेतुरित्यर्थः।
बुद्धीद्धबोधस्याज्ञानादिनिवर्तकत्वमुक्त्वा
बोधेद्धबुद्धेस्तन्निवर्तकत्वमिति पक्षान्तरमाह -- **ज्ञानेति।**
देहाद्यव्यक्तान्तानात्मवर्गातिरिक्तवस्तुगोचरत्वमाह -- **विवेकेति।**
भगवति सदा विहितया भक्त्या तस्य प्रसादोऽनुग्रहः स एव
स्नेहस्तेनासेचनद्वाराऽस्योत्पत्तिमाह -- **भक्तीति।** मय्येव
भावनायामभिनिवेशो वातस्तेन प्रेरितोऽयं जायते; नहि वातप्रेरणमन्तरणादौ
दीपस्योत्पत्तिरित्याह -- **मद्भावनेति।** ब्रह्मचर्यमष्टाङ्गमादिशब्देन
शमादिग्रहः। तेन हेतुनाहितसंस्कारवती या प्रज्ञा तथाविधवर्तिनिष्ठश्चायं
नहि वर्त्यतिरेकेण दीपो निर्वर्त्यते तदा -- **ब्रह्मचर्येति।** न
चाधारादृते दीपस्योत्पत्तिरदृष्टत्वादित्याह -- **विरक्तेति।**
यद्विषयेभ्यो व्यावृत्तं चित्तं रागाद्यकलुषितं तदेव निवातमपवारकं तत्र
स्थितत्वमस्य दर्शयति -- **विषयेति।** भास्वतेति विशेषणं विशदयति --
**नित्येति।** सदातनं चित्तैकाग्र्यं तत्पूर्वकं ध्यानं तेन जनितं
सम्यग्दर्शनं फलं तदेव भास्तद्वता तत्पर्यन्तेनेत्यर्थः। तेनाज्ञाने
सकार्ये निवृत्ते भगवद्भावः स्वयमेव प्रकाशीभवतीति मत्वा व्याख्यातमेव
पदमनुवदति -- **ज्ञानेति।**
