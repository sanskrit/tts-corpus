+++
title = "09 मच्चित्ता मद्गतप्राणा"

+++
।।10.9।। न केवमुक्तमेव भगवद्भजने साधनां साधनान्तरं चास्तीत्याह --
**किञ्चेति।** ईश्वरात्प्रतीचः प्रागुक्तादन्यत्र चित्तप्रचारराहित्यं
भगवद्भजनोपायमाह -- **मयीति।** चक्षुरादीनां
भगवत्यप्राप्तिस्तदगोचरत्वात्तस्येत्याशङ्क्याह -- **मय्युपसंहृतेति।**
भगवदतिरेकेण जीवनेऽपि नादरस्तदपि मय्येवार्पितं भक्तानामित्याह --
**अथवेति।** आचार्येभ्यः श्रुत्वा वादकथया परस्परं भगवन्तं सब्रह्मचारिणो
बोधयन्ति तदपि भगवद्भजनसाधनमित्याह -- **बोधयन्त इति।** आगमोपपत्तिभ्यां
भगवन्तमेव विशिष्टधर्माणं शिष्येभ्यो गुरवो व्यपदिशन्ति तदपि
भगवद्भजनमेवेत्याह -- **कथयन्त इति।** भक्तानां तुष्टिरती स्वरसतः
स्यातामित्याह -- **तुष्यन्तीति।** मनोरथपूर्त्या रतिप्राप्तौ
कामुकसंमतमुदाहरणमाह -- **प्रियेति।**
