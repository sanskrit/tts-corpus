+++
title = "06 महर्षयः सप्त"

+++
।।10.6।। न केवलं भगवतः सर्वप्रकृतित्वमेव किंतु
सर्वज्ञत्वसर्वेश्वरत्वरूपमधिष्ठातृत्वमपीत्याह -- **किञ्चेति।** आद्या
भृग्वादयो वसिष्ठान्ताः सर्वज्ञा विद्यासंप्रदायप्रवर्तकाः। तथेति मनूनामपि
पूर्वत्वेनाद्यत्वमनुकृष्यते। के ते मनवस्तत्राह -- **सावर्णा इतीति।**
प्रसिद्धाः पुराणेषु प्रजानां पालकाः स्वयमीश्वराश्चेति शेषः। महर्षीणां
मनूनां च तुल्यं विशेषणं -- **ते चेति।** मयि सर्वज्ञे सर्वेश्वरे गता
भावना येषां ते तथा। भावनाफलमाह -- **वैष्णवेनेति।** वैष्णव्या
शक्त्याधिष्ठितत्वेन ज्ञानैश्वर्यवन्त इत्यर्थः। तेषां जन्मनो
वैशिष्ट्यमाचष्टे -- **मानसा इति।** मन्वादीनेव विशिनष्टि -- **येषामिति।**
विद्यया जन्मना च संततिभूता मन्वादीनामस्मिंल्लोके सर्वाः प्रजा इत्यर्थः।
