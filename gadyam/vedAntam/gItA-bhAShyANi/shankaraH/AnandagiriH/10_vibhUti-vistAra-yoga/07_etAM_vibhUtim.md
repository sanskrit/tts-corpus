+++
title = "07 एतां विभूतिम्"

+++
।।10.7।। सोपाधिकं प्रभावं भगवतो दर्शयित्वा तज्ज्ञानफलमाह -- **एतामिति।**
बुद्ध्याद्युपादानत्वेन विविधा भूतिर्भवनं वैभवं सर्वात्मकत्वं तदाह --
**विस्तारमिति।** ईश्वरस्य तत्तदर्थसंपादनसामर्थ्यं योगस्तदाह -- **आत्मन**
**इति।** योगस्तत्फलमैश्वर्यं सर्वज्ञत्वं सर्वेश्वरत्वं च मदीयं
शक्तिज्ञानलेशमाश्रित्य मन्वादयो भृग्वादयश्चेशते जानते च तदाह --
**अथवेति।** यथा तौ विभूतियोगौ तथा वेदनस्य निरङ्कुशत्वं दर्शयति --
**यथावदिति।** सोपाधिकं ज्ञानं निरुपाधिकज्ञाने द्वारमित्याह --
**सोऽविकम्पेनेति।** उक्तेऽर्थे प्रतिबन्धाभावमाह -- **नास्मिन्निति।**
