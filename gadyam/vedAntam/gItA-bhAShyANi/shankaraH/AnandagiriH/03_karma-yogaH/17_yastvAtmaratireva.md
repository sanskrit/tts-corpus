+++
title = "17 यस्त्वात्मरतिरेव"

+++
।।3.17।। वृत्तमर्थमेवं विभज्यानूद्यानन्तरश्लोकमाशङ्क्योत्तरत्वेनावतारयति
**एवमिति।** अर्जुनस्य प्रश्नमित्येवमर्थमाशङ्क्याह भगवानिति संबन्धः।
नन्वेषाशङ्का नावकाशमासादयत्यनात्मज्ञेन कर्तव्यं कर्मेति बहुशो
विशेषितत्वादित्याशङ्क्याह **स्वयमेवेति।** किमर्थं श्रुत्यर्थं स्वयमेव
भगवानत्र प्रतिपादयतीत्याशङ्क्याह **शास्त्रार्थस्येति।** गीताशास्त्रस्य
ससंन्यासं ज्ञानमेव मुक्तिसाधनमर्थो नार्थान्तरमिति विवेकार्थमिह
श्रुत्यर्थं कीर्तयतीत्यर्थः। तमेव श्रुत्यर्थं संक्षिपति **एवमिति।**
सिद्धं चेदात्मवेदनमनर्थकं तर्हि व्युत्थानादीत्याशङ्क्यापातिकविज्ञानफलमाह
**निवृत्तेति।** ब्राह्मणग्रहणं तेषामेव व्युत्थाने मुख्यमधिकारित्वमिति
ज्ञापनार्थम्। क्लेशात्मकत्वादेषणानां ताभ्यो व्युत्थानं सर्वेषां
स्वाभाविकत्वादविधित्सितमित्याशङ्क्याह **मिथ्येति।** भिक्षाचर्यं चरन्तीति
वचनं व्युत्थानविरुद्धमित्याशङ्क्याह **शरीरेति।** तर्हि तद्वदेव
तेषामग्निहोत्राद्यपि कर्तव्यमापद्येतेत्याशङ्क्य
व्युत्थायिनामाश्रमधर्मवदग्निहोत्रादेरनुष्ठापकाभावान्मैवमित्याह **न
तेषामिति।** यथोक्तं श्रुत्यर्थमस्मिन् गीताशास्त्रे पौर्वापर्येण
पर्यालोच्यमाने प्रतिपादयितुमिष्टं प्रकटीकुर्वन्कर्तव्यमेव कर्म जीवतेति
नियमेज्ञानयोगेन साङ्ख्यानाम् इति कथमुक्तमिति परिचोद्य
परिहारमुपदर्शयतीत्याह **इत्येवमिति।** आत्मनिष्ठस्य विषयसङ्गराहित्यं
दृष्टं तदनात्मज्ञेन जिज्ञासुना कर्तव्यमिति मत्वाह **यस्तु साङ्ख्य इति।**
किंचात्मज्ञस्य ज्ञानेनात्मनैव परितृप्तत्वान्नान्नपानादिना साध्या
तृप्तिरिष्टा तेन विद्यार्थिना संन्यासिनापि नान्नरसादावासक्तिर्युक्ता
कर्तुमित्याह **आत्मतृप्त इति।** किंचात्मविदः सर्वतो वैतृष्ण्यं दृष्टं
तदनात्मविदा विद्यार्थिना कर्तव्यमित्याह **आत्मन्येवेति।**
रतितृप्तिसंतोषाणां मोदप्रमोदानन्दवदवान्तरभेदः अथवा रतिर्विषयासक्तिः
तृप्तिर्विषयविशेषसंपर्कजं सुखं संतोषोऽभीष्टविषयमात्रलाभाधीनं
सुखसामान्यमिति भेदः। नन्वात्मरतेरात्मतृप्तस्यात्मयेव संतुष्टस्यापि
किंचित्कर्तव्यं मुक्तये भविष्यतीति नेत्याह **य ईदृश इति।**
