+++
title = "03 श्री भगवानुवाच"

+++
।।3.3।। समुच्चयविरोधितया प्रश्नं व्याख्याय तद्विरोधित्वेनैव
प्रतिवचनमुत्थापयति **प्रश्नेति।** येयं व्यवहारभूमिरुपलभ्यते तत्र
त्रैवर्णिका ज्ञानं कर्म वा शास्त्रीयमनुष्ठातुमधिक्रियन्ते। तेषां द्विधा
स्थितिर्मया प्रोक्तेति पूर्वार्धं योजयति **लोकेऽस्मिन्निति।** स्थितिमेव
व्याकरोति **अनुष्ठेयेति।** पूर्वं प्रवचनप्रसङ्गं प्रदर्शयन्प्रवक्तारं
विशिनष्टि **सर्गादाविति।** प्रवचनस्यायथार्थत्वशङ्कां वारयति
**सर्वज्ञेनेति।** अर्जुनस्य भगवदुपदेशयोग्यत्वं सूचयति **अनघेति।**
निर्धारणार्थे तत्रेति सप्तमी। ज्ञानं परमार्थवस्तुविषयं तदेव योगशब्दितं
युज्यतेऽनेन ब्रह्मणेति व्युत्पत्तेस्तेन। निष्ठेत्यनुवर्तते।
उक्तज्ञानोपायमुपदिदिक्षुः साङ्ख्यशब्दार्थमाह **आत्मेति।** तेषामेव
कर्मनिष्ठत्वं व्यावर्तयति **ब्रह्मचर्येति।** तेषां जपादिपारवश्येन
श्रवणादिपराङ्मुखत्वं पराकरोति **वेदान्तेति।** उक्तविशेषणवतां
मुख्यसंन्यासित्वेन फलावस्थत्वं दर्शयति **परमहंसेति।** कर्म
वर्णाश्रमविहितं धर्माख्यं तदेव युज्यते तेनाभ्युदयेनेति योगस्तेन निष्ठा
कर्मिणां प्रोक्तेत्यनुषङ्गं दर्शयन्नाह **कर्मैवेत्यादिना।** एवं
प्रतिवचनवाक्यस्थान्यक्षराणि व्याख्याय तस्यैव तात्पर्यार्थं कथयति **यदि
चेति।** इष्टस्यापि दुर्बोधत्वमाशङ्क्याह **उक्तमिति।** ज्ञानस्यापि
मूलविकलतया विभ्रमत्वमाशङ्क्याह **वेदेष्विति।**
तस्याशिष्यत्वबुद्ध्यान्यथाकथनमित्याशङ्क्याह **उपसन्नायेति।** तथापि
तस्मिन्नौदासीन्यादन्यथोक्तिरित्याशङ्क्याह **प्रियायेति।** ब्रवीति च
भिन्नपुरुषकर्तृकं निष्ठाद्वयं तेन समुच्चयो भगवदभीष्टः शास्त्रार्थो न
भवतीति शेषः। नन्वर्जुनस्य
प्रेक्षापूर्वकारित्वाज्ज्ञानकर्मश्रवणानन्तरमुभयनिर्देशानुपपत्त्या
समुच्चयानुष्ठानं संपत्स्यते तद्व्यतिरिक्तानां तु
ज्ञानकर्मणोर्भिन्नपुरुषानुष्ठेयत्वं श्रुत्वा प्रत्येकं तदनुष्ठानं
भविष्यतीति भगवतो मतं कल्प्यते तस्यार्जुनेऽनुरागातिरेकादितरेषु च
तदभावादिति तत्राह **यदि पुनरिति।** अप्रमाणभूतत्वमनाप्तत्वम्। नच भगवतो
रागादिमत्त्वेनानाप्तत्वं युक्तंसमं सर्वेषु भूतेषु तिष्ठन्तम्
इत्यादिविरोधादित्याह **तच्चेति।** निष्ठाद्वयस्य
भिन्नपुरुषानुष्ठेयत्वनिर्देशफलमुपसंहरति **तस्मादिति।**
