+++
title = "12 सर्वद्वाराणि संयम्य"

+++
।।8.12।। वक्ष्यमाणेनोपायेनेत्युक्तं व्यक्तीकुर्वन्नोंकारद्वारा
ब्रह्मोपासनं श्रुत्युक्तमनुक्रामति -- **स यो हेति।**
सत्यकामेनाभिध्यानफलं जिज्ञासुना भगवन्निति पिप्पलादः
संबोध्याभिमुखीक्रियते। निपातौ तु प्रसिद्धमर्थमेव द्योतयन्तावभिध्यानस्य
फलत्वेन कर्तव्यत्वमावेदयतः। मनुष्येषु मध्ये स योऽधिकृतो
मनुष्यस्तत्प्रसिद्धमभिध्यानं यथा सिध्यति तथा
सर्ववेदसारभूतमोङ्कारमाभिमुख्येन ध्यायीत। तच्चाभिध्यानमाप्रयाणादिति
न्यायेन मरणान्तमनुष्ठेयम्। स चैवमनुतिष्ठन्प्रकृतेनाभिध्यायेन लोकानां
जेतव्यानां बहुत्वात्कतमं लोकं जयतीति प्रश्नं पृष्टवते सत्यकामाय
पिप्पलादनामा किलाचार्यः प्रतिवचनं प्रोवाच। तत्र प्रथममभिध्येयमोंकारं
परापरब्रह्मत्वेन महीकरोति -- **एतद्वा इति।**
त्रिमात्रेणाकारोकारमकारात्मकेनेति यावत्। योऽभिध्यायीत तमेव यथाभिध्यातं
पुरुषमधिगच्छतीत्यादिवचनेनोपासनमोंकारस्योक्तमित्यर्थः।
प्रश्नश्रुतिवत्कठवल्ली च तत्रैवार्थे प्रवृत्तेत्याह -- **अन्यत्रेति।**
अव्यवधानेनोपनिषदां व्यवधानेन च कर्मश्रुतीनां परस्मिन्नात्मनि पर्यवसानं
दर्शयति -- **सर्व इति।** तपसामपि सर्वेषां चित्तशुद्धिद्वारा तत्रैव
पर्यवसानमित्याह -- **तपांसीति।** तस्यैव च ज्ञानार्थमष्टाङ्गं ब्रह्मचर्यं
तत्र तत्र विहितमित्याह -- **यदिच्छन्त इति।** तस्य पदनीयस्य ब्रह्मणः
संक्षेपेण कथनमोंकारद्वारकमिति कथयति -- **ओमित्येतदिति।** उदाहृतवचनानां
तात्पर्यं दर्शयति -- **परस्येति।** तस्य वाचकरूपेण वा तस्यैव प्रतीकरूपेण
वा विवक्षितस्योपासनं यथोक्तैर्वचनैरुक्तमिति संबन्धः। ननु
परस्मिन्ब्रह्मणि तत्त्वमस्यादिवाक्यादेवं प्रतिपत्तिरधिकारिणो भविष्यति
किमित्युपासनमोङ्कारस्योपन्यस्यते तत्राह -- **परेति।** यद्यपि
विशिष्टस्याधिकारिणो विनैवोपासनमुपनिषद्भ्यो ब्रह्मणि प्रतिपत्तिरुत्पद्यते
तथापि मन्दानां मध्यमानां च तद्धीहेतुत्वेनोङ्कारो विवक्षितस्तच्चोपासनं
ब्रह्मदृष्ट्या श्रुतिभिरुपदिष्टमित्यर्थः। तस्य
क्रममुक्तिफलत्वादनुष्ठेयत्वं सूचयति -- **कालान्तरेति।** भवत्येवं
श्रुतीनां प्रवृत्तिस्तावता प्रकृते किमायातमित्याशङ्क्याह -- **उक्तं
यदिति।** तदेवेहापि वक्तव्यमित्युत्तरेण संबन्धः।
उपासनमेवोपास्योपन्यासद्वारा स्फोरयति -- **कविमित्यादिना।**
पूर्वोक्तरूपेणेत्यभिधानत्वेन प्रतीकत्वेन चेत्यर्थः।
श्रौतस्योपासनस्यानूद्यमानस्य सोपस्करत्वं संगिरते -- **योगेति।** तर्हि
कथम् -- अनन्यचेताः सततम् इत्यादि वक्ष्यते तत्राह -- **प्रसक्तेति।**
ओंकारोपासनं प्रसक्तं तदनन्तरं तत्फलमनुप्रसक्तं तद्द्वारा
चापुनरावृत्त्यादि वक्तव्यकोटिनिविष्टमित्यर्थः। उक्तेऽर्थे
समनन्तरग्रन्थमुत्थापयति -- **इत्येवमर्थ इति।** श्रोत्रादीनां कुत्र
द्वारत्वं तत्राह -- **उपलब्धाविति।** तेषां संयमनं विषयेषु प्रवृत्तानां
दोषदर्शनद्वारा तेभ्यो वैमुख्यापादनम्। कोऽयं मनसो हृदये निरोधस्तत्राह --
**निष्प्रचारमिति।** मनसो विषयाकारवृत्तिं निरुध्य हृदि वशीकृतस्य कार्यं
दर्शयति -- **तत्रेति।** ऊर्ध्वमित्यत्रापि हृदयादिति संबध्यते।
सर्वाण्युपलब्धिद्वाराणि श्रोत्रादीनि संनिरुध्य वायुमपि सर्वतो निगृह्य
हृदयमानीय ततो निर्गतया सुषुम्नया कण्ठभ्रूमध्यललाटक्रमेण प्राणं
मूर्धन्याधाय योगधारणामारूढो ब्रह्म व्याहरन्मां च तदर्थमनुस्मरन्परमां
गतिं यातीति संबन्धः।
