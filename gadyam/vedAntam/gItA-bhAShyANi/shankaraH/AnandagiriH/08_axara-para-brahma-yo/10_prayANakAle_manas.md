+++
title = "10 प्रयाणकाले मनसाऽचलेन"

+++
।।8.10।। इतश्च भगवदनुस्मरणं सफलत्वादनुष्ठेयमित्याह -- **किञ्चेति।** कदा
तदनुस्मरणे प्रयत्नातिरेकोऽभ्यर्थ्यते तत्राह -- **प्रयाणकाल इति।** कथं
तदनुस्मरणमित्युपकरणकलापप्रेक्ष्यमाणं प्रत्याह -- **मनसेति।**
योऽनुस्मरेत्स किमुपैति तत्राह -- **स तमिति।** मरणकाले क्लेशबाहुल्येऽपि
प्राचीनाभ्यासप्रसादासादितबुद्धिवैभवो भगवन्तमनुस्मरन्यथास्मृतमेव
देहाभिमानविगमानन्तरमुपागच्छतीत्यर्थः। भगवदनुस्मरणस्य साधनं
मनसैवानुद्रष्टव्यमिति श्रुत्युपदिष्टमाचष्टे -- **मनसेति।** तस्य
चञ्चलत्वान्न स्थैर्यमीश्वरे सिध्यति तत्कथं तेन तदनुस्मरणमित्याशङ्क्याह
-- **अचलेनेति।** ईश्वरानुस्मरणे प्रयत्नेन प्रवर्तितं विषयविमुखं
तस्मिन्नेवानुस्मरणयोग्यपौनःपुन्येन प्रवृत्त्या निश्चलीकृतं ततश्चलनविकलं
तेनेति व्याचष्टे -- **अचलेनेति।** संप्रत्यनुस्मरणाधिकारिणं विशिनष्टि --
**भक्त्येति।** परमेश्वरे परेण प्रेम्णा सहितो विषयान्तरविमुखोऽनुस्मर्तव्य
इत्यर्थः। योगबलमेव स्फोरयति -- **समाधिजेति।** योगः समाधिश्चित्तस्य
विषयान्तरवृत्तिनिरोधेन परस्मिन्नेव स्थापनं तस्य बलं संस्कारप्रचयो
ध्येयैकाग्र्यकरणं तेन तत्रैव स्थैर्यमित्यर्थः। चकारसूचितमन्वयमन्वाचष्टे
-- **तेन चेति।** यत्तु कया नाड्योत्क्रामन्यातीति। तत्राह --
**पूर्वमिति।** चित्तं हि स्वभावतो विषयेषु व्यापृतं तेभ्यो विमुखीकृत्य
हृदये पुण्डरीकाकारे परमात्मस्थाने यत्नतः स्थापनीयम्। अथ
यदिदमस्मिन्ब्रह्मपुरे इत्यादिश्रुतेस्तत्र चित्तं वशीकृत्यादावनन्तरं
कर्तव्यमुपदिशति -- **तत इति।** इडापिङ्गले दक्षिणोत्तरे नाड्यौ
हृदयान्निःसृते निरुध्य तस्मादेव हृदयाग्रादूर्ध्वगमनशीलया सुषुम्नया
नाड्या हार्दं प्राणमानीय कण्ठावलम्बितस्तनसदृशं मांसखण्डं प्रापय्य
तेनाध्वना भ्रुवोर्मध्ये तमावेश्याप्रमादवान्ब्रह्मरन्ध्राद्विनिष्क्रम्य
कविं पुराणमित्यादिविशेषणं परमपुरुषमुपगच्छतीत्यर्थः। भूमिजयक्रमेणेत्यत्र
भूम्यादीनां पञ्चानां भूतानां जयो वशीकरणं तस्य तस्य भूतस्य
स्वाधीनचेष्टावैशिष्ट्यं तद्द्वारेणेत्येतदुच्यते। स तमित्यादि व्याचष्टे
-- **स एवमिति।**
