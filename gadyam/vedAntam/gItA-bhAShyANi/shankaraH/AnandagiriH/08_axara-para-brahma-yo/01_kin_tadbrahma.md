+++
title = "01 किन् तद्ब्रह्म"

+++
।।8.1।। सप्तमाध्यायान्तेयेषां त्वन्तगतं पापम् इत्यादिना येषां
ब्रह्मादीनामनुसंधानमुक्तं यच्च प्रयाणकाले भगवतः स्मरणं दर्शितं तदिदं
जिज्ञासमानः सन्पृच्छतीति प्रश्नसमुदायमवतारयति -- **ते ब्रह्मेति।**
प्रश्नबीजानि तद्विषयभूतानि ब्रह्मादीनि वस्तूनीति यावत्।
बुभुत्सितविषयप्रतिलम्भानन्तरं तेषां प्रश्नद्वारा निर्णयार्थमाह -- **अत
इति।** यदुक्तं ते ब्रह्म तद्विदुरिति तत्किं सोपाधिकं निरुपाधिकं वा
ब्रह्मशब्दस्योभयत्रापि संभवादिति मत्वाह -- **किं तदिति।** यच्चोक्तं
कृत्स्नमध्यात्ममिति तत्रात्मानं देहमधिकृत्य तस्मिन्नधिष्ठाने
तिष्ठतीत्यध्यात्मशब्देन श्रोत्रादिकरणग्रामो वा प्रत्यग्भूतं ब्रह्मैव वा
विवक्षितमित्याह -- **किमध्यात्ममिति।**विज्ञानं यज्ञं तनुते। कर्माणि
तनुतेऽपि च इति श्रुतौ कर्मणो द्वैविध्यनिर्धारणात्कर्म चाखिलमित्यत्र
कीदृक्कर्म गृहीतमिति पृच्छति -- **किमिति।** क्षराक्षराभ्यां
कार्यकारणाभ्यामतीतस्य भगवतो न किंचिद्वेद्यमस्तीति सूचयति --
**पुरुषोत्तमेति।** साधिभूताधिदैवमित्यत्राधिभूतशब्देन पृथिव्यादिषु भूतेषु
वर्तमानं किंचिदेव गृह्यते किंवा समस्तमेव कार्यमिति निर्दिधारयिषया
पृच्छति -- **अधिभूतमिति।** अधिदैवमिति च दैवतविषयमनुध्यानं वा
दैवतेष्वादित्यमण्डलादिषु वर्तमानं चैतन्यं वा जिघृक्षितमिति प्रश्नान्तरं
प्रस्तौति -- **अधिदैवमिति।**
