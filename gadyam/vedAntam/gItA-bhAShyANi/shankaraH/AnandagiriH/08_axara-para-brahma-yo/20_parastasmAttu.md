+++
title = "20 परस्तस्मात्तु"

+++
।।8.20।। अक्षरं ब्रह्म परममित्युपक्रम्य तदनुपयुक्तं
किमिदमन्यदुक्तमित्याशङ्क्य वृत्तमनूद्यानन्तरग्रन्थसंगतिमाह --
**यदुपन्यस्तमिति।** अक्षरस्वरूपे निर्दिदिक्षिते
तस्मिन्पूर्वोक्तयोगमार्गस्य कथमुपयोगः स्यादित्याशङ्क्य
तत्प्राप्त्युपायत्वेनेत्याह -- **अनेनेति।** गन्तव्यमिति
योगमार्गोक्तिरुपयुक्तेति शेषः। पूर्वोक्तादव्यक्तादिति संबन्धः। परशब्दस्य
व्यतिरिक्तविषयत्वे तुशब्देन वैलक्षण्यमुक्त्वा
पुनरन्यशब्दप्रयोगात्पौनरुक्त्यमित्याशङ्क्याह -- **व्यतिरिक्तत्व इति।**
तुना द्योतितं वैलक्षण्यमन्यशब्देन प्रकटितम्। यतो भिन्नेष्वपि भावभेदेषु
सालक्षण्यमालक्ष्यते ततश्चाव्यक्ताद्भिन्नत्वेऽपि ब्रह्मणस्तेन
सादृश्यमाशङ्कते तन्निवृत्त्यर्थमन्यपदमित्यर्थः। यद्वा परशब्दस्य
प्रकृष्टवाचिनो भावविशेषणार्थत्वे पुनरुक्तिशङ्कैव नास्तीति द्रष्टव्यम्।
अनादिभावस्याक्षरस्याविनाशित्वमर्थसिद्धं समर्थयते -- **यः स भाव इति।**
सर्वं हि विनश्यद्विकारजातं पुरुषान्तं विनश्यति स तु
विनाशहेत्वभावान्न,विन(नं)ष्टुमर्हतीत्यर्थः।
