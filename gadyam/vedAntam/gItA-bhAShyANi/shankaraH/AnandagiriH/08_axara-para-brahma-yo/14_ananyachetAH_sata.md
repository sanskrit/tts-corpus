+++
title = "14 अनन्यचेताः सततम्"

+++
।।8.14।। ननु वायुनिरोधविधुराणामुदीरितया रीत्या
स्वेच्छाप्रयुक्तोत्क्रमणासंभवाद्दुर्लभा परमा गतिरापतेदिति तत्राह --
**किञ्चेति।** इतश्च भगवदनुस्मरणे प्रयतितव्यमित्यर्थः। सततं नित्यश इति
विशेषणयोरपुनरुक्तत्वमाह -- **सततमित्यादिना।** उक्तमेवापौनरुक्त्यं
व्यक्तीकरोति -- **नेत्यादिना।** जितासुरिच्छया देहं त्यजति तदितरस्तु
कर्मक्षयेणैवेति विशेषं विवक्षयन्नाह -- **यत इति।** अनन्यचेतसं
समाहितचेतसं प्रतीश्वरस्य सौलभ्यमेवमित्युच्यते।
