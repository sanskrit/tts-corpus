+++
title = "16 आब्रह्मभुवनाल्लोकाः"

+++
।।8.16।। अपाम सोमममृता अभूम इति श्रुतेः स्वर्गादिगतानामपि
समानैवानावृत्तिरित्याशङ्क्यते -- **किं पुनरिति।** अर्थवादश्रुतौ
कर्मिणाममृतत्वस्यापेक्षिकत्वं विवक्षित्वा परिहरति -- **उच्यत इति।** एतेन
भूरादिलोकचतुष्टयं प्रविष्टानां पुनरावृत्तावपि जनआदिलोकत्रयं
प्राप्तानामपुनरावृत्तिरिति विभागोक्तिरप्रामाणिकत्वादेव हेयेत्यवधेयम्।
तर्हि तद्वदेवेश्वरं प्राप्तानामपि पुनरावृत्तिः शङ्क्यते नेत्याह --
**मामिति।** यावत्संपातश्रुतिवदीश्वरं प्राप्तानां निवृत्ताविद्यानां
पुनरावृत्तिरप्रामाणिकीत्यर्थः। यस्य स्वाभाविकी वंशप्रयुक्ता च
शुद्धिस्तस्यैवोक्तेऽर्थे बुद्धिरुदेतीति मत्वा संबुद्धिद्वयम्।
