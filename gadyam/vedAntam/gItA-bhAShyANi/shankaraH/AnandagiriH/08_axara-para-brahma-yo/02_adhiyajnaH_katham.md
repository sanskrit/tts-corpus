+++
title = "02 अधियज्ञः कथम्"

+++
।।8.2।। साधियज्ञं चेत्यत्राधियज्ञशब्देन यज्ञमधिकृतो विज्ञानात्मा वा
परदेवता वेति प्रश्नान्तरं प्रकरोति -- **अधियज्ञ इति।** स च कथं केन
प्रकारेण ब्रह्मत्वेन चिन्तनीयः किं तादात्म्येन किं वात्यन्ताभेदेनेत्याह
-- **कथमिति।** सर्वथापि स किमस्मिन्देहे वर्तते ततो बहिर्वा देहे चेत्स
कोऽत्र बुद्ध्यादिस्तद्व्यतिरिक्तो वेति जिज्ञासया ब्रूते --
**कोऽत्रेति।** अधियज्ञः कथं कोऽत्रेति न प्रश्नभेदकः\[दः\] कथमिति तु
प्रकारभेदविवक्षयेति द्रष्टव्यम्। यत्तु समाहितचित्तानामुक्तं
यत्प्रयाणकालेऽपि भगवदनुसंधानं सिध्यतीति तदयुक्तमुत्क्रमणदशायां
करणग्रामवैयग्र्याच्चित्तसमाधानानुपपत्तिरित्यभिप्रेत्याह --
**प्रयाणेति।**
