+++
title = "09 कविम् पुराणमनुशासितार"

+++
।।8.9।। पुरुषमनुचिन्तयन्निति संबन्धः। चकारात्कया वा
नाड्योत्क्रामन्नित्यनुकृष्यते तत्र ध्यानद्वारा प्राप्यस्य पुरुषस्य
विशेषणानि दर्शयति -- **उच्यत इति।** क्रान्तदर्शित्वमतीतादेरशेषस्य
वस्तुनो दर्शनशालित्वम्। तेन निष्पन्नमर्थमाह -- **सर्वज्ञमिति।**
चिरंतनमादिमतः सर्वस्य कारणत्वादनादिमित्यर्थः। सूक्ष्ममाकाशादि ततः
सूक्ष्मतरं तदुपादानत्वादित्यर्थः। यो यथोक्तमनुचिन्तयेत्स
तमेवानुचिन्तयन्यातीति पूर्वेणैव संबन्ध इति योजना। ननु विशिष्टजात्यादिमतो
यथोक्तमनुचिन्तनं फलवद्भवति न त्वस्मदादीनामित्याशङ्क्याह -- **यः
कश्चिदिति।**फलमत उपपत्तेः इति न्यायेनाह -- **सर्वस्येति।**एतदप्रमेयं
ध्रुवं इति श्रुतिमाश्रित्याह -- **अचिन्त्यरूपमिति।** नहि परस्य किंचिदपि
रूपादि वस्तुतोऽस्ति अरूपवदेव हीति न्यायात् कल्पितमपि नास्मदादिभिः शक्यते
चिन्तयितुमित्याह -- **नास्येति।** मूलकारणादज्ञानात्तत्कार्याच्च
पुरस्तादुपरिष्टाद्व्यवस्थितं परमार्थतो ज्ञानतत्कार्यास्पृष्टमित्याह --
**तमस इति।**
