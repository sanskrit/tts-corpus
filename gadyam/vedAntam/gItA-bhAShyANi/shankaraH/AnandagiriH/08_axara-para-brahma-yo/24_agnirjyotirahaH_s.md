+++
title = "24 अग्निर्ज्योतिरहः शुक्लः"

+++
।।8.24।। यथोपक्रमं व्याख्याय यथाश्रुतं व्याख्याति -- **अथवेति।** कथं
तर्हि देवतानामतिनेत्रीणां ग्रहणे कालप्राधान्येन निर्देशः श्लिष्यते
तत्राह -- **भूयसां त्विति।** मार्गद्वयेऽपि कालाद्यभिमानिन्यो देवताः
कालशब्देनोच्यन्ते। कालाभिमानिनीनां भूयस्त्वात्कालशब्देन सर्वासां
देवतानामुपलक्षणत्वं विवक्षित्वा कालकथनमित्यर्थः। यथाम्राणां
भूयस्त्वाद्विद्यमानेष्वपि द्रुमान्तरेषु आम्रैरेव वनं निर्दिश्यते
तद्वदित्युदाहरणमाह -- **आम्रेति।** ननु मार्गचिह्नानां भोगभूमीनां वा
तत्तच्छब्दैरुपादानसंभवे किमिति
देवताग्रहणमित्याशङ्क्यातिवाहिकास्तल्लिङ्गादिति न्यायेनोत्तरमाह -- **इति
स्थित इति।** तेषामग्न्यादीनां समीपमिति सामीप्ये तत्रेति सप्तमी। ब्रह्म
कार्योपाधिकं परं वा ब्रह्म परंपरया मुक्त्यालम्बनम्। अतएव
क्रमेणेत्युक्तम्। निर्गुणमप्रपञ्चं ब्रह्मास्मीति विद्यावतो व्यवच्छिनत्ति
-- **ब्रह्मोपासनेति।** ननु ब्रह्मशब्दस्य मुख्यार्थत्वार्थं
परब्रह्मविदामेवेयं गतिरुच्यते न बादर्यधिकरणविरोधादित्याह -- **नहीति।**
