+++
title = "02 श्री भगवानुवाच"

+++
।।12.2।। किमनयोर्योगयोर्मध्ये सुशक्यो योगो वा पृच्छ्यते किं वा
साक्षान्मोक्षहेतुरिति विकल्प्य क्रमेणोत्तरं भगवानुक्तवानित्याह --
**श्रीभगवानिति।** यदि द्वितीयस्तथाविधयोगस्य वक्ष्यमाणत्वान्न
प्रष्टव्यतेत्याह -- **ये त्वक्षरेति।** यद्याद्यस्तत्राह -- **ये
त्विति।** सर्वयोगेश्वराणां सर्वेषां योगमधितिष्ठतां योगिनामित्यर्थः।
विमुक्ता त्यक्ता रागाद्याख्या क्लेशनिमित्तभूता
तिमिरशब्दितानाद्यज्ञानकृता दृष्टिरविद्या मिथ्या धीर्यस्य तमिति विशिनष्टि
-- **विमुक्तेति।** नित्ययुक्तत्वं साधयति -- **अतीतेति।** तत्रोक्तो
योऽर्थो मत्कर्मकृदित्यादि,तस्मिन्निश्चयेनायनमायो गमनं तस्य
नियमेनानुष्ठानं तेनेत्यर्थः। उपासते मयि स्मृतिं सदा कुर्वन्तीत्यर्थः।
उक्तोपासकानां युक्ततमत्वं व्यनक्ति -- **नैरन्तर्येणेति।** तदेव स्फुटयति
-- **अहोरात्रमिति।** अह्नि च रात्रौ चातिमात्रमतिशयेन मामेव
विषयान्तरविमुक्ताश्चिन्तयन्तीत्यर्थः।
