+++
title = "05 क्लेशोऽधिकतरस्तेषामव्यक्तासक्तचेतसाम्"

+++
।।12.5।। सगुणोपासकेष्वपि कथमित्याह -- **किंत्विति।** अक्षरोपासनस्य
दुष्करत्वादुपासनान्तरस्य सुकरत्वादित्यभिप्रेत्याह -- **क्लेश इति।** अधिक
एवेतरेभ्यो द्वैतदर्शिभ्यः कामिभ्य इति शेषः। तेषां क्लेशस्याधिकतरत्वे
हेतुं मत्वा विशिनष्टि -- **देहेति।** अव्यक्तमत्यन्तसूक्ष्मं
निर्विशेषमक्षरं तस्मिन्नासक्तमभिनिविष्टं चेतो येषां तेषामिति यावत्।
अक्षरोपासकानां क्लेशस्याधिकतरत्वे भगवानेव हेतुमाह -- **अव्यक्तेति।**
दुःखं दुःखेन कृच्छ्रेणेति यावत्; अतो देहाभिमानत्यागादित्यर्थः। ते कथं
वर्तन्ते तत्राह -- **अक्षरेति।**
