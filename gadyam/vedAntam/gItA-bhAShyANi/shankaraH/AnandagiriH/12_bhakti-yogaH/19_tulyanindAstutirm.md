+++
title = "19 तुल्यनिन्दास्तुतिर्मौनी"

+++
।।12.19।। वाग्यतत्वादिविशेषणमपि ज्ञाननिष्ठस्यास्तीत्याह -- **किञ्चेति।**
निन्दा दोषसंकीर्तनं; स्तुतिर्गुणगणनम्; देहस्थितिमात्रफलेनान्नादिना
ज्ञानिनः संतुष्टत्वे स्मृतिं प्रमाणयति -- **तथाचेति।**
नियतनिवासराहित्यमपि ज्ञानवतो विशेषणमित्याह -- **किञ्चेति।**न कुड्यां
नोदके सङ्गो न चैले न त्रिपुष्करे। नागारे नासने नान्ने यस्य वै
मोक्षवित्तु सः इति स्मृतिमुक्तेऽर्थे प्रमाणयति -- **नेत्यादिना।**
पुनःपुनर्भक्तेर्ग्रहणमपवर्गमार्गस्य परमार्थज्ञानस्योपायत्वार्थम्।
