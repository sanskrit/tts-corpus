+++
title = "15 अनुद्वेगकरं वाक्यम्"

+++
।।17.15।। संप्रति वाङ्मयं तपो व्यपदिशति -- **अनुद्वेगकरमिति।** सत्यं
यथादृष्टार्थवचनं; प्रियं श्रुतिसुखं; हितं परिणामपथ्यम्।
प्रियहितयोर्विधान्तरेण विभागमाह -- **प्रियेति।** कथमत्र
विशेषणविशेष्यत्वं तदाह -- **अनुद्वेगेति।** विशेषणानां
धर्माणामनुद्वेगकरत्वादीनां विशेषणवाक्येन समुदितानां परस्परमपि
समुच्चयद्योती चकार इत्याह -- **विशेषणेति।** किमिति वाक्यमेतैर्विशेष्यते
किमिति वा तेषां मिथः समुच्चयस्तत्राह -- **परेति।** यद्यपि (विधायक)
वाक्यमात्रस्याविशेषितस्य वाङ्मयतपस्त्वानुपपत्तिस्तथापि सत्यवाक्यस्य
विशेषणान्तराभावेऽपि वाङ्मयतपस्त्वमित्याशङ्क्याह -- **तथेति।** तथापि
परिणामपथ्यं वाक्यमात्रं तथा भविष्यति नेत्याह -- **तथा हितेति।** कीदृक्
तर्हि तपोवाङ्मयमिति प्रश्नपूर्वकं विशदयति -- **किं पुनरिति।** विशिष्टे
वाङ्मये तपसि दृष्टान्तमाह -- **यथेति।** प्राङ्मुखत्वं
पवित्रपाणित्वमित्यादिविधानमनतिक्रम्य स्वाध्यायस्यावर्तनमपि वाङ्मये
तपस्यन्तर्भवतीत्याह -- **स्वाध्यायेति।** वाक्प्राचुर्येण
प्रस्तुतास्मिन्निति वाङ्मयं वाक्प्रधानमित्यर्थः।
