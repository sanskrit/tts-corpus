+++
title = "01 ये शास्त्रविधिमुत्सृज्य"

+++
।।17.1।। आस्तिकानां नास्तिकानां च शास्त्रैकचक्षुषां गतिरुक्ता
संप्रत्यास्तिकानामेव शास्त्रानभिज्ञानां गतिजिज्ञासया पृच्छतीत्याह --
**तस्मादिति।** यजन्त इति यागग्रहणं दानादेरुपलक्षणम्। यदि वेदोक्तं
विधिमपश्यन्तस्तमुत्सृजन्ति कथं तर्हि श्रद्दधाना यागादि कुर्वन्ति; नहि
मानं विना श्रद्धया यागादि कर्तुं शक्यमित्याशङ्क्याह -- **श्रुतीति।** ननु
शास्त्रीयं विधिं पश्यन्तोऽपि केचित्तमुपेक्ष्य स्वोत्प्रेक्षया यागादि
कुर्वन्तो दृश्यन्ते तेषामिह ये शास्त्रविधिमुत्सृज्य इति ग्रहो भविष्यति
नेत्याह -- **ये पुनरिति।** तेषामत्रापरिग्रहे प्रश्नपूर्वकं हेतुमाह --
**कस्मादिति।** शास्त्रज्ञानं तदुपेक्षावतां ग्रहेऽपि
विशेषणमविरुद्धमित्याशङ्क्य व्याघातान्मैवमित्याह -- **देवादीति।**
अश्रद्दधानतया तदुत्सृज्येति संबन्धः। शास्त्रोक्तं विधिमधिगच्छतामपि
तमवधीर्य स्वेच्छया देवपूजादौ प्रवृत्तानामासुरेष्वेवान्तर्भावो
यस्मादनन्तराध्याये सिद्धस्तस्मादास्तिकाधिकारे तेषां प्रसङ्गो
नास्तीत्युपसंहरति -- **यस्मादिति।** पूर्वोक्ताः शास्त्रानभिज्ञाः।
वृद्धव्यवहारानुसारिण इति यावत्। तैः श्रद्धया क्रियमाणं कर्म कुत्र
पर्यवस्यतीति पृच्छति -- **तेषामिति।** का निष्ठेत्येतद्विवृणोति --
**सत्त्वमिति।** कार्याणां कारणैर्व्यपदेशमाश्रित्य तात्पर्यमाह --
**एतदिति।**
