+++
title = "28 अश्रद्धया हुतम्"

+++
।।17.28।। अश्रद्धान्वितस्यापि कर्मणो नामत्रयोच्चारणादवैगुण्ये
श्रद्धाप्राधान्यं न स्यादित्याशङ्क्याह -- **तत्र चेति।** सप्तमीभ्यां
प्रकृतं यज्ञादि गृह्यते सर्वं यज्ञादि सगुणमिति शेषः। तस्यासत्त्वं साधयति
-- **मत्प्राप्तीति।** ऐहिकामुष्मिकं वा फलमश्रद्धितेनापि कर्मणा
संपत्स्यते कुतोऽस्यासत्त्वमित्याशङ्क्याह -- **नचेति।**
तस्योभयविधफलाहेतुत्वे हेतुमाह -- **साधुभिरिति।** निन्दन्ति हि साधवः
श्रद्धारहितं कर्मातो नैतदुभयफलौपयिकमित्यर्थः। तदनेन शास्त्रानभिज्ञानमपि
श्रद्धावतां श्रद्धया सात्त्विकत्वादित्रैविध्यभाजां
राजसतामसाहारादित्यागेन सात्त्विकाहारादिसेवया सत्त्वैकशरणानां प्राप्तमपि
यज्ञादिवैगुण्यं ब्रह्मनामनिर्देशेन,परिहरतां परिशुद्धबुद्धीनां
श्रवणादिसामग्रीसंजाततत्त्वसाक्षात्कारवतां मोक्षोपपत्तिरिति स्थितम्। इति
श्रीमत्परमहंसपरिव्राजकाचार्यश्रीमच्छुद्धानन्दपूज्यपादशिष्यानन्दगिरिकृतौ
सप्तदशोऽध्यायः।।17।।  
  
