+++
title = "14 देवद्विजगुरुप्राज्ञपूजनं"

+++
।।17.14।। सात्त्विकादिभावं निरूपयितुं सर्वस्य तपसः स्वरूपं त्रिविधं
निरूपयति -- **अथेति।** तत्र शारीरं तपो निर्दिशति -- **देवेति।** देवा
ब्रह्मविष्णुशिवादयः; द्विजाः पूज्यपूज्यत्वाद्विजोत्तमाः; गुरवः
पित्रादयः; प्राज्ञाः पण्डिता विदितवेदितव्यास्तेषां पूजनं
प्रणामशुश्रूषादि शौचं मृज्जलाभ्यां शरीरशोधनम्; आर्जवमृजुत्वं
विहितप्रतिषिद्धयोरेकरूपप्रवृत्तिनिवृत्तिमत्त्वं; ब्रह्मचर्यं
मैथुनासमाचरणम्; अहिंसा प्राणिनामपीडनम्। शरीरमात्रनिर्वर्त्यत्वमस्य तपसः
संभवतीति मत्वा विशिनष्टि -- **शारीरेति।** कथं कर्त्रादिसाध्यत्वे तपसः
शारीरत्वं शारीरत्वे वा कथं कर्त्रादिसाध्यत्वमित्याशङ्क्याह --
**पञ्चेति।**
