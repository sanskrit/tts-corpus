+++
title = "14 मात्रास्पर्शास्तु"

+++
।।2.14।। आत्मनः श्रुत्यादिप्रमिते नित्यत्वे
तदुत्पत्तिविनाशप्रयुक्तशोकमोहाभावेऽपि प्रकारान्तरेण शोकमोहौ
स्यातामित्याशङ्कामनूद्योत्तरत्वेन श्लोकमवतारयति **यद्यपीत्यादिना।**
शीतोष्णयोस्ताभ्यां सुखदुःखयोश्च  
  
प्राप्तिं निमित्तीकृत्य यो मोहादिर्दृश्यते तस्यान्वयव्यतिरेकाभ्यां
दृश्यमानत्वमाश्रित्य लौकिकविशेषणम्। अशोच्यानित्यत्र यो विद्याधिकारी
सूचितस्तस्यतितिक्षुः समाहितो भूत्वा इति श्रुतेस्तितिक्षुत्वं
विशेषणमिहोपदिश्यते। व्याख्येयं पदमुपादाय करणव्युत्पत्त्या
तस्येन्द्रियविषयत्वं दर्शयति **मात्रा इत्यादिना।** षष्ठीसमासं दर्शयन्
भावव्युत्पत्त्या स्पर्शशब्दार्थमाह **मात्राणामिति।**
तेषामर्थक्रियामादर्शयति **ते शीतेति।** संप्रति शब्दद्वयस्य
कर्मव्युत्पत्त्या शब्दादिविषयपरत्वमुपेत्य समासान्तरं दर्शयन् विषयाणां
कार्यं कथयति **अथवेति।** ननु शीतोष्णप्रदत्वे सुखदुःखप्रदत्वस्य
सिद्धत्वात्किमिति शीतोष्णयोः सुखदुःखाभ्यां पृथक्ग्रहणमिति तत्राह
**शीतमिति।** विषयेभ्यस्तु पृथक्कथनं तदन्तर्भूतयोरेव तयोः
सुखदुःखहेत्वोरानुकूल्यप्रातिकूल्ययोरुपलक्षणार्थम्। अध्यात्मं हि
शीतमुष्णं वा आनुकूल्यं प्रातिकूल्यं वा संपाद्य बाह्या विषयाः सुखादि
जनयन्ति। ननु विषयेन्द्रियसंयोगस्यात्मनि सदा
सत्त्वात्तत्प्रयुक्तशीतादेरपि तथात्वात्तन्निमित्तौ हर्षविषादौ
तस्मिन्नापन्नावित्याशङ्क्योत्तरार्धं व्याचष्टे **यस्मादित्यादिना।**
अत्र च कौन्तेय भारतेति संबोधनाभ्यामुभयकुलशुद्धस्यैव
विद्याधिकारित्वमित्येतदेव द्योत्यते।  
