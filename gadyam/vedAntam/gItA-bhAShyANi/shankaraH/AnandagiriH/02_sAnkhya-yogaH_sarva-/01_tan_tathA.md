+++
title = "01 तन् तथा"

+++
।।2.1।। अहिंसा परमो धर्मो भिक्षाशनं चेत्येवंलक्षणया बुद्ध्या
युद्धवैमुख्यमर्जुनस्य श्रुत्वा स्वपुत्राणां राज्यैश्वर्यमप्रचलितमवधार्य
स्वस्थहृदयं धृतराष्ट्रं दृष्ट्वा तस्य दुराशामपनेष्यामीति मनीषया संजयस्तं
प्रत्युक्तवानित्याह **संजय इति।** परमेश्वरेण स्मार्यमाणोऽपि
कृत्याकृत्ये सहसा नार्जुनः सस्मार विपर्ययप्रयुक्तस्य शोकस्य
दृढतरमोहहेतुत्वात्तथापि तं भगवान्नोपेक्षितवानित्याह **तं तथेति।** तं
प्रकृतं पार्थं तथा स्वजनमरणप्रसङ्गदर्शनेन कृपया
करुणयाविष्टमधिष्ठितमश्रुभिः पूर्णे समाकुले चेक्षणे यस्य
तमश्रुव्याप्ततरलाक्षं विषीदन्तं शोचन्तमिदं वक्ष्यमाणं वाक्यं सोपपत्तिकं
वचनं मधुनामानमसुरं सूदितवानिति मधुसूदनो भोगवानुक्तवान्नतु
यथोक्तमर्जुनमुपेक्षितवानित्यर्थः।  
