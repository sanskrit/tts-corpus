+++
title = "19 य एनम्"

+++
।।2.19।। अविनाशि तु तद्विद्धि इत्यत्र पूर्वार्धेन
तत्पदार्थसमर्थनमुत्तरार्धेन निरीश्वरवादस्य परिणामवादस्य वा
निराकरणमात्मनि जन्मादिप्रतिभानस्यौपचारिकत्वप्रदर्शनार्थमन्तवन्त इत्यादि
वचनमिति केचित्। अस्तु नामायमपि पन्थाः। पूर्वोक्तस्य
गीताशास्त्रार्थस्योत्प्रेक्षामात्रमूलत्वं निराकर्तुं मन्त्रद्वयं
भगवानानीतवानिति श्लोकद्वयस्य संगतिं दर्शयति **शोकमोहादीति।** तत्र
प्रथममन्त्रस्य संगतिमाह **यत्त्विति।** प्रत्यक्षनिबन्धनत्वादमुष्या
बुद्धेर्मृषात्वमयुक्तमित्याक्षिपति **कथमिति।**
प्रत्यक्षस्याज्ञानप्रसूतत्वेनाभासत्वात्तत्कृता बुद्धिर्न प्रमेति परिहरति
**य एनमिति।**हन्ता चेन्मन्यते हन्तुम् इत्याद्यामृचमर्थतो दर्शयित्वा
व्याचष्टे **य** **एनमिति।** हन्तारं हतं वात्मानं मन्यमानस्य
कथमज्ञानमित्याशङ्क्याह **हन्ताहमिति।** हन्तृत्वादिज्ञानमज्ञानमित्यत्र
हेतुमाह **यस्मादिति।** आत्मनो हननं प्रति कर्तृत्वकर्मत्वयोरभावे हेतुं
दर्शयति **अविक्रियत्वादिति।  
**
