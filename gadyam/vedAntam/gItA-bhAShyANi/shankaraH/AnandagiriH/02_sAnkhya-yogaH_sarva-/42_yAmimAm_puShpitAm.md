+++
title = "42 यामिमाम् पुष्पिताम्"

+++
।।2.42।। यदि साङ्ख्ययोगरूपैकैव प्रमाणभूता बुद्धिस्तर्हि सैव सर्वेषां
चित्ते किमिति स्थिरा न भवति तत्राह **येषामिति।** ते यामिमां पुष्पितां
वाचं प्रवदन्ति तयापहृतचेतसां कामिनाम्। कामवशान्निश्चयात्मिका बुद्धिर्न
प्रायः स्थिरा भवतीत्याह **ते। यामिति।** इमामित्यध्ययनविध्युपात्तत्वेन
प्रसिद्धत्वं कर्मकाण्डरूपाया वाचो विवक्ष्यते। वक्ष्यमाणत्वं
क्रियाविशेषबहुलामित्यादौ द्रष्टव्यम्। किंशुको हि पुष्पशाली
शोभमानोऽनुभूयते न पुरुषभोग्यफलभागी लक्ष्यते तथेयमपि कर्मकाण्डात्मिका
श्रूयमाणदशायां रमणीया वागुपलभ्यते साध्यसाधनसंबन्धप्रतिभानान्न त्वेषा
निरतिशयफलभागिनी भवति कर्मानुष्ठानफलस्यानित्यत्वादिति मत्वाह
**पुष्पितामिति।** वाक्यत्वेन लक्ष्यतेऽर्थवत्त्वप्रतिभानाद्वस्तुतस्तु न
वाक्यमर्थाभासत्वादित्याह **वाक्यलक्षणामिति।** प्रवक्तॄणां
वेदवाक्यतात्पर्यपरिज्ञानाभावं सूचयति **अविपश्चित इति।** वेदवादा
वेदवाक्यानि तानि च बहूनामर्थवादानां फलानां साधनानां च विधिशेषाणां
प्रकाशकानि तेषु रतिरासक्तिस्तन्निष्ठत्वं तद्वत्त्वमपि तेषां
विशेषणमित्याह **वेदवादेति।** कर्मकाण्डनिष्ठत्वं फलं कथयति
**नान्यदिति।** ईश्वरो वा मोक्षो वा नास्तीत्येवं वदन्तो नास्तिकाः सन्तः
सम्यग्ज्ञानवन्तो न भवन्तीत्यर्थः।  
