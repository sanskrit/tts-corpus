+++
title = "62 ध्यायतो विषयान्पुंसः"

+++
।।2.62।। समनन्तरश्लोकद्वयतात्पर्यमाह **अथेति।**
पुरुषार्थोपायोपदेशानन्तर्यमथशब्दार्थः। तन्निष्ठत्वराहित्यावस्थां दर्शयति
**इदानीमिति।** पराभविष्यतो महान्तमनर्थं गमिष्यतो
विवेकविज्ञानविहीनस्येति यावत् सर्वानर्थमूलं विषयाभिध्यानं तस्य
तथात्वमनुभवसिद्धमिति वक्तुमिदमित्युक्तन्। विषयेषु
विशेषत्वमारोपितरमणीयत्वं प्रीतिरासक्तिरिति साधारणासक्तिमात्रं गृह्यते।
तृष्णेत्युद्रिका शक्तिरुक्ता प्रतिबन्धेन प्रणाशेन वा प्रतिहतिः।  
