+++
title = "22 वासांसि जीर्णानि"

+++
।।2.22।। आत्मनोऽविक्रियत्वेन कर्मासंभवं
प्रतिपाद्याविक्रियत्वहेतुसमर्थनार्थमेवोत्तरग्रन्थमवतारयति  **प्रकृतं**
**त्विति।** किं तत्प्रकृतमिति शङ्कमानं प्रत्याह **तत्रेति।**
अविनाशित्वमित्युपलक्षणमविक्रियत्वमित्यर्थः। तदेव दृष्टान्तेन
स्पष्टयितुमुत्तरश्लोकमुत्थापयति **तदित्यादिना।** आत्मनः स्वतो
विक्रियाभावेऽपि पुरातनदेहत्यागे नूतनदेहोपादाने च
विक्रियावत्त्वध्रौव्यादविक्रियत्वमसिद्धमिति चेत्तत्राह **वासांसीति।**
शरीराणि जीर्णानि वयोहानिं गतानि वलीपलितादिसंगतानीत्यर्थः। वाससां
पुरातनानां परित्यागे नवानां चोपादाने
त्यागोपादानकर्तृभूतलौकिकपुरुषस्याप्यविकारित्वेनैकरूपत्ववदात्मनो
देहत्यागोपादानयोरविरुद्धमविक्रियत्वमिति वाक्यार्थमाह **पुरुषवदिति।  
**
