+++
title = "55 श्री भगवानुवाच"

+++
।।2.55।। प्रतिवचनमवतारयितुं पातनिकां करोति **यो हीति।** हिशब्देन
कर्मसंन्यासकारणीभूतविरागतासंपत्तिः सूच्यते। आदितो ब्रह्मचर्यावस्थायामिति
यावत्। ज्ञानमेव योगो ब्रह्मात्मभावप्रापकत्वात्तस्मिन्निष्ठा
परिसमाप्तिस्तस्यामित्यर्थः। कर्मैव योगस्तेन कर्माण्यसंन्यस्य
तन्निष्ठायामेव प्रवृत्त इति शेषः। ननु तत्कथमेकेन
वाक्येनार्थद्वयमुपदिश्यते द्वैयर्थो वाक्यभेदात् नच लक्षणमेव साधनं
कृतार्थलक्षणस्य तत्स्वरूपत्वेन फलत्वे साधनत्वानुपपत्तेरिति तत्राह
**सर्वत्रैवेति।** यद्यपि कृतार्थस्य ज्ञानिनो ज्ञानलक्षणं तद्रूपेण
फलत्वान्न साधनत्वमधिगच्छति तथापि जिज्ञासोस्तदेव प्रयत्नसाध्यतया साधनं
संपद्यते लक्षणं चात्र ज्ञानसामर्थ्यलब्धमनूद्यते न विधीयते विदुषो
विधिनिषेधागोचरत्वात् तेन जिज्ञासोः साधनानुष्ठानाय
लक्षणानुवादादेकस्मिन्नेव साधनानुष्ठाने तात्पर्यमित्यर्थः। उक्तेऽर्थे
भगवद्वाक्यमुत्थापयति **यानीति।** लक्षणानि च
ज्ञानसामर्थ्यलभ्यान्ययत्नसाध्यानीति शेषः। स्थितप्रज्ञस्य का भाषेति
प्रथमप्रश्नस्योत्तरमाह **प्रजहातीति।** कामत्यागस्य प्रकर्षो
वासनाराहित्यं कामानामात्मनिष्ठत्वं कैश्चिदिष्यते तदयुक्तं तेषां
मनोनिष्ठत्वश्रुतेरित्याशयवानाह **मनोगतानिति।**
आत्मन्येवात्मनेत्याद्युत्तरभागनिरस्यं चोद्यमनुवदति  
  
**सर्वकामेति।** तर्हि प्रवर्तकाभावाद्विदुषः सर्वप्रवृत्तेरुपशान्तिरिति
नेत्याह **शरीरेति।** उन्मादवानुन्मत्तो विवेकविरहितबुद्धिभ्रमभागी
प्रकर्षेण मदमनुभवन् विद्यमानमपि विवेकं निरस्यन्भ्रान्तवद्व्यवहरन्प्रमत्त
इति विभागः। उत्तरार्धमवतार्य व्याकरोति **उच्यत इति।**
आत्मन्येवेत्येवकारस्यात्मनेत्यत्रापि संबन्धं द्योतयति **स्वेनैवेति।**
बाह्यलाभनिरपेक्षत्वेन तुष्टिमेव स्पष्टयति **परमार्थेति।**
स्थितप्रज्ञपदं विभजते **स्थितेति।** प्रज्ञाप्रतिबन्धकसर्वकामविगमावस्था
तदेति निर्दिश्यते। उक्तमेव प्रपञ्चयति **त्यक्तेति।** आत्मानं
जिज्ञासमानो वैराग्यद्वारा सर्वैषणात्यागात्मकं संन्यासमासाद्य
श्रवणाद्यावृत्त्या तज्ज्ञानं प्राप्य तस्मिन्नेवासक्त्या विषयवैमुख्येन
तत्फलभूतां परितुष्टिं तत्रैव प्रतिलभमानः
स्थितप्रज्ञव्यपदेशभागित्यर्थः।  
