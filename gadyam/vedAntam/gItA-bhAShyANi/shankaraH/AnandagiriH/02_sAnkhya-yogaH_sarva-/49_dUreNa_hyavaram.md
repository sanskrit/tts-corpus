+++
title = "49 दूरेण ह्यवरम्"

+++
।।2.49।। किमिति योगस्थेन तत्त्वज्ञानमुद्दिश्य कर्म कर्तव्यं फलाभिलाषेऽपि
तदनुष्ठानस्य सुलभत्वादित्याशङ्क्य यथोक्तयोगयुक्तं कर्म
स्तुवन्ननन्तरश्लोकमुत्थापयति **यत्पुनरिति।** अवरं कर्म
बुद्धिसंबन्धविरुद्धमिति शेषः। बुद्धियुक्तस्य बुद्धियोगाधीनं प्रकर्षं
सूचयति **बुद्धीति।** बुद्धिसंबन्धासंबन्धाभ्यां कर्मणि
प्रकर्षनिकर्षयोर्भावे करणीयं नियच्छति **बुद्धाविति।** यत्तु फलेच्छयापि
कर्मानुष्ठानं सुकरमिति तत्राह **कृपणेति।** निकृष्टं कर्मैव विशिनष्टि
**फलार्थिनेति।** कस्मात्प्रतियोगिनः सकाशादिदं निकृष्टमित्याशङ्क्य
प्रतीकमुपादाय व्याचष्टे **बुद्धीत्यादिना।** फलाभिलाषेण क्रियमाणस्य
कर्मणो निकृष्टत्वे हेतुमाह **जन्मेति।**
समत्वबुद्धियुक्तात्कर्मणस्तद्धीनस्य कर्मणो जन्मादिहेतुत्वेन निकृष्टत्वे
फलितमाह **यत इति।** योगविषया बुद्धिः समत्वबुद्धिः।
बुद्धिशब्दस्यार्थान्तरमाह **तत्परिपाकेति।** तच्छब्देन
समत्वबुद्धिसमन्वितं कर्म गृह्यते। तस्य परिपाकस्तत्फलभूता बुद्धिशुद्धिः।
शरणशब्दस्य पर्यायं गृहीत्वा विवक्षितमर्थमाह **अभयेति।**
सप्तमीमविवक्षित्वा द्वितीयं पक्षं गृहीत्वा वाक्यार्थमाह
**परमार्थेति।** तथाविधज्ञानशरणत्वे हेतुमाह **यत इति।** फलहेतुत्वं
विवृणोति **फलेति।** तेन परमार्थज्ञानशरणतैव युक्तेति शेषः।
परमार्थज्ञानबहिर्मुखानां कृपणत्वे श्रुतिं प्रमाणयति **यो वा इति।**
अस्थूलादिविशेषणमेतदित्युच्यते।  
