+++
title = "32 यदृच्छया चोपपन्नम्"

+++
।।2.32।। युद्धस्य
गुर्वाद्यनेकप्राणिहिंसात्मकस्याहिंसाशास्त्रविरोधान्नास्ति कर्तव्यतेति
शङ्कते **कुतश्चेति।** अग्नीषोमीयहिंसादिवद्युद्धमपि क्षत्रियस्य
विहितत्वादनुष्ठेयं सामान्यशास्त्रतो विशेषशास्त्रस्य बलीयस्त्वादित्याह
**उच्यत इति।** तथापि युद्धे प्रवृत्तानामैहिकामुष्मिकस्यापि
सुखाभावादुपरतिरेव ततो युक्ता प्रतिभातीत्याशङ्क्याह **यदृच्छयेति।**
चिरेण चिरतरेण कालेन च यागाद्यनुष्ठायिनः स्वर्गादिभाजो भवन्ति
युध्यमानास्तु क्षत्रिया बहिर्मुखताविहीनाः सहसैव स्वर्गादिसुखभोक्तारस्तेन
तव कर्तव्यमेव युद्धमिति व्याख्यानेन स्फुटयति **यदृच्छयेत्यादिना।**
इहामुत्र च भाविसुखवतामेव क्षत्रियाणां
स्वधर्मभूतयुद्धसिद्धेस्तादर्थ्येनोत्थानं शोकमोहौ हित्वा
कर्तव्यमित्यर्थः।  
