+++
title = "17 अविनाशि तु"

+++






**Sanskrit Commentary By Sri Anandgiri**

।।2.17।। ननु सदिति सामान्यं स्वरूपं वा। प्रथमे तस्य विशेषसापेक्षतया
प्रलयदशायामशेषविशेषविनाशे विनाशः स्यात्। नचात्मादयो विशेषास्तदापि
सन्तीति वाच्यम्। आत्मातिरिक्तानां विशेषाणां
कार्यत्वाङ्गीकारात्प्रलयावस्थायामनवस्थानादात्मनस्तु सामान्यात्मनो
धर्मित्वादुक्तदोषाद् द्वितीये तु स्वरूपस्य व्यावृत्तत्वे
कल्पितत्वाद्विनाशित्वमनुवृत्तत्वे तस्यैव सामान्यतया
प्रागुक्तदोषानुषक्तिरिति मन्वानश्चोदयति **किं** **पुनरिति।**
सामान्यविशेषभावशून्यमखण्डैकरसं सदेवेत्यादिश्रुतिप्रमितं
सर्वविक्रियारहितं वस्तु प्रकृतं सद्विवक्षितमित्युत्तरमाह **उच्यत इति।**
आत्मनः सदात्मनो विनाशराहित्यविज्ञाने सर्वजगद्व्यापकत्वं हेतुमाह
**येनेति।** आत्मनो विनाशाभावे युक्तिमाह **विनाशमिति।** आत्मनो
विनाशमिच्छता स्वतो वा परतो वा नाशस्तस्येष्यते। नाद्य इत्याह
**अविनाशीति।** देहादिद्वैतमसदुच्यते ततः सतो विशेषणं स्वतो
नाशराहित्यम्। तस्य द्योतको निपात इत्याह **तुशब्द इति।**
आकाङ्क्षापूर्वकं विशेष्यं दर्शयति **किमित्यादिना।** विमतमविनाशि
व्यापकत्वादाकाशवत् नहि प्रमितमेवोदाहरणं किंतु प्रसिद्धमपीति भावः। न
द्वितीय इत्याह **विनाशमिति।** न खल्वस्य विनाशं कर्तुं कश्चिदर्हतीति
संबन्धः। विनाशस्य सावशेषत्वनिरवशेषत्वाभ्यां द्वैराश्यमाश्रित्य व्याकरोति
**अदर्शनमिति।** न कश्चिदस्याभावं कर्तुं शक्नोतीत्यत्र हेतुमाह
**अव्ययस्येति।** ब्रह्म हि स्वरूपेण व्येति स्वसंबन्धिना वेति
विकल्प्याद्यं दूषयति **नैतदिति।** नहि निरवयवस्य स्वावयवापचयरूपव्ययः
संभवतीत्यत्र वैधर्म्यदृष्टान्तमाह **देहादिवदिति।** द्वितीयं निरस्यति
**नापीति।** तदेव व्यतिरेकदृष्टान्तेन स्पष्टयति  **यथेति।**
द्विविधेऽपि व्ययायोगे फलितमाह **अत इति।** किञ्च ब्रह्म परतो न
नश्यत्यात्मत्वाद्धटवदित्याह **न कश्चिदिति।**
आत्मत्वहेतोरसिद्धिमुद्धरति **आत्मा हीति।** तादात्म्यश्रुतिरत्र हीति
हेतू क्रियते। अस्तु तर्हि स्वयमेव ब्रह्मात्मनो
नाशकमुद्बन्धनादिदर्शनान्नेत्याह **स्वात्मनीति।**  


