+++
title = "39 एषा तेऽभिहिता"

+++
।।2.39।। ननुस्वधर्ममपि चावेक्ष्य इत्यादिश्लोकैर्न्यायावष्टम्भेन
शोकमोहापनयनस्य तात्पर्येणोक्तत्वात्तस्मिन्नुपसंहर्तव्ये किमिति
परमार्थदर्शनमुपसंह्रियते तत्राह **शोकेति।** स्वधर्ममपीत्यादिभिरतीतैः
श्लोकैः शोकमोहयोः स्वजनमरणगुर्वादिवधशङ्कानिमित्तयोः
सम्यग्ज्ञानप्रतिबन्धकयोरपनयार्थं वर्णाश्रमकृतं धर्ममनुतिष्ठतः स्वर्गादि
सिध्यति नान्यथेत्यन्वयव्यतिरेकात्मको लोकप्रसिद्धो न्यायो यद्यपि
दर्शितस्तथापि नासौ तात्पर्येणोक्त इत्यर्थः। किं तर्हि तात्पर्येणोक्तं
तदाह **परमार्थेति।**न त्वेवाहं जातु नासं इत्यादि सप्तम्या
**परामृश्यते।** उक्तम्न जायते म्रियते वा कदाचिन्न
इत्यादिनोपपादितमित्यर्थः। उपसंहारप्रयोजनमाह **शास्त्रेति।** तस्य
वस्तुद्वारा विषयो निष्ठाद्वयं तस्य विभक्तस्य तेनैव विभागेन प्रदर्शनार्थं
परमार्थदर्शनोपसंहार इत्यर्थः। ननु किमित्यत्र शास्त्रस्य विषयविभावः
प्रदर्श्यते उत्तरत्रैव तद्विभागप्रवृत्तिप्रतिपत्त्योः संभवादिति तत्राह
**इह हीति।** शास्त्रप्रवृत्तेः श्रोतृप्रतिपत्तेश्च सौकर्यार्थमादौ
विषयविभागसूचनमित्यर्थः। उपसंहारस्य फलवत्त्वमेवमुक्त्वा
तमेवोपसंहारमवतारयति **अत आहेति।** परमार्थतत्त्वविषयां
ज्ञाननिष्ठामुक्तामुपसंहृत्य वक्ष्यमाणां संगृह्णाति **योगे त्विति।**
तामेव बुद्धिं विशिष्टफलवत्त्वेनाभिष्टौति **बुद्ध्येति।**
तत्रोपसंहारभागं विभजते **एषेत्यादिना।** बुद्धिशब्दस्यान्तःकरणविषयत्वं
व्यावर्तयति **ज्ञानमिति।** तस्य सहकारिनिरपेक्षस्य विशिष्टं
फलवत्त्वमाचष्टे **साक्षादिति।** शोकमोहौ रागद्वेषौ कर्तृत्वं
भोक्तृत्वमित्यादिरनर्थः संसारस्तस्य हेतुर्दोषः स्वाज्ञानं तस्य निवृत्तौ
निरपेक्षं कारणं ज्ञानम्। अज्ञाननिवृत्तौ
ज्ञानस्यान्वयव्यतिरेकसमधिगतसाधनत्वादित्यर्थः। योगे त्विमामित्यादि
व्याकुर्वन्योगशब्दस्य प्रकृते चित्तवृत्तिनिरोधविषयत्वं व्यवच्छिनत्ति
**तत्प्राप्तीति।** प्रकृतं मुक्त्युपयुक्तं ज्ञानं तत्पदेन परामृश्यते।
ज्ञानोदयोपायमेव प्रकटयति **निःसङ्गतयेति।** फलाभिसन्धिवैधुर्यं
निःसङ्गत्वम्। बुद्धिस्तुतिप्रयोजनमाह **प्ररोचनार्थमिति।** अभिष्टुता हि
बुद्धिः श्रद्धातव्या सत्यनुष्ठातारमधिकरोति तेन स्तुतिरर्थवतीत्यर्थः।
कर्मानुष्ठानविषयबुद्ध्या कर्मबन्धस्य कुतो निवृत्तिः नहि
तत्त्वज्ञानमन्तरेण समूलं कर्म हातुं शक्यमित्याशङ्क्याह **ईश्वर इति।  
**
