+++
title = "56 दुःखेष्वनुद्विग्नमनाः"

+++
।।2.56।। लक्षणभेदानुवादद्वारा विविदिषोरेव कर्तव्यान्तरमुपदिशति
**किञ्चेति।** ज्वरशिरोरोगादिकृतानि दुःखान्याध्यात्मिकानि
आदिशब्देनाधिभौतिकानि व्याघ्रसर्पादिप्रयुक्तान्याधिदैविकानि
चातिवातवर्षादिनिमित्तानि दुःखानि गृह्यन्ते तेषूपलब्धेष्वपि नोद्विग्नं
मनो यस्य स तथेति संबन्धः। नोद्विग्नमित्येतद्व्याचष्टे  **न**
**प्रक्षुभितमिति।** दुःखानां मुक्तानां प्राप्तौ परिहाराक्षमस्य
तदनुभवपरिभावितं दुःखमुद्वेगस्तेन सहितं मनो यस्य न भवति स तथेत्याह
**दुःखप्राप्ताविति।** मनो यस्य नोद्विग्नमिति पूर्वेण संबन्धः।
सुखान्यपि दुःखवन्त्रिविधानीति मत्वा तथेत्युक्तम् तेषु प्राप्तेषु सत्सु
तेभ्यो विगता स्पृहा तृष्णा यस्य स विगतस्पृह इति योजना। अज्ञस्य हि
प्राप्तानि सुखान्यनुविवर्धते तृष्णा विदुषस्तु नैवमित्यत्र
वैधर्म्यदृष्टान्तमाह **नाग्निरिवेति।** यथा हि
दाह्यस्येन्धनादेरभ्याधाने वह्निर्विवर्धते तथाज्ञस्य
सुखान्युपनतान्यनुविवर्धमानापि तृष्णा विदुषो न तान्यनुविवर्धते नहि
वह्निरदाह्यमुपगतमपि दग्धुं विवृद्धिमधिगच्छति तेन जिज्ञासुना
सुखदुःखयोस्तृष्णोद्वेगौ न कर्तव्यावित्यर्थः। रागादयश्य तेन कर्तव्या न
भवन्तीत्याह **वीतेति।** अनुभूताभिनिवेशे विषयेषु रञ्जनात्मकस्तृष्णाभेदो
रागः परेणापकृतस्य गात्रनेत्रादिविकारकारणं भयं क्रोधस्तु
परवशीकृत्यात्मानं स्वपरापकारप्रवृत्तिहेतुर्बुद्धिवृत्तिविशेषः मनुते इतिं
मुनिरात्मविदित्यङ्गीकृत्याह **संन्यासीति।** सुखादिविषयतृष्णादे
रागादेश्चाभावावस्था तदेत्युच्यते।  
