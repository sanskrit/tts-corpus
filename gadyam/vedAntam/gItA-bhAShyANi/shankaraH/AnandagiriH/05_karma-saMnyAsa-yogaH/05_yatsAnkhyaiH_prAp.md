+++
title = "05 यत्साङ्ख्यैः प्राप्यते"

+++
।।5.5।। प्रश्नपूर्वकं श्लोकान्तरमवतारयति **एकस्यापीति।** केचिदेव
तयोरेकफलत्वं पश्यन्तीत्याशङ्क्य तेषामेव सम्यग्दर्शित्वं नेतरेषामित्याह
**एकमिति।** तिष्ठत्यस्मिन्न च्यवते पुनरिति व्युत्पत्तिमाश्रित्याह
**मोक्षाख्यमिति।** योगशब्दार्थमाह **ज्ञानप्राप्तीति।** ये हि जिज्ञासवः
सर्वाणि कर्माणि भगवत्प्रीत्यर्थत्वेन तेषां फलाभिलाषमकृत्वा ज्ञानप्राप्तौ
बुद्धिशुद्धिद्वारेणोपायत्वेनानुतिष्ठन्ति तेऽत्र योगा विवक्ष्यन्ते।
अच्प्रत्ययस्य मत्वर्थत्वं गृहीत्वोक्तं **योगिन इति।** सर्वोऽपि
द्वैतप्रपञ्चो न वस्तुभूतो मायाविलासत्वादात्मा त्वविक्रियोऽद्वितीयो
वस्तुसन्निति प्रयोजकज्ञानं परमार्थज्ञानं तत्पूर्वकसंन्यासद्वारेण
कर्मिभिरपि तदेव स्थानं प्राप्यमित्येकफलत्वं
संन्यासकर्मयोगयोरविरुद्धमित्याह **तैरपीति।** फलैकत्वे फलितमाह **अत
इति।**
