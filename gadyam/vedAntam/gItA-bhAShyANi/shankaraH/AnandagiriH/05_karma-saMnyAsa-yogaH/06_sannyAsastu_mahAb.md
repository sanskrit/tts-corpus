+++
title = "06 सन्न्यासस्तु महाबाहो"

+++
।।5.6।। यदि यथोक्तज्ञानपूर्वकसंन्यासद्वारा कर्मिणामपि श्रेयोवाप्तिरिष्टा
तर्हि संन्यासस्यैव श्रेयस्त्वं प्राप्तमिति चोदयति **एवं तर्हीति।**
संन्यासस्य श्रेष्ठत्वे कर्मयोगस्य प्रशस्यत्ववचनमनुचितमित्याह **कथं
तर्हीति।** पूर्वोक्तमेवाभिप्रायं स्मारयन्परिहरति **शृण्विति।**
कर्मयोगस्य विशिष्टत्ववचनं तत्रेति परामृष्टम्। तदेव कारणं कथयति
**त्वयेत्यादिना।** केवलं विज्ञानरहितमिति यावत्। तयोरन्यतरः कः
श्रेयानितीतिशब्दोऽध्याहर्तव्यः। त्वदीयं प्रश्नमनुसृत्य तदनुगुणं
प्रतिवचनं ज्ञानमनपेक्ष्य तद्रहितात्केवलादेव संन्यासाद्योगस्य
विशिष्टत्वमिति यथोक्तमित्याह **तदनुरूपमिति।** ज्ञानापेक्षः
संन्यासस्तर्हि कीदृगित्याशङ्क्याह **ज्ञानेति।** तर्हि कर्मयोगे कथं
योगशब्दः संन्यासशब्दो वा प्रयुज्यते तत्राह **यस्त्विति।**
तादर्थ्यात्परमार्थज्ञानशेषत्वादिति यावत्। तदेव तादर्थ्यं प्रश्नपूर्वकं
प्रसाधयति **कथमित्यादिना।** कर्मानुष्ठानाभावे
बुद्धिशुद्ध्यभावात्परमार्थसंन्यासस्य सम्यग्ज्ञानात्मनो न प्राप्तिरिति
व्यतिरेकमुपन्यस्यान्वयमुपन्यस्यति **योगेति।** पारमार्थिकः
सम्यग्ज्ञानात्मकः। सामग्र्यभावे कार्यप्राप्तिरयुक्तेति मत्वाह
**दुःखमिति।** योगयुक्तत्वं व्याचष्टे **वैदिकेनेति।** ईश्वरस्वरूपस्य
सविशेषस्येति शेषः। ब्रह्मेति व्याख्येयं पदमुपादाय व्याचष्टे **प्रकृत
इति।** तत्र ब्रह्मशब्दप्रयोगे हेतुमाह **परमात्मेति।** लक्षणशब्दो
गमकविषयः। संन्यासे ब्रह्मशब्दप्रयोगे तैत्तिरीयकश्रुतिं प्रमाणयति **न्यास
इति।** कथं संन्यासे हिरण्यगर्भवाची ब्रह्मशब्दः प्रयुज्यते द्वयोरपि
परत्वाविशेषादित्याह **ब्रह्म हीति।** ब्रह्मशब्दस्य संन्यासविषयत्वे फलितं
वाक्यार्थमाह **ब्रह्मेत्यादिना।** नद्याः स्रोतांसीव निम्नप्रवणानि
कर्मभिरतितरां परिपक्वकषायस्य करणानि सर्वतो व्यापृतानि
निरस्ताशेषकूटस्थप्रत्यगात्मान्वेषणप्रवणानि भवन्तीति। कर्मयोगस्य
परमार्थसंन्यासप्राप्त्युपायत्वे फलितमाह **अत इति।**
