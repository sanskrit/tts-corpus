+++
title = "17 तद्बुद्धयस्तदात्मानस्तन्निष्ठास्तत्परायणाः"

+++
।।5.17।। विदुषां विविदिषूणां चान्तरङ्गाणि
विद्यापरिपाकसाधनानीत्युपदिदिक्षुरुत्तरश्लोकस्यापेक्षितं पूरयति
**यत्परमिति।** तस्मिन्परमार्थतत्त्वे परस्मिन्ब्रह्मणि बाह्यं विषयमपोह्य
गता प्रवृत्ता श्रवणमनननिदिध्यासनैरसकृदनुष्ठितैर्बुद्धिः
साक्षात्कारलक्षणा येषां ते तथेति प्रथमविशेषणं विभजते **तस्मिन्निति।**
तर्हि बोद्धा जीवो बोद्धव्यं ब्रह्मेति जीवब्रह्मभेदाभ्युपगमो नेत्याह
**तदात्मान इति।** कल्पितं बोद्धृबोद्धव्यत्वं वस्तुतस्तु न
भेदोऽस्तीत्यङ्गीकृत्य व्याचष्टे **तदेवेति।** ननु देहादावात्माभिमानमपनीय
ब्रह्मण्येवाहमस्मीत्यवस्थानं तत्तदनुष्ठीयमानकर्मप्रतिबन्धान्न
सिध्यतीत्याशङ्क्य विशेषणान्तरमादत्ते **तन्निष्ठा** **इति।** तत्र
निष्ठाशब्दार्थं दर्शयन्विवक्षितमर्थमाह **निष्ठेत्यादिना।** तथापि
पुरुषार्थान्तरापेक्षाप्रतिबन्धात्कथंयथोक्ते ब्रह्मण्येवावस्थानं सेद्धुं
पारयति तत्राह **तत्परायणाश्चेति।** यथोक्तानामधिकारिणां
परमपुरुषार्थस्योक्तब्रह्मानतिरेकान्नान्यत्रासक्तिरिति तात्पर्यार्थमाह
**केवलेति।** ननु यथोक्तविशेषणवतां वर्तमानदेहपातेऽपि
देहान्तरपरिग्रहव्यग्रतया कुतो यथोक्ते ब्रह्मण्यवस्थानमास्थातुं शक्यते
तत्राह **ते** **गच्छन्तीति।** सति संसारकारणे दुरितादौ संसारप्रसरस्य
दुर्वारत्वान्नापुनरावृत्तिसिद्धिरित्याशङ्क्याह **ज्ञानेति।**
उक्तविशेषसंपत्त्या दर्शितफलशालित्वमाश्रमान्तरेष्वसंभावितमिति मन्वानो
विशिनष्टि **यतय इति।**
