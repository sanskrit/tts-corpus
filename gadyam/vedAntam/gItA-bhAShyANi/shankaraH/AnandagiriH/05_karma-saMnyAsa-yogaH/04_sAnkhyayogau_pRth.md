+++
title = "04 साङ्ख्ययोगौ पृथग्बालाः"

+++
।।5.4।। यदुक्तं संन्यासकर्मयोगयोर्निःश्रेयसकरत्वं तदाक्षिपति
**संन्यासेति।** तत्रोत्तरत्वेनोत्तरश्लोकमवतारयति **इति प्राप्त इति।**
विवेकिनस्तर्हि कथं वदन्तीत्याकाङ्क्षायामाह **एकमिति।**
संख्यामात्मसमीक्षामर्हतीतिसाङ्ख्यं संन्यासो योगस्तु कर्मयोगस्तावुभावपि
पृथगित्यस्यार्थमाह **विरुद्धेति।** शास्त्रार्थविवेकशून्यत्वं बालत्वम्।
उत्तरार्धमवतारयितुं भूमिकां करोति **पण्डितास्त्विति।** ज्ञानिनो
योगिनश्चेति शेषः। द्वयोरविरुद्धफलत्वमेव प्रश्नपूर्वकं प्रकटयति
**कथमित्यादिना।** एकं साधनमनुष्ठितवतो द्वयोरपि फलं भवतीति
विरुद्धमित्याशङ्क्याह **उभयोरिति।** साङ्ख्ययोगयोः
संन्यासकर्मानुष्ठानयोस्तत्त्वज्ञानद्वारा निःश्रेयसफलत्वान्न
विरुद्धफलत्वशङ्केत्यर्थः। साङ्ख्ययोगयोरेकफलत्ववचनं प्रकरणाननुगुणमिति
शङ्कते **नन्विति।** अप्रकृतत्वमसिद्धमिति परिहरति **नैष दोष इति।**
संन्यासं कर्मणामित्यादिना संन्यासं कर्मयोगं चाङ्गीकृत्य प्रश्ने संन्यासः
कर्मयोगश्चेत्यादिना तथैव प्रतिवचने च कथं साङ्ख्ययोगयोरेकफलत्वमप्रकृतं न
भवतीत्युच्यते तत्राह **यद्यपीति।** प्रतिवचनमपि तदनुरूपमेव भगवता
निरूपितमिति विशेषानुपपत्तिरित्याशङ्क्याह **भगवांस्त्विति।**
तदपरित्यागेनेत्यत्र तत्पदेन प्रष्ट्रा प्रतिनिर्दिष्टौ
कर्मसंन्यासकर्मयोगावुच्येते। साङ्ख्ययोगाविति शब्दान्तरवाच्यतया तयोरेव
संन्यासकर्मयोगयोरत्यागेन स्वाभिप्रेतं च विशेषं संयोज्य भगवान्प्रतिवचनं
ददाविति योजना। यदुक्तं स्वाभिप्रेतं च विशेषं संयोज्येति
तदेतद्व्यक्तीकरोति **तावेवेति।** समबुद्धित्वादीत्यादिशब्देन
ज्ञानोपायभूतं शमादिरादीयते प्रकृतयोरेव संन्यासकर्मयोगयोरुपादाने फलितमाह
**अत इति।** साङ्ख्ययोगावित्यादिश्लोकव्याख्यानसमाप्तिरितिशब्दार्थः।
