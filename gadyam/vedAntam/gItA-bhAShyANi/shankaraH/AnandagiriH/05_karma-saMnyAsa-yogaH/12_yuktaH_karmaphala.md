+++
title = "12 युक्तः कर्मफलम्"

+++
।।5.12।। इतश्च सङ्गं त्यक्त्वा कर्मानुष्ठानं त्वया कर्तव्यमित्याह
**यस्माच्चेति।** युक्तः सन्फलं त्यक्त्वा कर्म कुर्वन्मोक्षाख्यां शान्तिं
यस्मादाप्नोति तस्माच्च त्वया सङ्गं त्यक्त्वा कर्म कर्तव्यमिति योजना।
विपक्षे दोषमाह **अयुक्त इति।** युक्तत्वं व्याकरोति **ईश्वरायेति।** फलं
परित्यज्य कर्म कुर्वन्निति शेषः। नैष्ठिकी शान्तिरित्येतदेव विशदयति
**सत्त्वेति।** द्वितीयमर्धं विभजते **यस्त्विति।** असमाधाने दोषादर्जुनस्य
नियोगं दर्शयति **अतस्त्वमिति।**
