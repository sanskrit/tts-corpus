+++
title = "13 सर्वकर्माणि मनसा"

+++
।।5.13।। तर्हि फले सक्तिं त्यक्त्वा सर्वैरपि कर्तव्यमिति कर्मसंन्यासस्य
निरवकाशत्वमित्याशङ्क्याऽविदुषः सकाशाद्विदुषो विशेषं दर्शयति
**यस्त्विति।** सर्वकर्मपरित्यागे प्राप्तं मरणं व्यावर्तयति **आस्त इति।**
वृत्तिं लभमानोऽपि शरीरतापेनाध्यात्मिकादिना तप्यमानस्तिष्ठतीति
चेन्नेत्याह **सुखमिति।** कार्यकरणसंघातपारवश्यं पर्युदस्यति **वशीति।**
आसनस्यापेक्षितमधिकरणं निर्दिशति **नवेति।** देहसंबन्धाभिमानाभासवत्त्वमाह
**देहीति।** मनसा सर्वकर्मसंन्यासेऽपि लोकसंग्रहार्थं बहिः सर्वं कर्म
कर्तव्यमिति प्राप्तं प्रत्याह **नैवेति।** तान्येव सर्वाणि कर्माणि
परित्याज्यानि विशिनष्टि **नित्यमिति।** तेषां परित्यागे हेतुमाह तानीति।
यदुक्तं सुखमास्त इति तदुपपादयति **त्यक्तेति।** जितेन्द्रियत्वं
कायवशीकारस्याप्युपलक्षणम् द्वे श्रोत्रे द्वे चक्षुषी द्वे नासिके
वागेकेति सप्त शीर्षण्यानि शिरोगतानि शब्दाद्युपलब्धिद्वाराणि। अथापि कथं
नवद्वारत्वमधोगताभ्यां पायूपस्थाभ्यां सहेत्याह **अर्वागिति।** शरीरस्य
पुरसाम्यं स्वामिना पौरैश्चाधिष्ठितत्वेन दर्शयति **आमेत्यादिना।** यद्यपि
देहे जीवनत्वाद्देहसंबन्धाभिमानाभासवानवतिष्ठते तथापि प्रवासीव परगेहे
तत्पूजापरिभवादिभिरप्रहृष्यन्नविषीदन्व्यामोहादिरहितश्च तिष्ठतीति मत्वाह
**तस्मिन्निति।** विशेषणमाक्षिपति **किमिति।** तदनुपपत्तिमेव दर्शयति
**सर्वो हीति।** सर्वसाधारणे देहावस्थाने संन्यस्य देहे तिष्ठति विद्वानिति
विशेषणमकिंचित्करमिति फलितमाह **तत्रेति।** विशेषणफलं दर्शयन्नुत्तरमाह
**उच्यत इति।** किमविवेकिनं प्रति विशेषणानर्थक्यं चोद्यते किं वा विवेकिनं
प्रतीति विकल्प्याद्यमङ्गीकरोति **यस्त्विति।** अज्ञत्वं देहित्वेहेतुः।
तदेव देहित्वं स्फुटयति **देहेति।** संघातात्मदर्शिनोऽपि देहे
स्थितिप्रतिभासः स्यादिति चेन्नेत्याह **नहीति।** द्वितीयं दूषयति
**देहादीति।** गृहादिषु देहस्यावस्थानेनात्मावस्थानभ्रमव्यावृत्त्यर्थं
देहे विद्वानास्त इति विशेषणमुपपद्यते विवेकवतो
देहेऽवस्थानप्रतिभाससंभवादित्यर्थः। ननु विवेकिनो देहावस्थानप्रतिभानेऽपि
वाङ्मनोदेहव्यापारात्मनां कर्मणां तस्मिन्प्रसङ्गाभावात्तत्त्यागेन
कुतस्तस्य देहेऽवस्थानमुच्यते तत्राह **परकर्मणां चेति।** ननु विवेकिनो
दिगाद्यनवच्छिन्नबाह्याभ्यन्तराविक्रियब्रह्मात्मतां मन्यमानस्य कुतो
देहेऽवस्थानमास्थातुं शक्यते तत्राह **उत्पन्नेति।** तत्र हेतुमाह
**प्रारब्धेति।** यदि प्रारब्धफलं धर्माधर्मात्मकं कर्म तस्योपभुक्तस्य
शेषादनुपभुक्ताद्देहादिसंस्कारोऽनुवर्तते तदनुवृत्त्या च तत्रैव देहे
विशेषविज्ञानमवस्थानविषयमुपपद्यतेऽतो विवेकवतः संन्यासिनो
देहेऽवस्थानव्यपदेशः संभवतीत्यर्थः। अविद्वत्प्रत्ययापेक्षया
विशेषणासंभवेऽपि विद्वत्प्रत्ययापेक्षया विशेषणमर्थवदित्युपसंहरति **देह
एवेति।** देहे स्वावस्थानविषयो
विद्वत्प्रत्ययस्तदविषयश्चाविद्वत्प्रत्ययस्तयोरेवं भेदे
विद्वत्प्रत्ययापेक्षया विशेषणमर्थवदित्युपसंहरन्नेव हेतुं विशदयति
**विद्वदिति।** आरोपितकर्तृत्वाद्यभावेऽपि स्वगतकर्तृत्वादि
दुर्वारमित्याशङ्कामनूद्य दूषयति **यद्यपीत्यादिना।** क्रियासु
प्रवर्तयन्नास्त इति पूर्वेण संबन्धः। पूर्वस्यापि शतुरेवमेव संबन्धः।
कर्तृत्वं कारयितृत्वं चात्मनो नेत्यत्र विचारयति **किमिति।** यत्कर्तृत्वं
कारयितृत्वं च तत्किं देहिनः स्वात्मसमवायि सदेव संन्यासान्न भवतीत्युच्यते
यथा गच्छतो देवदत्तस्य स्वगतैव गतिस्तत्स्थित्या त्यागान्न भवत्यथ वा
स्वारस्येन कर्तृत्वं कारयितृत्वं चात्मनो नास्तीति वक्तव्यमाद्ये
सक्रियत्वं द्वितीये कूटस्थत्वमित्यर्थः। द्वितीयं पक्षमाश्रित्योत्तरमाह
**अत्रेति।** उक्तेऽर्थे वाक्योपक्रममनुकूलयति **उक्तं हीति।** तत्रैव
वाक्यशेषमपि संवादयति **शरीरस्थोऽपीति।** स्मृत्युक्तेऽर्थे श्रुतिमपि
दर्शयति **ध्यायतीवेति।** उपाधिगतैव सर्वा विक्रिया नात्मनि
स्वतोऽस्तीत्यर्थः।
