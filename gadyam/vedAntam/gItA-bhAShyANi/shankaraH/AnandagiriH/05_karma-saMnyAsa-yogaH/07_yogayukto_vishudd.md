+++
title = "07 योगयुक्तो विशुद्धात्मा"

+++
।।5.7।। ननु पारिव्राज्यं परिगृह्य श्रवणादिसाधनमसकृदनुतिष्ठतो
लब्धसम्यग्बोधस्यापि यथापूर्वं कर्माण्युपलभ्यन्ते तानि च बन्धहेतवो
भविष्यन्तीत्याशङ्क्य श्लोकान्तरमवतारयति **यदा पुनरिति।**
सम्यग्दर्शनप्राप्त्युपायत्वेन यदा पुनरयं पुरुषो योगयुक्तत्वादिविशेषणः
सम्यग्दर्शी संपद्यते तदा प्रातिभासिकीं प्रवृत्तिमनुसृत्य कुर्वन्नपि न
लिप्यत इति योजना। योगेन नित्यनैमित्तिककर्मानुष्ठानेनेति यावत्।
आदौनित्याद्यनुष्ठानवतो रजस्तमोमलाभ्यामकलुषितं सत्त्वं सिध्यतीत्याह
**विशुद्धेति।** बुद्धिशुद्धौ कार्यकरणसंघातस्यापि स्वाधीनत्वं भवतीत्याह
**विजितेति।** तस्य यथोक्तविशेषणवतो जायते सम्यग्दर्शित्वमित्याह
**सर्वभूतेति।** सम्यग्दर्शिनस्तर्हि कर्मानुष्ठानं कुतस्त्यं तदनुष्ठाने
वा कुतो बन्धविश्लेषसिद्धिरित्याशङ्क्याह **स तत्रेति।** सम्यग्दर्शनं
सप्तम्यर्थः।
