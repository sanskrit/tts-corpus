+++
title = "23 शक्नोतीहैव यः"

+++
।।5.23।। उत्तरश्लोकस्य तात्पर्यमाह **अयं चेति।** श्रेयोमार्गप्रतिपक्षत्वं
कष्टतमत्वे हेतुस्तत्रैव हेत्वन्तरमाह **सर्वेति।** प्रयत्नाधिक्यस्य
कर्तव्यत्वे हेतुं सूचयति **दुर्निवार्य इति।** प्रसिद्धं हि
कामक्रोधोद्भवस्य वेगस्य दुर्निवारत्वं येन मातरमपि चाधिरोहति पितरमपि
हन्ति तमवश्यं परिहर्तव्यं दर्शयति **शक्नोतीति।** यथोक्तं वेगं
बहिरनर्थरूपेण परिणामात्प्रागेव देहान्तरुत्पन्नं यः सोढुं क्षमते तं
स्तौति **स युक्त इति।** मरणसीमाकरणस्य तात्पर्यमाह **मरणेति।** प्रसिद्धौ
हिशब्दः। तत्र हेतुमाह **अनन्तेति।** व्याध्युपहतानां वृद्धानां च
कामादिवेगो न भवतीत्याशङ्क्याह **यावदिति।** कामक्रोधोद्भवं वेगं
व्याख्यातुमादौ कामं मनोविकारविशेषत्वेन व्याचष्टे **काम इति।** कथमस्य
मनोविकारविशेषत्वं तदाह **इन्द्रियेति।** कामो गर्धिस्तृष्णेति पर्यायाः
सन्तः शब्दा मनोविकारविशेषे पर्यवस्यन्तीत्यर्थः। क्रोधश्च
मनोविकारविशेषस्तद्वदित्याह **क्रोधश्चेति।** तमेव क्रोधं स्पष्टयति
**आत्मन इति।** एवं कामक्रोधौ व्याख्याय तयोरुत्कटत्वावस्थात्मनो वेगस्य
ताभ्यामुत्पत्तिमुपन्यस्यति **ताविति।** यथोक्तवेगावगमोपायमुपदिशति
**रोमाञ्चनहृष्टनेत्रेत्यादिना।** उभयविधवेगं यो जीवन्नेव सोढुं शक्नोति तं
पुरुषधौरेयत्वेन स्तौति **तमित्यादिना।**
