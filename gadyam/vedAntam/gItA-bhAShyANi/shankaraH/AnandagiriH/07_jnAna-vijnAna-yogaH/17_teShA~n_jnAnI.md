+++
title = "17 तेषाञ् ज्ञानी"

+++
।।7.17।। चतुर्विधानां तेषां सुकृतिनां भगवदभिमुखानां तुल्यत्वमाशङ्क्याह
**तेषामिति।** तस्य विशिष्यमाणत्वे हेतुमाह **प्रियो हीति।**
नित्ययुक्तत्वं भगवत्यात्मनि सदा समाहितचेतस्त्वम् असारे संसारे भगवानेव
सारः सोऽहमस्मीत्येकस्मिन्नद्वितीये स्वस्मादत्यन्तमभिन्ने भगवति भक्तिः
स्नेहविशेषोऽस्येत्येकभक्तिः। तस्याधिक्ये हेतुं विवृणोति **प्रियो
हीत्यादिना।** भगवतो ज्ञानिनश्च परस्परं प्रेमास्पदत्वे प्रसिद्धिं
प्रमाणयति **प्रसिद्धं हीति।** आत्मनो ज्ञानिनं प्रति प्रियत्वेऽपि भगवतो
वासुदेवस्य कथं तं प्रति प्रियत्वमित्याशङ्क्याह **तस्मादिति।** अहं
ज्ञानिनो निरुपाधिकप्रेमास्पदं परमपुरुषार्थत्वेनात्मत्वेन च
गृहीतत्वादित्यर्थः। ज्ञानिनोऽपि भगवन्तं प्रति प्रियत्वं प्रकटयति **स
चेति।**
