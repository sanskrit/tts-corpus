+++
title = "01 श्री भगवानुवाच"

+++
।।7.1।। कर्मसंन्यासात्मकसाधनप्रधानं त्वंपदार्थप्रधानं च प्रथमषट्कं
व्याख्याय मध्यमषट्कमुपास्यनिष्ठं तत्पदार्थनिष्ठं च व्याख्यातुमारभमाणः
समनन्तराध्यायमवतारयति **योगिनामिति।** अतीताध्यायान्ते मद्गतेनान्तरात्मा
यो भजते मामिति प्रश्नबीजं प्रदर्श्य कीदृशं भगवतस्तत्त्वं कथं वा
मद्गतान्तरात्मा स्यादित्यर्जुनस्य प्रश्नद्वये जाते स्वयमेव
भगवानपृष्टमेतद्वक्तुमिच्छन्नुक्तवानित्यर्थः। परमेश्वरस्य
वक्ष्यमाणविशेषणत्वं सकलजगदायतनत्वादिनानाविधविभूतिभागित्वं
तत्रासक्तिर्मनसो विषयान्तरपरिहारेण तन्निष्ठत्वम्। मनसो भगवत्येवासक्तौ
हेतुमाह **योगमिति।** विषयान्तरपरिहारे हि गोचरमालोच्यमाने भगवत्येव
प्रतिष्ठितं भवतीत्यर्थः। तथापि स्वाश्रये पुरुषो मनः स्थापयति
नान्यत्रेत्याशङ्क्याह **मदाश्रय इति।** योगिनो यदीश्वराश्रयत्वेन
तस्मिन्नेवासक्तमनस्त्वमुपन्यस्तं तदुपपादयति **यो हीति।**
ईश्वराख्याश्रयस्य प्रतिपत्तिमेव प्रकटयति **हित्वेति।** अस्तु
योगिनस्त्वदाश्रयप्रतिपत्त्या मनसस्त्वय्येवासक्तिस्तथापि मम
किमायातमित्याशङ्क्य द्वितीयार्धं व्याचष्टे **यस्त्वमेवमिति।** एवंभूतो
यथोक्तध्याननिष्ठपुरुषवदेव मय्यासक्तमना यस्त्वं स त्वं तथाविधः
सन्नसंशयमविद्यमानः संशयो यत्र ज्ञाने तद्यथा स्यात्तथा मां समग्रं
ज्ञास्यसीति संबन्धः। समग्रमित्यस्यार्थमाह **समस्तमिति।**
विभूतिर्नानाविधैश्वर्योपायसंपत्तिः। बलं शरीरगतं सामर्थ्यम्।
शक्तिर्मनोगतं प्रागल्भ्यम्। ऐश्वर्यमीशितव्यविषयमीशनसामर्थ्यम्। आदिशब्देन
ज्ञानेच्छादयो गृह्यन्ते। असंशयमितिपदस्य क्रियाविशेषणत्वं विशदयन्
क्रियापदेन संबन्धं कथयति **संशयमिति।** विना संशयं भगवत्तत्त्वपरिज्ञानमेव
स्फोरयति **एवमेवेति।** भगवत्तत्त्वे ज्ञातव्ये कथं मम ज्ञानमुपदेक्ष्यति
नहि त्वामृते तदुपदेष्टा कश्चिदस्तीत्याशङ्क्याह **तच्छृण्विति।**
