+++
title = "18 उदाराः सर्व"

+++
।।7.18।। ज्ञानी चेदत्यर्थमीश्वरस्य प्रियो भवति तर्हि
विशेषणसामर्थ्यादितरेषामप्रियत्वं प्राप्तमिति शङ्कते **न तर्हीति।** तेषां
भगवन्तं प्रति प्रियत्वमत्र विवक्षितमित्याह **नेति।** अत्यर्थमिति
विशेषणस्य तर्हि किं प्रयोजनमिति पृच्छति **किं तर्हीति।** सर्वेषां
भगवदभिमुखत्वादुत्कर्षेऽपि ज्ञानिनि तदतिरेकमङ्गीकृत्य विशेषणमित्याह
**उदारा इति।** किं तत्र प्रमाणमित्याशङ्क्येश्वरज्ञानमित्याह **मे
मतमिति।** ज्ञानी त्वात्मैवेत्यत्र हेतुमाह **आस्थित इति।** सर्वशब्दस्य
ज्ञानिव्यतिरिक्तविषयत्वमाह **त्रयोऽपीति।** ज्ञानिव्यतिरिक्तानां
भगवदभिमुखत्वेऽपि ज्ञानाभावापराधान्न भगवत्प्रीतिविषयतेत्याशङ्क्याह
**नहीति।** कस्तर्हि ज्ञानवति विशेषस्तत्राह **ज्ञानी त्विति।** तमेव
विशेषं प्रश्नपूर्वकं प्रकटयति **तत्कस्मादित्यादिना।** सर्वमात्मानं
पश्यतोऽपि तस्य तव कथं यथोक्तो निश्चयः स्यादित्याशङ्क्यास्थित
इत्येतद्व्याकरोति **आरोढुमिति।** आरोहे हेतुं सूचयति **स ज्ञानीति।**
आरोढुं प्रवृत्तत्वमेव स्फुटयति **मामेवेति।**
