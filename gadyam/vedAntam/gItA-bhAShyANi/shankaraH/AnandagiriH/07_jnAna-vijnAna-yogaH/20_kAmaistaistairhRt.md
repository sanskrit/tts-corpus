+++
title = "20 कामैस्तैस्तैर्हृतज्ञानाः"

+++
।।7.20।। किमिति तर्हि सर्वेषां प्रत्यग्भूते भगवति यथोक्तज्ञानं
नोदेतीत्याशङ्क्य न मामित्यत्रोक्तं हृदि निधाय ज्ञानानुदये हेत्वन्तरमाह
**आत्मैवेति।** कामैर्नानाविधैरपहृतविवेकविज्ञानस्य देवतान्तरनिष्ठत्वमेव
प्रत्यग्भूतपरदेवताप्रतिपत्त्यभावे कारणमित्याह **कामैरिति।**
देवतान्तरनिष्ठत्वे हेतुमाह **तं तमिति।** प्रसिद्धो नियमो
जपोपवासप्रदक्षिणानमस्कारादिः। नियमविशेषाश्रयणे कारणमाह **प्रकृत्येति।**
