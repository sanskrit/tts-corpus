+++
title = "04 भूमिरापोऽनलो वायुः"

+++
।।7.4।। ज्ञानार्थं प्रयत्नस्य तद्द्वारा ज्ञानलाभस्य तदुभयद्वारेण
मुक्तेश्च दुर्लभत्वाभिधानस्य श्रोतृप्ररोचनं फलमिति मत्वाह
**श्रोतारमिति।** आत्मनः सर्वात्मकत्वेन परिपूर्णत्वमवतारयन्नादावपरां
प्रकृतिमुपन्यस्यति **आहेति।** भूमिशब्दस्य
व्यवहारयोग्यस्थूलपृथिवीविषयत्वं व्यावर्तयति **भूमिरितीति।** तत्र हेतुमाह
**भिन्नेति।** प्रकृतिसमभिव्याहाराद्गन्धतन्मात्रं
स्थूलपृथिवीप्रकृतिरुत्तरविकारो भूमिरित्युच्यते न विशेष इत्यर्थः।
भूमिशब्दवदबादिशब्दानामपि सूक्ष्मभूतविषयत्वमाह **तथेति।** तेषामपि
प्रकृतिसमानाधिकृतत्वाविशेषात्तन्मात्राणां
पूर्वपूर्वप्रकृतीनामुत्तरोत्तरविकाराणां न विशेषत्वसिद्धिरित्यर्थः।
मनःशब्दस्य संकल्पविकल्पात्मककरणविषयत्वमाशङ्क्याह **मन इतीति।** न
खल्वहंकाराभावे संकल्पविकल्पयोरसंभवात्तदात्मकं मनः संभवतीत्यर्थः।
निश्चयलक्षणा बुद्धिरित्यभ्युपगमाद्बुद्धिशब्दस्य
निश्चयात्मककरणाविषयत्वमाशङ्क्याह **बुद्धिरितीति।** नहि
हिरण्यगर्भसमष्टिबुद्धिरूपमन्तरेण व्यष्टिबुद्धिः सिध्यतीत्यर्थः।
अहंकारस्याभिमानविशेषात्मकत्वेनान्तःकरणप्रभेदत्वं व्यावर्तयति **अहंकार
इतीति।** अविद्यासंयुक्तमित्यविद्यात्मकमित्यर्थः। कथं
मूलकारणस्याहंकारशब्दत्वमित्याशङ्क्योक्तमर्थं दृष्टान्तेन स्पष्टयति
**यथेत्यादिना।** मूलकारणस्याहंकारशब्दत्वे हेतुमाह **प्रवर्तकत्वादिति।**
तस्य प्रवर्तकत्वं प्रपञ्चयति **अहंकार एवेति।** सत्येवाहंकारे ममकारो भवति
तयोश्च भावे सर्वाप्रवृत्तिरिति प्रसिद्धमित्यर्थः। उक्तां
प्रकृतिमुपसंहरति **इतीयमिति।** इयमित्यपरोक्षा साक्षिदृश्येति यावत्।
ऐश्वरी तदाश्रया तदैश्वर्योपाधिभूता। प्रक्रियते महदाद्याकारेणेति
प्रकृतिः। त्रिगुणं जगदुपादानं प्रधानमिति मतं व्युदस्यति **मायेति।**
तस्यास्तत्कार्याकारेण परिणामयोग्यत्वं द्योतयति **शक्तिरिति।**
**अष्टधेति।** अष्टभिः प्रकारैरिति यावत्।
