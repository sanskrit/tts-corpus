+++
title = "14 दैवी ह्येषा"

+++
।।7.14।। यथोक्तानादिसिद्धमायापारवश्यपरिवर्जनायोगाज्जगतो न कदाचिदपि
तत्त्वबोधसमुदयसंभावनेत्याशङ्कते **कथं पुनरिति।** भगवदेकशरणतया
तत्त्वज्ञानद्वारेण मायातिक्रमः संभवतीति परिहरति **उच्यत इति।** कथं
दुरत्ययत्वेन तदत्ययः स्यादिति तत्राह **मामेवेति।** प्रधानस्येव
स्वातन्त्र्यं मायाया व्युदस्यति **देवस्येति।** अस्वातन्त्र्ये
मायात्वानुपपत्तिं हिशब्दद्योतितां हेतूकरोति **यस्मादिति।** अनुभवसिद्धा
सा नाकस्मादपलापमर्हतीत्याह **एषेति।** जगतस्तत्त्वप्रतिपत्तिप्रतिबन्धभूता
गुणाः सत्त्वादयः। ममेति प्रागुक्तमेव मायायाः संबन्धमनूद्य विधित्सितं
दुरत्ययत्वं विभजते **दुःखेनेति।** मामेवेत्यादि व्याचष्टे **तत्रेति।**
तस्मिन्मायारूपे यथोक्तरीत्या दुरत्यये सतीति यावत्। मामेवेत्येवकारेण
मायया वेद्यकोटिनिवेशाभावो विवक्ष्यते सर्वात्मना
कर्मानुष्ठानादिव्यग्रतामन्तरेणेत्यर्थः। मायातिक्रमे मोहातिक्रमो भवतीति
मत्वा विशिनष्टि **सर्वेति।** मायातत्प्रयुक्तमोहयोरतिक्रमेऽपि कथं
पुरुषस्य पुरुषार्थसिद्धिरित्याशङ्क्याह **संसारेति।**
