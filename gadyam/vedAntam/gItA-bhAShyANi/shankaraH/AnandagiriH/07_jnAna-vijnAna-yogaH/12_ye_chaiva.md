+++
title = "12 ये चैव"

+++
।।7.12।। चिदानन्दयोरभिव्यञ्जकानां
भावानामीश्वरात्मत्वाभिधानादन्येषामतदात्मत्वप्राप्तावुक्तं **कि़ञ्चेति।**
प्राणिनां त्रैविध्ये हेतुं दर्शयन्वाक्यार्थमाह **ये केचिदिति।** तर्हि
पितुरिव पुत्राधीनत्वं त्वत्तो जायमानात्तदधीनत्वं तवापि स्यादिति
विक्रियावत्त्वदूष्यत्वप्रसक्तिरित्याशङ्क्याह **यद्यपीति।** मम
परमार्थत्वात्तेषां कल्पितत्वान्न तद्गुणदोषौ मयि स्यातामित्यर्थः। तेषामपि
तद्वदेव स्वतन्त्रतासंभवात्किमिति कल्पितत्वमित्याशङ्क्याह **ते पुनरिति।**
त्रिविधानां भावानां न स्वातन्त्र्यमीश्वरकार्यत्वेन तदधीनत्वात्तथा न
कल्पितस्याधिष्ठानसत्ताप्रतीतिभ्यामेव
तद्वत्त्वात्तन्मात्रत्वसिद्धिरित्यर्थः।
