+++
title = "37 यथैधांसि"

+++
।।4.37।। ज्ञाने सत्यपि धर्माधर्मयोरुपलम्भात्कुतस्ततो निवृत्तिरित्याशङ्क्य
ज्ञानस्य धर्माधर्मनिवर्तकत्वं दृष्टान्तेन दर्शयितुमनन्तरश्लोकमवतारयति
**ज्ञानमिति।** योग्यायोग्यविभागेन निवर्तकत्वानिवर्तकत्वविभागमुदाहरति
**यथेति।** दृष्टान्तानुरूपं दार्ष्टान्तिकमाचष्टे **ज्ञानाग्निरिति।**
योग्यविषयेऽपि दाहकत्वमग्नेरप्रतिबन्धापेक्षयेति विवक्षित्वा विशिनष्टि
**सम्यगिति।** दार्ष्टान्तिकं व्याचष्टे **ज्ञानमेवेति।** ननु ज्ञानं
साक्षादेव कर्मदाहकं किमिति नोच्यते निर्बीजीकरोति कर्मेति किमिति
व्याख्यानमित्याशङ्क्याह **नहीति।** ज्ञानस्य स्वप्रमेयावरणाज्ञानापाकरणे
सामर्थ्यस्य लोके दृष्टत्वादविक्रियब्रह्मात्मज्ञानमपि तदज्ञानं निवर्तयन्
तज्जन्यकर्तृत्वभ्रमं कर्मबीजभूतं निवर्तयति। तन्निवृत्तौ च कर्माणि न
स्थातुं पारयन्ति नतु साक्षात्कर्मणां निवर्तकं ज्ञानमज्ञानस्यैव
निवर्तकमिति व्याप्तेस्तदनिवृत्तौ तु पुनरपि कर्मोद्भवसंभवादित्यर्थः।
ज्ञानस्य साक्षात्कर्मनिवर्तकत्वाभावे फलितमाह **तस्मादिति।** सम्यग्ज्ञानं
मूलभूताज्ञाननिवर्तनेन कर्मनिवर्तकमिष्टं चेदारब्धफलस्यापि कर्मणो
निवृत्तिप्रसङ्गाज्ज्ञानोदयसमकालमेव शरीरपातः स्यादित्याशङ्क्याह
**सामर्थ्यादिति।** ज्ञानोदयसमसमयमेव देहापोहे तत्त्वदर्शिभिरुपदिष्टं
ज्ञानं फलवदिति भगवदभिप्रायस्य बाधितत्वप्रसङ्गादाचार्यलाभान्यथानुपपत्त्या
प्रवृत्तफलकर्मसंपादकमज्ञानलेशं न नाशयति ज्ञानमित्यर्थः। कथं तर्हि
प्रारब्धफलं कर्म नश्यतीत्याशङ्क्याह **येनेति।** तर्हि कथं ज्ञानाग्निः
सर्वकर्माणि भस्मसात्करोतीत्युक्तं तत्राह **अत इति।** ज्ञानादारब्धफलानां
कर्मणां निवृत्त्यनुपपत्तेरनारब्धफलानि यानि कर्माणि पूर्वं
ज्ञानोदयादस्मिन्नेव जन्मनि कृतानि ज्ञानेन च सह वर्तमानानि प्राचीनेषु
चानेकेषु जन्मस्वर्जितानि तानि सर्वाणि ज्ञानं कारणनिवर्तनेन
निवर्तयतीत्यर्थः।
