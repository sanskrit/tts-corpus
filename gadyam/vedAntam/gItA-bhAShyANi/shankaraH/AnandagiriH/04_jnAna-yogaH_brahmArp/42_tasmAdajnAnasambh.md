+++
title = "42 तस्मादज्ञानसम्भूतं"

+++
।।4.42।। तस्मादित्यादिसमनन्तरश्लोकगततत्पदापेक्षितमर्थमाह **यस्मादिति।**
सतां कर्मणामस्मदादिषु फलारम्भकत्वोपलम्भाद्विदुष्यपि तेषां
तद्भाव्यमनपबाधमित्याशङ्क्याह **ज्ञानाग्नीति।** ननु संदिहानस्य
तत्प्रतिबन्धान्न कर्मयोगानुष्ठानं नापि तद्धेतुकज्ञानं तत्रापि
संशयावतारादित्याशङ्क्याह **यस्माच्चेति।** श्लोकाक्षराणि व्याचष्टे
**तस्मादित्यादिना।** पापिष्ठमिति संशयस्य सर्वानर्थमूलत्वेन त्याज्यत्वं
सूच्यते। विवेकाग्रहप्रसूतत्वादपि
तस्यावहेयत्वमविवेकस्यानर्थकरत्वप्रसिद्धेरित्याह **अविवेकादिति।** नच तस्य
चैतन्यवदात्मनिष्ठत्वादत्याज्यत्वं शङ्कितव्यमित्याह **हृदीति।**
शोकमोहाभ्यामभिभूतस्य पुंसो मनसि प्रादुर्भवतः संशयस्य
प्रबलप्रतिबन्धकाभावेनैव प्रध्वंसः सिध्येदित्याशङ्क्याह **ज्ञानासिनेति।**
स्वाश्रयस्य संशयस्य स्वाश्रयेणैव ज्ञानेन समुच्छेदसंभवात्किमिति स्वस्येति
विशेषणमित्याशङ्क्याह **आत्मविषयत्वादिति।** स्थाण्वादिविषयः
संशयस्तद्विषयेण ज्ञानेन देवदत्तनिष्ठेन तन्निष्ठो व्यावर्त्यते प्रकृते
त्वात्मविषयस्तदाश्रयश्च संशयस्तथाविधेन ज्ञानेनापनीयते तेन
विशेषणमर्थवदित्यर्थः। तदेव प्रपञ्चयति **नहीति।** आत्माश्रयत्वस्य प्रकृते
संशये सिद्धत्वेनाविवक्षितत्वात्तद्विषयस्य तद्विषयेणैव तस्य तेन
निवृत्तिर्विवक्षितेत्युपसंहरति **अत इति।** संशयसमुच्छित्त्यनन्तरं
कर्तव्यमुपदिशति **छित्त्वैनमिति।** अग्निहोत्रादिकं कर्म भगवदाज्ञया
क्रमेण करिष्यामि युद्धात्पुनरुपरिरंसैवेत्याशङ्क्याह **उत्तिष्ठेति।**
भरतान्वये महति क्षत्रियवंशे प्रसूतस्य समुपस्थितसमरविमुखत्वमनुचितमिति
मन्वानः सन्नाह **भारतेति।** तदनेन योगस्य कृत्रिमत्वं भगवतोऽनीश्वरत्वं च
निराकृत्य कर्मादावकर्मादिदर्शनादात्मनः
सम्यग्ज्ञानात्प्रणिपातादेर्बहिरङ्गादन्तरङ्गाच्च
श्रद्धादेरुद्भूतादशेषानर्थनिवृत्त्या ब्रह्मभावमभिदधता सर्वस्मादुत्कृष्टे
तस्मिन्नसंशयानस्याधिकारादशेषदोषवन्तम्। संशयं हित्वोत्तमस्य
ज्ञाननिष्ठापरस्य कर्मनिष्ठेति स्थापितम्। इत्यानन्दगिरिकृतगीताभाष्यटीकायां
चतुर्थोऽध्यायः।।4।।  
  
