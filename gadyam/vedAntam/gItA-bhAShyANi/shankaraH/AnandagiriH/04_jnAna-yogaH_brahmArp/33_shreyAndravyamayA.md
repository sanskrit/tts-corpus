+++
title = "33 श्रेयान्द्रव्यमयाद्यज्ञाज्ज्ञानयज्ञः"

+++
।।4.33।। कर्मयोगेऽनेकधाभिहिते सर्वस्य श्रेयःसाधनस्य
कर्मात्मकत्वप्रतिपत्त्या केवलं ज्ञानमनाद्रियमाणमर्जुनमालक्ष्य
वृत्तानुवादपूर्वकमुत्तरश्लोकस्य तात्पर्यमाह **ब्रह्मेत्यादिना।**
**सिद्धेति।** सिद्धं पुरुषार्थभूतं पुरुषापेक्षितलक्षणं प्रयोजनं येषां
यज्ञानां तैः। अनन्तरोपदिष्टैरिति यावत्। प्रश्नपूर्वकं स्तुतिप्रकारं
प्रकटयति **कथमित्यादिना।** ज्ञानयज्ञस्य द्रव्ययज्ञात्प्रशस्यतरत्वे
हेतुमाह **सर्वमिति।** द्रव्यसाधनसाध्यादित्युपलक्षणं स्वाध्यायादेरपि।
ततोऽपि ज्ञानयज्ञस्य श्रेयस्त्वाविशेषाद्द्रव्यमयादियज्ञेभ्यो ज्ञानयज्ञस्य
प्रशस्यतरत्व प्रपञ्चयति **द्रव्यमयो हीति।** फलस्याभ्युदयस्येत्यर्थः। न
फलारम्भको न कस्यचित्फलस्योत्पादकः किंतु नित्यसिद्धस्य मोक्षस्याभिव्यञ्जक
इत्यर्थः। तस्य प्रशस्यतरत्वे हेत्वन्तरमाह **यत इति।** समस्तं
कर्मेत्यग्निहोत्रादिकमुच्यते। अखिलमविद्यमानं खिलं शेषोऽस्येत्यनल्पम्
महत्तरमिति यावत्। सर्वमखिलमिति पदद्वयोपादानमसंकोचार्थम्। सर्वं कर्म
ज्ञानेऽन्तर्भवतीत्यत्र छान्दोग्यश्रुतिं प्रमाणयति **यथेति।** चतुरायके हि
द्यूते कश्चिदायश्चतुरङ्कः सन्कृतशब्देनोच्यते तस्मै विजिताय कृताय
तादर्थ्येनाधरेयास्तस्मादधस्ताद्भाविनस्त्रिद्व्येकाङ्कास्त्रेताद्वापरकलिनामानः
संयन्त्यायाः संगच्छन्ते चतुरङ्के खल्वाये
त्रिद्व्येकाङ्कानामायानामन्तर्भावो भवति
महासंख्यायामवान्तरसंख्यान्तर्भावावश्यंभावादेवमेनं विद्यावन्तं पुरुषं
सर्वं तदाभिमुख्येन समेति संगच्छते। किं तत्सर्वं यद्विदुषि
पुरुषेऽन्तर्भवति तदाह **यत्किञ्चिदिति।** प्रजाः सर्वा यत्किमपि साधु कर्म
कुर्वन्ति तत्सर्वमित्यर्थः। एनमभिसमेतीत्युक्तं तमेव विद्यावन्तं पुरुषं
विशिनष्टि **यस्तदिति।** किं तदित्युक्तं तदेव विशदयति **यत्स इति।** स
रैक्वो यत्तत्त्वं वेद तत्तत्त्वं योऽन्योऽपि जानाति तमेनं सर्वं साधु
कर्माभिसमेतीति योजना।
