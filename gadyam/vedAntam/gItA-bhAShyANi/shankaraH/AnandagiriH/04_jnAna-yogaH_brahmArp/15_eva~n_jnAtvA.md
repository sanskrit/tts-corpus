+++
title = "15 एवञ् ज्ञात्वा"

+++
।।4.15।। तव कर्मतत्फलसंबन्धाभावे तथा ज्ञानवतश्च तदसंबन्धे ममापि किं
कर्मणेत्याशङ्क्य कर्मणि कर्तृत्वाभिमानं तत्फले स्पृहां चाकृत्वा
मुमुक्षुवत्त्वया कर्म कर्तव्यमेवेत्याह **नाहमित्यादिना।** नाहं
कर्तेत्येवमादि एवमा परामृश्यते तेन पूर्वैर्मुमुक्षुभिरनुष्ठितत्वेन
हेतुनेत्यर्थः। कर्मैवेत्येवकारार्थमाह **नेत्यादिना।** त्वंशब्दस्य
क्रियापदेन संबन्धः। तस्मादित्युक्तमेव स्फुटयति **पूर्वैरिति।** यदुक्तं
किं मम कर्मणेति तत्र त्वमज्ञो वा तत्त्वविद्वा। यद्यज्ञस्तदा
चित्तशुद्ध्यर्थं कुरु कर्मेत्याह **यदीति।** द्वितीयं प्रत्याह
**तत्त्वविदिति।** कुरु कर्मेति संबन्धः। पूर्वैर्मूढैराचरितमित्येतावता
किमिति विवेकवता मया तत्कर्तव्यमित्याशङ्क्याह **जनकादिभिरिति।** ते
तावदेवं संपाद्य कर्म कृतवन्तो न
तदिदानीमप्रामाणिकत्वादनुष्ठेयमित्याशङ्क्याह **पूर्वतरमिति।**
