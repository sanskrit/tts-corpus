+++
title = "35 यज्ज्ञात्वा न"

+++
।।4.35।। विशिष्टैराचार्यैरुपदिष्टे ज्ञाने कार्यक्षमे प्राप्ते सति
समनन्तरवचनमपि योग्यविषयमर्थवद्भवतीत्याह **तथाचेति।** अतस्तस्मिन्विशिष्टे
ज्ञाने कार्यक्षमे त्वदीयमोहापोहहेतौ निष्ठावता भवितव्यमिति शेषः। तत्र
निष्ठाप्रतिष्ठायै तदेव ज्ञानं पुनर्विशिनष्टि **येनेति।**
यज्ज्ञात्वेत्ययुक्तं ज्ञाने ज्ञानायोगादित्याशङ्क्य
प्राप्त्यर्थत्वमधिपूर्वस्य गमेरङ्गीकृत्य व्याकरोति **अधिगम्येति।**
इतश्चाचार्योपदेशलभ्ये ज्ञाने फलवति प्रतिष्ठावता भवितव्यमित्याह
**किञ्चेति।** जीवे चेश्वरे चोभयत्र भूतानां प्रतिष्ठितत्वप्रतिनिर्देशे
भेदवादानुमतिःस्यादित्याशङ्क्याह **क्षेत्रज्ञेति।** मूलप्रमाणाभावे कथं
तदेकत्वदर्शनं स्यादित्याशङ्क्याह **सर्वेति।**
