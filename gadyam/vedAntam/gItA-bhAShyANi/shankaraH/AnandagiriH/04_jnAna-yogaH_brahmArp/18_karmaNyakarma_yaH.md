+++
title = "18 कर्मण्यकर्म यः"

+++
।।4.18।। उत्तरश्लोकमाकाङ्क्षापूर्वकमुपादत्ते **किं पुनरिति।**
प्रथमपादस्याक्षरोत्थमर्थं कथयति **कर्मणीत्यादिना।**
द्वितीयपादस्यापिशब्दप्रकाशितमर्थं निर्दिशति **अकर्मणि चेति।** कर्माभावे
यः कर्म पश्यतीति संबन्धः। प्रवृत्तेरेव
कर्मत्वान्निवृत्तेस्तदभावत्वात्तत्र कथं कर्मदर्शनमित्याशङ्क्य द्वयोरपि
कारकाधीनत्वेनाविशेषमभिप्रेत्याह **कर्तृतन्त्रत्वादिति।** प्रवृत्ताविव
निवृत्तावपि कर्मदर्शनमविरुद्धमिति शेषः। ननु निवृत्तेर्वस्त्वधीनत्वात्
कारकनिबन्धनाभावान्न तत्र कर्मदर्शनं युज्यते तत्राह
**वस्त्विति।**क्रियाकारकफलव्यवहारस्य सर्वस्याविद्यावस्थायामेव
प्रवृत्तत्वाद्वस्तुसंस्पर्शशून्यत्वात्प्रवृत्तिवन्निवृत्तावपि यः कर्म
पश्यति स मनुष्येषु बुद्धिमानिति संबन्धः। कर्मण्यकर्माऽकर्मणि च कर्म
पश्यतो बुद्धिमत्त्वं युक्तत्वं समस्तकर्मकृत्त्वं च कथमित्याशङ्क्याह
**इति स्तूयत इति।** श्लोकस्य शब्दोत्थेऽर्थे दर्शिते
तात्पर्यार्थापरिज्ञानान्मिथो विरोधं शङकते **नन्विति।** कथमिदं
विरुद्धमित्याशङ्क्य कर्मणीति विषयसप्तमी वा स्यादधिकरणसप्तमी वेति
विकल्प्याद्येऽन्याकारं ज्ञानमन्यावलम्बनमिति स्पष्टो विरोधः स्यादित्याह
**नहीति।** अन्यस्यान्यात्मतायोगात्कर्माकर्मणोरभेदासंभवादकर्माकारं
कर्मावलम्बनं ज्ञानमयुक्तमित्यर्थः। द्वितीयं दूषयति **तत्रेति।**
कर्मण्यधिकरणे ततो विरुद्धमकर्म कथमाधेयं द्रष्टा द्रष्टुमीष्टे। नहि
कर्माकर्मणोर्मिथोविरुद्धयोराधाराधेयभावः संभवतीत्यर्थः।
विषयसप्तमीमभ्युपेत्य सिद्धान्ती परिहरति **नन्वकर्मैवेति।** लोकस्य
मूढदृष्टेर्विवेकवर्जितस्य परमार्थतो ब्रह्माकर्माक्रियमेव सद् भ्रान्त्या
कर्मसहितं क्रियावदिव प्रतिभातीत्यक्षरार्थः। परस्पराध्यासमभ्युपेत्योक्तं
**तथेति।** यथा खल्वकर्म ब्रह्म कर्मवदुपलभ्यते तथा कर्म सक्रियमेव
द्वैतमक्रिये ब्रह्मण्यधिष्ठाने संसृष्टं तद्वद्भातीत्यक्षरयोजना।
कर्माकर्मणोरितरेतराध्यासे सिद्धे सम्यग्दर्शनसिद्ध्यर्थं भगवतो
वचनमुचितमित्याह **तत्रेति।** यथा यदिदं रजतमिति प्रतिपन्नं तदिदानीं
शुक्तिशकलं पश्येति भ्रमसिद्धरजतरूपविषयानुवादेन तदधिष्ठानं
शुक्तिमात्रमुपदिश्यते तथा भ्रमसिद्धकर्माद्यात्मकविषयानुवादेन तदधिष्ठानं
कर्मादिरहितं कूटस्थं ब्रह्म भगवता व्यपदिश्यते तथाच
भगवद्वचनमविरुद्धमित्याह **अत इति।** इतश्चाध्यारोपितकर्माद्यनुवादपूर्वकं
तदधिष्ठानस्य कर्मादिरहितस्य निर्विशेषस्य ब्रह्मणो भगवता बोध्यमानत्वान्न
तत्र विरोधाशङ्कावकाशो भवतीत्याह **बुद्धिमत्त्वादीति।**
कूटस्थाद्ब्रह्मणोऽन्यस्य सर्वस्य
मायामात्रत्वादन्यज्ञानाद्बुद्धिमत्त्वयुक्तत्वसर्वकर्मकृत्त्वानामनुपपत्तेरत्र
नस बुद्धिमानित्यादिना बुद्धिमत्त्वादिनिर्देशाद्ब्रह्मज्ञानादेव
तदुपपत्तेः सर्वविक्रियारहितब्रह्मज्ञानमेव विवक्षितमित्यर्थः। बोधशब्दस्य
सम्यग्ज्ञाने प्रसिद्धत्वात्कर्माकर्मविकर्मणां स्वरूपं बोद्धव्यमस्तीति
वदता सम्यग्ज्ञानोपदेशस्य विवक्षितत्वादपि कूटस्थं
ब्रह्मात्राभिप्रेतमित्याह **बोद्धव्यमिति चेति।** फलवचनपर्यालोचनायामपि
कूटस्थं ब्रह्मात्राभिप्रेतं प्रतिभातीत्याह **नचेति।**
सम्यग्ज्ञानाधीनफलमत्र न श्रुतमित्याशङ्क्याह **यज्ज्ञात्वेति।**
अध्यारोपापवादार्थं भगवद्वचनमविरुद्धमित्युपपादितमुपसंहरति **तस्मादिति।**
तद्विपर्ययेत्यत्र तच्छब्देन प्राणिनो गृह्यन्ते। विषयसप्तमीपरिग्रहेण
परिहारमभिधायाधिकरणसप्तमीपक्षे दर्शितं दूषणमनङ्गीकारेण परिहरति **नचेति।**
व्यवहारभूमिरत्रेत्युच्यते योग्यत्वे सत्यनुपलब्धेरित्यर्थः। अकर्माधिकरणं
कर्म न संभवतीत्यत्र हेत्वन्तरमाह **कर्माभावत्वादिति।** नहि
तुच्छस्याधिकरणं क्वचिद्द्रष्टुमिष्टं चेत्यर्थः। निरूप्यमाणे
कर्माकर्मणोरधिकरणाधिकर्तव्यभावासंभवे फलितमाह **अत इति।**
शास्त्रपरिचयविरहिणामध्यारोपमुदाहरति **यथेति।**
कर्माकर्मणोरारोपितत्वमुक्तममृष्यमाणः सन्नाशङ्कते **नन्विति।** कर्म
कर्मैवेत्यत्राकर्म चाकर्मैवेति द्रष्टव्यं। विमतं
सत्यमव्यभिचारित्वाद्ब्रह्मवदित्यर्थः। तत्र कर्म तत्त्वतो नाव्यभिचारि
कर्मत्वान्नौस्थस्य तटस्थवृक्षगमनवदित्यव्यभिचारित्वं कर्मण्यसिद्धमिति
परिहरति **तन्नेति।** अकर्म च तत्त्वतो नाव्यभिचारि कर्माभावत्वाद्
दूरप्रदेशे चैत्रमैत्रादिषु गच्छत्स्वेव चक्षुषा संनिधानविधुरेषु
दृश्यमानगत्यभाववदित्याह **दूरेष्विति।** दूरत्वादेव विशेषतः
संनिकर्षविरहितेषु तेषु स्वरूपेण चक्षुःसंनिकृष्टेषु चक्षुषा
गत्यभावदर्शनादिति योजना। गतिरहितेषु तरुषु गतिदर्शनवत्प्रकृते
ब्रह्मण्यविक्रिये कर्मदर्शनं सक्रिये च द्वैतप्रपञ्चे चितिमत्सु
चैत्रादिषु गत्यभावदर्शनवत्कर्माभावस्य विपरीतस्य दर्शनं येन हेतुना संभवति
तेन तस्य विपरीत दर्शनस्य निरसनार्थं भगवद्वचनमिति दार्ष्टान्तिकं निगमयति
**एवमित्यादिना।** ननु कर्मतदभावयोरारोपितत्वादविक्रियस्य ब्रह्मणो
ज्ञानमात्राभिप्रेतं चेदव्यक्तोऽयमचिन्त्योऽयं न जायते म्रियते वेत्यादिना
पौनरुक्त्यं प्राप्तं तत्रैव ब्रह्मात्मनो निर्विकारत्वस्योक्तत्वादिति
तत्राह **तदेतदिति।** तदेतदात्मनि शङ्कितं सक्रियत्वमसकृदुक्तप्रतिवचनमपि
निर्विकारात्मवस्त्वपेक्षयात्यन्तविपरीतदर्शनं मिथ्याज्ञानं तेन भावितत्वं
तत्संस्कारप्रचयवत्त्वं ततोऽतिशयेन मोहमापद्यमानो लोकः श्रुतमपि तत्त्वं
विस्मृत्य पुनर्यत्किंचित्प्रसङ्गमापाद्य सक्रियत्वमेवात्मनश्चोदयतीति पुनः
पुनस्तत्त्वभूतमुत्तरं भगवानभिधत्ते। वस्तुनश्च दुर्विज्ञेयत्वात्पुनः पुनः
प्रतिपादनं तत्तद्भ्रमनिराकरणार्थमुपयुज्यते। तथाच नास्ति
पुनरुक्तिरित्यर्थः। असकृदुक्तप्रतिवचनमेवानुवदति **अव्यक्तोऽयमिति।**
कर्माभाव उक्त इति संबन्धः। उक्तस्यन जायते म्रियते वा विपश्चिदि
त्यादिश्रुतौ प्रकृतस्मृतावसङ्गत्वादिन्यायेन च प्रसिद्धत्वमस्तीत्याह
**श्रुतीति।** न केवलमुक्तः कर्माभावः किंतु सर्वकर्माणि मनसा
संन्यस्येत्यादौ वक्ष्यमाणश्चेत्याह **वक्ष्यमाणश्चेति।** ननु कर्मणो
देहादिनिर्वर्त्यत्वेनत्रैविध्यात्कूटस्थस्वभावस्यात्मनोऽसङ्गत्वात्तद्व्यापाररूपस्य
कर्मणोऽप्रसिद्धत्वान्न तस्मिन्नकर्मणि विपरीतस्य कर्मणो दर्शनं
सिध्यतीत्याशङ्क्याह **तस्मिन्निति।** कर्मैव विपरीतं तस्य दर्शनमिति
यावत्। अहं कर्तेत्यात्मसमानाधिकरणस्य
व्यापारस्यानुभवात्कर्मभ्रमस्तावदात्मन्यत्यन्तरूढोऽस्तीत्यर्थः। आत्मनि
कर्मविभ्रमोऽस्तीत्यत्र हेतुमाह **यत इति।** आत्मनो निष्क्रियत्वे
कुतस्तस्मिन्यथोक्तो विभ्रमः संभवेदित्याशङ्क्याह **देहेति।**
इदानीमात्मन्यकर्मभ्रममुदाहरति **तथेत्यादिना।** यथा शुक्तौ
स्वाभाविकमरूप्यत्वं रूप्यत्वमारोपितं
तदभावोऽप्यारोप्याभावत्वादारोपपक्षपाती तथात्मनोऽपि स्वाभाविकमविक्रियत्वं
सक्रियत्वं पुनरध्यस्तं तदभावत्वात्कर्माभावोऽप्यध्यस्त एवेति मन्वानः
सन्नुपसंहरति **तत्रेदमिति।** आत्मनि कर्मादिविभ्रमे लौकिके सिद्धे सतीदं
कर्मणीत्यादिवचनं तत्परिहारार्थं भगवानुक्तवानित्यर्थः। संप्रत्युक्तेर्थे
श्लोकाक्षरसमन्वयं दर्शयितुं कर्मणीत्यादि व्याचिख्यासुर्भूमिकां करोति
**अत्र चेति।** व्यवहारभूमौ कार्यकरणाधिकरणं कर्म स्वेनैव रूपेण व्यवस्थितं
सदात्मन्यविक्रिये कार्यकरणारोपणद्वारेण सर्वैरारोपितमित्यत्र हेतुमाह **यत
इति।** अविवेकिनां तु कर्तृत्वाभिमानः सुतरामिति वक्तुमपिशब्दः। एवमात्मनि
कर्मारोपमुपपाद्य प्रथमपादं व्याचष्टे **अत इति।** आत्मनि कर्मरहिते
कर्मारोपे दृष्टान्तमाह **नदीति।** आरोपवशादात्मनिष्ठत्वेन कर्मणि
सर्वलोकप्रसिद्धे कर्माभावं यः पश्येत्स बुद्धिमानिति संबन्धः।
अकर्मदर्शनस्य यथाभूतत्वं सम्यक्त्वम्। तत्र दृष्टान्तमाह
**गत्यभावमिवेति।** द्वितीयपादं व्याकरोति **अकर्मणि चेति।**
अध्यारोपमभिनयति **तूष्णीमिति।** अकर्मणि कर्मदर्शने युक्तिमाह
**अहंकारेति।** पूर्वार्धेनोक्तमनूद्योत्तरार्धं विभजते **य एवमिति।**
आत्मनि कार्यकरणसंघातसमारोपद्वारेण तद्व्यापारमात्रे कर्मणि शुक्तिकायामिव
रजतमारोपितविषये तदभावमकर्म वस्तुतो यो रजताभाववदनुभवत्यकर्मणि च
संघातव्यापारोपरमे तद्द्वारा स्वात्मन्यहं तूष्णीमासे सुखमित्यारोपिते
गोचरे कर्माहंकारहेतुकं यस्तत्त्वतो मन्यते स
रूप्यतदभावविभागहीनशुक्तिमात्रवदात्ममात्रं कर्मतदभावविभागशून्यं कूटस्थं
परमार्थतोऽवगच्छन्बुद्धिमानित्यादिस्तुतियोग्यतां गच्छतीत्येवं
स्वाभिप्रायेण श्लोकं व्याख्यायात्र वृत्तिकारव्याख्यानमुत्थापयति
**अयमिति।** अन्यथाव्याख्यानमेव प्रश्नद्वारा प्रकटयति **कथमित्यादिना।**
ईश्वरार्थेनानुष्ठाने फलाभाववचनं व्याहतमिति मत्वाह **किलेति।**
नित्यानामकर्मत्वमप्रसिद्धमित्याशङ्क्य
फलराहित्यगुणयोगात्तेष्वकर्मत्वव्यवहारः सिध्यतीत्याह **गौण्येति।**
नित्यानामकरणं मुख्यवृत्त्यैवाकर्म वाच्यमित्याह **तेषां चेति।** तत्र
कर्मशब्दस्य प्रत्यवायाख्यफलहेतुत्वगुणयोगाद् गौण्यैव वृत्त्या
प्रवृत्तिरित्याह **तच्चेति।** पातनिकामेवं कृत्वा श्लोकाक्षराणि व्याचष्टे
**तत्रेत्यादिना।** अकर्मणि चेत्यादि व्याकरोति **तथेति।** स
बुद्धिमानित्यादि पूर्ववत्। परकीयं व्याख्यानं व्युदस्यति **नैतदिति।**
नित्यं कर्माकर्म नित्याकरणं कर्मेति
ज्ञानाद्दुरितनिवृत्त्यनुपपत्तेर्भगवद्वचनं वृत्तिकारमते बाधितं
स्यादित्यर्थः। धर्मेण पापमपनुदति इति श्रुतेर्नित्यानुष्ठानाद्
दुरितनिबर्हणप्रसिद्धेस्तदनुष्ठानस्य फलान्तराभावात्तदकर्मेति
ज्ञात्वानुष्ठाने क्रियमाणे कथमशुभक्षयो नेति शङ्कते
**कथमिति।**क्षेत्रज्ञस्येश्वरज्ञानादिशुद्धिः परमा मता इति
स्मरणात्कर्मणात्यन्तिकाशुभक्षयाभावेऽप्यङ्गीकृत्य परिहरति
**नित्यानामिति।** नित्यानुष्ठानादशुभक्षयेऽपि नास्मिन्प्रकरणे
तद्विवक्षितं यज्ज्ञात्वा मोक्ष्यसेऽशुभादिति ज्ञानादशुभक्षयस्य
प्रतिज्ञातत्वात् न च तज्ज्ञानफलाभावविषयमेषितव्यमित्याह **नत्विति।**
अशुभस्य फलाभावाज्ञानकार्यत्वाभावान्न फलाभावज्ञानात्क्षयः सिध्यतीत्यर्थः।
किंचातीन्द्रियोऽर्थः शास्त्रान्निश्चीयते न च नित्यकर्मणां
फलाभावज्ञानादशुभनिवृत्तिरित्यत्र शास्त्रमस्तीत्याह **नहीति।** नित्याकरणं
कर्मेति ज्ञानमपि नाशुभनिवृत्तिफलत्वेन चोदितमस्तीत्याह **नित्यकर्मेति।**
भगवद्वचनमेवात्र प्रमाणमित्याशङ्क्याह **नचेति।** साधारणमेव
यज्ज्ञात्वेत्यादि भगवतो वचनं नतु नित्यानां फलाभावं ज्ञात्वेति
विशेषविषयमित्यर्थः। अशुभमोक्षणासंभवप्रदर्शनेन
कर्मण्यकर्मदर्शननिराकरणन्यायेनाकर्मणि कर्मदर्शनं निराकरोति **एतेनेति।**
नामादिषु फलाय ब्रह्मदृष्टिवदकर्मण्यपि फलार्थं
कर्मदृष्टिविधानान्नाशुभमोक्षणानुपपत्तिरित्याशङ्क्याह **नहीति।** अत्र हि
श्लोके नित्यस्य कर्तव्यतामात्रं परमते विवक्षितमतश्चाकर्मणि कर्मदर्शनं
विधीयते तत्फलायेति कल्पना परस्य सिद्धान्ताविरुद्धेत्याह **नित्यस्य
त्विति।** परमतेऽपि नित्यस्य कर्तव्यतामात्रमत्र श्लोके न विवक्षितं किंतु
नित्यानुष्ठाने प्रवृत्तिसिद्ध्यर्थं नित्याकरणात्प्रत्यवायो भवतीति
ज्ञानमपि कर्तव्यत्वेनात्र विवक्षितमेवेत्याशङ्क्याह **नचेति।** न
तावत्प्रवृत्तिरस्य विज्ञानस्य फलं नियोगादेव
तदुपपत्तेर्नापिफलान्तरमनुपलम्भादतोऽफलत्वादकरणात्प्रत्यवायो भवतीति ज्ञानं
नात्र कर्तव्यत्वेन विवक्षितमित्यर्थः। किंचाकरणे
कर्मदृष्टिविधावकरणस्यालम्बनत्वेन प्रधानत्वाज्ज्ञेयत्वं वक्तव्यं तच्च
तुच्छत्वादनुपपन्नमित्याह **नापीति।** अकरणस्यासतो नामादिवदाश्रयत्वेन
दर्शनासंभवेऽपि सामानाधिकरण्येनेदं रजतमितिवद्दर्शनं भविष्यतीत्याशङ्क्याह
**नापि कर्मेति।** आदिशब्देन सर्वोत्कर्षादि गृह्यते फलवत्त्वं स्तुतिर्वा
सम्यग्ज्ञानस्य युक्तं न मिथ्याज्ञानस्यानुपपत्तेरित्यर्थः। स्वप्ने
मिथ्याज्ञानमपि फलवदुपलब्धमित्याशङ्क्य मिथ्याज्ञानस्याशुभाविरोधित्वान्न
तस्मात्तन्निवृत्तिरित्याह **मिथ्याज्ञानमेवेति।** अशुभादेवाशुभानिवृत्तौ
दृष्टान्तमाह **नहीति।** अविवेकपूर्वकमिदं रजतमिति सदसतोः
सामानाधिकरण्यान्मिथ्याज्ञानं युक्तं कर्माकर्मणोस्तु विवेकेन भासमानयोः
सामानाधिकरण्याधीनं ज्ञानं सिंहदेवदत्तयोरिव गौणं न मिथ्याज्ञानमिति शङ्कते
**नन्विति।** कर्माकर्मेति दर्शने फलाभावो गुणोऽकर्म कर्मेति दर्शने तु
फलाभावो गुणस्तन्निमित्तमिदं ज्ञानं गौणमित्याह **फलेति।** यथोक्तज्ञानस्य
गौणत्वेऽपि प्रामाणिकफलाभावान्न तद्गौणतोचितेति दूषयति **नेत्यादिना।**
कर्माकर्मेत्यादिगौणविज्ञानोपन्यासव्याजेन नित्यकर्मणः कर्तव्यतया
विवक्षितत्वाद्गौणज्ञानस्याफलत्वमदूषणमित्याशङ्क्याह **नापीति।**
ज्ञानादशुभमोक्षणस्य श्रुतस्य हानिरश्रुतस्य नित्यानुष्ठानस्य कल्पनेत्यनेन
व्यापारगौरवेण न कश्चिद्विशेषः सिध्यतीत्यर्थः। उक्तमेव प्रपञ्चयति
**स्वशब्देनेति।** नरकपातः स्यादतो विधेरेवानुष्ठेयानि तानीति शेषः।
यथोक्तवाचकशब्दप्रयोगादेवापेक्षितार्थसिद्धिसंभवे भगवतो
व्याजवचनकल्पनमनुचितमित्याह **तत्रेति।** प्रकृते श्लोके वृत्तिकृतां
व्याख्यानेन परमाप्तस्यैव भगवतो विप्रलम्भकत्वमापादितमिति तदीयं
व्याख्यानमुपेक्षितव्यमिति फलितमाह **तत्रैवमिति।**
नित्यकर्मानुष्ठानसिद्ध्यर्थं व्याजरूपमिति
भगवद्वचनमुचितमित्याशङ्क्यस्वशब्देनापीत्यादिप्रागुक्तपरिपाट्या
तदनुष्ठानबोधनसंभवान्मैवमित्याह **नचैतदिति।** वस्तुशब्देन
नित्यकर्मानुष्ठानमुच्यते। यथात्मप्रतिपादनं सुबोधत्वसिद्ध्यर्थं
पौनःपुन्येन क्रियते तथा नित्यानामपि कर्मणामनुष्ठानं
कर्मण्यकर्मेत्यादिशब्दान्तरेणोच्यमानं सुबोधं स्यादिति भगवतः शब्दान्तरं
युक्तमित्याशङ्क्य तस्य नित्यानुष्ठानवाचकत्वाभावान्मैवमित्याह **नापीति।**
किञ्च पूर्वमेव नित्यानुष्ठानस्य स्पष्टमुपदिष्टत्वान्न तस्य सुबोधनार्थं
शब्दान्तरमपेक्षितमित्याह **कर्मण्येवेति।** कर्माकर्मादिविज्ञानव्याजेन
नित्यकर्मानुष्ठानकर्तव्यतायां
तात्पर्यमित्येतन्निराकृत्यकर्माकर्मादिदर्शनं गौणमिति पक्षे दूषणान्तरमाह
**सर्वत्र चेति।** लोके वेदे च यथा प्रशस्तं देवतादितत्त्वं यच्च
कर्तव्यमनुष्ठानार्हमग्निहोत्रादि तदेव बोद्धव्यमित्युच्यते न निष्फलं
काकदन्तादि कर्मण्यकर्मदर्शनमकर्मणि च कर्मदर्शनं
गौणत्वादेवाप्रशस्तमकर्तव्यं च नातस्तद्बोद्धव्यमिति वचनमर्हतीत्यर्थः।
किञ्च कर्मादेर्मायामात्रत्वाद्गौणमपि तद्विषयं ज्ञानं मिथ्याज्ञानमिति न
तस्य बोद्धव्यत्वसिद्धिरित्याह **नचेति।** मिथ्याज्ञानस्य
बोद्धव्यत्वाभावेऽपि तद्विषयस्य बोद्धव्यता सिध्येदित्याशङ्क्य
वस्त्वाभासत्वान्मैवमित्याह **तत्प्रत्युपस्थापितं चेति।** यत्पुनरकरणस्य
प्रत्यवायहेतुत्वमकरणे गौण्या वृत्त्या कर्मशब्दप्रयोगे निमित्तमिति
तद्दूषयति **नापीति।** अकरणात्प्रत्यवायो भवतीत्यत्र
श्रुतिस्मृतिविरोधमभिधाय युक्तिविरोधमभिदधाति **असत** **इति।** असतः
सद्रूपेण भवनमभवनं च निःस्वरूपत्वादनुपपन्नं निरस्तसमस्ततत्त्वस्य
किंचित्तत्त्वाभ्युपगमे सर्वप्रमाणानामप्रामाण्यप्रसङ्गादित्याह
**तच्चेति।** यत्तु नित्यानां फलराहित्यं तत्राकर्मशब्दप्रयोगे निमित्तमिति
तन्निरस्यति **नचेति।** न केवलं विध्युद्देशे स्वफलाभावान्नित्यानां
विध्यनुपपत्तिरपितु धात्वर्थस्य क्लेशात्मकत्वात्तत्र श्रुतफलाभावेनैव
विधिरवकाशमासादयेदित्याह **दुःखेति।** दुःखरूपस्यापि धात्वर्थस्य
साध्यत्वेन कार्यत्वात्तद्विषयो विधिः स्यादिति चेन्नेत्याह **दुःखस्य
चेति।** स्वर्गादिफलाभावेऽपि नित्यानामकरणनिमित्तनिरयनिरासार्थं
दुःखरूपाणामपि स्यादनुष्ठेयत्वमित्याशङ्क्याह **तदकरणे चेति।**
फलान्तराभावेऽपि मोक्षसाधनत्वान्मुमुक्षुणा नित्यानि
कर्माण्यनुष्ठेयानीत्याशङ्क्याह **स्वाभ्युपगमेति।**
वृत्तिकारव्याख्यानासद्भावे फलितमुपसंहरति **तस्मादिति।** कोऽसौ
यथाश्रुतोऽर्थः श्लोकस्येत्याशङ्क्याह **तथाचेति।**
