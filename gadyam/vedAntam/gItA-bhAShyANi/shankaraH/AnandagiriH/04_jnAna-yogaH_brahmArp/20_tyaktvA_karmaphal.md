+++
title = "20 त्यक्त्वा कर्मफलासङ्गम्"

+++
।।4.20।। विवेकात्पूर्वं कर्मणि प्रवृत्तावपि सति विवेके तत्र न
प्रवृत्तिरित्याशङ्क्याङ्गीकरोति **यस्त्विति।** विवेकात्पूर्वमभिनिवेशेन
प्रवृत्तस्य विवेकानन्तरमभिनिवेशाभावात्प्रवृत्त्यसंभवेऽपि
जीवनमात्रमुद्दिश्य प्रवृत्त्याभ्यासः संभवतीत्यर्थः। सत्यपि विवेके
तत्तत्साक्षात्कारानुदयात्कर्मणि प्रवृत्तस्य कथं तत्त्यागः
स्यादित्याशङ्क्याह **यस्तु प्रारब्धेति।** त्यक्तेत्यादि
समनन्तरश्लोकमवतारयितुं भूमिकां कृत्वा तदवतारणप्रकारं दर्शयति **स
कुतश्चिदिति।** लोकसंग्रहादिनिमित्तं विवक्षितं कर्म परित्यागासंभवे सति
तस्मिन्प्रवृत्तोऽपि नैव करोति किंचिदिति संबन्धः। कर्मणि प्रवृत्तो न
करोति कर्मेति कथमुच्यते तत्राह **स्वप्रयोजनाभावादिति।** कथं तर्हि कर्मणि
प्रवर्तते तत्राह **लोकेति।**
प्रवृत्तेरर्थक्रियाकारित्वाभावंपश्वादिभिश्चाविशेषात् इति न्यायेन
व्यावर्तयति **पूर्ववदिति।** कथं तर्हि विवेकिनामविवेकिनां च विशेषः
स्यादित्याशङ्क्य कर्मादौ सङ्गासङ्गाभ्यामित्याह **कर्मणीति।** उक्तेऽर्थे
समनन्तरश्लोकमवतारयति **ज्ञानाग्नीति।** एतमर्थं दर्शयिष्यन्निमं
श्लोकमाहेति योजना। यथोक्तं ज्ञानं कूटस्थात्मदर्शनं तेन स्वरूपभूतं सुखं
साक्षादनुभूय कर्मणि तत्फले च सङ्गमपास्य विषयेषु निरपेक्षश्चेष्टते
विद्वानित्याह **त्यक्त्वेत्यादिना।** इष्टसाधनसापेक्षस्य कुतो
निरपेक्षत्वमित्याशङ्क्य विशिनष्टि **निराश्रय** **इति।** यदाश्रित्येति
यच्छब्देन फलसाधनमुच्यते। आश्रयरहितमित्यस्यार्थं स्पष्टयति **दृष्टेति।**
तेन ज्ञानवता पुरुषेणैवंभूतेन। त्यक्त्वा कर्मफलासङ्गमित्यादिना
विशेषितेनेत्यर्थः। ततः ससाधनात्कर्मणः सकाशादिति यावत्। निर्गमासंभवे
हेतुमाह **लोकेत्यादिना।** पूर्ववज्ज्ञानोदयात्प्रागवस्थायामिवेत्यर्थः।
अभिप्रवृत्तोऽपि लोकदृष्ट्येति शेषः। नैव करोति किंचिदिति स्वदृष्ट्येति
द्रष्टव्यम्।
