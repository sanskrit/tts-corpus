+++
title = "40 श्री भगवानुवाच"

+++
।।6.40।। योगिनो नाशाशङ्कां परिहरन्नुत्तरमाह **श्री भगवानिति।**
यदुक्तमुभयभ्रष्टो योगी नश्यतीति तत्राह **पार्थेति।** तत्र हेतुमाह
**नैवेहीति।** योगिनो मार्गद्वयाद्विभ्रष्टस्यैहिको नाशः शिष्टगर्हालक्षणो
न भवतीति श्रद्धादेः सद्भावात्तथापि कथमामुष्मिकनाशशून्यत्वमित्याशङ्क्य
तद्रूपनिरूपणपूर्वकं तदभावं प्रतिजानीते **नाशो नामेति।** तत्र हेतुभागं
विभजते **न हीत्यादिना।** उभयभ्रष्टस्यापि श्रद्धेन्द्रियसंयमादेः
सामिकृतश्रवणादेश्च भावादुपपन्नं शुभकृत्त्वम्। तातेति कथं
पुत्रस्थानीयःशिष्यः संबोध्यते पितुरेव तातशब्दत्वादित्याशङ्क्याह
**तनोतीति।** तेन पुत्रस्थानीयस्य शिष्यस्य तातेति
संबोधनमविरुद्धमित्यर्थः। न गच्छति कुत्सितां गतिं कल्याणकारित्वादिति
नाशाभावः।
