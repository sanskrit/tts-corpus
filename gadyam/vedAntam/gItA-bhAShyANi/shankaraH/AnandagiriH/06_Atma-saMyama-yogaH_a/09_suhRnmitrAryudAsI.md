+++
title = "09 सुहृन्मित्रार्युदासीनमध्यस्थद्वेष्यबन्धुषु"

+++
।।6.9।। योगारूढस्य प्रशस्तत्वमभ्युपेत्य योगस्याङ्गान्तरं दर्शयति
**किञ्चेति।** परच्छेदः पदार्थोक्तिरिति व्याख्यानाङ्गं संपादयति
**सुहृदितीति।** अरिर्नाम परोक्षमपकारकः प्रत्यक्षमप्रियो द्वेष्य इति
विभागः। समबुद्धिरिति व्याचष्टे **कः किमिति।** प्रथमो हि प्रश्नो
जातिगोत्रादिविषयो द्वितीयो व्यापारविषयः। उक्तप्रकारेणाव्यापृतबुद्धित्वे
सर्वोत्कर्षो वा सर्वपायविमोक्षो वा सिध्यतीत्याह **विशिष्यत इति।**
पाठद्वयेऽपि सिद्धमर्थं संगृह्य कथयति **योगारूढानामिति।**
