+++
title = "16 नात्यश्नतस्तु योगोऽस्ति"

+++
।।6.16।। आहारादीत्यादिशब्देन विहारजागरितादि चोच्यते
आत्मसंमितमन्नपरिमाणमष्टग्रासादि। आहारनियमे शतपथश्रुतिं प्रमाणयति **यदु ह
वा इति**। तदन्नं भुज्यमानं यदु ह वा इति प्रसिद्ध्यानूदितमवति
अनुष्ठानयोग्यतामापाद्यानुष्ठानद्वारेण भोक्तारं रक्षति न
पुनस्तदन्नमस्यानर्थाय भवतीत्यर्थः। यत्पुनरात्मसंमिताद्भूयोऽधिकतरं
शास्त्रमतिक्रम्य भुज्यते तदात्मानं हिनस्ति भोक्तुरनर्थाय भवति। यच्चान्नं
कनीयोऽल्पतरं शास्त्रनिश्चयाभावादद्यते तदन्नमनुष्ठानयोग्यतादिद्वारा न
रक्षितुं क्षमते। तस्मादत्यधिकमत्यल्पं चान्नं योगमारुरुक्षता
त्याज्यमित्यर्थः। श्रुतिसिद्धमर्थं निगमयति **तस्मादिति।**
नेत्यादेर्व्याख्यानान्तरमाह **अथवेति।** किं तदन्नपरिमाणं योगशास्त्रोक्तं
यदधिकं न्यूनं वाभ्यवहरतो योगानुपपत्तिरित्याशङ्क्याह **उक्तं**
**हीति।**पूरयेदशनेनार्धं तृतीयमुदकेन तु। वायोः संचरणार्थं तु
चतुर्थमवशेषयेत्।। इति वाक्यमादिशब्दार्थः। यथा अत्यन्तमश्नतोऽनश्नतश्च
योगो न संभवति तथात्यन्तं स्वपतो जाग्रतश्च न योगः संभवतीत्याह **तथेति।**
