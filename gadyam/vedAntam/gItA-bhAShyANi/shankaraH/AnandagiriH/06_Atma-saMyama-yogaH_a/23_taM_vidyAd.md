+++
title = "23 तं विद्याद्"

+++
।।6.23।। तं विद्यादित्याद्यपेक्षितं पूरयन्नवतारयति **यत्रेति।**
तमित्यात्मावस्थाविशेषं परामृशति। दुःखसंयोगस्य वियोगो वियोगसंज्ञितो
युज्यते स कथं योगसंज्ञितः स्यादित्याशङ्क्याह **विपरीतेति।** इयं हि
योगावस्था समुत्खातनिखिलदुःखभेदेति दुःखसंयोगाभावो योगसंज्ञामर्हतीत्यर्थः।
उपसंहृते योगफले किमिति पुनर्योगस्य कर्तव्यत्वमुच्यते तत्राह
**योगफलमिति।** प्रकारान्तरेण योगस्य कर्तव्यत्वोपदेशारम्भोऽत्रान्वारम्भः
योगं युञ्जानस्तत्क्षणादुक्तां संसिद्धिमलभमानः संशयानो निवर्तेतेति
तन्निवृत्त्यर्थं पुनः कर्तव्यत्वोपदेशोऽर्थवानिति मत्वाह **निश्चयेति।**
तयोः साधनत्वविधानमेवाक्षरयोजनया साधयति **स यथेति।** इह जन्मनि जन्मान्तरे
वा सेत्स्यतीत्यध्यवसापः। योक्तव्यः कर्तव्यः।
