+++
title = "14 प्रशान्तात्मा"

+++
।।6.14।। योगं युञ्जानस्य विशेषणान्तराणि दर्शयति **किञ्चेति।** अन्तःकरणस्य
प्रशान्ती रागद्वेषादिदोषराहित्यं तस्याश्च प्रकर्षो रागादिहेतोरपि
निवृत्तिः विगतभयत्वं सर्वकर्मपरित्यागे
शास्त्रीयनिश्चयवशान्निःसंदिग्धबुद्धित्वम्। भिक्षाभुक्त्यादीत्यादिशब्देन
त्रिषवणस्नानशौचाचमनादि गृह्यते। विशेषणान्तरमाह **किञ्चेति।** उपसंहृत्य
योगनिष्ठो भवेदिति शेषः। मनोवृत्त्युपसंहारे ध्यानमपि न सिध्येत्तस्य
तद्वृत्त्यावृत्तिरूपत्वादित्याशङ्क्याह **मच्चित्त इति।**
विषयान्तरविषयमनोवृत्त्युपसंहारेणात्मन्येव तन्नियमनान्न
ध्यानानुपपत्तिरित्यर्थः। मच्चित्तत्वेनैव मत्परत्वस्य सिद्धत्वान्मत्पर
इति पृथग्विशेषणमनर्थकमित्याशङ्क्याह **भवतीति।**
अन्तःकरणशुद्धिर्योगस्यावान्तरफलम्।
