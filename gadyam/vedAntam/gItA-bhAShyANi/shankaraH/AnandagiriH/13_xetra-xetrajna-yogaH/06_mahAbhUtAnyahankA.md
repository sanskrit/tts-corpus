+++
title = "06 महाभूतान्यहङ्कारो"

+++
।।13.6।। अव्यक्ताहंकारादीनां त्रैगुण्याभिमानादिधर्मकत्वं प्रसिद्धमिति
शब्दादीनामेव ग्रहणे कर्मेन्द्रियाणां
विषयानुक्तेर्वैरूप्यप्रसङ्गात्क्षेत्रनिरूपणस्य च
प्रकृतत्वात्स्वरूपनिर्देशेनैव तत्क्षेत्रं यच्च यादृक्वेति
व्याख्यातमिदानीमिच्छादीनामात्मविकारत्वनिवृत्तये क्षेत्रविकारत्वनिरूपणेन
यद्विकारीत्येतन्निरूपयन्मतान्तरनिवृत्तिपरत्वेन श्लोकमवतारयति --
**अथेति।** सर्वज्ञोक्तिविरोधाद्धेयं वैशेषिकं मतमिति मत्वोक्तं --
**भगवानिति।** उपलब्धजातीयस्योपलभ्यमानस्यादानेच्छायां हेतुमाह --
**सुखेति।** इतिशब्दो हेत्वर्थः। सुखहेतुत्वात्तस्मिन्निच्छेत्यर्थः।
इच्छां सुखतद्धेतुविषयत्वेन व्याख्यायात्मधर्मत्वं तस्या व्युदस्यति --
**सेयमिति।** तथापि कथं क्षेत्रान्तर्भूतत्वं तत्राह -- **ज्ञेयत्वादिति।**
इच्छावद्द्वेषोऽपि धर्मो बुद्धेरित्याह -- **तथेति।** कोऽसौ द्वेषो यस्य
बुद्धिधर्मत्वं तत्राह -- **यज्जातीयमिति।**
तस्यापीच्छावत्क्षेत्रान्तर्भावमाह -- **सोऽयमिति।**
इच्छाद्वेषवद्बुद्धिधर्मः सुखमपीत्याह -- **तथेति।** तस्यापि स्वरूपोक्त्या
क्षेत्रान्तःपातित्वमाह -- **अनुकूलमिति।** दुःखस्यापि स्वरूपोक्त्या
क्षेत्रमध्यवर्तित्वमाह -- **दुःखमिति।** देहेन्द्रियात्मवादौ व्युदसितुं
क्षेत्रान्तर्भूतमेव संघातं विभजते -- **देहेति।** विज्ञानवादं प्रत्याह --
**तस्यामिति।** तप्ते लोहपिण्डे वह्नेरभिव्यक्तिवदुक्तसंहतौ
बुद्धिवृत्तिरभिव्यज्यते। तत्र चाग्निरभिव्यक्तो लोहपिण्डमेवाग्निबुद्ध्या
ग्राहयति। तथात्मचैतन्यं बुद्धिवृत्तावभिव्यक्तं तामेवात्मतया
बोधयत्यतस्तदाभासानुविद्धा सैव चेतनेत्युच्यते। सा च मुख्यचेतनं प्रति
ज्ञेयत्वादतद्रूपत्वात्क्षेत्रमेवेत्यर्थः। धृतिस्वरूपोक्त्या क्षेत्रत्वं
तस्या दर्शयति -- **धृतिरित्यादिना।** नन्वन्येऽपि संकल्पादयो मनोधर्माः
सन्ति ते किमित्यत्र क्षेत्रत्वेन नोच्यन्ते तत्राह -- **सर्वेति।**
तस्योपलक्षणार्थत्वे हेतुमाह -- **यत इति।** इच्छादिवदस्मिन्नवसरे
संकल्पादीनामपि दर्शितत्वं सिद्धवत्कृत्य प्रकरणविभागार्थं यतो भगवदुक्तं
क्षेत्रमुपसंहरत्यतो युक्तमिच्छादिग्रहस्य
सर्वानुक्तबुद्धिधर्मोपलक्षणार्थत्वमित्यर्थः। विरक्तस्य ज्ञानाधिकाराय
वैराग्यार्थं क्षेत्रं व्याख्यातमित्यनुवदति -- **यस्येति।**
क्षेत्रभेदजातस्य व्यष्टिदेहविभागस्य सर्वस्येत्यर्थः। संहतिः
समष्टिशरीरम्।
