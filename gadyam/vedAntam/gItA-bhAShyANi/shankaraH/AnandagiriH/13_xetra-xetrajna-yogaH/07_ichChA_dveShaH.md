+++
title = "07 इच्छा द्वेषः"

+++
।।13.7।। ननूक्ते क्षेत्रे क्षेत्रज्ञो वक्तव्यस्तं हित्वा
किमित्यन्यदुच्यते तत्राह -- **क्षेत्रज्ञ इति।** अनादिमदित्यादिना
वक्ष्यमाणविशेषणं क्षेत्रज्ञं स्वयमेव भगवान्विवक्षितविशेषणसहितं ज्ञेयं
यत्तदित्यादिना वक्ष्यतीति संबन्धः। किमिति क्षेत्रज्ञो वक्ष्यते तत्राह --
**यस्येति।** ज्ञेयं यत्तदित्यतः प्राक्तनग्रन्थस्य तात्पर्यमाह --
**अधुनेति।** अमानित्वादिलक्षणं विदधातीत्युत्तरत्र संबन्धः।
ज्ञानसाधनसमुदायबोधनं कुत्रोपयुज्यते तत्राह -- **यस्मिन्निति**।  
  
योग्यमधिकृतमेव विवृणोति -- **यत्पर इति।** एतज्ज्ञानमिति वचनात्कथमिदं
ज्ञानसाधनमित्याशङ्क्याह -- **तमिति।** तद्विधानस्य वक्तृद्वारा दार्ढ्यं
सूचयति -- **भगवानिति।** अमानित्वादिनिष्ठस्यान्तर्धियो
ज्ञानमिति,नियमार्थमाह -- **अमानित्वमिति।** मानस्तिरोहितोऽवलेपः। स
चात्मन्युत्कर्षारोपहेतुः सोऽस्येति मानी न मान्यमानी तस्य
भावोऽमानित्वमिति व्याकरोति -- **अमानित्वमित्यादिना।**
प्रतियोगिमुखेनादम्भित्वं विवृणोति -- **अदम्भित्वमिति।**
वाङ्मनोदेहैरपीडनं प्राणिनामहिंसनम्; तदेवाहिंसेत्याह -- **अहिंसेति।**
परापराधस्य चित्तविकारकारणस्य प्राप्तावेवाविकृतचित्तत्वेनापकारसहिष्णुत्वं
क्षान्तिरित्याह -- **क्षान्तिरिति।** अवक्रत्वमकौटिल्यं यथाहृदयव्यवहारः
सदैकरूपप्रवृत्तिनिमित्तत्वं चेत्यर्थः। उपनीय तु यः शिष्यम्
इत्यादिनोक्तमाचार्यं व्यवच्छिनत्ति -- **मोक्षेति।** शुश्रूषादीत्यादिपदं
नमस्कारादिविषयम्। बाह्यमाभ्यन्तरं च द्विप्रकारं शौचं क्रमेण विभजते
--,**शौचमित्यादिना।** मनसो रागादिमलानामिति संबन्धः। तापनयोपायमुपदिशति --
**प्रतिपक्षेति।** रागादिप्रतिकूलस्य भावनाविषयेषु दोषदृष्ट्या
वृत्तिस्तयेति यावत्। स्थिरभावमेव विशदयति -- **मोक्षेति।** आत्मनो
नित्यसिद्धस्यानाधेयातिशयस्य कुतो विनिग्रहस्तत्राह -- **आत्मन इति।**
