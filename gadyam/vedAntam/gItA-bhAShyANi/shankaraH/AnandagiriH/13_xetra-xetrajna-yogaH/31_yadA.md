+++
title = "31 यदा"

+++
।।13.31।। परिपूर्णत्वेन सर्वात्मत्वे प्राप्तमात्मनो देहादि तेन
कर्तृत्वादिना तद्वत्त्वं दृष्टं हि पवित्रस्यापि
पञ्चगव्यादेरपवित्रसंसर्गात्तद्दोषेण दुष्टत्वमित्याशङ्कामनूद्योत्तरत्वेन
श्लोकमवतारयति -- **एकस्येति।** अनादित्वमेव साधयति -- **आदिरिति।** तथापि
किं स्यादित्याशङ्क्य कार्यत्वकृतव्ययाभावः सिध्यतीत्याह -- **यद्धीति।**
तथापि गुणापकर्षद्वारको व्ययो भविष्यति नेत्याह -- **तथेति।**
निरवयवत्वादेव सावयवद्वारकस्य निर्गुणत्वाद्गुणद्वारकस्य च व्ययस्याभावेऽपि
स्वभावतो व्ययः स्यादित्याशङ्क्याह -- **परमात्मेति।** परमात्मनः स्वतः
परतो वा व्ययाभावे फलितमाह -- **यत इति।** स्वमहिमप्रतिष्ठस्य कथं
शरीरस्थत्वं तत्राह -- **शरीरेष्विति।** सर्वगतत्वेन सर्वात्मत्वेन च
देहादौ स्थितोऽपि स्वतो देहाद्यात्मना वा न करोति कूटस्थत्वाद्देहादेश्च
कल्पितत्वादित्यर्थः। कर्तृत्वाभावेऽपि भोक्तृत्वं स्यादित्याशङ्क्याह --
**तदकरणादिति।** तंदेवोपपादयति -- **यो** **हीति।** परस्य कर्तृत्वादेरभावे
कस्य तदिष्टमिति पृच्छति -- **कः पुनरिति।** परस्मादन्यस्य कस्यचिज्जीवस्य
कर्तृत्वादीत्याशङ्कामनुवदति -- **यदीति।** तस्मिन्पक्षे प्रक्रमभङ्गः
स्यादिति दूषयति -- **तत इति।**
ईश्वरातिरिक्तजीवानङ्गीकारान्नोपक्रमविरोधोऽस्तीति शङ्कते -- **अथेति।**
तर्हि प्रतीतकर्तृत्वादेरधिकरणं वक्तव्यमिति पूर्ववाद्याह -- **क इति।**
परस्यैव कर्तृत्वाद्याधारत्वान्नास्ति वक्तव्यमित्याशङ्क्याह -- **परो
वेति।** नास्तीति वाच्यमिति पूर्वेण संबन्धः। नहि कर्तृत्वादिभाक्त्वे
परस्यास्मदादिवदीश्वरत्वमिति भावः। परस्यान्यस्य वा कर्तृत्वादावविशिष्टे
शरीरस्थोऽपीत्यादिश्रुतिमूलमपि ज्ञातुं वक्तुं चाशक्यत्वात्त्याज्यमेवेति
परीक्षकसंमत्योपसंहरति -- **सर्वथेति।** परस्य
वस्तुनोऽकर्तुरभोक्तुश्चाविद्यया तदारोपादादेयमेव भगवन्मतमिति परिहरति --
**तत्रेति।** तमेव परिहारं प्रपञ्चयति -- **अविद्येति।** व्यावहारिके
कर्तृत्वादाविष्टे पारमार्थिकमेव किं,नेष्यते तत्राह -- **नत्विति।**
वास्तवकर्तृत्वाद्यभावे लिङ्गमुपन्यस्यति -- **अत इति।**
