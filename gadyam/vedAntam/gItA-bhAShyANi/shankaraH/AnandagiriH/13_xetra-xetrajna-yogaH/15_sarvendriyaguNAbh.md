+++
title = "15 सर्वेन्द्रियगुणाभासं"

+++
।।13.15।। इतोऽपि ज्ञेयं ब्रह्मास्तीत्याह -- **किञ्चेति।** बहिरिति
व्याख्येयमादाय व्याचष्टे -- **त्वगिति।** भूतेभ्यो
बहिर्बाह्यविषयाद्यात्मकमित्यर्थः। कथमनात्मन एवात्मत्वं कल्पनयेत्याह --
**आत्मत्वेनेति।** अन्तःशब्दार्थमाह -- **तथेति।** भूतानां
चराचराणामन्तर्मध्ये प्रत्यग्भूतमित्यर्थः। द्वितीयं पादमवतार्य व्याचष्टे
-- **बहिरित्यादिना।** यन्मध्ये भूतात्मकं नानाविधदेहात्मना भासमानं तदपि
ज्ञेयान्तर्भूतं तत्त्वं सदित्यर्थः। कथं चराचरात्मनो भूतजातस्य ज्ञेयत्वं
तत्राह -- **यथेति।** अधिष्ठाने रज्ज्वां
कल्पितसर्पादेरन्तर्भाववद्देहाभासस्यापि ज्ञेयान्तर्भावान्नासत्त्वं मध्ये
ज्ञेयस्य शङ्कितव्यमित्यर्थः। सर्वात्मकं चेज्ज्ञेयं सर्वैरिदमिति किमिति न
गृह्येतेति शङ्कते -- **यदीति।** इदमिति ग्राह्यत्वयोग्यत्वाभावान्नेत्याह
-- **उच्यत इति।** सर्ववस्त्वात्मना भासते तदयोग्यत्वं कथमित्याशङ्क्याह --
**सत्यमिति।** सूक्ष्मत्वेऽपि किं स्यादित्याशङ्क्याह -- **अत इति।**
सूक्ष्मत्वमतीन्द्रियत्वम् तस्याविज्ञेयत्वे
कुतस्तज्ज्ञानान्मुक्तिस्तत्राह -- **अविदुषामिति।** विशेषणफलमाह --
**विदुषां त्विति।** तेषामात्मत्वेन ज्ञातं चेत्कथं
दूरस्थत्वमित्याशङ्क्याह -- **अविज्ञाततयेति।** कथं तर्हि तस्य
प्रत्यक्त्वं तत्राह -- **अन्तिके चेति।**
विद्वदविद्वद्भेदापेक्षयादूरात्सुदूरे तदिहान्तिके च इति
श्रुतिस्तदर्थोऽत्र प्रसङ्गादनूदित इत्यर्थः।
