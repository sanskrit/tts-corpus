+++
title = "14 सर्वतः पाणिपादम्"

+++
।।13.14।। आरोपादृते साक्षादेव ज्ञेयस्य पाण्यादिमत्त्वमाशङ्क्याह --
**उपाधीति।**
इन्द्रियविशेषणीभूतसर्वशब्दाज्ज्ञेयोपाधित्वन्यायाविशेषाच्चात्र
बुद्ध्यादेरपि ग्रहणमित्याह -- **अन्तःकरणे चेति।** श्रोत्रादीनां
ज्ञेयोपाधित्वस्य मनोबुद्धिद्वारत्वादपि तयोरिह ग्रहणमित्याह --
**अपिचेति।** तयोरपीहोपादाने फलितमाह -- **इत्यत इति।** अक्षरार्थमुक्त्वा
वाक्यार्थमाह -- **सर्वेति।** उपाधिद्वारा कल्पितव्यापारवत्त्वे मानमाह --
**ध्यायतीति।** कल्पितमेवास्य व्यापारवत्त्वं न वास्तवमित्यत्र भगवतोऽपि
संमतिमाकाङ्क्षाद्वारा दर्शयति -- **कस्मादित्यादिना।** सर्वकरणराहित्ये
फलमाह -- **अत इति।** साक्षादेव ज्ञेयस्य वेगवद्विहरणादिक्रियावत्ताया
मान्त्रवर्णिकत्वात्कुतोऽस्य
करणव्यापारैरव्यापृतत्वमित्याशङ्क्यानुवादपूर्वकं मन्त्रस्य
प्रकृतानुगुणत्वमाह -- **यस्त्विति।** करणगुणानुगुण्यभजनमन्तरेण साक्षादेव
जवनादिक्रियावत्त्वप्रदर्शनपरत्वे मन्त्रस्य मुख्यार्थत्वं
स्यादित्याशङ्क्य तदसंभवान्नैवमित्याह -- **अन्ध इति।** अर्थवादस्य
श्रुतेऽर्थे तात्पर्याभावान्न प्रकृतप्रतिकूलतेत्यर्थः। सर्वकरणराहित्यं
तद्व्यापारराहित्यस्योपलक्षणमित्यङ्गीकृत्योक्तमेव हेतुं कृत्वा वस्तुतः
सर्वसङ्गवर्जितत्वमाह -- **यस्मादिति।** वस्तुतः सर्वसङ्गाभावेऽपि
सर्वाधिष्ठानत्वमाह -- **यद्यपीति।** स्वसत्तामात्रेणाधिष्ठानतया सर्वं
पुष्णातीत्येतदुपपादयति -- **सदिति।** विमतं सति कल्पितं प्रत्येकं
सदनुविद्धधीबोध्यत्वात्प्रत्येकं
चन्द्रभेदानुविद्धधीबोध्यचन्द्रभेदवदित्यर्थः। सर्वं सदास्पदमित्ययुक्तं
मृगतृष्णिकादीनां तदभावादित्याशङ्क्याह -- **नहीति।** तेषामपि कल्पितत्वे
निरधिष्ठानत्वायोगान्निरूप्यमाणे तदधिष्ठानं सदेवेति सर्वस्य सति
कल्पितत्त्वमविरुद्धमित्यर्थः। सर्वाधिष्ठानत्वेन ज्ञेयस्य
ब्रह्मणोऽस्तित्वमुक्तमुपसंहरति -- **अत इति।** इतश्च ज्ञेयं
ब्रह्मास्तीत्याह -- **स्यादिदं चेति।** नहि तस्योपलब्धृत्वमसत्त्वे
सिध्यतीत्यर्थः।
