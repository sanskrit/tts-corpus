+++
title = "24 य एवम्"

+++
।।13.24।। ज्ञेयं यत्तदित्यादिना तत्पदार्थस्त्वंपदार्थश्चानन्तरमेव शोधितौ
तयोरैक्यं चक्षेत्रज्ञं चापि मां विद्धि इत्युक्तमिदानीं
तद्दृष्टिहेतून्यथाधिकारं कथयति -- **अत्रेति।** ध्यानाख्यं साधनं
किंरूपमिति पृच्छति -- **ध्यानं** **नामेति।** तद्रूपं वदन्नुत्तरमाह --
**शब्दादिभ्य इति।** एकाग्रतयोपसंहृत्येति संबन्धः। यच्चिन्तनं
प्रत्यक्चेतयितरीति पूर्वेणान्वयः। किं तच्चिन्तनमित्युक्ते
दृष्टान्तद्वारा श्रुत्यवष्टम्भेन ध्यानं प्रपञ्चयति -- **तथेति।**
विवक्षितध्यानानुरोधेनेति यावत्; आत्मानं पश्यन्ति परमात्मतयेति शेषः।
केचिदित्युत्तमाधिकारिणो गृह्यन्ते। मध्यमाधिकारिणो निर्दिशति -- **अन्य
इति।** साङ्ख्यशब्दितं साधनं किं नामेत्युक्ते विचारजन्यं ज्ञानं तदेव
ज्ञानं,हेतुतया योगतुल्यत्वाद्योगशब्दितमित्याह -- **साङ्ख्यमिति।**
अधमानधिकारिणः संगिरते -- **कर्मेति।** चित्तैकाग्र्यं योगस्तादर्थ्यं
कर्मणः शुद्धिहेतोरस्ति तेन गौण्या वृत्त्या योगशब्दितं कर्मेत्याह --
**गुणत इति।** अपरे पश्यन्त्यात्मानमात्मनेति पूर्ववदनुषङ्गमङ्गीकृत्याह --
**तेनेति।**
