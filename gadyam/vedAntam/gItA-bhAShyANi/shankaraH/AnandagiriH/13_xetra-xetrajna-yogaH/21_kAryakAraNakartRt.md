+++
title = "21 कार्यकारणकर्तृत्वे हेतुः"

+++
।।13.21।। श्लोकान्तरं प्रश्नोत्तरत्वेनावतारयति -- **यदिति।** निमित्तं
वक्तुमादौ संसारित्वमस्याविद्यैक्याध्यासादित्याह -- **पुरुष इति।**
यस्मात्प्रकृतिमात्मत्वेन गतस्तस्माद्भुङ्क्त इति योजना। गुणविषयं
भोगमभिनयति -- **सुखीति।** अविद्याया भोगहेतुत्वात्किं
कारणान्वेषणयेत्याशङ्क्याह -- **सत्यमपीति।** सङ्गस्य जन्मादौ संसारे
प्रधानहेतुत्वे मानमाह -- **स यथेति।** उक्तेऽर्थे द्वितीयार्धमवतार्य
व्याचष्टे -- **तदेतदित्यादिना।** साध्याहारं योजनान्तरमाह -- **अथवेति।**
सदसद्योनीर्विविच्य व्याचष्टे -- **सद्योनय इति।**
योनिद्वयनिर्देशान्मध्यवर्तिन्यो मनुष्ययोनयोऽपि ध्वनिता इत्याह --
**सामर्थ्यादिति।** सङ्गस्य संसारकारणत्वे
नाविद्यायास्तत्कारणत्वमेकस्मादेव हेतोस्तदुपपत्तेरित्याशङ्क्याह --
**एतदिति।** अविद्योपादानं सङ्गो निमित्तमित्युभयोरपि कारणत्वं
सिध्यतीत्यर्थः। द्विविधहेतूक्तेर्विवक्षितं फलमाह -- **तच्चेति।**
सासङ्गस्याज्ञानस्य स्वतोऽनिवृत्तेस्तन्निवर्तकं वाच्यमित्याशङ्क्याह --
**अस्येति।** वैराग्ये सति संन्यासस्तत्पूर्वकं च ज्ञानं
सासङ्गाज्ञाननिवर्तकमित्यर्थः। उक्ते ज्ञाने मानमाह -- **गीतेति।**
अध्यायादौ चोक्तं ज्ञानमुदाहृतमित्याह -- **तच्चेति।** तदेव ज्ञानं
यज्ज्ञात्वेत्यादिना न सत्तन्नासदित्यन्तेनान्यनिषेधेन
सर्वतःपाणिपादमित्यादिना चातद्धर्माध्यासेनोक्तमित्याह --
**यज्ज्ञात्वेति।**
