+++
title = "03 क्षेत्रज्ञञ् चापि"

+++
।।13.3।। एवं श्लोकद्वयं व्याख्याय श्लोकान्तरमवतारयति -- **इदमिति।** कुत्र
संग्रहोक्तिरुपयुज्यते -- तत्राह -- **व्याचिख्यासितस्येति।**
प्रतिपत्तिसौकर्यार्थं संग्रहोक्तिरर्थवतीत्यर्थः। वक्ष्यमाणेऽर्थे
श्रोतुर्मनःसमाधानार्थं सूत्रितवाक्यार्थोपायविवरणप्रतिज्ञामभिप्रेत्याह --
**यन्निर्दिष्टमिति।** इदं शरीरमिति यन्निर्दिष्टं तच्छरीरं तच्छब्देन
परामृशति प्रकृतार्थत्वात्तस्येति योजना। तत्क्षेत्रं
ज्ञातव्यमित्यध्याहारः। यच्चेति येन रूपेण रूपवदिति तदेव क्षेत्रं
विशेष्यते। तस्य क्षेत्रस्य स्वकीया धर्मा जन्मादयस्तैर्विशिष्टस्य
ज्ञेयत्वे हेयत्वं फलति।  
  
चशब्दपञ्चकस्येतरेतरसमुच्चयार्थत्वमाह -- **चशब्द इति।** विकारित्वेनापि
हेयत्वं सूचयति -- **यद्विकारीति।** यत्कार्यं तत्सर्वं यस्मादुत्पद्यते
तत्कारणत्वाज्ज्ञातव्यमित्याह -- **यत इति।** क्षेत्रमिव क्षेत्रज्ञं
ज्ञातव्यं दर्शयति -- **स** **चेति।** स ज्ञातव्य इति संबन्धः।
चक्षुराद्युपाधिकृतदृष्ट्यादिशक्तिवशात्तस्य ज्ञातव्यत्वं सूचयति --
**यत्प्रभाव इति।** तेनोक्तेन प्रभावेण तस्य ज्ञातव्यतेति शेषः। कथं
यथाविशेषितं क्षेत्रं क्षेत्रज्ञो वा शक्यो ज्ञातुमित्याशङ्क्य  
  
भगवद्वाक्यादित्याह -- **तदिति।**
