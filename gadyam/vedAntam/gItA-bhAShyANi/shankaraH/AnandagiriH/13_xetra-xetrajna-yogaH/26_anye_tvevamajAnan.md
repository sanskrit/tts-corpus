+++
title = "26 अन्ये त्वेवमजानन्तः"

+++
।।13.26।। ऐक्यधीर्मुक्तिहेतुरिति प्रागुक्तमनूद्य प्रश्नपूर्वकं
जिज्ञासितहेतुपरत्वेन श्लोकमवतारयति -- **क्षेत्रेति।** सर्वस्य
प्राणिजातस्य क्षेत्रक्षेत्रज्ञसंबन्धाधीना
यस्मादुत्पत्तिस्तस्मात्क्षेत्रज्ञात्मकपरमात्मातिरेकेण
प्राणिनिकायस्याभावादैक्यज्ञानादेव मुक्तिरित्याह -- **कस्मादिति।**
क्षेत्रक्षेत्रज्ञसंबन्धमुक्तमाक्षिपति -- **कः पुनरिति।** क्षेत्रज्ञस्य
क्षेत्रेण संबन्धः संयोगो वा समवायो वेति विकल्प्याद्यं दूषयति -- **न
तावदिति।** द्वितीयं निरस्यति -- **नापीति।** वास्तवसंबन्धाभावेऽपि
तयोरध्यासस्वरूपः सोऽस्तीति परिहरति -- **उच्यत इति।** भिन्नस्वभावत्वे
हेतुमाह -- **विषयेति।** इतरेतरवत्क्षेत्रे क्षेत्रज्ञे वा तद्धर्मस्य
क्षेत्रानधिकरणस्य क्षेत्रज्ञगतस्य चैतन्यस्य क्षेत्रज्ञानाधारस्य च
क्षेत्रनिष्ठस्य जाड्यादेरारोपरूपो योगस्तयोरित्याह -- **इतरेति।** तत्र
निमित्तमाह -- **क्षेत्रेति।** अविवेकादारोपितसंयोगे दृष्टान्तमाह --
**रज्जि्वति।** उक्तं संबन्धं निगमयति -- **सोऽयमिति।** तस्य
निवृत्तियोग्यत्वं सूचयति -- **मिथ्येति।** कथं तर्हि मिथ्याज्ञानस्य
निवृत्तिरित्याशङ्क्याह -- **यथेति।**योऽयं विज्ञानमयः प्राणेषु इत्यादि
त्वंपदार्थविषयं शास्त्रमनुसृत्य विवेकज्ञानमापाद्य
महाभूतादिधृत्यन्तात्क्षेत्रादुपद्रष्टृत्वादिलक्षणं प्रागुक्तं
क्षेत्रज्ञं मुञ्जेषीकान्यायेन विविच्य सर्वोपाधिविनिर्मुक्तं ब्रह्म
स्वरूपेण ज्ञेयं योऽनुभवति तस्य मिथ्याज्ञानमपगच्छतीति संबन्धः। कथमस्य
निर्विशेषत्वं क्षेत्रज्ञस्य सविशेषत्वहेतोः सत्त्वादित्याशङ्क्याह --
**क्षेत्रं चेति।** बहुदृष्टान्तोक्तेर्बहुविधत्वं क्षेत्रस्य द्योत्यते।
उक्तज्ञानान्मिथ्याज्ञानापगमे हेतुमाह -- **यथोक्तेति।** तथापि कथं
पुरुषार्थसिद्धिः कालान्तरे तुल्यजातीयमिथ्याज्ञानोदयसंभवादित्याशङ्क्याह
-- **तस्येति।** सम्यग्ज्ञानादज्ञानतत्कार्यनिवृत्त्या मुक्तिरिति स्थिते
फलितमाह -- **य एवमिति।**
