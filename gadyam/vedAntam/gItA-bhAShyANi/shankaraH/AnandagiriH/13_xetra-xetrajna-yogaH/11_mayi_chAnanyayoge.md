+++
title = "11 मयि चानन्ययोगेन"

+++
।।13.11।। साधनान्तरमाह -- **किञ्चेति।**
आत्मादीत्यादिशब्दोऽनात्मार्थस्तद्विषयं ज्ञानं विवेकस्तन्नित्यत्वं तत्रैव
निष्ठावत्त्वं; विवेकनिष्ठो हि वाक्यार्थज्ञानसमर्थो भवति। तेषां
भावनापरिपाको नाम यत्नेन साधितानां प्रकर्षपर्यन्तत्वं तन्निमित्तं
तत्त्वज्ञानमैक्यसाक्षात्कारः। तत्फलालोचनं किमर्थमित्याशङ्क्याह --
**तत्त्वेति।** प्रवृत्तिः स्यादित्यतस्तत्त्वज्ञानार्थदर्शनमर्थवदिति
शेषः। ज्ञानस्यान्तरङ्गहेतुमुक्तमुपसंहरति -- **एतदिति।** किमिति तस्य
विज्ञेयत्वमित्याशङ्क्याह -- **परिहरणायेति।** तत्र हेतुः -- **संसारेति।**
तस्य प्रवृत्तिरुत्पत्तिस्तद्धेतुत्वान्मानित्वादि त्याज्यं ज्ञाते च
त्याज्यत्वे तेन तस्य ज्ञेयतेत्यर्थः। इतिशब्दः साधनाधिकारसमाप्त्यर्थः।
