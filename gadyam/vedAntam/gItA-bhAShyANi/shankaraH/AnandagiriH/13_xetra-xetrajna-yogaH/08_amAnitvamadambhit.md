+++
title = "08 अमानित्वमदम्भित्वमहिंसा"

+++
।।13.8।। न केवलममानित्वादीन्येव ज्ञानस्यान्तरङ्गसाधनानि किंतु
वैराग्यादीन्यपि तथाविधानि सन्तीत्याह -- **किञ्चेति।**
दृष्टादृष्टेष्वनेकार्थेषु रागे तत्प्रतिबद्धं ज्ञानं नोत्पद्येतेति मत्वा
व्याकरोति -- **इन्द्रियेति।** आविर्भूतो गर्वोऽहंकारस्तदभावोऽपि
ज्ञानहेतुरित्याह -- **अनहंकार इति।** इन्द्रियार्थेषु
वैराग्यमुक्तमुपपादयति -- **जन्मेति।** प्रत्येकं दोषानुदर्शनमित्युक्तं
तत्र जन्मनि दोषानुदर्शनं विशदयति -- **जन्मनीति।** यथा जन्मनि
दोषानुसंधानं तथा मृत्यौ दोषस्य सर्वमर्मनिकृन्तनादेरालोचनं कार्यमित्याह
-- **तथेति।** जन्मनि मृत्यौ च दोषानुसंधानवज्जरादिष्वपि दोषानुसंधानं
कर्तव्यमित्याह -- **तथेति।** व्याधिषु दोषस्यासह्यतारूपस्यानुसंधानं;
दुःखेषु त्रिविधेष्वपि दोषानुसंधानं प्रसिद्धम्। व्याख्यानान्तरमाह --
**अथवेति।** यथा जन्मादिषु दुःखान्तेषु दोषदर्शनमुक्तं तथा तेष्वेव
दुःखाख्यदोषस्य दर्शनं स्फुटयति -- **दुःखमित्यादिना।** कथं जन्मादीनां
बाह्येन्द्रियग्राह्याणां दुःखत्वं तत्राह -- **दुःखेति।** जन्मादिषु
दोषानुदर्शनकृतं फलमाह -- **एवमिति।** वैराग्ये सत्यात्मदृष्ट्यर्थं
करणानां तदाभिमुख्येन प्रवृत्तिरिति वैराग्यफलमाह -- **तत इति।**
जन्मादिदुःखदोषानुदर्शनं ज्ञानहेतुषु किमित्युपसंख्यातमित्याशङ्क्य
वैराग्यद्वारा धीहेतुत्वादित्याह -- **एवमिति।**
