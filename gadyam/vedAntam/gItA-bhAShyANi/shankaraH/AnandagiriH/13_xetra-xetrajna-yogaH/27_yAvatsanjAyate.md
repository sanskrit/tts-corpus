+++
title = "27 यावत्सञ्जायते"

+++
।।13.27।। उत्तरग्रन्थमवतारयितुं व्यवहितं वृत्तं कीर्तयति --
**नेत्यादिना।** अविद्यानाद्यनिर्वाच्यमज्ञानं मिथ्याज्ञानं
तत्संस्कारश्चादिशब्दार्थः। व्यवहितमनूद्याव्यवहितमनुवदति -- **जन्मेति।**
व्यवधानाव्यवधानाभ्यां सर्वानर्थमूलत्वादज्ञानस्य तन्निवर्तकं सम्यग्ज्ञानं
वक्तव्यमित्याह -- **अत इति।**
तस्यासकृदुक्तत्वात्तदुक्तार्थप्रवृत्तिर्वृथेत्याशङ्क्यातिसूक्ष्मार्थस्य
शब्दभेदेन पुनःपुनर्वचनमधिकारिभेदानुग्रहायेति मत्वाह -- **उक्तमिति।**
सर्वत्र परस्यैकत्वान्नोत्कर्षापकर्षवत्त्वमित्याह -- **सममिति।**
परमत्वमीश्वरत्वं चोपपादयति -- **देहेति।** आत्मा
जीवस्तमित्यादीनान्वयोक्तिः। आश्रयनाशादाश्रितस्यापि नाशमाशङ्क्याह -- **तं
चेति।** अविनश्यन्तमिति विशिनष्टीति संबन्धः। उभयत्र विशेषणद्वयस्य
तात्पर्यमाह -- **भूतानामिति।** नाशानाशाभ्यां वैलक्षण्येऽपि
कथमत्यन्तवैलक्षण्यं सविशेषत्वभिन्नत्वयोस्तुल्यत्वादिति शङ्कते --
**कथमिति।** भूतानां सविशेषत्वादिभावेऽपि परस्य तदभावादत्यन्तवैलक्षण्यमिति
वक्तुं जन्मनो भावविकारेष्वादित्वमाह -- **सर्वेषामिति।** तत्र हेतुमाह --
**जन्मेति।** नहि जन्मान्तरेणोत्तरे विकारा युज्यन्ते
जन्मवतस्तदुपलम्भादित्यर्थः। विनाशानन्तरभाविनोऽपि विकारस्य
कस्यचिदुपपत्तेर्न तस्यान्त्यविकारत्वमित्याशङ्क्याह -- **विनाशादिति।**
तस्यान्त्यविकारत्वे सिद्धे फलितमाह -- **अत इति।** तेषां जन्मादीनां
कार्याणि कादाचित्कसत्त्वानि तदधिकरणानि तैः सहेति यावत्। परमेश्वरस्य
भूतेभ्योऽत्यन्तवैलक्षण्यमुक्तमुपसंहरति -- **तस्मादिति।** निर्विशेषत्वं
सर्वभावविकारविरहितत्वं कूटस्थत्वमेकत्वमद्वितीयत्वम्। यः पश्यतीत्यादि
व्याचष्टे -- **य एवमिति।** उक्तविशेषणमीश्वरं पश्यन्नेव
पश्यतीत्युक्तमाक्षिपति -- **नन्विति।** ईश्वरपराङ्मुखस्यानात्मनिष्ठस्य
तद्दर्शित्वेऽपि विपरीतदर्शित्वादीश्वरप्रवणस्यैव सम्यग्दर्शित्वमिति
विवक्षित्वा विशेषणमिति परिहरति -- **सत्यमिति।** उक्तमेव दृष्टान्तेन
विवृणोति -- **यथेत्यादिना।** यः पश्यतीत्यादेरर्थमुपसंहरति -- **इतर
इति।** परवस्तुनिष्ठेभ्यो व्यतिरिक्ता इत्यर्थः।
