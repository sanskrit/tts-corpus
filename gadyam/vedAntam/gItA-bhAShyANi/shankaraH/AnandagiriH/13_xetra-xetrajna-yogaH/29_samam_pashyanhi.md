+++
title = "29 समम् पश्यन्हि"

+++
।।13.29।। श्लोकान्तरं शङ्कोत्तरत्वेनावतारयितुमनुवदति -- **सर्वेति।**
प्रतिदेहं धर्माधर्मादिमत्त्वेनात्मनो भेदभानान्न सम्यग्दर्शनमिति शङ्कते
-- **तदिति।** स्वगुणैः सुखदुःखादिभिः स्वकर्मभिश्च
धर्माधर्माख्यैर्वैलक्षण्यात्प्रतिदेहं भेदे तद्विशिष्टेष्वात्मसु कथं
साम्येन दर्शनमित्येतदाशङ्क्य परिहरतीत्याह -- **एतदिति।** प्रकृतिशब्दस्य
स्वभाववाचित्वं व्यावर्तयति -- **प्रकृतिरिति।** मायाशब्दस्य
संवित्पर्यायत्वं प्रत्याह -- **त्रिगुणेति।** उक्ता परस्य
शक्तिर्मायेत्यत्र श्रुतिसंमतिमाह -- **मायां त्विति।** अन्येन
केनचित्क्रियमाणानि न भवन्ति कर्माणीत्येवकारार्थमाह -- **नान्येनेति।**
किं तदन्यन्निषेध्यमित्युक्ते साङ्ख्याभिप्रेता प्रधानाख्या प्रकृतिरित्याह
-- **महदादीति।** सर्वप्रकारत्वं काम्यत्वनिषिद्धत्वादिना
प्रकारबाहुल्यमात्मानमुक्तविशेषणं यः पश्यतीति पूर्वेण संबन्धः। स
पश्यतीत्ययुक्तं पुनरुक्तेरित्याशङ्क्याह -- **स परमार्थेति।** आत्मनां
प्रतिदेहं भिन्नत्वे तेषु समदर्शनमयुक्तमित्युक्तस्य कः
समाधिरित्याशङ्क्याह -- **निर्गुणस्येति।**
