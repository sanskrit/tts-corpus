+++
title = "22 पुरुषः प्रकृतिस्थो"

+++
।।13.22।। प्रकृतस्यैव मोक्षहेतोर्ज्ञानस्य
साक्षान्निर्देशायोत्तरश्लोकमुत्थापयति -- **तस्येति।** कार्यकारणानां
व्यापारवतां समीपे स्थितः संनिधिमात्रेण तेषां
साक्षीत्येवमर्थत्वेनोपद्रष्टेति पदं व्याचष्टे -- **समीपस्थ इति।**
लौकिकस्येव द्रष्टुरस्यापि स्वव्यापारविशिष्टतया
निष्क्रियत्वविरोधमाशङ्क्याह -- **स्वयमिति।** स्वव्यापारादृते संनिधिरेव
द्रष्टृत्वं। दृष्टान्तेन स्पष्टयति -- **यथेति।**
उपद्रष्टेत्यस्यार्थान्तरमाह -- **अथवेति।** बहूनां द्रष्टृत्वेऽपि
कस्योपद्रष्टृत्वं तत्राह -- **तेषामिति।** उपोपसर्गस्य सामीप्यार्थत्वेन
प्रत्यगर्थत्वात्तत्रैव सामीप्यावसानात्प्रत्यगात्मा च द्रष्टा
चेत्युपद्रष्टा सर्वसाक्षी प्रत्यगात्मेत्यर्थः। उक्तमेव व्यनक्ति -- **यत
इति।** यथा यजमानस्य ऋत्विजां च यज्ञकर्मणि गुणं दोषं वा सर्वयज्ञाभिज्ञः
सन्नुपद्रष्टा विषयीकरोति तथायमात्मा चिन्मात्रस्वभावः सर्वं
गोचरयतीत्युपद्रष्टेति पक्षान्तरमाह -- **यज्ञेति।** अनुमन्ता
चेत्येतद्व्याकरोति -- **अनुमन्तेति।** ये स्वयं कुर्वन्तो व्यापारयन्तो
भवन्ति तेषु कुर्वत्सु सत्सु यास्तेषां क्रियास्तासु पार्श्वस्थस्य
परितोषोऽनुमननं तच्चानुमोदनं तस्य संनिधिमात्रेण कर्ता यः
सोऽनुमन्तेत्यर्थः। व्याख्यान्तरमाह -- **अथवेति।** तदेव स्फुटयति --
**कार्येति।** अर्थान्तरमाह -- **अथवेत्यादिना।** भर्तेति पदमादाय किं भरणं
नामेति पृच्छति -- **भर्तेति।** तद्रूपं निरूपयन्नात्मनो भर्तृत्वं साधयति
-- **देहेति।** भोक्तेत्युक्ते क्रियावत्त्वे प्राप्ते भोगश्चिदवसानतेति
न्यायेन विभजते -- **अग्नीति।** विशेषणान्तरमादाय व्याचष्टे -- **महेश्वर
इति।** परमात्मत्वमुपपादयति -- **देहादीनामिति।** अविद्यया कल्पितानामिति
संबन्धः। परमत्वं प्रकृष्टत्वम्। स पूर्वोक्तविशेषणवानिति यावत्।
परमात्मशब्दस्य प्रकृतात्मविषयत्वे श्रुतिमनुकूलयति -- **अन्त इति।** तस्य
ताटस्थ्यं प्रश्नद्वारा प्रत्याचष्टे -- **क्वेति।** कस्मात्परत्वं तदाह --
**अव्यक्तादिति।** तत्रैव वाक्यशेषानुकूल्यमाह -- **उत्तम इति।**
सोऽस्मिन्देहे परः पुरुष इति संबन्धः। शोधितार्थयोरैक्यज्ञानं प्रागुक्तं
फलोक्त्या स्तौति -- **क्षेत्रज्ञं चेति।**
