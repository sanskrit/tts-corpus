+++
title = "28 समं सर्वेषु"

+++
।।13.28।। प्रकृतसम्यग्ज्ञानेन किमित्यपेक्षायां तत्फलोक्त्या तस्यैव
स्तुत्या तद्धेतौ पुरुषं प्रवर्तयितुं श्लोकान्तरमित्याह --
**यथोक्तस्येति।** यस्मादित्यस्य ततःशब्देन संबन्धः। सर्वभूतेषु
तुल्यतयावस्थितं पूर्वोक्तलक्षणमीश्वरं निर्विशेषं पश्यन्नात्मानमात्मना
यस्मान्न हिनस्ति ततस्तस्मान्मोक्षाख्यां परां गतिं यातीति योजना। तत्र
पादत्रयेण ज्ञानादज्ञानध्वस्त्या ध्वस्तिरनर्थस्योक्ता।
अज्ञानमिथ्याज्ञानयोरावरणयोर्नाशे सर्वोत्कृष्टां,गतिं परमपुरुषार्थं
परमानन्दमनुभवति विद्वानिति चतुर्थपादार्थः। न हिनस्त्यात्मनात्मानमिति
यथाश्रुतमादाय चोदयति -- **नन्विति।** न पृथिव्यामिति प्राप्तिद्वारा
निषेधवन्नान्तरिक्षे न दिवीति प्राप्त्यभावाच्चायं निषेधो मुख्यो नेष्यते
तथेहापि प्राप्तिं विना निषेधो न युक्तिमानित्याह -- **यथेति।**
अज्ञानामात्मनैवात्महिंसासंभवाद्विदुषां तद्भावोक्तिर्युक्तेति समाधत्ते --
**नैष दोष इति।** संग्रहवाक्यं विवृणोति -- **सर्वो हीति।** अनात्मशब्दो
देहादिविषयः। अविदुषामारोपितात्महन्तृत्वं निगमयति -- **इत्यात्महेति।**
तथापि पारमार्थिकस्यात्मनो हननाभावान्न तेषां
सर्वेषामात्महन्तृत्वमित्याशङ्क्याह -- **यस्त्विति।** उक्तरीत्या
सर्वेषामविदुषामात्महन्तृत्वं सिद्धमित्युपसंहरति -- **सर्व इति।**
आत्मनैवात्महननमविदुषां दृष्टं तदिह विद्वद्विषये शक्यं निषेद्धुमित्याह --
**यस्त्वितर इति।** उभयथापीति। आरोपानारोपाभ्यामित्यर्थः।
ज्ञानादनर्थभ्रमभ्रंशे पूर्वोक्तपरमानन्दप्राप्त्या परितृप्तत्वं
युक्तमित्याह -- **तत इति।**
