+++
title = "04 तत्क्षेत्रं यच्च"

+++
।।13.4।। श्लोकान्तरस्य तात्पर्यमाह -- **तदित्यादिना।** विवक्षितं
जिज्ञासितमित्यर्थः। स्तुतिफलमाह -- **श्रोत्रिति।** न केवलमाप्तोक्तेरेव
क्षेत्रादियाथात्म्यं संभावितं किंतु वेदवाक्यादपीत्याह --
**छन्दोभिश्चेति।** ऋगादीनां चतुर्णामपि वेदानां नानाप्रकारत्वं
शाखाभेदादिष्टम्। न केवलं श्रुतिस्मृतिसिद्धमुक्तं याथात्म्यं किंतु
यौक्तिकं चेत्याह -- **किञ्चेति।** कानि तानि सूत्राणीत्याशङ्क्याह --
**आत्मेत्येवेति।** आदिपदेनब्रह्मविदाप्नोति परम्;अथ योऽन्यां देवताम्
इत्यादीनि विद्याविद्यासूत्राण्युक्तानि। आत्मेति क्षेत्रज्ञोपादानं तच्च
क्षेत्रोपलक्षणम्। अथातो ब्रह्मजिज्ञासा इत्यादीन्यपि सूत्राण्यत्र
गृहीतान्यन्यथा छन्दोभिरित्यादिना पौनरुक्त्यादिति मत्त्वा विशिनष्टि --
**हेतुमद्भिरिति।**
