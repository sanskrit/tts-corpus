+++
title = "12 अध्यात्मज्ञाननित्यत्वन्"

+++
।।13.12।। उत्तरग्रन्थमवतारयति -- **यथोक्तेति।** अमानित्वादीनां
ज्ञानत्वमाक्षिपति -- **नन्विति।** वस्तुपरिच्छेदकत्वाज्ज्ञानत्वमाशङ्क्याह
-- **नहीति।** परिच्छेदकत्वाज्ज्ञानत्वं
ज्ञानत्वात्परिच्छेदकत्वमित्यन्योन्याश्रयादित्यभिप्रेत्याह --
**सर्वत्रेति।** स्वार्थस्यैव ज्ञानं परिच्छेदकमित्येतद्व्यतिरेकद्वारा
विशदयति -- **नहीति।** व्यतिरेकदृष्टान्तमाह -- **यथेति।** अमानित्वादीनां
ज्ञानत्वमाक्षिप्तं प्रतिक्षिपति -- **नैष दोष इति।** तत्र हेतुत्वेनोक्तं
स्मारयति -- **ज्ञानेति।** तेषु ज्ञानशब्दे हेत्वन्तरमाह -- **ज्ञानेति।**
अमानित्वादीनां ज्ञानत्वमुक्त्वा ज्ञातव्यमवतारयति -- **ज्ञेयमिति।**
प्रश्नद्वारा ज्ञेयप्रवचनस्य फलमुक्त्वा प्ररोचनं कृत्वा तेन
श्रोतुराभिमुख्यमापादयितुं प्ररोचनफलोक्तिपरमनन्तरवाक्यमित्याह --
**किमित्यादिना।** तदेव विशिनष्टि -- **अनादिमदिति।**
आदिमत्त्वराहित्यमव्याकृतस्याप्यस्त्यतो विशेषं दर्शयति -- **किं तदिति।**
भोक्तुरपि,भोग्यात्परत्वमित्यतो विशिनष्टि -- **ब्रह्मेति।** अनादीत्येकं
पदं मत्परमिति चापरमिति पदच्छेदान्न पुनरुक्तिरिति मतान्तरमुत्थापयति --
**अत्रेति।** एकपदत्वसंभवे किमिति पदद्वयमित्याशङ्क्याह --
**बहुव्रीहिणेति।** आदिरस्य नास्तीति यो
बहुव्रीहिणोक्तोऽर्थस्तस्मिन्नादिमत्त्वनिषेधे नास्ति मतुपोऽर्थवत्त्वमिति
मतुबानर्थक्यमनिष्टं स्यादिति मत्त्वा पदं छिन्दन्तीति पूर्वेण संबन्धः।
आदिरस्य नास्तीत्यनादीत्युक्त्वा मत्परमित्युच्यमाने कोऽर्थः
स्यादित्याशङ्क्याह -- **अर्थेति।** उक्तव्याख्यानस्यायुक्तत्वान्नायं
पुनरुक्तिसमाधिरित्याह -- **सत्यमिति।** अर्थासंभवं समर्थयते -- **ब्रह्मण
इति।** तथापि विशिष्टशक्तिमत्त्वं किं न स्यादित्याशङ्क्याह --
**विशिष्टेति।** तथापि मतुपो बहुव्रीहिणा तुल्यस्यार्थस्य कथं नानर्थक्यं
तत्राह -- **तस्मादिति।** अनादिमत्परं ब्रह्मेत्यत्र पक्षान्तरं
प्रतिक्षिप्य स्वपक्षः समर्थितः; संप्रति ब्रह्मणो ब्रह्मत्वादेव
कार्यकारणात्मकत्वप्राप्तावुक्तानुवादद्वारा न सदित्याद्यवतारयति --
**अमृतत्वेति।** सत्कार्यमभिव्यक्तनामरूपत्वात्; असत्कारणं तद्विपर्ययादिति
विभागः। ज्ञेयप्रवचनमनिर्वाच्यविषयत्वात्प्रक्रमप्रतिकूलमित्याक्षिपति --
**नन्विति।** निर्विशेषस्य वस्तुनो ज्ञेयत्वात्तद्विषयं प्रवचनं
प्रक्रमानुकूलमित्युत्तरमाह -- **नेत्यादिना।** अनिर्वाच्यत्वे न
सत्तन्नासदित्युच्यमाने कथमिदमनुरूपमिति पृच्छति -- **कथमिति।**
ब्रह्मात्मप्रकाशस्य सिद्धत्वात्तदर्थं
विधिमुखेनोपदेशायोगादध्यस्ततद्धर्मनिवृत्तये निषेधद्वारोपदेशस्य वेदान्तेषु
प्रसिद्धेरारोपितविशेषनिषेधरूपमिदं प्रवचनमुचितमिति परिहरति --
**सर्वास्विति।** ज्ञेयस्य ब्रह्मणो विधिमुखोपदेशायोगे हेतुमाह -- **वाच
इति।** ब्रह्मणोऽस्तिशब्दावाच्यत्वे नरविषाणवन्नास्तित्वमित्यनिष्टमाशङ्कते
-- **नन्विति।** एवमुत्सर्गेऽपि ब्रह्मणि किमायातमित्याशङ्क्याह --
**अथेति।** ज्ञेयस्यास्तिशब्दावाच्यत्वे व्याघातश्चेत्याह --
**विप्रतिषिद्धं चेति।** अस्तिशब्दावाच्यत्वादवस्तु
ब्रह्मेत्यत्राप्रयोजकत्वमाह -- **न तावदिति।**
नास्तिबुद्धिविषयत्वमेवावस्तुत्वे निमित्तमतस्तदभावाद्ब्रह्मणो
नावस्तुतेत्येतदेव व्यक्तीकर्तुं चोदयति -- **नन्विति।** सर्वासां
धियामस्तिधीत्वेन नास्तिधीत्वेन वानुगतत्वेऽन्यतरधीगोचरत्वाभावे
ब्रह्मणोऽनिर्वाच्यत्वं दुर्वारमिति फलितमाह -- **तत्रेति।** ब्रह्मणो
घटादिवैलक्षण्यादुभयबुद्ध्यविषयत्वेऽपि नानिर्वाच्यतेत्याह --
**नेत्यादिना।** घटादेरिन्द्रियग्राह्यस्योभयबुद्धिविषयत्वेऽपि
ब्रह्मणस्तदग्राह्यस्य नोभयधीविषयत्वं तथापि नानिर्वाच्यत्वं
सच्चिदेकतानस्य शब्दप्रमाणादविषयत्वेन दृष्टत्वादित्युक्तमेव प्रपञ्चयति --
**यद्धीति।** परोक्तं विरोधमनुवदति -- **यत्त्विति।** श्रुत्यवष्टम्भेन
निराचष्टे -- **न विरुद्धमिति।** सापि विरुद्धार्थत्वानुमानं
बोधकस्याविरोधापेक्षत्वादिति शङ्कते -- **श्रुतिरिति।** तस्या
विरुद्धार्थत्वेनाप्रामाण्ये दृष्टान्तमाह -- **यथेति।** प्राचीनवंशं
करोतीति पारलौकिकफलयज्ञानुष्ठानार्थं शालानिर्माणं प्रस्तुत्य को हि
तद्वेदेत्याद्या परलोकसत्त्वे संदिहाना यथा विरुद्धार्था श्रुतिरप्रमाणमेवं
विदिताविदितान्यत्वश्रुतिरपीत्यर्थः। नेयं श्रुतिर्विरुद्धत्वेनामानतया
हातव्या ब्रह्मण्यद्वितीये प्रत्यक्ताप्रतिपादनेन मानत्वादित्युत्तरमाह --
**न विदितेति।** यत्तु विरुद्धार्थत्वे को हीत्युदाहृतं तदसदर्थवादस्य
विधिशेषस्य स्वार्थेतात्पर्यादित्याह -- **यदीति।** यत्र जात्यादिमत्त्वं
तत्र वाच्यत्वं यथा गवादौ न ब्रह्मणि
जात्यादिमत्त्वमतस्तस्यावाच्यत्वान्निषेधेनैव बोध्यत्वमित्याह --
**उपपत्तेश्चेति।** नोच्यत इति निषेधेनैव तस्योपदेश इति शेषः।
जात्यादिमतोऽर्थस्यैव वाच्यत्वं तत्रैव संगतिग्रहादिति प्रपञ्चयति --
**सर्वो हीति।** अश्रुतस्य जात्यादिद्वारेणाज्ञातसङ्गतेर्वा शब्दस्य न
बोधकत्वमदृष्टेरित्याह -- **नान्यथेति।** जात्यादेः सच्छब्दविषयत्वमुदाहरति
-- **तद्यथेत्यादिना।**
ब्रह्मणस्त्वगोत्रत्वमवर्णत्वमित्यादिश्रुतेर्जात्यादिमत्त्वाभावान्न
शब्दवाच्यतेत्याह -- **नत्विति।** केवलो निर्गुणश्चेति श्रुतेर्गुणद्वारा
ब्रह्मणो न वाच्यतेत्याह -- **नापीति।** निष्क्रियत्वे मानमाह --
**निष्कलमिति।** ब्रह्मणोऽद्वितीयत्वस्याशेषोपनिषत्सु
सिद्धत्वाद्विशिष्टस्य संबन्धस्य तस्मिन्नसिद्धेर्न तद्द्वारापि तस्य
वाच्यतेत्याह -- **नचेति।** ब्रह्मण्यभिधावृत्याशब्दाप्रवृत्तौ
हेत्वन्तराण्याह -- **अद्वयत्वादिति।** ब्रह्मणोऽवाच्यत्वे श्रुतमपि
संवादयति -- **यत इति।**
