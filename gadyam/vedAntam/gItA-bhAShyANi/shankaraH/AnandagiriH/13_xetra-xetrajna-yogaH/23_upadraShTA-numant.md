+++
title = "23 उपद्रष्टाऽनुमन्ता च"

+++
।।13.23।। यथोक्तप्रकारेण जीवेश्वरादिसर्वकल्पनाधिष्ठानत्वेनेत्यर्थः।
साक्षादपरोक्षत्वेनेति यावत्। यथोक्तामनाद्यनिर्वाच्यां
सर्वानर्थोपाधिभूतामित्यर्थः। विद्यया प्रागुक्तैकत्वगोचरया
प्रकृतिमविद्यारूपां सकार्यामभावमापादितां यो वेत्तीति संबन्धः।
सर्वप्रकारेण विहितेन निषिद्धेन चेत्यर्थः। पुनर्नकारोऽन्वयार्थः।
निपातसूचितं न्यायमाह -- **अपीति।** न स भूयोऽभिजायत इत्युक्तमाक्षिपति --
**नन्विति।** ज्ञानोत्पत्त्यनन्तरं
जन्माभावस्योक्तत्वात्पुनर्देहारम्भमुपेत्य नाक्षेपः स्यादित्याशङ्क्याह --
**यद्यपीति।** तथापि स्युस्त्रीणि जन्मानीति संबन्धः। वर्तमानदेहे
ज्ञानात्पूर्वोत्तरकालानां कर्मणां फलमदत्त्वा
नाशायोगाज्जन्मद्वयमावश्यकमतीतानेकदेहेष्वपि,कृतकर्मणांनाभुक्तं क्षीयते
कर्म इत्येव स्मृतेरदत्त्वा फलमनाशादस्ति तृतीयमपि जन्मेत्याह --
**प्रागिति।** फलदानं विनापि कर्मनाशे दोषमाह -- **कृतेति।** न युक्त इति
कृत्वा फलमदत्त्वा कर्मनाशो नेति शेषः। विमतानि कर्माणि फलमदत्त्वा न
क्षीयन्ते वैदिककर्मत्वादारब्धकर्मवदिति मत्वाह -- **यथेति।** नाशो न
ज्ञानादिति शेषः। नन्वनारब्धकर्मणां ज्ञानान्नाशो
युक्तोऽप्रवृत्तफलवत्त्वादारब्धकर्मणां तु प्रवृत्तफलवत्त्वेन बलवत्त्वान्न
ज्ञानात्तन्निवृत्तिरित्याह -- **नचेति।** अज्ञानोत्थत्वेन
ज्ञानविरोधित्वाविशेषात्प्रवृत्ताप्रवृत्तफलत्वमनुपयुक्तमिति भावः। कर्मणां
फलमदत्त्वा नाशाभावे फलितमाह -- **तस्मादिति।** ननु कर्मणां
बहुत्वात्तत्फलेषु जन्मसु कुतस्त्रित्वमारम्भकर्मणां त्रिप्रकारत्वादिति
चेन्नानारब्धत्वेनैकप्रकारकत्वसंभवात्तत्राह -- **संहतानीति।** नास्ति
ज्ञानस्यैकान्तिकफलत्वमिति शेषः। उक्तकर्मणां जन्मानारम्भकत्वे प्रागुक्तं
दोषमनुभाष्यं तस्यातिप्रसञ्जकत्वमाह -- **अन्यथेति।**
सर्वत्रेत्यारब्धकर्मस्वपीति यावत्। फलजनकत्वानिश्चयोऽनाश्वासः। कर्मणां
जन्मानारम्भकत्वे कर्मकाण्डानर्थक्यं दोषान्तरमाह -- **शास्त्रेति।**
अनारब्धकर्मणां सत्यपि ज्ञाने जन्मान्तरारम्भकत्वध्रौव्ये फलितमाह --
**इत्यत इति।** श्रुत्यवष्टम्भेन परिहरति -- **नेत्यादिना।**
ज्ञानादनारब्धकर्मदाहे भगवतोऽपि संमतिमाह -- **इहापीति।**
ज्ञानाधीनसर्वकर्मदाहे सर्वधर्मान्परित्यज्येति वाक्यशेषोऽपि
प्रमाणीभवतीत्याह -- **वक्ष्यति चेति।** ज्ञानादनारब्धाशेषकर्मक्षये
युक्तिरपि वक्तुं शक्येत्याह -- **उपपत्तेश्चेति।** तामेव विवृणोति --
**अविद्येति।** अज्ञस्याविद्यास्मितारागद्वेषाभिनिवेशाख्यक्लेशात्मकानि
सर्वानर्थबीजानि तानि निमित्तीकृत्य यानि धर्माधर्मकर्माणि तानि
जन्मान्तरारम्भकाणि यानि तु विदुषो विद्यादग्धक्लेशबीजस्य
प्रतिभासमात्रशरीराणि कर्माणि न तानि शरीरारम्भकाणि
दग्धपटवदर्थक्रियासामर्थ्याभावादित्यर्थः। प्रतीतिमात्रदेहानां
कर्माभासानां न फलारम्भकतेत्यस्मिन्नर्थे भगवतोऽपि संमतिमाह --
**इहापीति।** तत्त्वज्ञानादूर्ध्वं प्रातीतिकक्लेशानां कर्मद्वारा
देहानारम्भकत्वे वाक्यान्तरमपि प्रमाणयति -- **बीजानीति।**
ज्ञानानन्तरभाविकर्मणां ज्ञानेन दाहमङ्गीकरोति -- **अस्त्विति।**
विरोधिग्रस्तानामेवोत्पत्तिरिति हेतुमाह -- **ज्ञानेति।** अस्मिञ्जन्मनि
जन्मान्तरे वा ज्ञानात्पूर्वभाविकर्मणां न ततो दाहो विरोधिनं विना
प्रवृत्तेरित्याह -- **नत्विति।** श्रुतिस्मृतिविरोधान्नैवमिति परिहरति --
**नेत्यादिना।** सर्वशब्दश्रुतेः। संकोचं शङ्कते -- **ज्ञानेति।**
प्रकरणादिसंकोचकाभावान्नैवमित्याह -- **नेति।**
आक्षेपदशायामुक्तमनुमानमनुवदति -- **यत्त्विति।** आभासत्वादिदमसाधकमिति
दूषयति -- **तदसदिति।** व्याप्त्यादिसत्त्वे कथमाभासत्वमिति पृच्छति --
**कथमिति।** प्रवृत्तफलत्वोपाधिना हेतोर्व्याप्तिभङ्गादाभासत्वधीरित्याह --
**तेषामिति।** तदेव प्रपञ्चयति -- **यथेत्यादिना।** धनुषः
सकाशादिषुर्मुक्तो बलवत्प्रतिबन्धकाभावे मध्ये न पतति तथा प्रबलप्रतिबन्धकं
विना प्रवृत्तफलानां कर्मणां भोगादृते न क्षयो नच तत्त्वज्ञानं
तादृक्प्रतिबन्धकमुत्पत्तावेव पूर्वप्रवृत्तेन कर्मणा
प्रतिबद्धशक्तित्वादित्यर्थः। यत्र ज्ञानेनादाह्यत्व तत्र
प्रवृत्तफलत्वमित्यन्वयेऽपि यत्राप्रवृत्तफलत्वं तत्र ज्ञानदाह्यत्वमिति न
व्यतिरेकसिद्धिरित्याशङ्क्याह -- **स एवेति।** प्रवृत्तौ
निमित्तभूतोऽनारब्धो वेगोऽनेनेति विग्रहः। स्वाश्रयस्थानि
साभासान्तःकरणनिष्ठानीति यावत्। विमतानि तत्त्वधीनिमित्तनिवृत्तीनि
तत्कृतकारणनिवृत्तित्वाद्रज्जुसर्पादिवदिति व्यतिरेकसिद्धिरिति भावः।
विदुषो वर्तमानदेहपाते देहहेत्वभावात्तत्वधीरैकान्तिकफलेत्युपसंहरति --
**पतित इति।**
