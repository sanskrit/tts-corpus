+++
title = "13 ज्ञेयं"

+++
।।13.13।। सर्वविशेषरहितस्यावाङ्मनसगोचरस्यादृष्टेर्दृष्टेश्च विपरीतस्य
प्राप्ते ब्रह्मणः शून्यत्वे प्रत्यक्त्वेनेन्द्रियप्रवृत्त्यादिहेतुत्वेन
कल्पितद्वैतसत्तास्फूर्तिप्रदत्वेनेश्वरत्वेन च सत्त्वं दर्शयन्नादौ
देहादीनां प्रवृत्तिमतां रथादिवदचेतनानां
प्रेक्षापूर्वकप्रवृत्तिमत्त्वाच्चेतनाधिष्ठितत्त्वमनुमिमानस्तत्प्रत्यक्चेतनं
ब्रह्मेत्याह -- **सच्छब्देति।** तदस्तित्वमिति तच्छब्दो ज्ञेयब्रह्मार्थः।
तदाशङ्केति तच्छब्देनासत्त्वमुच्यते। ननु सर्वदेहेषु पाणिपादमस्येति कथं
पाणीनां च पादानां च देहस्थत्वेनात्मधर्मत्वं तत्राह -- **सर्वेति।**
करणप्रवृत्ती
रथादिप्रवृत्तितत्प्रेक्षापूर्वकप्रवृत्तिमत्त्वाच्चेतनाधिष्ठातृपूर्विकेत्यर्थः।
उक्तप्रवृत्त्या चेतनास्तित्वसिद्धावपि कथं क्षेत्रज्ञास्तित्वमित्याशङ्क्य
चेतनस्यैव क्षेत्रोपाधिना क्षेत्रज्ञत्वाच्चेतनास्तित्वं
तदस्तित्वमेवेत्याह -- **क्षेत्रज्ञश्चेति**। ,तस्य क्षेत्रोपाधित्वेऽपि कथं
पाणिपादाक्षिशिरोमुखादिमत्त्वमित्याशङ्क्याह -- **क्षेत्रं चेति।**
अतश्चोपाधितस्तस्मिन्विशेषोक्तिरिति शेषः। कथं तर्हि न सत्तन्नासदिति
निर्विशेषत्वोक्तिरित्याशङ्क्याह -- **क्षेत्रेति।**
पाणिपादादिमत्त्वमौपाधिकं मिथ्या चेज्ज्ञेयप्रवचनाधिकारे कथं
तदुक्तिरित्याशङ्क्याह -- **उपाधीति।** मिथ्यारूपमपि
ज्ञेयवस्तुज्ञानोपयोगीत्यत्र वृद्धसंमतिमाह -- **तथाहीति।**
पाणिपादादीनामन्यगतानामात्मधर्मत्वेनारोप्य व्यपदेशे को हेतुरिति
चेत्तत्राह -- **सर्वत्रेति।** ज्ञेयस्य ब्रह्मणः शक्तिः संनिधिमात्रेण
प्रवर्तनसामर्थ्यं तत्सत्त्वं निमित्तीकृत्य स्वकार्यवन्तो भवन्ति पाण्यादय
इति कृत्वेति योजना। सर्वतोऽक्षीत्यादावुक्तमतिदिशति -- **तथेति।**
तज्ज्ञेयं यथा सर्वतःपाणिपादमिति व्याख्यातं तथेत्युक्तमेव स्फुटयति --
**सर्वत इति।** सर्वतोऽक्षीत्यादेरक्षरार्थमाह -- **सर्वतोऽक्षीति।**
अक्षिश्रवणवत्त्वमवशिष्टज्ञानेन्द्रियवत्त्वस्य पाणिपादमुखवत्त्वं
चावशिष्टकर्मेन्द्रियवत्त्वस्य मनोबुद्ध्यादिमत्त्वस्य चोपलक्षणम्। एकस्य
सर्वत्र पाण्यादिमत्त्वं साधयति -- **सर्वमिति।**
