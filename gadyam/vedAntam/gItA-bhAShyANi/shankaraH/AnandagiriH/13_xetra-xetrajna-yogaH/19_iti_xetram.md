+++
title = "19 इति क्षेत्रम्"

+++
।।13.19।। प्रकृतिमित्यादि वक्ष्यमाणमनन्तरपूर्वग्रन्थसंबन्धीत्याशङ्क्य
व्यवहितेन संबन्धार्थं व्यवहितमनुवदति -- **तत्रेति।** तयोश्च
प्रकृत्योरुक्तं भूतकारणत्वमित्याह -- **एतदिति।** भूतानामिव प्रकृत्योरपि
प्रकृत्यन्तरापेक्षयानवस्थानान्न भूतयोनितेति शङ्कते -- **क्षेत्रेति।**
तत्राकृताभ्यागमादिवारणाय बन्धस्य निदानज्ञानार्थमात्मनो
विक्रियावत्त्वादिदोषनिरासार्थं च प्रकृतिपुरुषयोरनादित्वं
क्षेत्रत्वेनोक्तानां प्रकृतिंप्रति विकारभावं च दर्शयति -- **अयमर्थ
इति।** स च यो यत्स्वभावश्चेत्युद्दिष्टं व्याचष्टे -- **प्रकृतिमिति।**
ईश्वस्यापरा प्रकृतिरत्र प्रकृतिशब्देनोक्ता परा तु प्रकृतिर्जीवाख्या
पुरुषशब्देन विवक्षितेति व्याकरोति -- **ईश्वरस्येति।** तयोरनादित्वं
व्युत्पादयति -- **नेत्यादिना।** तत्र युक्तिमाह --
**नित्यत्वादीश्वरस्येति।** ईश्वरस्योक्तप्रकृतिद्वयवत्त्वं
कथमित्याशङ्क्याह -- **प्रकृतीति।** तस्य जगज्जन्मादौ
स्वातन्त्र्यमेवेश्वरत्वं न प्रकृतिद्वयवत्वमित्याशङ्क्याह --
**याभ्यामिति।** प्रकृत्योरनादित्वं कुत्रोपयुक्तमित्याशङ्क्याह -- **ते
इति।** मतान्तरमाह -- **नेत्यादिना।** तयोर्मूलकारणत्वाभावे कस्य
तदेष्टव्यमित्याशङ्क्याह -- **तेन हीति।** प्रकृत्योरेव मूलकारणत्वे
श्रुतिस्मृतिसिद्धमीश्वरस्य तथात्वं न स्यादित्याह -- **यदीति।**
प्रकृतिद्वयस्य कार्यत्वपक्षं प्रत्याह -- **तदसदिति।** किञ्च
प्रकृतिद्वयमनपेक्ष्येश्वरस्य संसारहेतुत्वे स्वातन्त्र्यान्मुक्तानामपि
ततः  
  
संसाराप्तेरनिषेधान्मोक्षशास्त्राप्रामाण्यान्न तस्यैव संसारहेतुतेत्याह --
**संसारस्येति।** निर्निमित्तत्वं प्रकृतिद्वयापेक्षामृते परस्यैव
निमित्तत्वमिति यावत्। किञ्च कार्यत्वे प्रकृत्योस्तदुदयात्पूर्वं
बन्धाभावे तद्विश्लेषात्मनो मोक्षस्याभावात्कदाचिदुभयाभावे
पुनस्तदप्रसङ्गान्न प्रकृतिद्वयस्य कार्यतेत्याह -- **बन्धेति।**
प्रकृत्योर्मूलकारणत्वे नानुपपत्तिरित्याह -- **नित्यत्व इति।** स्वपक्षे
दोषाभावं प्रश्नपूर्वकं प्रपञ्चयति -- **कथमित्यादिना।** संभवः
सत्ताप्रापको हेतुः प्रकृतेरनादित्वे विकाराणां गुणानां च
तत्कार्यत्वादात्मनो निर्विकारत्वं निर्गुणत्वं च सिध्यतीति भावः।
