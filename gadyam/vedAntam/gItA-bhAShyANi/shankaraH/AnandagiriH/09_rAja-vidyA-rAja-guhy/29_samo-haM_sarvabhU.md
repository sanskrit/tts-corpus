+++
title = "29 समोऽहं सर्वभूतेषु"

+++
।।9.29।। भगवतो रागद्वेषवत्त्वेनानीश्वरत्वमाशङ्क्य परिहरति --
**रागेत्यादिना।** तर्हि भगवद्भजनमकिंचित्करमित्याशङ्क्याह --
**अग्निवदिति।** तत्प्रपञ्चयति -- **यथेति।**
भक्तानभक्तांश्चानुगृह्णतोऽननुगृह्णतश्च भगवतो न कथं
रागादिमत्त्वमित्याशङ्क्याह -- **ये भजन्तीति।** ये वर्णाश्रमादिधर्मैर्मां
भजन्ति ते तेनैव भजनेनाचिन्त्यमाहात्म्येन परिशुद्धबुद्धयो मयि मत्समीपे
वर्तन्ते मदभिव्यक्तियोग्यचित्ता भवन्ति। तुशब्दोऽस्य विशेषस्य
द्योतनार्थः। तेषु च समीपे तेषामहमपि स्वभावतो वर्तमानस्तदनुग्रहपरो भवामि।
यथा व्यापकमपि सावित्रं तेजः स्वच्छे दर्पणादौ प्रतिफलति तथा
परमेश्वरोऽवर्जनीयतया भक्तिनिरस्तसमस्तकलुषसत्त्वेषु पुरुषेषु संनिधत्ते
दैवीं प्रकृतिमाश्रिता मां भजन्तीत्युक्तत्वादित्यर्थः।
