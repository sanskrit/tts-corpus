+++
title = "12 मोघाशा मोघकर्माणो"

+++
।।9.12।। भगवन्तमवजानतां प्रश्नपूर्वकं शोच्यत्वं विशदयति -- **कथमिति।**
भगवन्निन्दापराणां न काचिदपि प्रार्थनार्थवतीत्याह -- **वृथेति।** ननु
भगवन्तं निन्दन्तोऽपि नित्यं नैमित्तिकं वा कर्मानुतिष्ठन्ति;
तदनुष्ठानाच्च तेषां प्रार्थनाः सार्था भविष्यन्तीति नेत्याह -- **तथेति।**
परिभवस्तिरस्करणम्; अवज्ञानमनादरणम्। तेषामपि शास्त्रार्थाज्ञानवतां
तद्द्वारा प्रार्थनार्थवत्त्वमित्याशङ्क्याह -- **तथा मोघेति।** तथापि
यौक्तिकविवेकवशात्तत्प्रार्थनासाफल्यमित्याशङ्क्याह -- **विचेतस इति।** न
केवलमुक्तविशेषणवत्त्वमेव तेषां किंतु वर्तमानदेहपातादनन्तरं
तत्तदतिक्रूरयोनिप्राप्तिश्च निश्चितेत्याह -- **किञ्चेति।** मोहकरीमिति
प्रकृतिद्वयेऽपि तुल्यं विशेषणं; छिन्धि भिन्धि पिब खादेति प्राणिहिंसारूपो
रक्षसां स्वभावः; असुराणां स्वभावस्तु न देहि नो जुहुधि
परस्वमेवापहरेत्यादिरूपः; मोहो मिथ्याज्ञानम्। उक्तमेव स्फुटयति --
**छिन्धीति।**
