+++
title = "01 श्री भगवानुवाच"

+++
।।9.1।। अतीतेनागामिनोऽध्यायस्यागतार्थत्वं वक्तुं वृत्तमनुवदति -- **अष्टम
इति।** नाडी सुषुम्नाख्या। धारणाख्येनाङ्गेन युक्तो योगो धारणायोगः। सगुणः
सर्वद्वारसंयमनादिगुणस्तेन सहित इत्यर्थः।
तत्फलोक्त्यर्थमनन्तराध्यायारम्भमाशङ्क्याह -- **तस्य चेति।**
अग्निरर्चिरित्यादिनोपलक्षितेन क्रमवता देवयानेन पक्षेति यावत्।
ज्ञानानन्तरमेव यथोक्तफललाभादलमनेन मार्गेणेत्याशङ्क्याह -- **कालान्तर
इति।** अर्चिरादिमार्गेण ब्रह्मप्राप्तौ मुक्तेर्मार्गायत्तत्वात् न तस्य
इत्यादिश्रुतिविरोधः स्यादित्याशयेन शङ्क्यते -- **तत्रेति।** वृत्तोऽर्थः
सप्तम्यर्थः। उक्ताशङ्कानिवृत्त्यर्थमनन्तराध्यायमुत्थापयति --
**तदाशङ्केति।** संप्रयुक्तत्वेनापरोक्षत्वाभावेऽपि
पूर्वोत्तरग्रन्थालोचनया बुद्धिसंनिधानादिदंशब्देन ब्रह्मज्ञानं
गृहीतमित्याह -- **तद्बुद्धाविति।** प्रकृताज्ञानाज्ज्ञानस्य
वैशिष्ट्यावद्योती तुशब्द इत्याह -- **तुशब्द इति।** निपातार्थमेव स्फुटयति
-- **इदमेवेति।** तस्मिन्नर्थे संवादकत्वेन श्रुतिस्मृती दर्शयति --
**वासुदेव इति।** अद्वैतज्ञानवद्द्वैतज्ञानमपि
केषांचिन्मोक्षहेतुरित्याशङ्क्याह -- **नान्यदिति।** द्वैतज्ञानं मोक्षाय न
क्षममित्यत्र श्रुतिमुदाहरति -- **अथेति।**
अविद्याप्रकरणोपक्रमार्थोऽथशब्दः। अतोऽद्वैतादन्यथा। भिन्नत्वेनेत्यर्थः।
विदुस्तत्त्वमिति शेषः। द्वैतस्य दुर्निरूपत्वेन कल्पितत्वात्तज्ज्ञानं
रज्जुसर्पादिज्ञानतुल्यत्वान्न क्षेमप्राप्तिहेतुरिति चकारार्थः। असूया
गुणेषु दोषाविष्करणं तद्रहिताय। ज्ञानाधिकृतायेत्यर्थः। ज्ञानं
ब्रह्मचैतन्यं तद्विषयं वा प्रमाणज्ञानं तस्य तेनैव
विशेषितत्वानुपपत्तिमाशङ्क्य व्याकरोति -- **अनुभवेति।** विज्ञानमनुभवः
साक्षात्कारस्तेन सहितमित्यर्थः। उक्तज्ञानं प्राप्तस्य किं
स्यादित्याशङ्क्याह -- **यज्ज्ञानमिति।**
