+++
title = "24 अहं हि"

+++
।।9.24।। ननु वस्वादित्येन्द्रादिज्ञानपूर्वकमेव तद्भक्तास्तद्याजिनो
भवन्तीति कथमविधिपूर्वकं तेषां यजनमिति शङ्कते -- **कस्मादिति।**
देवतान्तरयाजिनां यजनमविधिपूर्वकमित्यत्र हेत्वर्थत्वेन श्लोकमुत्थापयति --
**उच्यत इति।** सर्वेषां द्विविधानां यज्ञानां वस्वादिदेवतात्वेनाहमेव
भोक्ता स्वेनान्तर्यामिरूपेण प्रभुश्चाहमेवेति प्रसिद्धमेतदिति हिशब्दः।
प्रभुरेव चेत्युक्तं विवृणोति -- **मत्स्वामिको हीति।** तत्र
पूर्वाध्यायगतवाक्यं प्रमाणयति -- **अधियज्ञोऽहमिति।** तथापि
देवतान्तरयाजिनां यजनमविधिपूर्वकमिति कुतः सिद्धं तत्राह -- **तथेति।**
ममैव यज्ञेषु भोक्तृत्वे प्रभुत्वे च सतीति यावत्।
तयोर्भोक्तृप्रभ्वोर्भावस्तत्त्वं तेन भोक्तृत्वेन प्रभुत्वेन च मां
यथावद्यतो न जानन्त्यतो भोक्तृत्वादिना
ममाज्ञानान्मय्यनर्पितकर्माणश्चयवन्ते कर्मफलादित्याह -- **अतश्चेति।**
