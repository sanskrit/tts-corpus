+++
title = "24 तस्माच्छास्त्रम्"

+++
।।16.24।। शास्त्रादृते कर्मणो निष्फलत्वे फलितमाह -- **तस्मादिति।**
कर्तव्याकर्तव्यौ धर्माधर्मौ तस्य शास्त्रस्य प्रमाणत्वेऽपि मम किं
कर्तव्यमित्याशङ्क्याह -- **अत इति।** स्वकर्म क्षत्रियस्य युद्धादि;
इतिशब्दोऽध्यायसमाप्त्यर्थः। तदनेनाध्यायेन
प्राग्भवीयकर्मवासनानुसारेणाभिव्यज्यमानसात्त्विकादिप्रकृतित्रयविभागेन
दैव्यासुरीतिसंपद्द्वयमादानहानाभ्यामुपदिश्य कामक्रोधलोभानपहाय
पुरुषार्थिना शास्त्रप्रवणेन तदुक्तकारिणा भवितव्यमिति निर्धारितम्। इति
श्रीमत्परमहंसपरिव्राजकाचार्यश्रीमच्छुद्धानन्दपूज्यपादशिष्यानन्दगिरिकृतौ
षोडशोऽध्यायः।।16।।  
  
