+++
title = "20 इति गुह्यतमम्"

+++
।।15.20।। अध्यायार्थमनूद्योपसंहारश्लोकमवतारयति -- **अस्मिन्निति।**
सर्वस्यां गीतायां शास्त्रशब्दे वक्तव्ये कथमस्मिन्नध्याये तत्प्रयोगः
स्यादित्याशङ्क्याह -- **यद्यपीति।** संनिहितमध्यायं स्तोतुमपि कुतस्तत्र
शास्त्रशब्दस्तदर्थाभावात्तत्राह -- **सर्वो हीति।** गीताशास्त्रार्थस्य
सर्वस्यात्र संक्षिप्तत्वादेव केवलं शास्त्रशब्दो न भवति किंतु
वेदार्थस्यापि सर्वस्यात्रसमाप्तेर्युक्तं शास्त्रपदमित्याह -- **नेति।**
तत्र गमकमाह -- **यस्तमिति।** भगवत्तत्त्वज्ञाने कृतकृत्यतेत्येतदुपपादयति
-- **विशिष्टेति।** नान्यथेत्युक्तं प्रपञ्चयति -- **नचेति।** सत्यपि
तत्त्वज्ञाने कर्मणां कर्तव्यत्वान्न कर्तव्यसमाप्तिरित्याशङ्क्याह --
**सर्वमिति।** तत्त्वज्ञाने कृतार्थतेति तत्र मनोरपि संमतिमाह --
**एतद्धीति।** भारतेति संबोधनतात्पर्यमाह -- **यत इति।** तदनेनात्मनो
देहाद्यतिरिक्तत्वं चिद्रूपत्वं सर्वात्मत्वं
कार्यकारणविनिर्मुक्तत्वेनाप्रपञ्चत्वं
तस्याखण्डैकरसब्रह्मात्मत्वज्ञानादशेषपुरुषार्थपरिसमाप्तिरित्युक्तम्। इति
श्रीमत्परमहंसपरिव्राजकाचार्यश्रीमच्छुद्धानन्दपूज्यपादशिष्यानन्दगिरिकृतौ
पञ्चदशोऽध्यायः।।15।।  
  
