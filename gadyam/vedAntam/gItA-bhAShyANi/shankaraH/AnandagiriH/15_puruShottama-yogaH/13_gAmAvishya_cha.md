+++
title = "13 गामाविश्य च"

+++
।।15.13।। इतश्च सर्वात्मत्वं प्रकृतपदस्य युक्तमित्याह -- **किञ्चेति।**
ईश्वरो हि पृथिवीदेवतारूपेण पृथिवीं प्रविश्य भूतशब्दितं जगदैश्वरेणैव बलेन
बिभर्ति। ततो गुर्व्यपि पृथिवी विदीर्य नाधो निपततीत्यत्र प्रमाणमाह --
**तथाचेति।** परस्यैव हिरण्यगर्भात्मनावस्थानान्न मन्त्रयोरन्यपरतेति भावः।
देवतात्मना द्यावापृथिव्योरुग्रत्वमुद्धरणत्वसामर्थ्यं तथापीश्वरायत्तमेव
स्वरूपधारणं तदपेक्षया दुर्बलत्वादिति द्रष्टव्यम्। ईश्वरस्य सर्वात्मत्वे
हेत्वन्तरमाह -- **किञ्चेति।** रसात्मकसोमरूपतापत्तावपि कथमोषधीरीश्वरः
सर्वाः पुष्णातीत्याशङ्क्याह -- **सर्वेति।**
