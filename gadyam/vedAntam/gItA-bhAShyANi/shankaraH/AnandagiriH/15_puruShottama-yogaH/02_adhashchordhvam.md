+++
title = "02 अधश्चोर्ध्वम्"

+++
।।15.2।। अवयवसंबन्धिन्यपरा प्रागुक्तादतिरिक्ता कल्पनेति यावत्।
आमनुष्यलोकादाविरिञ्चेरित्यधःशब्दार्थमाह -- **मनुष्यादिभ्य इति।**
तस्मादेवारभ्य आसत्यलोकादित्यूर्ध्वशब्दार्थमाह -- **यावदिति।**
शाखाशब्दार्थं दर्शयति -- **ज्ञानेति।** तेषां हेत्वनुगुणत्वेन बहुविधत्वं
सूचयति -- **यथेति।** प्रत्यक्षाणां शब्दादिविषयाणां प्रवालत्वं शाखासु
पल्लवत्वम्। अङ्कुरत्वं स्फोरयति -- **देहादीति।** ऊर्ध्वमूलमित्यत्र
संसारवृक्षस्य मूलमुक्तं किमिदानीमधश्च मूलानीत्युच्यते तत्राह --
**संसारेति।** अनुप्रविष्टत्वं सर्वेषु लिङ्गेष्वनुगततया
संततत्वमविच्छिन्नत्वम्। रागादीनां कर्मफलजन्यत्वं प्रकटयति --
**कर्मेति।** कर्मणां रागादीनां मिथो हेतुहेतुमत्त्वम्। तेषां
तथात्वेनानवच्छिन्नतया,प्रवृत्तिर्विशेषतो मनुष्यलोके भवतीत्यत्र हेतुमाह
-- **अत्र हीति।** कर्मव्युत्पत्त्या प्राणिनिकायो लोकः। मनुष्यश्चासौ
लोकश्चेत्यधिकृतो ब्राह्मण्यादिविशिष्टो देहो मनुष्यलोकः।
