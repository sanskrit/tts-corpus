+++
title = "17 उत्तमः पुरुषस्त्वन्यः"

+++
।।15.17।। कार्यकारणाख्यौ राशी दर्शयित्वा राश्यन्तरं दर्शयति --
**आभ्यामिति।** वैलक्षण्यफलमाह -- **क्षरेति।** उपाधिद्वयकृतगुणदोषास्पर्शे
फलितमाह -- **नित्येति।** आभ्यां क्षराक्षराभ्यामिति यावत्। उत्तमोऽन्य इति
पदद्वयं वस्तुतः सर्वथैव क्षराक्षरात्मत्वाभावदृष्ट्यर्थम्।
जडवर्गस्यान्यत्वकृतं स्वातन्त्र्यं निरस्यति -- **स एवेति।**
लोकत्रयमित्युपलक्षणं सर्वं जगदपि विवक्षितम्। चैतन्यमेव बलं तत्र
शक्तिर्माया तयेति यावत्। जगद्धारणे परस्य व्यापारान्तरं वारयति --
**स्वरूपेति।** नचास्यान्यो धारयिता स्वतोऽचलत्वादित्याह -- **अव्यय
इति।**संयुक्तमेतत्क्षरमक्षरं च व्यक्ताव्यक्तं भरते विश्वमीशः इति
श्रुत्यर्थं गृहीत्वाह -- **ईश्वर इति।**
