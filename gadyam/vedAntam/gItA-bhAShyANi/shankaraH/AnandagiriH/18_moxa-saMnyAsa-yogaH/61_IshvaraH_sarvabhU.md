+++
title = "61 ईश्वरः सर्वभूतानाम्"

+++
।।18.61।। इतोऽपि त्वया युद्धं कर्तव्यमेवेत्याह -- **यस्मादिति।**
अर्जुनशब्दस्योक्तार्थत्वे श्रुतिमुदाहरति -- **अहश्चेति।**अहश्च
कृष्णमहरर्जुनं च विवर्तेते रजसी वेद्याभिः इत्यत्र
किंचिदहस्तावत्कृष्णमस्वच्छं कलुषितमिव लक्ष्यते
किंचित्पुनरहरर्जुनमतिस्वच्छं शुद्धस्वभावमुपलभ्यते। एवमर्जुनशब्दस्य
शुक्लशब्दपर्यायतया प्रयोगदर्शनादुक्तार्थत्वमुचितमित्यर्थः।
यन्त्रारूढानीवेति कथमुच्यते तत्राह -- **इवशब्द इति।** तदेव प्रपञ्चयति --
**यथेति।** दारुमयानि यन्त्राणि यथा लौकिको मायावी मायया भ्रामयन्वर्तते
तथेश्वरोऽपि सर्वाणि भूतानि भ्रामयन्नेव हृदये तिष्ठतीत्यर्थः।
