+++
title = "01 सन्न्यासस्य महाबाहो"

+++
।।18.1।। पूर्वैरध्यायैर्विस्तरेण यतस्ततो विक्षिप्ततयोक्तमर्थं
सुखप्रतिपत्त्यर्थं संक्षेपेणोपसंहृत्याभिधातुमध्यायान्तरमवतारयति --
**सर्वस्यैवेति।** उपसंहृत्य वक्तव्य इति संबन्धः। किं चोपनिषत्सु इतस्ततो
विस्तृतस्यार्थस्य बुद्धिसौकर्यार्थमस्मिन्नध्याये संक्षिप्ताभिधानं
कर्तव्यमुपनिषदां गीतानां चैकार्थत्वादित्याह -- **सर्वश्चेति।** कथं
सर्वोऽपि शास्त्रार्थोऽस्मिन्नध्याये संक्षिप्योपसंह्रियते तत्राह --
**सर्वेषु हीति।** ननु वेदार्थश्चेदशेषतोऽत्रोपसंजिहीर्षितस्तर्हि किमिति
त्यागेनैके संन्यासयोगादिति च वेदार्थैकदेशविषयं प्रश्नप्रतिवचनं तत्राह --
**अर्जुनस्त्विति।** पृथगनयोस्तत्त्वं वेदितुमिच्छामीति
विशेषणादपृथगर्थस्तयोरस्तीति गम्यते। बुभुत्सितस्य प्रष्टव्यत्वादेकदेशे
तदभावादुक्तप्रश्नोपपत्तिरिति भावः।
