+++
title = "17 यस्य नाहङ्कृतो"

+++
।।18.17।। विपरीतदृष्टेर्दुर्मतित्वं शिष्ट्वा सम्यग्दृष्टेः सुमतित्वं
प्रश्नपूर्वकमाह -- **कः पुनरित्यादिना।** अहं कर्तेत्यात्मनि
कर्तृत्वप्रत्ययाभावे कुत्र कर्तृत्वधीरित्याशङ्क्याह -- **एत इति।** कथं
तर्हि कर्तृत्वधीरात्मनीत्याशङ्क्याधिष्ठानादीनां तद्व्यापाराणां च
साक्षित्वादित्याह -- **अहं त्विति।** आत्मनो न स्वतोऽस्ति
क्रियाशक्तिमत्त्वमित्यत्र प्रमाणमाह -- **अप्राणो हीति।** नापि तस्य स्वतो
ज्ञानशक्तिमत्त्वमित्याह -- **अमना इति।** उपाधिद्वयासंबन्धे शुद्धत्वं
फलितमाह -- **शुभ्र इति।** कारणसंबन्धादशुद्धिमाशङ्क्योक्तं --
**अक्षरादिति।** कार्यकारणयोरात्मास्पर्शित्वेन पार्थक्ये
सद्वितीयत्वमाशङ्क्य तयोरवस्तुत्वान्मैवमित्याह -- **केवल** **इति।**
जन्मादिसर्वविक्रियारहितत्वेन कौटस्थ्यमाह -- **अविक्रिय इति।**
बुद्धिर्यस्येत्यादि व्याचष्टे -- **बुद्धिरिति।** नानुशायिनी नानुशयवती। न
क्लेशशालिनीत्यर्थः। द्वितीयपादस्याक्षरार्थमुक्त्वा वाक्यार्थमाह --
**इदमिति।** पापं कर्मेदमा परामृश्यते। लोकानां प्राणसंबन्धाभावे कुतो
हिंसेत्याशङ्क्याह -- **प्राणिन इति।** विरुद्धार्थोक्त्या स्तुतिरपि न
युक्तेति शङ्कते -- **नन्विति।** विरोधं परिहरति -- **नैष दोष इति।**
लौकिकदृष्टिमवष्टभ्य हत्वापीति निर्देशं विशदयति -- **देहादीति।**
तात्त्विकीं दृष्टिमास्थाय न हन्तीत्यादि निर्देशमुपपादयति -- **यथेति।**
नाहं कर्ता किंतु कर्तृतद्व्यापारयोः साक्षी
क्रियाज्ञानशक्तिमदुपाधिद्वयविनिर्मुक्तः शुद्धः सन्
कार्यकारणासंबन्धोऽद्वितीयोऽविक्रिय इत्येवं
पारमार्थिकदृष्टेर्यथादर्शितत्वं द्रष्टव्यम्। हत्वापीत्येतन्न हन्तीत्यादि
चोभयं दृष्टिद्वयावष्टम्भादुपपन्नमित्युपसंहरति -- **तदुभयमिति।**
केवलमेवात्मानं कर्तारं
पश्यन्दुर्मतिरित्यत्रात्मविशेषणसमर्पककेवलशब्दसामर्थ्यादात्मनो विशिष्टस्य
कर्तृत्वमिति शङ्कते -- **नन्विति।** आत्मनो वैशिष्ट्यायोगान्न
विशिष्टस्यापि कर्तृत्वमिति दूषयति -- **नैष दोष इति।**
अविक्रियस्वाभाव्येऽपि कथमात्मनोऽसंहतत्वमित्याशङ्क्याह -- **विक्रियेति।**
अधिष्ठानादिभिरात्मनः संहननेऽपि न कर्तृत्वमविक्रियस्य
क्रियान्वयव्याघातादित्याह -- **संहत्येति।** संहतत्वानुपपत्तिं
व्यक्तीकरोति -- **नत्विति।** असंहतत्वे फलितमाह -- **इति नेति।** कथं
तर्हि केवलत्वमात्मनि केवलशब्दादुक्तं तदाह -- **अत इति।**
अकर्तृत्वमात्मनोऽभ्युपपन्नं नास्याविक्रियत्वमुपैतीत्याशङ्क्याह --
**अविक्रियत्वं चेति।** तत्र स्मृतिवाक्यान्युदाहरति --
**अविकार्योऽयमिति।** नायं हन्ति न हन्यत इत्यादिवाक्यमादिशब्दार्थः।
उक्तवाक्यानामात्माविक्रियत्वे तात्पर्यं सूचयति -- **असकृदिति।** निष्कलं
निष्क्रियं शान्तमित्यादि वाक्यं श्रुतावादिशब्दार्थः; यानि वाक्यानि
तैरात्मनोऽविक्रियत्वं दर्शितमिति योजना; न्यायतश्च तद्दर्शितमिति पूर्वेण
संबन्धः। न्यायमेव दर्शयति -- **निरवयवमिति।** न तावेदात्मा स्वतो
विक्रियते निरवयवत्वादाकाशवन्नापि परतोऽसङ्गस्याकार्यस्य
पराधीनत्वायोगादित्यर्थः। किंचात्मनः स्वनिष्ठा
वा,विक्रियाधिष्ठानादिनिष्ठा वा; नाद्यः स्वनिष्ठविक्रियानुपपत्तेरात्मनो
दर्शितत्वादित्याशयेनाह -- **विक्रियावत्त्वेति।** सा चायुक्तेत्युक्तमिति
शेषः। द्वितीयं दूषयति -- **नेत्यादिना।** अधिष्ठानादिकृतमपि कर्म
तद्योगादात्मन्यागच्छतीत्याशङ्क्य तदागमनं वास्तवमाविद्यं वेति
विकल्प्याद्यं दूषयति -- **नहीति।** द्वितीयं निरस्यति -- **यत्त्विति।**
आत्मन्यविद्याप्रापितं कर्म नात्मीयमित्येतद्दृष्टान्ताभ्यामुपपादयति --
**यथेत्यादिना।** आत्मनोऽविक्रियत्वेन कर्तृत्वाभावे फलितमाह --
**तस्मादिति।** ननु प्रागेवात्मनोऽविक्रियत्वं प्रतिपादितं तदिह
कस्मादुच्यते तत्राह -- **नायमिति।** शास्त्रादौ प्रतिज्ञातं हेतुपूर्वकं
संक्षिप्योक्त्वा मध्ये तत्र तत्र प्रसङ्गं कृत्वा प्रसारितां
कर्माधिकारनिवृत्तिमिहोपसंहरतीति संबन्धः। प्रतिज्ञातस्य
हेतुनोपपादितस्यान्ते निगमनं किमर्थमित्याशङ्क्याह -- **शास्त्रार्थेति।**
कर्माधिकारो विदुषो नेति स्थिते तस्य देहाभिमानाभावे
सत्यविद्योत्थसर्वकर्मत्यागसिद्धेरनिष्टमिष्टं मिश्रं चेति त्रिविधं
कर्मफलं संन्यासिनां नेति प्रागुक्तं युक्तमेवेति परमप्रकृतमुपसंहरति --
**एवंचेति।** ये पुनरविद्वांसो देहाभिमानिनस्तेषां त्रिविधं कर्मफलं
संभवत्येवेति हेतुवचनसिद्धमर्थं निगमयति -- **तद्विपर्ययाच्चेति।**
अधिष्ठानादिकृतं कर्म नात्मकृतमविदुषामेव कर्माधिकारो देहाभिमानित्वेन
तत्त्यागायोगाद्देहाभिमानाभावात्तु विदुषां
कर्माधिकारनिवृत्तिरित्युपसंहृतमर्थं संक्षिप्याह -- **इत्येष** **इति।**
उक्तश्च गीतार्थो वेदार्थत्वादुपादेय इत्याह -- **स एष इति।** कथमयमर्थो
वेदार्थोऽपि प्रतिपत्तुं शक्यते तत्राह -- **निपुणेति।** भाष्यकृता
मानयुक्तिभ्यां विभज्यानुक्तत्वान्नास्यार्थस्योपादेयत्वमित्याशङ्क्याह --
**तत्रेति।**
