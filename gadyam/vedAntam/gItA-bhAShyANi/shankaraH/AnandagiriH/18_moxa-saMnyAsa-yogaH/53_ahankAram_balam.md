+++
title = "53 अहङ्कारम् बलम्"

+++
।।18.53।। ज्ञाननिष्ठस्य यतेर्विशेषणान्तरं समुच्चिनोति -- **किञ्चेति।**
नित्यं ध्यानयोगपरत्वे समुच्चितं कारणान्तरं विवृणोति -- **अहंकरणमिति।**
सामर्थ्यमात्रे बलशब्दादुपलभ्यमाने किमिति विशेषवचनमित्याशङ्क्याह --
**स्वाभाविकत्वेनेति।** उक्तेर्थे मानमाह -- **हृष्ट इति।** वैराग्यशब्देन
लब्धस्यापि कामत्यागस्य पुनर्वचनं प्रकृष्टत्वख्यापनार्थम्।
अहंकारादित्यागे परिग्रहप्राप्त्यभावात्तत्त्यागोक्तिरयुक्तेत्याशङ्क्याह
-- **इन्द्रियेति।** परिग्रहाभावे ममत्वविषयाभावान्निर्ममत्वं
कथमित्याशङ्क्याह -- **देहेति।** अहंकारममकारयोरभावेन
प्राप्तामन्तःकरणोपरतिमनुवदति -- **अतएवेति।** उक्तमनूद्य जीवन्नेवासौ
ब्रह्मीभवतीति फलितमाह -- **यः संहृतेति।** ज्ञाननिष्ठपदादूर्ध्वं स शब्दो
द्रष्टव्यः। ब्रह्मणो भवनमनुसन्धानपरिपाकपर्यन्तं साक्षात्करणं तदर्थमिति
यावत्।
