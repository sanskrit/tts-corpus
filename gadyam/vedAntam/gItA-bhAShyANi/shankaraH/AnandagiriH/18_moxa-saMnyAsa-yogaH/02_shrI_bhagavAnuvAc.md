+++
title = "02 श्री भगवानुवाच"

+++




**Sanskrit Commentary By Sri Anandgiri**

।।18.2।। ननु पूर्वेष्वध्यायेषु तत्र तत्र संन्यासत्यागयोरुक्तत्वात्किमिति
पुनस्तौ पृच्छ्येते ज्ञाते तदयोगात्तत्राह -- **तत्र तत्रेति।** न
निर्लुण्ठितार्थौ न निकृष्टार्थौ न विविक्तार्थावित्यर्थः। बुभुत्सया
प्रश्नस्य प्रवृत्तत्वात्प्रष्टुरभिप्रायं प्रश्नेन प्रतिपद्य
भगवानुत्तरमुक्तवानित्याह -- **अत इति।** पक्षद्वयोपन्यासेन
संन्यासत्यागशब्दयोरर्थभेदं कथयति -- **काम्यानामिति।** तत्किमिदानीं
संन्यासत्यागशब्दयोरात्यन्तिकं भिन्नार्थत्वं तथा प्रसिद्धिविरोधः
स्यादित्याशङ्क्यावान्तरभेदेऽपि नात्यन्तिकभेदोऽस्तीत्याह -- **यदीति।**
पुत्राभावाद्वन्ध्यायास्तत्त्यागायोगवन्नित्यनैमित्तिककर्मणामफलानां
फलत्यागानुपपत्तेरुक्तस्त्यागशब्दार्थो न सिद्ध्यतीति शङ्कते --
**नन्विति।** नित्यनैमित्तिककर्मफलस्य
वन्ध्यापुत्रसादृश्याभावात्तत्त्यागसंभवादुक्तस्त्यागशब्दार्थः संभवतीति
समाधत्ते -- **नैष दोष इति।** भगवता तेषां फलवत्त्वमिष्टमित्यत्र
वाक्यशेषमनुकूलयति -- **वक्ष्यतीति।** तर्हि संन्यासिनामसंन्यासिनां च
नित्याद्यनुष्ठायिनामविशेषेण तत्फलं स्यादिति चेन्नैवेत्याह --
**नत्विति।** वक्ष्यतीत्यनुकर्षणं चकारार्थः। प्रसक्तस्य वचसोऽर्थं
प्रकृतोपयोगित्वेन संगृह्य स्मारयति -- **संन्यासिनामिति।**

