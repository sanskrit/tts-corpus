+++
title = "78 यत्र योगेश्वरः"

+++
।।18.78।। द्वयोरपि कृष्णार्जुनयोर्नरनारायणयोः संवादस्य प्रामाण्यार्थं
परममुत्कर्षं दर्शयति -- **किं बहुनेति।** कथं सर्वेषां योगानामीश्वरो
भगवानिति तत्राह -- **तत्प्रभवत्वादिति।** सर्वयोगो ज्ञानं कर्म च तस्य
बीजं शास्त्रीयं ज्ञानवैराग्यादि तद्धि भगवदधीनं तदनुग्रहविहीनस्य
तदयोगादतो योगतत्फलयोर्भगवदनुग्रहायत्तत्वाद्भगवतो योगेश्वरत्वमित्यर्थः।
श्रीर्लक्ष्मीर्विजयः परम उत्कर्षः। राज्ञो धृतराष्ट्रस्य स्वपुत्रेषु
विजयाशां शिथिलीकृत्य पाण्डवेषु जयप्राप्तिमैकान्तिकीमुपसंहरति --
**इत्येवमिति।** उपायोपेयभावेन निष्ठाद्वयस्य प्रतिष्ठापितत्वात्कर्मनिष्ठा
परंपरया ज्ञाननिष्ठाहेतुः; ज्ञाननिष्ठा तु साक्षादेव मोक्षहेतुरिति
शास्त्रार्थमुपसंहर्तुमितीत्युक्तम्। काण्डत्रयात्मकं शास्त्रं
पदवाक्यार्थगोचरम्। आदिमध्यान्तषट्केषु व्याख्याया
गोचरीकृतम्।।1।। संक्षेपविस्तराभ्यां यो लक्षणैरुपपादितः। सोऽर्थोऽन्तिमेन
संक्षिप्य लक्षणेन विवक्षितः।।2।।  
  
गीताशास्त्रमहार्णवोत्थममृतं वैकुण्ठकण्ठोद्भवं श्रीकण्ठापरनामवन्मुनिकृतं
निष्ठाद्व्यद्योतितम्। निष्ठा यत्र मतिप्रसादजननी साक्षात्कृतं कुर्वती
मोक्षे पर्यवसास्यति प्रतिदिनं सेवध्वमेतद्बुधाः।।3।। प्राचामाचार्यपादानां
पदवीमनुगच्छता। गीताभाष्ये कृता टीका टीकतां पुरुषोत्तमम्।।4।। इति
श्रीमत्परमहंसपरिव्राजकाचार्यशुद्धानन्दपूज्यपादशिष्यभगवदानन्दगिरिविरचितेश्रीगीताभाष्यविवेचनेऽष्टादशोऽध्यायः।।18।।  
  
