+++
title = "54 ब्रह्मभूतः प्रसन्नात्मा"

+++
।।18.54।। अपेक्षितं पूरयन्नुत्तरश्लोकमवतारयति -- **अनेनेति।** बुद्ध्या
विशुद्धयेत्यादिरत्र क्रमः; ब्रह्मप्राप्तो जीवन्नेव निवृत्ताशेषानर्थो
निरतिशयानन्दं ब्रह्मात्मत्वेनानुभवन्नित्यर्थः। अध्यात्मं प्रत्यगात्मा
तस्मिन्प्रसादः सर्वानर्थनिवृत्त्या परमानन्दाविर्भावः स लब्धो येन
जीवन्मुक्तेन स तथा। न शोचतीत्यादौ तात्पर्यमाह -- **ब्रह्मभूतस्येति।**
प्राप्तव्यपरिहार्याभावनिश्चयादित्यर्थः। स्वभावानुवादमुपपादयति --
**नहीति।** तस्याप्राप्तविषयाभावान्नापि परिहार्यापरिहारप्रयुक्तः शोकः
परिहार्यस्यैवाभावादित्यर्थः। पाठान्तरे तु रमणीयं प्राप्य न प्रमोदते
तदभावादित्यर्थः। विवक्षितं समदर्शनं विशदयति -- **आत्मेति।** ननु सर्वेषु
भूतेष्वात्मनः समस्य निर्विशेषस्य दर्शनमत्राभिप्रेतं किं नेष्यते तत्राह
-- **नात्मेति।** उक्तविशेषणवतो जीवन्मुक्तस्य ज्ञाननिष्ठा प्रागुक्तक्रमेण
प्राप्ता सुप्रतिष्ठिता भवतीत्याह -- **एवंभूत इति।**
श्रवणमनननिदिध्यासनवतः शमादियुक्तस्याभ्यस्तैः
श्रवणादिभिर्ब्रह्मात्मन्यपरोक्षं मोक्षफलं ज्ञानं सिध्यतीत्यर्थः।
आर्तादिभक्तित्रयापेक्षया ज्ञानलक्षणा भक्तिश्चतुर्थीत्युक्ता। तत्र
सप्तमस्थवाक्यमनुकूलयति -- **चतुर्विधा इति।**
