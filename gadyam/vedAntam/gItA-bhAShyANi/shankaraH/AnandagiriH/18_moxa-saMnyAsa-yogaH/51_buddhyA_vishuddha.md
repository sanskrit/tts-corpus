+++
title = "51 बुद्ध्या विशुद्धया"

+++
।।18.51।। ब्रह्मज्ञानस्य परां निष्ठां प्रतिष्ठापितामनूद्य
श्लोकान्तरमवतारयितुं पृच्छति -- **सेयमिति।** येयं ब्रह्मज्ञानस्य परा
निष्ठा समारोपिता तद्धर्मनिवृत्तिद्वारा ब्रह्मणि
परिसमाप्तिर्ज्ञानसंतानरूपोच्यते सा कार्या सुसंपाद्येति यदुक्तं तत्कथं
केनोपायेनेति प्रश्नार्थः। पृष्टमुपायभेदमुदाहरति -- **बुद्ध्येति।**
अध्यवसायो ब्रह्मात्मत्वनिश्चयः; मायारहितत्वं संशयविपर्ययशून्यत्वम्।
शब्दादिसमस्तविषयत्यागे देहस्थितिरपि दुःस्था स्यादित्याशङ्क्याह --
**सामर्थ्यादिति।** विषयमात्रत्यागे
देहस्थित्यनुपपत्तेर्ज्ञाननिष्ठासिद्धिप्रसङ्गादित्यर्थः।
देहस्थित्यर्थत्वेनानुज्ञातेष्वर्थेषु प्राप्तं रागादि
ज्ञाननिष्ठाप्रतिबन्धकं व्युदस्यति -- **शरीरेति।** परित्यज्य विविक्तसेवी
स्यादिति संबन्धः। बुद्धेर्वैशारद्यं यत्नेन कार्यं करणनियमनम्।
