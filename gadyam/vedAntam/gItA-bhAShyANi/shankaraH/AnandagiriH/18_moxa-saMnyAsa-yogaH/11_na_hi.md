+++
title = "11 न हि"

+++
।।18.11।। आत्मज्ञानवतः सर्वकर्मत्यागसंभावनामुक्त्वा तद्धीनस्य तदसंभवे
हेतुवचनत्वेनानन्तरश्लोकमवतारयति -- **यः पुनरिति।** न बाधितमात्मनि
कर्तृत्वविज्ञानमस्येत्यज्ञस्तथा तस्य भावस्तत्ता तयेति यावत्; एतमर्थं
दर्शयितुमज्ञस्य सर्वकर्मसंन्यासासंभवे हेतुमाहेति योजना। यस्मादित्यस्य
तस्मादित्युत्तरेण संबन्धः। विवेकिनोऽपि देहधारितया देहभृत्त्वाविशेषे
कर्माधिकारः स्यादित्याशङ्क्याह -- **नहीति।** कर्तृत्वाधिकारस्तत्पूर्वकं
कर्मानुष्ठानं तस्मादिति यावत्। ज्ञानवतो देहधारणेऽपि
तदभिमानित्वाभावोऽतःशब्दार्थः। अज्ञस्य सर्वकर्मत्यागायोगमुक्तं हेतूकृत्य
फलितमाह -- **तस्मादिति।**
कर्मानुष्ठायिनस्त्यागित्वोक्तिरयुक्तेत्याशङ्क्याह -- **कर्म्यपीति।**
कर्मिणापि फलत्यागेन त्यागित्ववचनं फलत्यागस्तुत्यर्थमित्यर्थः। कस्य तर्हि
सर्वकर्मत्यागः संभवतीत्याशङ्क्य विवेकवैराग्यादिमतो
देहाभिमानहीनस्येत्युक्तं निगमयति -- **तस्मादिति।**
