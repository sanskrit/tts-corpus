+++
title = "16 तत्रैवं सति"

+++
।।18.16।। क्रियाकर्तृत्वमधिष्ठानादीनामापाद्याविदुषस्तेष्वात्मदृष्टिमनुवदति
-- **तत्रेति।** तत्पदपरामर्शयोग्यं प्रकृतं सर्वं कर्म प्रतीकमादाय
पूर्वेण सहाक्षरार्थं कथयति -- **एवमिति।** अधिष्ठानादीनामुक्तरीत्या
कर्तृत्वे सत्यन्यगतं कर्तृत्वमात्मनो यतोऽध्यारोप्य पश्यति अतो
दुर्मतिरित्यात्मनि कर्तृत्वं पश्यन्नित्याह -- **तत्रैवमिति।**
कर्तारमित्यादि व्याचष्टे -- **तत्रेत्यादिना।** तेष्वधिष्ठानादिषु
तैरधिष्ठानादिभिरारोपितात्मभावैरित्यर्थः। अकर्तारमात्मानं कर्तारं
पश्यतीत्यत्र प्रश्नद्वारा हेतुमाह -- **कस्मादिति।** ननु
शास्त्रसंस्कृतबुद्धिरेवातिरिक्तात्मवादी कर्तृत्वं तस्यानुमन्यते नासौ
कर्तृत्वमात्मनि पश्यन्नपि भवत्यकृतबुद्धिस्तत्राह -- **योऽपीति।** तस्यापि
शास्त्रपूर्वकमाचार्योपदेशेन
तदनुसारिन्यायैश्चानाहितबुद्धित्वादकृतबुद्धित्वं सिद्धमित्यर्थः।
कौटस्थ्यमात्मनस्तत्त्वं याथात्म्यं कर्मणोऽपि
तत्त्वमविद्याकृताधिष्ठानादिकृतत्वेनात्मास्पर्शित्वमात्मकर्मणोस्तत्त्वदर्शनाभावोऽतःशब्दार्थः।
दुष्टत्वं स्पष्टीकर्तुं दुर्मतित्वं विवृणोति -- **जननेति।** अहं
कर्तेत्यात्मदर्शनवतोऽपि नाविदुषस्तद्दर्शनमस्तीत्यत्र दृष्टान्तमाह --
**यथेति।** तिमिरोपहतचक्षुरनेकं चन्द्रं पश्यन्नपि तत्त्वतो न तं
पश्यत्येवमविद्वानात्मानं कर्तारं पश्यन्नपि तत्त्वतो न तं पश्यतीत्यर्थः।
अधिष्ठानादिष्वविद्यया संबद्धात्मनः स्वात्मनि तद्गतक्रियारोपे
दृष्टान्तमाह -- **यथावेति।** अन्येषु वाहकेषु पुरुषेषु धावनकर्तृषु वाहने
स्थितः स्वात्मानं प्रधावनकर्तारमविवेकादभिमन्यते तथाधिष्ठानादिषु
क्रियाकर्तृषु तद्गतं स्वात्मानं कर्तारं मन्यमानो दुर्मतिरित्यर्थः।
