+++
title = "49 असक्तबुद्धिः सर्वत्र"

+++
।।18.49।। विदुषः सर्वकर्मत्यागेऽपि नाविदुषस्तथेत्युक्तम्;
इदानीमुक्तमनूद्यानन्तरश्लोकतात्पर्यमाह -- **या च** **कर्मजेति।**
चोऽवधारणार्थो भिन्नक्रमो वक्तव्य इत्यत्र संबध्यते।
साधनान्युपदिशन्नैष्कर्म्यसिद्धिं व्यपदिशति -- **असक्तेति।**
पुत्रादिविषये चेतसः सङ्गाभावेऽपि तस्यास्वाधीनत्वमाशङ्क्याह --
**जितात्मेति।** असक्तिमुक्त्वा स्पृहाभावं वदता
पुनरुक्तिरिष्टेत्याशङ्क्याह -- **देहेति।** उक्तमनूद्य तत्फलं लम्भयति --
**य एवमिति।** कर्मणां निर्गतौ हेतुमाह -- **निष्क्रियेति।**
सम्यग्ज्ञानार्थत्वेन नैष्कर्म्यसिद्धिशब्दं व्याख्यायार्थान्तरमाह --
**नैष्कर्म्यस्येति।** प्रकर्षमेव प्रकटयति -- **कर्मजेति।** संन्यासस्य
श्रुतिस्मृत्योः सम्यग्दर्शनत्वाप्रसिद्धेरयुक्तं तादात्म्यमित्याशङ्क्य
पक्षान्तरमाह -- **तत्पूर्वकेणेति।** संन्यासान्नैष्कर्म्यप्राप्तिरित्यत्र
वाक्योपक्रमानुकूल्यमाह -- **तथाचेति।**
