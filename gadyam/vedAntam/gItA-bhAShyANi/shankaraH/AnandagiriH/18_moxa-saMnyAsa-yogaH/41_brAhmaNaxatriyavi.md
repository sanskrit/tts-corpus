+++
title = "41 ब्राह्मणक्षत्रियविशां"

+++
।।18.41।। प्रकरणार्थमुपसंहृतमनुवदति -- **सर्व इति।** तस्यानेकात्मकत्वेन
हेयत्वं सूचयति -- **क्रियेति।** निर्गुणादात्मनो वैलक्षण्याच्च तस्य
हेयतेत्याह -- **सत्त्वेति।** अनर्थत्वाच्च तस्य त्याज्यत्वमनर्थत्वं
चाविद्याकल्पितत्वेनावस्तुनो वस्तुवद्भानादित्याह -- **अविद्येति।** न
केवलमष्टादशे संसारो दर्शितः; किंतु पञ्चदशेपीत्याह -- **वृक्षेति।**
चकारादुक्तः संसार इत्यनुकृष्यते। संसारध्वस्तिसाधनं सम्यग्ज्ञानं च
तत्रैवोक्तमित्याह -- **असङ्गेति।** वृत्तमनूद्यानन्तरसंदर्भतात्पर्यमाह --
**तत्र चेति।** उक्तो निवर्तयिषितः संसारः सतिसप्तम्या परामृश्यते; सर्वो
हि संसारो गुणत्रयात्मकः। नच गुणानां प्रकृत्यात्मकानां संसारकारणीभूतानां
निवृत्तिर्युक्ता प्रकृतेर्नित्यत्वादित्याशङ्कायां
स्वधर्मानुष्ठानात्तत्त्वज्ञानोत्पत्त्या गुणानामज्ञानात्मकानां
निवृत्तिर्यथा भवति तथा स्वधर्मजातं
वक्तव्यमित्युत्तरग्रन्थप्रवृत्तिरित्यर्थः।
तत्तद्वर्णप्रयुक्तधर्मजातानुपदेशे चोपसंहारप्रकरणप्रकोपः स्यादित्याह --
**सर्वश्चेति।** उपसंहृते गीताशास्त्रार्थे यद्यपि सर्वो वेदार्थः
स्मृत्यर्थश्च सर्व उपसंहृतस्तथापि मुमुक्षुभिरनुष्ठेयमस्ति
वक्तव्यमवशिष्टमित्याशङ्क्याह -- **एतावानिति।**
अनुष्ठेयपरिमाणनिर्धारणवदुक्तशङ्कानिवर्तनं
शास्त्रार्थोपसंहारश्चेत्येतदुभयं चकारार्थः। संप्रति  
  
वर्णचतुष्टयस्यानुष्ठेयं धर्मजातं संकीर्णमिति सूत्रमुपन्यस्यति --
**ब्राह्मणेति।** उपनयनसंस्कारवत्त्वे सति वेदाधिकारित्वं समानमिति
त्रयाणां समासकरणम्। इतरेषामसमासे हेतुमाह -- **शूद्राणामिति।**
एकजातित्वमुपनयनवर्जितत्वं कर्मणामसंकीर्णत्वेन व्यवस्थापकं प्रश्नपूर्वकं
प्रकटयति -- **केनेत्यादिना।** स्वभावप्रभवैर्गुणैरित्यस्यार्थान्तरमाह --
**अथवेति।** उक्तव्यवस्थायां कार्यदर्शनं प्रमाणयति -- **प्रशान्तीति।**
स्वभावशब्दस्यार्थान्तरमाह -- **अथवेति।** किमिति
गुणाभिव्यक्तेरुक्तवासनाधीनत्वं तत्राह -- **गुणेति।** ननु नास्ति
गुणप्रादुर्भावस्य निष्कारणत्वं प्रकृतिजैर्गुणैरिति
प्रकृतेर्गुणकारणत्वाभिधानादत आह -- **स्वभाव इति।** वासनाकारणमिति
गुणव्यक्तेर्निमित्तकारणत्वं विवक्षितं प्रकृतिस्तूपादानमिति भावः।
उक्तमुपसंहरति -- **एवमिति।** स्वभावप्रभवैः सत्त्वादिगुणैर्ब्राह्मणादीनां
कर्माणि प्रविभक्तानीत्युक्तमाक्षिपति -- **नन्विति।** शास्त्रस्य
धर्मविभागहेतोः सत्त्वादिविशेषापेक्षयैव विभागज्ञापकत्वादुभयत्र
विभागहेतुत्वोक्तिरविरुद्धेति परिहरति -- **नैष दोष इति।**
