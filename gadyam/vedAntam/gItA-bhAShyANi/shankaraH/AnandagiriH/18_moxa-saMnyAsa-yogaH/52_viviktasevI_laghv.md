+++
title = "52 विविक्तसेवी लघ्वाशी"

+++
।।18.52।। देहस्थितिहेत्वतिरिक्तविषयत्यागो देहस्थित्यर्थेष्वपि तेषु
रागद्वेषवर्जनमित्युपायभेदे सिद्धे सन्त्युपायान्तराण्यपि
यत्नसाध्यानीत्याह -- **तत इति।** चित्तैकाग्र्यप्रसादार्थं
विविक्तसेवित्वं व्याकरोति -- **अरण्येति।** निद्रादिदोषनिवृत्त्यर्थं
लघ्वाशित्वं विशदयति -- **लघ्विति।** लघु परिमितं हितं मेध्यं चाशितुं
शीलमस्येति तथोच्यते। विशेषणयोस्तात्पर्यं विवृणोति -- **विविक्तेति।**
निद्रादीत्यादिशब्दादालस्यप्रमादादयो बुद्धिविक्षेपका विवक्षिताः।
वक्ष्यमाणध्यानयोगयोरुपायत्वेन विशेषणान्तरं विभजते -- **वाक्चेति।**
वागादिसंयमस्यावश्यकत्वद्योतनार्थं स्यादित्युक्तम्।
संयतवागादिकरणग्रामस्यानायासेन कर्तव्यमुपदिशति -- **एवमिति।**
मन्त्रजपादीत्यादिपदेन प्रदक्षिणप्रणामादयो ध्यानयोगप्रतिबन्धका गृहीताः।
उक्तयोरेव ध्यानयोगयोरुपायत्वेनोक्तं विरागभावं विभजते -- **दृष्टेति।**
सम्यक्त्वमेव व्यनक्ति -- **नित्यमिति।**
