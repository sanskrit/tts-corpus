+++
title = "04 निश्चयं श्रृणु"

+++
।।18.4।। कर्माधिकृतान्प्रत्येवोक्तविकल्पप्रवृत्तावपि कुतो
निर्धारणसिद्धिस्तत्राह -- **तत्रेति।** तमेव निश्चयं दर्शयितुमादौ
त्यागगतमवान्तरविभागमाह -- **त्यागो हीति।** ननु त्यागसंन्यासयोरुभयोरपि
प्रकृतत्वाविशेषे त्यागस्यैवावान्तरविभागाभिधाने
संन्यासस्योपेक्षितत्वमापद्येत नेत्याह -- **त्यागेति।** सात्त्विको
राजसस्तामसश्चेत्युक्तेऽर्थे त्रैविध्येऽपि स्वयमेव निश्चयासंभवात्किमत्र
भागवतेन निश्चयेनेत्याशङ्क्याह -- **यस्मादिति।** भगवतोऽन्येनोक्तविभागे
तत्त्वानिश्चयाद्भागवतनिश्चयस्य श्रोतव्यतेति निगमयति -- **तस्मादिति।**
