+++
title = "13 पञ्चैतानि महाबाहो"

+++
।।18.13।। नन्वपरमार्थसंन्यासवदविशेषादज्ञानां परमार्थसंन्यासोऽपि किं न
स्यात्त्यागस्य सुकरत्वात्तत्राह -- **अतः परमार्थेति।** तस्य
सम्यग्दर्शनादविद्यानिवृत्तौ तदारोपितक्रियाकारकादिनिवृत्तेरिति हेत्वर्थः।
विद्यावतः सर्वकर्मसंन्यासित्वसंभावनामुक्त्वैवकारव्यावर्त्यं दर्शयति --
**नत्विति।** अविदुषोऽशेषकर्मणां तद्धेतूनां च रागादीनां त्यागायोगे
कारकेष्वधिष्ठानादिष्वात्मत्वदर्शनं हेतुमाह -- **क्रियेति।**
कथमधिष्ठानादीनां क्रियाकर्तृत्वं कथं वा
विदुषस्तेष्वात्मत्वधीरित्याशङ्क्यानन्तरश्लोकचतुष्टयस्य तात्पर्यमाह --
**तदेतदिति।** कर्मार्थानामधिष्ठानादीनामप्रामाणिकत्वाशङ्कामादावुद्धरति --
**पञ्चेति।** उत्तरत्रेत्यधिष्ठानादिषु वक्ष्यमाणेष्वित्यर्थः। वस्तूनां
तेषामेव वैषम्यं दिदर्शयिषितं नहि चेतःसमाधानादृते ज्ञातुं शक्यते।
साङ्ख्यशब्दं व्युत्पादयति -- **ज्ञातव्या इति।** आत्मा
त्वंपदार्थस्तत्पदार्थो ब्रह्म तयोरैक्यधीस्तदुपयोगिनश्च श्रवणादयः
पदार्थास्ते संख्यायन्ते व्युत्पाद्यन्ते। कृतान्तशब्दस्य वेदान्तविषयत्वं
विभजते -- **कृतमित्यादिना।** वेदान्तस्य तत्त्वधीद्वारा कर्मावसानभूमित्वे
वाक्योपक्रमानुकूल्यं दर्शयति -- **यावानिति।** उदपाने कूपादौ यावानर्थः
स्नानादिस्तावानर्थः समुद्रे संपद्यतेऽतो यथा कूपादिकृतं कार्यं सर्वं
समुद्रेऽन्तर्भवति तथा सर्वेषु वेदेषु कर्मार्थेषु यावत्फलं तावज्ज्ञानवतो
ब्राह्मणस्य ज्ञानेऽन्तर्भवति; ज्ञानं प्राप्तस्य कर्तव्यानवशेषादित्यर्थः।
तत्रैव वाक्यान्तरमनुक्रामति -- **सर्वमिति।** उदाहृतवाक्ययोस्तात्पर्यमाह
-- **आत्मेति।** आत्मज्ञाने सति सर्वकर्मनिवृत्तावपि कथं वेदान्तस्य
कृतान्तत्वमित्याशङ्क्याह -- **अत इति।** तानि मद्वचनतो निबोधेति पूर्वेण
संबन्धः।
