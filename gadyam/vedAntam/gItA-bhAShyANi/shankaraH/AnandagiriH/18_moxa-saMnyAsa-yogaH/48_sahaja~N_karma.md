+++
title = "48 सहजङ् कर्म"

+++
।।18.48।। इतश्च विहितं कर्म दोषवदपि कर्तव्यं
प्रकारान्तरासंभवादित्युक्तानुवादपूर्वकं कथयति -- **स्वभावेत्यादिना।**
नहि कृमिर्विषजो विषनिमित्तं मरणं प्रतिपद्यते तथायऽमधिकृतः पुरुषो दोषवदपि
विहितं कर्म कुर्वन्पापं नाप्नोतीत्युक्तमित्यर्थः। तर्हि दोषरहितमेव
भिक्षाटनादि सर्वैरनुष्ठीयतामतो न पापप्राप्त्याशङ्केत्याशङ्क्याह --
**परेति।** उक्तमित्यनुवर्तते। तर्हि पापप्राप्तिशङ्कां
परिहर्तुमकर्मनिष्ठत्वमेव सर्वेषां स्यादित्याशङ्क्य
ज्ञानाभावान्नैवमित्याह -- **अनात्मज्ञ इति।** पूर्ववदत्रापि संबन्धः।
प्रकारान्तरासंभवकृतं फलमाह -- **अतइति।** सह जायत इति सहजं स्वभावनियतं
नित्यं कर्म तद्विहितत्वान्निर्दोषमपि हिंसात्मकतया सदोषमित्यत्र हेतुमाह
-- **त्रिगुणेति।** सत्त्वादिगुणत्रयारब्धतया हिंसादिदोषवदपि कर्म
विहितमत्याज्यमित्यर्थः। कर्मणां दोषवत्त्वं प्रपञ्चयति -- **सर्वेति।**
आरम्भशब्दस्य कर्मव्युत्पत्त्या स्वपरसर्वकर्मार्थत्वे कर्मणां प्रकृतत्वं
हेतुमाह -- **प्रकरणादिति।** दोषेणेत्यादि व्याचष्टे -- **ये केचिदिति।**
ते सर्वे दोषेणावृता इति संबन्धः। सर्वकर्मणां दोषावृतत्वे हिशब्दोपात्तं
यस्मादित्युक्तं हेतुमेवाभिनयति -- **त्रिगुणात्मकत्वमिति।** स्वभावनियतस्य
कर्मणो दोषवत्त्वात्तत्त्यागद्वारा परधर्ममातिष्ठमानस्यापि नैव
दोषाद्विमोकः संभवति। न च परधर्मोऽनुष्ठातुं शक्यते भयावहत्वान्नच तर्हि
कर्मणोऽशेषतोऽननुष्ठानमेवाज्ञस्याशेषकर्मत्यागायोगादतः सहजं कर्म सदोषमपि न
त्याज्यमिति वाक्यार्थमाह -- **सहजस्येति।** सहजं कर्म सदोषमपि न
त्यजेदित्यत्र विचारमवतारयति -- **किमिति।** नहि कश्चिदिति न्यायादिति
शेषः। दोषो विहितनित्यत्यागे प्रत्यवायः। संदिग्धस्य प्रयोजनस्य
विचार्यत्वादुक्ते संदेहे प्रयोजनं पृच्छति -- **किञ्चात इति।**
तत्राद्यमनूद्य फलं दर्शयति -- **यदीति।** अशक्यार्थानुष्ठानस्य गुणत्वेन
प्रसिद्धत्वात्प्रसिद्धं हि महोदधिमगस्त्यस्य चुलुकीकृत्य पिबतो गुणवत्त्वं
तदाह -- **एवं तर्हीति।** अशेषकर्मत्यागस्य गुणवत्त्वेऽपि प्रागुक्तन्यायेन
तदयोगात्तस्याशक्यानुष्ठानतेति शङ्कते -- **सत्यमिति।** चोद्यमेव
विवृण्वन्नाद्यं,विभजते -- **किमिति।** सत्त्वादिगुणवदात्मनो
नित्यप्रचलितत्वेनाशेषतस्तेन न कर्म त्यक्तुं शक्यं नापि
रूपविज्ञानवेदनासंज्ञासंस्कारसंज्ञानां क्षणध्वंसिनां स्कन्धानामिव
क्रियाकारकभेदाभावात्कारकस्यैवात्मनः क्रियात्वमित्युक्ते
कर्माशेषतस्त्यक्तुं शक्यमुभयत्रापि स्वभावभङ्गादित्याह -- **उभयथेति।**
पक्षद्वयानुरोधेनाशेषकर्मत्यागायोगे वैशेषिकश्चोदयति -- **अथेति।**
कदाचिदात्मा सक्रियो निष्क्रियश्च कदाचिदिति स्थिते फलितमाह --
**तत्रेति।** उक्तमेव पक्षं पूर्वोक्तपक्षद्वयाद्विशेषदर्शनेन विशदयति --
**अयं त्विति।** आगमापायित्वे क्रियायास्तद्वतो द्रव्यस्य कथं
स्थायितेत्याशङ्क्याह -- **शुद्धमिति।** क्रियाशक्तिमत्त्वेऽपि
क्रियावत्त्वाभावे कथं कारकत्वं क्रियां कुर्वत् कारणं
कारकमित्यभ्युपगमादित्याशङ्क्याह -- **तदेवेति।** क्रियाशक्तिमदेव कारकं न
क्रियाधिकरणं परस्पराश्रयादित्यर्थः। वैशेषिकपक्षे दोषाभावादस्ति सर्वैः
स्वीकार्यतेत्युपसंहरति -- **इत्यस्मिन्निति।** भगवन्मतानुसारित्वाभावादस्य
पक्षस्य त्याज्यतेति दूषयति -- **अयमेवेति।**
भगवन्मताननुसारित्वमस्याप्रामाणिकमिति शङ्कते -- **कथमिति।**
भगवद्वचनमुदाहरन् परपक्षस्य तदनुगुणत्वाभावमाह -- **यत इति।** परेषामपि
मतमेतदनुगुणमेव किं न स्यादित्याशङ्क्याह -- **काणादानां हीति।**
भगवन्मतानुगुणत्वाभावेऽपि न्यायानुगुणत्वेन दोषरहितं काणादानां
मतमुपादेयमेव तर्हि काणादमतविरोधादुपेक्ष्यते भगवन्मतमिति शङ्कते --
**अभागवतत्वेऽपीति।** न्यायवत्त्वमसिद्धमिति दूषयति -- **उच्यत इति।**
सर्वप्रमाणानुसारिणो मतस्य न तद्विरोधितेत्याक्षिपति -- **कथमिति।**
वैशेषिकमतस्य सर्वप्रमाणविरोधं प्रकटयन्नादौ तन्मतमनुवदति -- **यदीति।**
असतो जन्म सतश्च नाश इति स्थिते फलितमाह -- **तथाचेति।** उक्तमेव वाक्यं
व्याकरोति -- **अभाव इति।** सदेवासत्त्वमापद्यत इत्युक्तं व्याचष्टे --
**भावश्चेति।** इति मतमिति शेषः। तत्रैवाभ्युपगमान्तरमाह -- **तत्रेति।**
प्रकृतं मतं सप्तम्यर्थः। इत्यभ्युपगम्यत इति शेषः। परकीयमभ्युपगमं दूषयति
-- **नचेति।** एवमिति परपरिभाषानुसारेणेत्यर्थः।
अदर्शनादुत्पत्तेरपेक्षायाश्चेति शेषः। कथं तर्हि त्वन्मतेऽपि घटादीनां
कारणापेक्षाणामुत्पत्तिर्न हि भावानां कारणापेक्षोत्पत्तिर्वा युक्तेति
तत्राह -- **भावेति।** घटादीनामस्मत्पक्षे प्रागपि कारणात्मना
सतामेवाव्यक्तनामरूपाणामभिव्यक्तिसामग्रीमपेक्ष्य पृथगभिव्यक्तिसंभवान्न
किंचिदनवद्यमित्यर्थः। असत्कार्यवादे दोषान्तरमाह -- **किञ्चेति।** परमते
मानमेयव्यवहारे क्वचिदपि विश्वासो न कस्यचिदित्यत्र हेतुमाह --
**सत्सदेवेति।** नहि सत्तथैवेति निश्चितं तस्यैव
पुनरसत्त्वप्राप्तेरिष्टत्वान्न चासत्तथैवेति निश्चयस्तस्यैव
सत्त्वप्राप्तेरुपगमादतो यन्मानेन सदसद्वा निर्णीतं तत्तथेति
विश्वासाभावान्मानवैफल्यमित्यर्थः। इतश्चासत्कार्यवादो न युक्तिमानित्याह
-- **किञ्चेति।** तदेव हेत्वन्तरं स्फोरयितुं परमतमनुवदति -- **उत्पद्यत**
**इतीति।** परकीयं वचनमेव व्याचष्टे -- **प्रागिति।** संबद्धं सदित्यनेन
कारणसंबन्धे सति कार्यस्य सत्तासंबन्धो भवतीत्युक्तं तदेव स्फुटयति --
**कारणेति।** परमतमेवमनुभाष्य दूषयति -- **तत्रेति।** कार्यस्यासतोऽपि
कारणं संभवति तस्य च कार्येण संबन्धः सिध्यतीत्याशङ्क्याह -- **नहीति।**
असत्त्वादेवासतः संबन्धाभावे कारणस्य सतोऽपि न तेन संबन्धोऽनुमातुं शक्यते
सदसतोः संबन्धासंभवादित्यर्थः।
कार्यस्यात्यन्तासत्त्वानभ्युपगमात्कारणसंबन्धः स्यादिति शङ्कते --
**नन्विति।** सतामेव द्व्यणुकादीनां कारणसंबन्धं शङ्कितं दूषयति -- **न
संबन्धादिति।** अनभ्युपगममेव विशदयति -- **नहीति।** सदेव कारणं
कार्याकारमापद्य कार्यव्यवहारं निर्वहतीत्यभ्युपगमान्नास्ति
संबन्धानुपपत्तिरित्याशङ्क्यापराद्धान्तान्मैवमित्याह -- **नचेति।**
कार्यस्य कारणसंबन्धात्पूर्वं सत्त्वाभावे परिशेषसिद्धमर्थं दर्शयति --
**ततश्चेति।** तत्र चानुपपत्तिरुक्तेति शेषः। संबन्धिनोः
सदसतोरेवासंयोगेऽपि समवायः सदसतोः संभवेदिति तस्य
नित्यत्वादन्यतरसंबन्धाभावेऽपि स्थितेरावश्यकत्वादिति शङ्कते --
**नन्विति।** सदसतोर्मिथः संबन्धस्यादृष्टत्वान्नेति निराचष्टे -- **न
वन्ध्येति।**
घटादिप्रागभावस्यात्यन्ताभावत्वाभावाद्वन्ध्यापुत्रादिविलक्षणतया
स्वकारणसंबन्धः सिध्यतीत्याशङ्क्याह -- **घटादेरिति।**
उभयत्राभावस्वभावाविशेषेऽपि कस्यचित्कारणसंबन्धो नेतरस्येति विशेषे
हेत्वभावान्न प्रागभावस्य कारणसंबन्धः संभवतीत्यर्थः। घटादिप्रागभावस्य
सप्रतियोगिकत्वं वन्ध्यापुत्रादेर्नैवमिति विशेषमाशङ्क्य दूषयति --
**एकस्येति।** प्रागभावस्यैवप्रध्वंसाभावादेरपि सप्रतियोगिकत्वाविशेषे
स्वकारणेन संबन्धाविशेषः स्यादित्यर्थः।
प्रागभावप्रध्वंसाभावयोर्विशेषाभावे फलितमाह -- **असति चेति।** कपालशब्दो
घटकारणीभूतमृदवयवविषयः; सर्वो व्यवहारो घटाश्रितो जन्मनाशादिव्यवहारः।
प्रध्वंसाभावस्तु घटस्यैवाभावत्वे सत्यपि न घटत्वमापद्यते नापि कारणेन
संबध्यते न चोत्पत्त्यादिव्यवहारयोग्यो भवतीत्येतदयुक्तं प्रागभावेनास्य
विशेषाभावादित्याह -- **नत्विति।** असमञ्जसमित्यनेनेतिशब्दः संबध्यते।
असमञ्जसान्तरमाह -- **प्रध्वंसादीति।**
अन्योन्याभावात्यन्ताभावावादिपदार्थौ। क्वचिदिति देशकालयोर्ग्रहणं;
व्यवहारो जन्मादिरेव;
प्रागभावो,नोत्पत्त्यादिव्यवहारयोग्योऽभावत्वात्प्रध्वंसादिवदित्यर्थः।
प्रागभावस्य घटाभावानभ्युपगमादनुमानं सिद्धसाधनमिति शङ्कते -- **नन्विति।**
अभावस्य भावापत्त्यनभ्युपगमे भावस्यैव भावापत्तिरित्यनिष्टं स्यादिति
दूषयति -- **भावस्यैवेति।** तस्य तदापत्तेरयोग्यत्वे दृष्टान्तमाह --
**यथेति।** अभावस्य भावापत्तिरनिष्टेति दार्ष्टान्तिकं स्पष्टयति --
**एतदपीति।** आरम्भवादोक्तं दोषं परिणामवादेऽपि संचारयति --
**साङ्ख्यस्येति।** धर्मः परिणामः। असतोऽपूर्वपरिणामस्योत्पत्तेः सतश्च
पूर्वपरिणामस्य नाशादसदसदेव सच्च सदेवेति व्यवस्थात्रापि दुर्घटेत्यर्थः।
ननु कार्यं कारणात्मना प्रागपि सदेवाव्यक्तं कारकव्यापाराद्व्यज्यते तेन
व्यक्त्यव्यक्त्योर्जन्मनाशव्यवहारान्मतान्तराद्विशेषसिद्धिस्तत्राह --
**अभिव्यक्तीति।** कारकव्यापारात्प्रागनभिव्यक्तिवदभिव्यक्तेः
सत्त्वमसत्त्वं वा सत्त्वे कारकव्यापारवैयर्थ्यात्तद्विषयप्रमाणविरोधो
द्वितीये पक्षान्तरवदत्यन्तासतस्तन्निर्वर्त्यत्वायोगे स एव दोषः
कारकव्यापारादूर्ध्वं व्यक्तिवदव्यक्तेरपि सत्त्वे स एव दोषोऽसत्त्वेपि
सतोऽसत्त्वानङ्गीकारान्मानमेयव्यवहारे न क्वापि विश्वासः
सत्सदेवासदसदेवेत्यनिर्धारणादित्यर्थः। साङ्ख्यपक्षप्रतिक्षेपन्यायेन
पक्षान्तरमपि प्रतिक्षिप्तमित्याह -- **एतेनेति।** कारणस्यैव
कार्यरूपापत्तिरुत्पत्तिस्तस्यैव तद्रूपत्यागेन स्वरूपापत्तिर्नाश
इत्येतदपि न पूर्वरूपे स्थिते नष्टे च परस्य पररूपापत्तेरनुपपत्तेः; न च
प्राप्तं रूपं स्थितेन नष्टेन वा त्यक्तुं शक्यमित्यर्थः। आरम्भवादे
परिणामवादेषु चोत्पत्त्यादिव्यवहारानुपपत्तौ परिशेषायातं दर्शयति --
**पारिशैष्यादिति।** एकस्यानेकविधविकल्पानुपपत्तिमाशङ्क्याह --
**अविद्ययेति।** अस्यापि मतस्य भगवन्मतानुरोधित्वाभावादविशिष्टा
त्याज्यतेत्याशङ्क्याह -- **इतीदमिति।** उक्तमेव भगवन्मतं विशदयति --
**सत्प्रत्ययस्येति।** सदेकमेव वस्तु स्यादिति शेषः। इतरेषां
विकारप्रत्ययानां रजतादिधीवदर्थव्यभिचारादविद्यया तदेव सद्वस्त्वनेकधा
विकल्प्यत इत्याह -- **व्यभिचाराच्चेति।** इति मतं श्लोके दर्शितमिति
संबन्धः। आत्मनश्चेदविक्रियत्वं भगवतेष्टं तर्हि सर्वकर्मपरित्यागोपपत्तेः
सहजस्यापि कर्मणस्त्यागसिद्धिरिति शङ्कते -- **कथमिति।** किं
कार्यकारणात्मनां गुणानामकल्पितानां कल्पितानां वा कर्म धर्मत्वेनेष्टं
द्विधापि निःशेषकर्मत्यागो विदुषोऽविदुषो वा नाद्य इत्याह --
**यदीत्यादिना।** अविद्यारोपितमेव गुणशब्दितकार्यकारणारोपद्वारा कर्मेति
शेषः। द्वितीयं प्रत्याह -- **विद्वांस्त्विति।** आरोपशेषवशाद्विदुषोऽपि
नाशेषकर्मत्यागसिद्धिरित्याशङ्क्याह -- **अविद्येति।** तामेवानुपपत्तिं
दृष्टान्तेन स्पष्टयति -- **नहीति।** विदुषोऽशेषकर्मत्यागे पाञ्चमिकमपि
वचोऽनुकूलमित्याह -- **एवंचेति।** अविदुषः सर्वकर्मत्यागायोगे च
प्रकृताध्यायस्थमेव वाक्यमनुगुणमित्याह -- **स्वे स्व इति।** वाक्यान्तरमपि
तत्रैवार्थे युक्तार्थमित्याह -- **स्वकर्मणेति।**
