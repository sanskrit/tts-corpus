+++
title = "67 इदन् ते"

+++
।।18.67।। पूर्वापरालोचनातो गीताशास्त्रं व्याख्यायोपसंहृत्य
तत्तात्पर्यार्थं निर्धारितमपि विचारद्वारा निर्धारयितुं विचारमवतारयति --
**अस्मिन्निति।** किंशब्दार्थमेव त्रेधा विभजते -- **ज्ञानमिति।**
निमित्ताभावे संशयस्याभासत्वान्न निरस्येति मत्वा पृच्छति -- **कुत इति।**
तत्तदर्थावद्योतकानेकवाक्यदर्शनं तन्निमित्तमित्याह -- **यज्ज्ञात्वेति।**
कर्मणामवश्यकर्तव्यत्वोपलम्भात्तेभ्योऽपि निःश्रेयसप्राप्तिर्भातीत्याह --
**कर्मण्येवेति।** तथापि समुच्चयप्रापकं नास्तीत्याशङ्क्याह -- **एवमिति।**
सत्यां सामग्र्यां कार्यमवश्यंभावीत्युपसंहरति -- **इति भवेदिति।**
संदिग्धं सफलं च विचार्यमिति स्थितेरसति फले संदिग्धमपि न विचार्यमिति
बुद्ध्या पृच्छति -- **किं पुनरिति।** प्रत्येकं ज्ञानकर्मणोः
समुच्चितयोर्वा मुक्तिं प्रति परमसाधनतेत्यवधारणमेव विचारफलमिति परिहरति --
**नन्विति।** संदेहप्रयोजनयोर्विचारप्रयोजकयोर्भावाद्विचारद्वारा
परममुक्तिसाधनं निर्धारणीयमिति निगमयति -- **अत इति।** एवं विचारमवतार्य
सिद्धान्तं संगृह्णाति -- **आत्मेति।** संग्रहवाक्यं
विवृण्वन्नादावात्मज्ञानापोह्यामविद्यां दर्शयति -- **क्रियेति।**
आश्रयोक्त्या तदनादित्वमाह -- **आत्मनीति।**
तामेवाविद्यामनाद्यविद्योत्थामनर्थात्मिकां प्रपञ्चयति -- **ममेति।**
अनाद्यविद्याकार्यत्वात्प्रवाहरूपेणानादित्वमस्या विवक्षित्वा विशिनष्टि --
**अनादीति।** तत्र कारणाविद्यानिवर्तकत्वमात्मज्ञानस्योपन्यस्यति --
**अस्या इति।** ननु नेदमुत्पन्नं ज्ञानं निवर्तयत्यविरोधेनोत्पन्नत्वान्न
चानुत्पन्नमलब्धात्मकस्यार्थक्रियाकारित्वाभावात्तत्राह --
**उत्पद्यमानमिति।** कथं तस्य कारणाविद्यानिवर्तकत्वमित्याशङ्क्य
कार्याविद्यानिवर्तकत्वदृष्टेरित्याह -- **कर्मेति।**
आत्मज्ञानस्येत्यादिसंग्रहवाक्ये
तुशब्दद्योत्यविशेषाभावात्तदानर्थक्यमाशङ्क्याह -- **तुशब्द इति।**
पक्षद्वयव्यावर्तकत्वमेवास्य स्फुटयति -- **नेत्यादिना।** इतश्च
कर्मासाध्यता मुक्तेरित्याह -- **अकार्यत्वाच्चेति।**एष नित्यो महिमा इति
श्रुतेर्नित्यत्वेन मोक्षस्याकार्यत्वान्न तत्र हेत्वपेक्षेत्युपपादयति --
**नहीति।** ज्ञानेनापि मोक्षो न क्रियते चेत्तर्हि केवलमपि ज्ञानं
मुक्त्यनुपयुक्तमिति कुतस्तस्य तत्र हेतुत्वधीरित्याशङ्कते -- **केवलेति।**
ज्ञानानर्थक्यं दूषयति -- **नेति।** तदेव प्रपञ्चयति -- **अविद्येति।**
यदुक्तमविद्यानिवर्तकज्ञानस्य कैवल्यफलावसायित्वं दृष्टमिति तत्र
दृष्टान्तमाह -- **रज्ज्वादीति।** उक्ते विषये तमोनिवर्तकप्रकाशस्य
कस्मिन्फले पर्यवसानं तत्राह -- **विनिवृत्तेति।** प्रदीपप्रकाशस्य
सर्पभ्रमनिवृत्तिद्वारा रज्जुमात्रे पर्यवसानवदात्मज्ञानस्यापि
तदविद्यानिवृत्त्यात्मकैवल्यावसानमिति दार्ष्टान्तिकमाह -- **तथेति।**
ज्ञात्रादीनां ज्ञाननिष्ठाहेतूनां कर्मान्तरे प्रवृत्तिसंभवात्कर्मसहितैव
सा कैवल्यावसायिनीति चेत्तत्राह -- **दृष्टार्थायामिति।** कर्मसाहित्यं
ज्ञाननिष्ठाया दृष्टान्तेन साधयन्नाशङ्कते -- **भुजीति।** भुजिक्रियाया
लौकिक्या वैदिक्याश्चाग्निहोत्रादिक्रियायाः
सहानुष्ठानवदग्निहोत्रादिक्रियाया ज्ञाननिष्ठायाश्च साहित्यमित्यर्थः।
भुजिफले तृष्णाख्ये प्राप्तेऽपि स्वर्गादौ तद्धेतौ
चाग्निहोत्रादावर्थित्वदृष्टेर्युक्तं तत्र साहित्यं न तथा
मुक्तिफलज्ञाननिष्ठालाभे स्वर्गादौ तद्धेतौ वा कर्मण्यर्थित्वं तेन
ज्ञाननिष्ठाकर्मणोर्न साहित्यमिति परिहरति -- **नेत्यादिना।** संग्रहवाक्यं
विवृणोति -- **कैवल्येति।** ज्ञाने फलवति लब्धे फलान्तरे तद्धेतौ च
नार्थितेत्यत्र दृष्टान्तमाह -- **सर्वत इति।** सर्वत्र संप्लुतं
व्याप्तमुदकमिति समुद्रोक्तिस्तत्फलं स्नानादि तस्मिन्प्राप्ते न
तडागादिनिर्माणक्रियायां तदधीने च स्नानादौ कस्यचिदर्थित्वं तथा
प्रकृतेपीत्यर्थः। निरतिशयफले ज्ञाने लब्धे सातिशयफले कर्मणि
नार्थित्वमित्येतद्दृष्टान्तेन स्फुटयति -- **नहीति।** कर्मणः
सातिशयफलत्वमुक्तमुपजीव्य फलितमाह -- **तस्मान्नेति।** ज्ञानकर्मणोः
साहित्यासंभवमपि पूर्वोक्तं निगमयति -- **नचेति।** नहि प्रकाशतमसोरिव मिथो
विरुद्धयोस्तयोः साक्षादेकस्मिन्फले साहित्यमित्यर्थः। ननु ज्ञानमेव मोक्षं
साधयदात्मसहायत्वेन कर्मापेक्षते,करणस्योपकरणापेक्षत्वात्तत्राह --
**नापीति।** ज्ञानमुत्पत्तौ यज्ञाद्यपेक्षमपि नोत्पन्नं फले तदपेक्षं
स्वोत्पत्तिनान्तरीयकत्वेन मुक्तेस्तन्मात्रायत्तत्वादित्यर्थः।
यदुक्तमितिकर्तव्यत्वेन ज्ञानं कर्मापेक्षमिति तत्राह -- **अविद्येति।**
ज्ञानस्याज्ञाननिवर्तकत्वात्तत्र कर्मणो विरुद्धतया सहकारित्वायोगान्न फले
तदपेक्षेत्यर्थः। कर्मणोऽपि ज्ञानवदज्ञाननिवर्तकत्वे कुतो
विरुद्धतेत्याशङ्क्याह -- **नहीति।** केवलस्य समुच्चितस्य वा कर्मणो मोक्षे
साक्षादनन्वये फलितमाह -- **अत इति।** केवलं ज्ञानं मुक्तिसाधनमित्युक्तं
तन्निषेधयन्नाशङ्कते -- **नेत्यादिना।** निषेध्यमनूद्य नञर्थमाह --
**यत्तावदिति।** नित्याकरणे प्रत्यवायाप्राप्तेरिति हेतुं प्रपञ्चयति --
**यत इति।** ज्ञानवतोऽपि नित्यानुष्ठानस्यावश्यकत्वान्न केवलज्ञानस्य
कैवल्यहेतुतेत्यर्थः। कैवल्यस्य च नित्यत्वादित्यस्य व्यावर्त्यं दर्शयति
-- **नन्विति।** यदि नित्यनैमित्तिककर्माणि श्रौतान्यकरणे
प्रत्यवायकारीण्यवश्यानुष्ठेयान्येवं तर्हि तेभ्यः
समुच्चितेभ्योऽसमुच्चितेभ्यश्च मोक्षो नेत्युक्तत्वात्केवलज्ञानस्य
चातद्धेतुत्वादनिबन्धना मुक्तिर्न सिध्येदित्यर्थः। कैवल्यस्य चेत्यादि
व्याकुर्वन्ननिर्मोक्षप्रसङ्गं प्रत्यादिशति -- **नैष दोष इति।**
मुक्तेर्नित्यत्वेनायत्नसिद्धेर्न तदभावशङ्केत्युक्तं प्रपञ्चयति --
**नित्यानामिति।** काम्यकर्मवशादिष्टशरीरापत्तिं शङ्कित्वोक्तं --
**काम्यानां चेति।** आरब्धकर्मवशात्तर्हि देहान्तरं नेत्याह --
**वर्तमानेति।** तर्हि देहान्तरं शेषकर्मणा स्यादित्याशङ्क्य
कर्माशयस्यैकभविकत्वान्नेत्याह -- **पतितेऽस्मिन्निति।** रागादिना
कर्मान्तरं ततो देहान्तरं च भविष्यतीत्याशङ्क्याह -- **रागादीनां चेति।**
आत्मनः स्वरूपावस्थानमिति संबन्धः। अतीतासंख्यजन्मभेदेष्वर्जितस्य कर्मणो
नानाफलस्यानारब्धस्य भोगेन विनाक्षयात्ततो
देहान्तरारम्भादैकभविकत्वस्याप्रामाणिकत्वान्न मुक्तेरयत्नसिद्धतेति चोदयति
-- **अतिक्रान्तेति।** नोक्तकर्मनिमित्तं देहान्तरं शङ्कितव्यमित्याह --
**नेति।** नित्यनैमित्तिककर्माणि श्रौतान्यवश्यमनुष्ठेयानि तदनुष्ठाने च
महानायासस्ततो दुःखोपभोगस्तस्योक्तानारब्धकर्मफलभोगत्वोपगमान्न ततो
देहान्तरमित्याह -- **नित्येति।** नित्यादिना दुरितनिवृत्तावप्यविरोधान्न
सुकृतनिवृत्तिस्ततो देहान्तरमित्याशङ्क्य सुकृतस्य
नित्यादेरन्यत्वेनारब्धत्वे च न्यायविरुद्धस्य तस्यासिद्धत्वात्ततो
देहान्तरायोगान्नित्यादेरनन्यत्वे च न तस्य फलान्तरमिति मत्वा यथा
प्रायश्चित्तमुपात्तदुरितनिबर्हणार्थं न फलान्तरापेक्षं तथेदं सर्वमपि
नित्यादिकर्मोपात्तपापनिराकरणार्थं तस्मिन्नेव पर्यवस्यन्न
देहान्तरारम्भकमिति पक्षान्तरमाह -- **प्रायश्चित्तवदिति।** तथापि
प्रारब्धवशादेव देहान्तरं शङ्क्यते नानाजन्मारम्भकाणामपि तेषां
यावदधिकारन्यायेन संभवादित्याशङ्क्याह -- **आरब्धानां चेति।**
पूर्वार्जितकर्मणामेवं क्षीणत्वेऽपि कानिचित्पूर्वकर्माणि
देहान्तरमारभेरन्नित्याशङ्क्याह -- **अपूर्वाणां चेति।** विना ज्ञानं
कर्मणैव मुक्तिरिति पक्षं श्रुत्यवष्टम्भेन निराचष्टे -- **नेत्यादिना।**
विद्यतेऽयनायेति श्रुतेरिति संबन्धः। एवकारार्थं विवृण्वन्नेत्यादिभागं
व्याकरोति -- **अन्य इति।**यदा चर्मवदाकाशं वेष्टयिष्यन्ति मानवाः। तदा
देवमविज्ञाय दुःखस्यान्तो भविष्यति इति श्रुतिमर्थतोऽनुवदति --
**चर्मवदिति।** श्रौतार्थे स्मृतिं संवादयति -- **ज्ञानादिति।** किञ्च
त्वदीयन्यायस्यानुग्राह्यमानहीनत्वेनाभासतया पुण्यकर्मणामनारब्धफलानां
क्षयाभावे देहान्तरारम्भसंभवान्न ज्ञानं विना मुक्तिरित्याह --
**अनारब्धेति।** तथाविधानां कर्मणां नास्ति संभावनेत्याशङ्क्याह --
**यथेति।** अनारब्धफलपुण्यकर्माभावेऽपि कथं मोक्षानुपपत्तिरिति तत्राह --
**तेषां चेति।** इतश्च कर्मक्षयानुपपत्त्या मोक्षानुपपत्तिरिति तत्राह --
**धर्मेति।**कर्मणा पितृलोकः इति श्रुतिमाश्रित्य कर्माक्षये हेत्वन्तरमाह
-- **नित्यानामिति।** स्मृत्यापि यथोक्तमर्थं समर्थयति -- **वर्णा इति।**
प्रेत्य कर्मफलमनुभूय ततः शेषेण विशिष्टजात्यादिभाजो जन्म प्रतिपद्यन्त
इत्येतदादिपदार्थः। यत्तु नित्यानुष्ठानायासदुःखभोगस्य तत्फलभोगत्वमिति
तदिदानीमनुभवति -- **ये त्विति।** नित्यान्यनुष्ठीयमानान्यायासपर्यन्तानीति
शेषः। तथापि नित्यानां काम्यानामिव स्वरूपातिरिक्तं फलमाशङ्क्य
विध्युद्देशे तदश्रवणान्मैवमित्याह -- **नत्विति।** विध्युद्देशे फलाश्रुतौ
तत्कामनाया निमित्तस्याभावान्न नित्यानि विधीयेरन्नित्याशङ्क्याह --
**जीवनादीति।** न नित्यानां विध्यसिद्धिरिति शेषः। अनुभाषितं दूषयति --
**नेत्यादिना।** तदेव विवृण्वन्निषेध्यमनूद्य नञर्थमाह -- **यदुक्तमिति।**
अप्रवृत्तानामित्यादिहेतुं प्रपञ्चयति -- **नहीति।** कर्मान्तरारब्धेऽपि
देहे दुरितफलं नित्यानुष्ठानायासदुःखं भुज्यतां कानुपपत्तिरित्याशङ्क्याह
-- **अन्यथेति।** यदुक्तं दुःखफलविशेषानुपपत्तिश्च स्यादिति तदुपपादयति --
**तस्येति।** संभावितानि तावदनन्तानि संचितानि दुरितानि तानि च
नानादुःखफलानि यदि तानि नित्यानुष्ठानायासरूपं दुःखं तन्मात्रफलानि
कल्प्येरंस्तदा तेष्वेवं कल्प्यमानेषु सत्सु
नित्यस्यानुष्ठितस्यायासमासादयतो यो दुरितकृतो दुःखविशेषो न तत्फलं
दुरितफलानां दुःखानां बहुत्वादतो नित्यं कर्म यथाविशेषं तं
दुरितकृतदुःखविशेषफलकमित्यक्तमित्यर्थः। किञ्च
नित्यानुष्ठानायासदुःखमात्रफलानि चेद्दुरितानि कल्प्यन्ते,तदा
द्वन्द्वशब्दितरागादिबाधस्य रोगादिबाधायाश्च दुरितनिमित्तत्वानुपपत्तेः
सुकृतकृतत्वस्य चासंभवादनुपपत्तिरेवोदीरितबाधायाः स्यादित्याह --
**द्वन्द्वेति।** इतश्च नित्यानुष्ठानायासदुःखमेव दुरितफलमित्ययुक्तमित्याह
-- **नित्येति।** दुःखमिति न शक्यते कल्पयितुमिति पूर्वेण संबन्धः। यदि
तदेव तत्फलं न तर्हि शिरसा पाषाणवहनादिदुःखं दुरितकृतं नच तत्कारणं सुकृतं
दुःखस्यातत्कार्यत्वादतस्तदाकस्मिकं स्यादित्यर्थः।
नित्यानुष्ठानायासदुःखमुपात्तदुरितफलमित्येतदप्रकृतत्वाच्चायुक्तं
वक्तुमित्याह -- **अप्रकृतं चेति।** तदेव प्रपञ्चयितुं पृच्छति --
**कथमिति।** तत्रादौ प्रकृतमाह -- **अप्रसूतेति।** तथापि
कथमस्माकमप्रकृतवादित्वं तत्राह -- **तत्रेति।**
प्रसूतफलत्वमप्रसूतफलत्वमिति प्राचीनदुरितगतविशेषानुपगमादविशेषेण सर्वस्यैव
तस्य प्रसूतफलत्वान्नित्यानुष्ठानायासदुःखफलत्वसंभवान्नाप्रकृतवादितेति
शङ्कते -- **अथेति।** पूर्वोपात्तदुरितस्याविशेषेणारब्धफलत्वे
विशेषणानर्थक्यमिति परिहरति -- **तत इति।**
दुरितमात्रस्यारब्धफलत्वेनानारब्धफलस्य
तस्योक्तफलविशेषवत्त्वानुपपत्तेरित्यर्थः। पूर्वोपात्तदुरितमारब्धफलं
चेद्भोगेनैव तत्क्षयसंभवात्तन्निवृत्त्यर्थं नित्यं कर्म न विधातव्यमिति
दोषान्तरमाह -- **नित्येति।** इतश्च नित्यानुष्ठानायासदुःखं
नोपात्तदुरितफलमित्याह -- **किञ्चेति।** तदेव स्फोरयति -- **श्रुतस्येति।  
  
यथा व्यायामगमनादिकृतं दुःखं नान्यस्य दुरितस्येष्यते तत्फलत्वसंभवात्तथा
नित्यस्यापि श्रुत्युक्तस्यानुष्ठितस्यायासपर्यन्तस्य
फलान्तरानुपगमादनुष्ठानायासदुःखमेव चेत्फलं तर्हि तस्मादेव तद्दर्शनात्तस्य
न दुरितफलत्वं कल्प्यं नित्यफलत्वसंभवादित्यर्थः। दुःखफलत्वे
नित्यानामननुष्ठानमेव श्रेयः स्यादित्याशङ्क्याह --** जीवनादिति।
**नित्यानां दुरितफलत्वानुपपत्तौ हेत्वन्तरमाह --** प्रायश्चित्तवदिति।
**दृष्टान्तं प्रपञ्चयति --** यस्मिन्निति। **तथा जीवनादिनिमित्ते
विहितानां नित्यानां दुरितफलत्वासिद्धिरिति शेषः। सत्यं प्रायश्चित्तं न
निमित्तस्य पापस्य फलं किंतु तदनुष्ठानायासदुःखं तस्य पापस्य फलमिति शङ्कते
--** अथेति। **प्रायश्चित्तानुष्ठानायासदुःखस्य निमित्तभूतपापफलत्वे
जीवनादिनिमित्तमित्याद्यनुष्ठानायासदुःखमपि जीवनादेरेव फलं
स्यान्नोपात्तदुरितस्येति परिहरति --** जीवनादिति। **प्रायश्चित्तदुःखस्य
तन्निमित्तपापफलत्ववज्जीवनादिनिमित्तकर्मकृतमपि दुःखं जीवनादिफलमित्यत्र
हेतुमाह --** नित्येति। **इतश्च
नित्यानुष्ठानायासदुःखमेवोपात्तदुरितफलमित्याशङ्क्य वक्तुमित्याह --**
किञ्चेति। **काम्यानुष्ठानायासदुःखमपि
दुरितफलमित्युपगमात्प्रसङ्गस्येष्टत्वमाशङ्क्याह --** तथाचेति। **विहितानि
तावन्नित्यानि नच तेषु फलं श्रुतं नच विना फलं विधिस्तेन
दुरितनिबर्हणार्थानि नित्यानीत्यर्थापत्त्या कल्प्यते नच सा युक्ता
काम्यानुष्ठानादपि दुरितनिवृत्तिसंभवादित्यर्थः। किञ्च
नित्यान्यनुष्ठानायासदुःखातिरिक्तफलानि विहितत्वात्काम्यवदित्यनुमानान्न
तेषां दुरितनिवृत्त्यर्थतेत्याह --** एवमिति। **काम्यादिकर्म
दृष्टान्तयितुमेवमित्युक्तम्। स्वोक्तिव्याघाताच्च
नित्यानुष्ठानाद्दुरितफलभोगोक्तिरयुक्तेत्याह --** विरोधाच्चेति। **तदेव
प्रपञ्चयति --** विरुद्धं चेति। **इदंशब्दार्थमेव विशदयति --** नित्येति।
**अन्यस्य कर्मणो दुरितस्येति यावत्।** स एवेति। **यदनन्तरं यद्भवति
तत्तस्य कार्यमिति नियमादित्यर्थः। इतश्च नित्यानुष्ठाने दुरितफलभोगो न
सिध्यतीत्याह --** किञ्चेति। **काम्यानुष्ठानस्य नित्यानुष्ठानस्य च
यौगपद्यान्नित्यानुष्ठानायासदुःखेन दुरितफलभोगवत्काम्यफलस्यापि
मुक्तत्वसंभवादिति हेतुमाह --** तत्तन्त्रत्वादिति।
**नित्यकाम्यानुष्ठानयोर्यौगपद्येऽपि नित्यानुष्ठानायासदुःखादन्यदेव
काम्यानुष्ठानफलं श्रुतत्वादिति शङ्कते --** अथेति। **काम्यानुष्ठानफलं
नित्यानुष्ठानायासदुःखाद्भिन्नं चेत्तर्हि काम्यानुष्ठानायासदुःखं
नित्यानुष्ठानायासदुःखं च मिथो भिन्नं स्यादित्याह --** तदनुष्ठानेति।
**प्रसङ्गस्येष्टत्वमाशङ्क्य निराचष्टे --** नचेति। **दृष्टविरोधमेव
स्पष्टयति --** नहीति। **आत्माज्ञानवदग्निहोत्रादीनां मोक्षे साक्षादन्वयो
नेत्यत्रान्यदपि कारणमस्तीत्याह --** किञ्चान्यदिति। **तदेव कारणं विवृणोति
--** अविहितमिति। **यत्कर्म मर्दनभोजनादि तन्न शास्त्रेण विहितं निषिद्धं
वा तदनन्तरफलं तथानुभवादित्यर्थः। शास्त्रीयं कर्म तु
नानन्तरफलमानन्तर्यस्याचोदितत्वादतो ज्ञाने दृष्टफले नादृष्टफलं कर्म
सहकारि भवति; नापि स्वयमेव दृष्टफले मोक्षे कर्म प्रवृत्तिक्षममिति
विवक्षित्वाह --** नत्विति। **शास्त्रीयस्याग्निहोत्रादेरपि फलानन्तर्ये
स्वर्गादीनामनन्तरमनुपलब्धिर्विरुद्ध्येत ततस्तेष्वदृष्टेऽपि
तथाविधफलापेक्षया प्रवृत्तिरग्निहोत्रादिषु न स्यादित्याह --** तदेति।
**किञ्च नित्यानामग्निहोत्रादीनां नादृष्टं फलं तेषामेव काम्यानां
तादृक्फलं नच हेतुं विनायं विभागो भावीत्याह --** अग्निहोत्रादीनामिति।
फलकामित्वमात्रेणेति। **न स्यादिति पूर्वेण संबन्धः। यानि
नित्यान्यग्निहोत्रादीनि यानि च काम्यानि तेषामुभयेषामेव
कर्मस्वरूपविशेषाभावेऽपि नित्यानां तेषामनुष्ठानायासदुःखमात्रेण क्षयो न
फलान्तरमस्ति;,तेषामेव काम्यानामङ्गाद्याधिक्याभावेऽपि
फलकामित्वमधिकारिण्यस्तीत्येतावन्मात्रेण स्वर्गादिमहाफलत्वमित्ययं विभागो
न प्रमाणवानित्यर्थः। उक्तविभागायोगे फलितमाह --** तस्मान्नेति।
**काम्यवन्नित्यानामपि पितृलोकाद्यदृष्टफलवत्त्वे
दुरितनिवृत्त्यर्थत्वायोगात्तादर्थ्येनात्मविद्यैवाभ्युपगन्तव्येत्याह --**
अतश्चेति। **शुभाशुभात्मकं कर्म सर्वमविद्यापूर्वकं चेदशेषतस्तर्हि तस्य
क्षयकारणं विद्येत्युपपद्यते न तु सर्वं कर्माविद्यापूर्वकमिति
सिद्धमित्याशङ्क्याह --** अविद्येति। **तत्र हि शब्दद्योतितां युक्तिं
दर्शयति --** तथेति। **इतश्चाविद्वद्विषयं कर्मेत्याह --** अविद्वदिति।
**अधिकारिभेदेन निष्ठाद्वयमित्यत्र वाक्योपक्रममनुकूलयन्नात्मनि कर्तृत्वं
कर्मत्वं चारोपयन्न जानात्यात्मानमिति वदता कर्माज्ञानमूलमिति
दर्शितमित्याह --** उभाविति। **आत्मानं याथातथ्येन जानन्कर्तृत्वादिरहितो
भवतीति ब्रुवता कर्मसंन्यासे ज्ञानवतोऽधिकारित्वं सूचितमित्याह --**
वेदेति। **निष्ठाद्वयमधिकारिभेदेन बोद्धव्यमित्यत्रैव वाक्यान्तरमाह --**
ज्ञानेति। **न बुद्धिभेदं जनयेदित्यत्र चाविद्यामूलत्वं कर्मणः सूचयता
कर्मनिष्ठा विद्वद्विषयानुमोदितेत्याह --** अज्ञानामिति। **यदुक्तं
विद्वद्विषया संन्यासपूर्विका ज्ञाननिष्ठेति तत्रतत्त्ववित्तु महाबाहो
गुणकर्मविभागयोः इत्यादि वाक्यमुदाहरति --** तत्त्ववित्त्विति। **तत्रैव
वाक्यान्तरं पठति --** सर्वेति। **विदुषो ज्ञाननिष्ठेत्यत्रैव पाञ्चमिकं
वाक्यान्तरमाह --** नैवेति। **तत्रैवार्थसिद्धमर्थं कथयति --** अज्ञ इति।
**मन्यत इति संबन्धः। अज्ञस्य चित्तशुद्ध्यर्थं कर्म शुद्धचित्तस्य
कर्मसंन्यासो ज्ञानप्राप्तौ हेतुरित्यत्र वाक्यान्तरमाह --**
आरुरुक्षोरिति। **यथोक्ते विभागे साप्तमिकं वाक्यमनुगुणमित्याह --** उदारा
इति। **एवं त्रयीधर्ममित्यादि नावमिकं वाक्यमविद्वद्विषयं कर्मेत्यत्र
प्रमाणयति --** अज्ञा इति। **विदुषः संन्यासपूर्विका ज्ञाननिष्ठेत्यत्रैव
नावमिकं वाक्यान्तरमाह --** अनन्या इति। **मामित्येतद्व्याचष्टे --**
यथोक्तमिति। **तेषां सततयुक्तानामित्यादि दाशमिकं वाक्यं तत्रैव प्रमाणयति
--** ददामीति। **विद्यावतामेव भगवत्प्राप्तिनिर्देशादितरेषां तदप्राप्तिः
सूचितेत्यर्थसिद्धमर्थमाह --** अर्थादिति। **ननु भगवत्कर्मकारिणां
युक्ततमत्वात्कर्मिणोऽपि भगवन्तं यान्तीत्याशङ्क्याह --** भगवदिति। **ये
मत्कर्मकृदित्यादिन्यायेन भगवत्कर्मकारिणस्ते यद्यपि युक्ततमास्तथापि
कर्मिणोऽज्ञाः सन्तो न भगवन्तं सहसा गन्तुमर्हन्तीत्यर्थः। तेषामज्ञत्वे
गमकं दर्शयति --** उत्तरोत्तरेति। **चित्तसमाधानमारभ्य फलत्यागपर्यन्तं
पाठक्रमेणोत्तरोत्तरं हीनसाधनोपादानादभ्यासासमर्थस्य
भगवत्कर्मकारित्वाभिधानाद्भगवत्कर्मकारिणामज्ञत्वं विज्ञातमित्यर्थः। ये
त्वक्षरमनिर्देश्यमित्यादिवाक्यावष्टम्भेन विद्वद्विषयत्वं
संन्यासपूर्वकज्ञाननिष्ठाया निर्धारयति --** अनिर्देश्येति।
**उक्तसाधनास्तेन ते संन्यासपूर्वकज्ञाननिष्ठायामधिक्रियेरन्निति शेषः।
किञ्च त्रयोदशे यान्यमानित्वादीनि चतुर्दशे च प्रकाशं च प्रवृत्तिं
चेत्यादीनि यानि पञ्चदशे च यान्यसङ्गत्वादीन्युक्तानि तैः सर्वैः साधनैः
सहिता भवन्त्यनिर्देश्याक्षरोपासकास्ततोऽपि ते
ज्ञाननिष्ठायामेवाधिक्रियेरन्नित्याह --** क्षेत्रेति।
**निष्ठाद्वयमधिकारिभेदेन प्रतिष्ठाप्य ज्ञाननिष्ठानामनिष्टमिष्टं
मिश्रमिति त्रिविधं कर्मफलं न भवति किंतु मुक्तिरेव कर्मनिष्ठानां तु
त्रिविधं कर्मफलं न मुक्तिरिति शास्त्रार्थविभागमभिप्रेतमुपसंहरति --**
अधिष्ठानादीति। **यदुक्तमविद्याकामबीजं सर्वं कर्मेति तन्न शास्त्रावगतस्य
कर्मणोऽविद्यापूर्वकत्वानुपपत्तेरित्याक्षिपति --** अविद्येति।
**दृष्टान्तेन समाधत्ते --** नेति। **तत्राभिमतां प्रतिज्ञां विभजते --**
यद्यपीति। **उक्तं दृष्टान्तं व्याचष्टे --** यथेति। **अविद्यादिमतो
ब्रह्महत्यादि कर्मेत्यत्र हेतुमाह --** अन्यथेति। **दार्ष्टान्तिकं
गृह्णाति --** तथेति। **तान्यप्यविद्यादिमतो भवन्तीत्यविद्यादिपूर्वकत्वं
तेषामेषितव्यमित्यर्थः। पारलौकिककर्मसु देहाद्यतिरिक्तात्मज्ञानं विना
प्रवृत्त्ययोगान्न तेषामविद्यापूर्वकतेति शङ्कते --** व्यतिरिक्त इति।
**सत्यपि व्यतिरिक्तात्मज्ञाने पारमार्थिकात्मज्ञानाभावान्मिथ्याज्ञानादेव
नित्यादिकर्मसु प्रवृत्तेरविद्यापूर्वकत्वं तेषामप्रतिहतमिति परिहरति --**
नेत्यादिना। **कर्मणश्चलनात्मकत्वान्नात्मकर्तृकत्वं तस्य
निष्क्रियत्वाद्देहादिसंघातस्य तु सक्रियत्वात्तत्कर्तृकं कर्म युक्तं
तथापि संघातेऽहमभिमानद्वाराहं करोमीत्यात्मनो मिथ्याधीपूर्विका कर्मणि
प्रवृत्तिर्दृष्टा तेनाविद्यापूर्वकत्वं तस्य युक्तमित्यर्थः। यदुक्तं
देहादिसंघातेऽहमभिमानस्य मिथ्याज्ञानत्वं तदाक्षिपति --** देहादीति।
**अहंधियो गौणत्वे तत्पूर्वककर्मस्वपि
गौणत्वापत्तेरात्मनोऽनर्थाभावात्तन्निवृत्त्यर्थं हेत्वन्वेषणं न स्यादिति
दूषयति --** नेति। **एतदेव प्रपञ्चयन्नादौ चोद्यं प्रपञ्चयति --**
आत्मीयेति। **तत्र श्रुत्यवष्टम्भेन दृष्टान्तमाह --** यथेति।
**दर्शितश्रुतेरात्मीये पुत्रेऽहंप्रत्ययो गौणो यथा
संघातेऽप्यात्मीयेऽहंप्रत्ययस्तथा युक्त इत्यर्थः। भेदधीपूर्वकत्वं गौणधियो
लोके प्रसिद्धमित्याह --** लोके चेति। **लोकवेदानुरोधेनात्मीये
संघातेऽहंधीरपि गौणी स्यादिति दार्ष्टान्तिकमाह --** तद्वदिति।
**मिथ्याधियोऽपि भेदधीपूर्वकत्वसंभवादात्मीये संघातेऽहंधियो मिथ्यात्वमेव
किं न स्यादित्याशङ्क्याह --** नैवायमिति। **भेदधीपूर्वकत्वाभावे कथं
मिथ्याधीरुदेतीत्याशङ्क्याह --**
मिथ्येति। ,अधिष्ठानारोप्ययोर्विवेकाग्रहात्तदुत्पत्तिरित्यर्थः।
देहादावहंधियो गौणतेति चोद्ये विवृते तत्कार्येष्वपीत्यादिपरिहारं विवृणोति
-- **नेत्यादिना।** हेतुभागं विभजते -- **यथेति।** सिंहो देवदत्त इति
वाक्यं देवदत्तः सिंह इवेत्युपमया देवदत्तं क्रौर्याद्यधिकरणं स्तोतुं
प्रवृत्तमग्निर्माणवक इत्यपि वाक्यं माणवकोऽग्निरिवेत्युपमया माणवकस्य
पैङ्गल्याधिकरणस्य स्तुत्यर्थमेव न तथा मनुष्योऽहमिति
वाक्यस्याधिकरणस्तुत्यर्थता भातीत्यर्थः। देवदत्तमाणवकयोरधिकरणत्वं
कथमित्याशङ्क्याह -- **क्रौर्येति।** किञ्च गौणशब्दं तत्प्रत्ययं च
निमित्तं कृत्वा सिंहकार्यं न किंचिद्देवदत्ते साध्यते नापि माणवके
किंचिदग्निकार्यं मिथ्याधीकार्यं त्वनर्थमात्मानुभवत्यतो न
देहादावहंधीर्गौणीत्याह -- **नत्विति।** इतोऽपि देहादौ नाहंधीर्गौणीत्याह
-- **गौणेति।** यो देवदत्तो माणवको वा गौण्या धियो विषयस्तं परो नैष सिंहो
नायमग्निरिति जानाति नैवमविद्वानात्मनः संघातस्य च सत्यपि भेदे
संघातस्यानात्मत्वं प्रत्येत्यतो न संघातेऽहंशब्दप्रत्ययौ गौणावित्यर्थः।
संघाते तयोर्गौणत्वे दोषान्तरं समुच्चिनोति -- **तथेति।** तथा सत्यात्मनि
कर्तृत्वादिप्रतिभासासिद्धिरिति शेषः। गौणेन कृतं न मुख्येन
कृतमित्युदाहरणेन स्फुटयति -- **नहीति।** यद्यपि देवदत्तमाणवकाभ्यां कृतं
कार्यं मुख्याभ्यां सिंहाग्निभ्यां न क्रियते तथापि देवदत्तगतक्रौर्येण
मुख्यसिंहस्य माणवकनिष्ठपैङ्गल्येन मुख्याग्नेरिव च संघातगतेनापि
जडत्वेनात्मनो मुख्यस्य किंचित्कार्यं कृतं भविष्यतीत्याशङ्क्याह --
**नचेति।** देहादावहंधियो गौणत्वायोगे हेत्वन्तरमाह -- **स्तूयमानाविति।**
देवदत्तमाणवकयोः सिंहाग्निभ्यां भेदधीपूर्वकं
तद्व्यापारवत्त्वाभावधीवदात्मनोऽपि मुख्यस्य संघाताद्भेदधीद्वारा
तदीयव्यापारराहित्यमात्मनि दृष्टं स्यादित्यर्थः। व्यावर्त्यं दर्शयति --
**न पुनरिति।** संघातेऽहंधियो मिथ्याधीत्वेऽपि न तत्कृतमात्मनि कर्तृत्वं
किं चात्मीयैर्ज्ञानेच्छाप्रयत्नैरस्य कर्तृत्वं वास्तवमिति मतमनुवदति --
**यच्चेति।** ज्ञानादिकृतमपि कर्तृत्वं मिथ्याधीकृतमेव ज्ञानादीनां
मिथ्याधीकार्यत्वादिति दूषयति -- **न तेषामिति।** तदेव प्रपञ्चयति --
**मिथ्येति।** मिथ्याज्ञानं निमित्तं कृत्वा किंचिदिष्टं
किंचिदनिष्टमित्यारोप्य तद्द्वारानुभूते तस्मिन्प्रेप्साजिहासाभ्यां
क्रियां निर्वर्त्य तयेष्टमनिष्टं च फलं भुक्त्वा तेन संस्कारेण
तत्पूर्विकाः स्मृत्यादयः स्वात्मनि क्रियां कुर्वन्तीति युक्तं
कर्तृत्वस्य मिथ्यात्वमित्यर्थः। अतीतानागतजन्मनोरिव वर्तमानेऽपि जन्मनि
कर्तृत्वादिसंसारस्य वस्तुत्वमाशङ्क्याह -- **यथेति।** विमतौ
कालावविद्याकृतसंसारवन्तौ कालत्वाद्वर्तमानकालवदित्यर्थः।
संसारस्याविद्याकृतत्वे फलितमाह -- **ततश्चेति।** तस्याविद्यत्वेन
विद्यापोह्यत्वे हेत्वन्तरमाह -- **अविद्येति।** कुतोऽस्याविद्याकृतत्वं
धर्माधर्मकृतत्वसंभवादित्याशङ्क्याह -- **देहादीति।** आत्मनो
धर्मादिकर्तृत्वस्याविद्यत्वान्नाविद्यां विना कर्मिणां देहाभिमानः
संभवत्यतश्चात्मनः संघातेऽहमभिमानस्याविद्याविद्यमानतेत्यर्थः। आत्मनो
देहाद्यभिमानस्याविद्यकत्वमन्वयव्यतिरेकाभ्यां साधयन्व्यतिरेकं दर्शयति --
**नहीति।** अन्वयं दर्शयन्व्यतिरेकमनुवदति -- **अजानन्निति।** पुत्रे
पितुरहंधीवदात्मीये देहादावहंधीर्गौणीत्युक्तमनुवदति -- **यस्त्विति।**
तत्र दृष्टान्तश्रुतेर्गौणात्मविषयत्वमुक्तमङ्गीकरोति -- **स त्विति।**
तर्हि देहादावपि तथैव स्वकीये स्यादहंधीर्गौणीत्याशङ्क्याह --
**गौणेनेति।** नहि स्वकीयेन पुत्रादिना गौणात्मना पितृभोजनादिकार्यं
क्रियते तथा देहादेरपि गौणात्मत्वे तेन कर्तृत्वादिकार्यमात्मनो न वास्तवं
सिद्ध्यतीत्यर्थः। गौणात्मना मुख्यात्मनो नास्ति वास्तवं कार्यमित्यत्र
दृष्टान्तमाह -- **गौणेति।** नहि गौणसिंहेन देवदत्तेन मुख्यसिंहकार्यं
क्रियते नापि गौणाग्निना माणवकेन मुख्याग्निकार्यं दाहपाकादि तथा देहादिना
गौणात्मना मुख्यात्मनो न वास्तवं कार्यं कर्तृत्वादि कर्तुं शक्यमित्यर्थः।
स्वर्गकामादिवाक्यप्रामाण्यादात्मनो देहाद्यतिरेकज्ञानात्तस्य च
केवलस्याकर्तृत्वात्तत्कर्तव्यं कर्म गौणैरेव देहाद्यात्मभिः संपाद्यते नहि
सत्येव श्रौतातिरेकज्ञाने देहादावात्मत्वमात्मनो मुख्यं युक्तमिति चोदयति
-- **अदृष्टेति।** न देहादीनामात्मत्वं गौणं तदीयात्मत्वस्याविद्यत्वेन
मुख्यत्वादतो न गौणात्मभिरात्मकर्तव्यं कर्म क्रियते किंतु मिथ्यात्मभिरिति
परिहरति -- **नाविद्येति।** तदेव विवृण्वन्नञर्थं स्फुटयति -- **न गौणा
इति।** कथं तर्हि देहादिविषयात्मत्वप्रथेत्याशङ्क्याविद्याकृतेत्यादिहेतुं
विभजते -- **कथं तर्हीति।** देहादीनामनात्मनामेव सतामात्मत्वं
मिथ्याप्रत्ययकृतमित्यत्रान्वयव्यतिरेकावुदाहरति -- **तद्भाव इति।**
उक्तेऽन्वये शास्त्रीयसंस्कारशून्यानामनुभवं प्रमाणयति --
**अविवेकिनामिति।** व्यतिरेकेऽपि दर्शिते शास्त्राभिज्ञानामनुभवमनुकूलयति
-- **नत्विति।** अन्वयव्यतिरेकाभ्यामनुभवानुसारिणां सिद्धमर्थमुपसंहरति --
**तस्मादिति।** तत्कृत एव देहादावहंप्रत्यय इति शेषः। किञ्च व्यवहारभूमौ
भेदग्रहस्य गौणत्वव्यापकत्वात्तस्य प्रकृतेऽभावान्न देहादावहंशब्दप्रत्ययौ
गौणावित्याह -- **पृथगिति।** अदृष्टविषयचोदनाप्रामाण्यात्कर्तुरात्मनो
व्यतिरेकावधारणात्तस्य देहादावहमभिमानस्य गौणतेत्युक्तमनुवदति --
**यत्त्विति। ,श्रुतिप्रामाण्यस्याज्ञातार्थविषयत्वान्मानान्तरसिद्धे
व्यतिरिक्तात्मनि चोदनाप्रामाण्याभावान्न तदवष्टम्भेन देहादावात्माभिमानस्य
गौणतेत्युत्तरमाह --** न तदिति। **श्रुतिप्रामाण्यस्यादृष्टविषयत्वं
स्पष्टयति --** प्रत्यक्षादीति। **अज्ञातार्थज्ञापकं प्रमाणमिति स्थितेर्न
ज्ञाते श्रुतिप्रामाण्यमित्याह --** अदृष्टेति।
**अज्ञातसाध्यसाधनसंबन्धबोधिनः शास्त्रस्यातिरिक्तात्मन्यौदासीन्ये फलितमाह
--** तस्मादिति। **अन्वयव्यतिरेकाभ्यां दृष्टो मिथ्याज्ञाननिमित्तो
देहादिसंघातोऽहंप्रत्ययस्तस्येति यावत्। अन्यविषयत्वाच्चोदनाया
नातिरिक्तात्मविषयतेत्युक्तमिदानीं तद्विषयत्वाङ्गीकारेऽपि न तन्निर्वोढुं
शक्यं प्रत्यक्षविरोधादित्याह --** नहीति। **अपौरुषेयायाः
श्रुतेरसंभावितदोषाया मानान्तरविरोधेऽपि
प्रामाण्यमप्रत्याख्येयमित्यभिप्रेत्याह --** यदीति। **स्वार्थं
बोधयन्त्याः श्रुतेरविरोधापेक्षत्वाद्विरुद्धार्थवादित्वे तत्परिहाराय
विवक्षितमर्थान्तरमविरुद्धं तस्याः स्वीकर्तव्यं विरोधे
तत्प्रामाण्यानुपपत्तेरित्याह --** तथापीति। **अविरोधमवधा\[धी\]र्य
श्रुत्यर्थकल्पना न युक्तेति व्यावर्त्यमाह --** नत्विति।
**अविद्यावत्कर्तृकं कर्मेति त्वयोपगमादुत्पन्नायां विद्यायामविद्याभावे
तदधीनकर्तुरभावादन्तरेण कर्तारमनुष्ठानासिद्धौ
कर्मकाण्डाप्रामाण्यमित्यध्ययनविधिविरोधः स्यादिति शङ्कते --** कर्मण इति।
**कर्मकाण्डश्रुतेर्विद्योदयात्पूर्वं व्यावहारिकप्रामाण्यस्य
तात्त्विकप्रामाण्याभावेऽपि संभवाद्ब्रह्मकाण्डश्रुतेश्च
तात्त्विकप्रामाण्यस्य ब्रह्मविद्याजनकत्वेनोपपन्नत्वान्नाध्ययनविधिविरोध
इति परिहरति --** न ब्रह्मेति। **कर्मकाण्डश्रुतेस्तात्त्विकप्रामाण्याभावे
ब्रह्मकाण्डश्रुतेरपि तदसिद्धिरविशेषादिति शङ्कते --** कर्मेति।
**उत्पन्नाया ब्रह्मविद्याया बाधकाभावेन
प्रमाणत्वात्तद्धेतुश्रुतेस्तात्त्विकं प्रामाण्यमिति दूषयति --** न
बाधकेति। **ब्रह्मविद्याया बाधकानुपपत्तिं दृष्टान्तेन साधयति --** यथेति।
**देहादिसंघातवदित्यपेरर्थः। लौकिकावगतेरिवात्मावगतेरपि
फलाव्यतिरेकमुदाहरणेन स्फोरयति --** यथेति। **फलमज्ञाननिवृत्तिः।
कर्मविधिश्रुतिवदित्युक्तं दृष्टान्तं विघटयति --** न चेति।
**अनादिकालप्रवृत्तस्वाभाविकप्रवृत्तिव्यक्तीनां प्रतिबन्धेन
यागाद्यलौकिकप्रवृत्तिव्यक्तीर्जनयति; कर्मकाण्डश्रुतिस्तज्जननं च
चित्तशुद्धिद्वारा प्रत्यगात्माभिमुख्यप्रवृत्तिमुत्पादयति; तथाच
कर्मविधिश्रुतीनां पारंपर्येण
प्रत्यगात्मज्ञानार्थत्वात्तात्त्विकप्रामाण्यसिद्धिरित्यर्थः। नन्वेवमपि
श्रुतेर्मिथ्यात्वाद्धूमाभासवदप्रामाण्यमिति चेन्नेत्याह --**
मिथ्यात्वेऽपीति। **स्वरूपेणासत्यत्वेऽपि सत्योपेयद्वारा प्रामाण्यमित्यत्र
दृष्टान्तमाह --** यथेति। **मन्त्रार्थवादेतिहासपुराणानां श्रुतेऽर्थे
प्रामाण्याभावेऽपि शेषिविध्यनुरोधेन प्रामाण्यवत्प्रकृतेऽपि श्रुतेः
स्वरूपेणासत्याया विषयसत्यतयाः सत्यत्वे प्रामाण्यमविरुद्धमित्यर्थः
वाक्यस्य शेषिविध्यनुरोधेन प्रामाण्यं नालौकिकमित्याह --** लोकेऽपीति।
**कर्मकाण्डश्रुतीनामुक्तरीत्या परंपरया प्रामाण्येऽपि
साक्षात्प्रामाण्यमुपेक्षितमित्याशङ्क्याह --** प्रकारान्तरेति।
**आत्मज्ञानोदयात्प्रागवस्था प्रकारान्तरं; तत्र स्थितानां कर्म
श्रुतीनामज्ञातसंबन्धबोधकत्वेन साक्षादेव प्रामाण्यमिष्टमित्यर्थः।
ज्ञानात्पूर्वं कर्मश्रुतीनां व्यावहारिकप्रामाण्ये दृष्टान्तमाह --**
प्रागिति। **प्रातीतिककर्तृत्वस्याविद्यकत्वेऽपि
श्रुतिप्रामाण्यमप्रत्यूहमित्युक्तं संप्रति कर्तृत्वस्य प्रकारान्तरेण
पारमार्थिकत्वमुत्थापयति --** यत्त्विति। **स्वव्यापाराभावे संनिधिमात्रेण
कुतो मुख्यं कर्तृत्वमित्याशङ्क्य दृष्टान्तमाह --** यथेति।
**स्वयमयुध्यमानत्वे कथं तत्फलवत्त्वमित्याशङ्क्य प्रसिद्धिवशादित्याह --**
जित इति। **कायिकव्यापाराभावेऽपि कर्तृत्वस्य मुख्यत्वे दृष्टान्तमाह --**
सेनापतिरिति। **तस्यापि फलवत्त्वं राजवदविशिष्टमित्याह --** क्रियेति।
**अन्यकर्मणान्यस्य संनिहितस्य मुख्ये कर्तृत्वे वैदिकमुदाहरणमाह --** यथा
चेति। **कथमृत्विजां कर्म यजमानस्येत्याशङ्क्याह --** तत्फलस्येति।
**स्वव्यापारादृते संनिधेरेवान्यव्यापारहेतोर्मुख्यकर्तृत्वे
दृष्टान्तान्तरमाह --** यथाचेति। **क्रियां कुर्वत्कारणं
कारकमित्यङ्गीकारविरोधान्नैतदिति दूषयति --** तदसदिति।
**कारकविशेषविषयत्वेनाङ्गीकारोपपत्तिरिति शङ्कते --** कारकमिति।
**स्वव्यापारमन्तरेण न किंचिदपि कारकमिति परिहरति --** न राजेति।
**दर्शनमेव विशदयति --** राजेति। **तथा राज्ञो युद्धे योधयितृत्वेन धनदानेन
च मुख्यं कर्तृत्वं तथा फलभोगेऽपि मुख्यमेव तस्य कर्तृत्वमित्याह --**
तथेति। **यदुक्तमृत्विक्कर्म यजमानस्येति तत्राह --** यजमानस्यापीति।
**स्वव्यापारादेव मुख्यं कर्तृत्वमिति स्थिते फलितमाह --** यस्मादिति।
**तदेव प्रपञ्चयति --** यदीति। **तर्हि संनिधानादेव मुख्यं कर्तृत्वं
राजादीनामुपगतमिति नेत्याह --** न तथेति। **राजादीनां स्वव्यापारवत्त्वे
पूर्वोक्तं सिद्धमित्याह --** तस्मादिति। **राजप्रभृतीनां संनिधेरेव
कर्तृत्वस्य गौणत्वे जयादिफलवत्त्वस्यापि सिद्धं गौणत्वमित्याह --** तथा
चेति। **तत्र पूर्वोक्तं हेतुत्वेन स्मारयति --** नेति।
**अन्यव्यापारेणान्यस्य मुख्यकर्तृत्वाभावे फलितमुपसंहरति --** तस्मादिति।
**कथं तर्हि त्वयात्मनि कर्तृत्वादि स्वीकृतं नहि बुद्धेस्तदिष्टं कर्ता
शास्त्रार्थवत्त्वादिति न्यायात्तत्राह --** भ्रान्तीति।
**कर्तृत्वाद्यात्मनि भ्रान्तमित्येतदुदाहरणेन स्फोरयति --** यथेति।
**मिथ्याज्ञानकृतमात्मनि,कर्तृत्वादीत्यत्र व्यतिरेकं दर्शयति --** नचेति।
**उक्तव्यतिरेकफलं कथयति --** तस्मादिति। **संसारभ्रमस्याविद्याकृतत्वे
सिद्धे परमप्रकृतमुपसंहरति --** इति सम्यगिति। **शास्त्रतात्पर्यार्थं
विचारद्वारा निर्धार्यानन्तरश्लोकमवतारयति --** सर्वमिति। **प्रकृते
खल्वष्टादशाध्याये गीताशास्त्रार्थं सर्वं
प्रतिपत्तिसौकर्यार्थमुपसंहृत्यान्ते च सर्वधर्मान्परित्यज्येत्यादौ
विशेषस्तस्य संक्षेपेणोपसंहारं कृत्वा संप्रदायविधिवचनस्यावसरे सतीदानीमिति
योजना। किमिति विस्तरेणोपसंहृतः शास्त्रार्थः संक्षिप्योपसंह्रियते तत्राह
--** शास्त्रार्थेति। **संक्षेपविस्तराभ्यामुक्तोऽर्थः सर्वेषां दृढतया
बुद्धिमधिरोहतीत्यर्थः। हितायेत्येतदेव व्याचष्टे --** संसारेति।
**कदाचनेति सर्वैः संबध्यते। प्रतिषेधसामर्थ्यसिद्धमर्थं कथयति --**
भगवतीति। **अर्थसिद्धेऽर्थे स्मृत्यन्तरमनुसृत्य मेधावित्वमन्तर्भावयति
--** तत्रेति। **विकल्पदर्शनात्तेषूक्तेषु विशेषणेषु मेधावित्वमपि**
प्रविशतीत्यर्थः। **विकल्पपक्षे कथमधिकारिप्रतिपत्तिरिति तत्राह --**
शुश्रूषेति। **ताभ्यां युक्ताय भगवत्यसूयारहिताय तपस्विने वाच्यमिति
संबन्धः। तद्युक्ताय शुश्रूषाभक्त्यनसूयासहितायेत्यर्थः। तपस्वित्वं
मेधावित्वं वा निरपेक्षमधिकारिविशेषणमिति शङ्कां शातयति --** शूश्रूषेति।
**भगवद्विषयासूयाराहित्ये तात्पर्यं सूचयति --** भगवतीति। **कस्मै तर्हि
वाच्यमेतदित्याशङ्क्य पूर्वोक्तसर्वगुणसंपन्नायेत्याह --** गुरुशुश्रूषेति।
**अनुक्तेतरविशेषणोपलक्षणार्थमुभयग्रहणम्। मेधाविनस्तपस्वित्वं
नातीवापेक्षते सर्वमन्यद्बाधकाभावादपेक्षितमेवेति भावः।**
