+++
title = "10 न द्वेष्ट्यकुशलम्"

+++
।।18.10।। एवं पूर्वापरविरोधं पराकृत्यानन्तरश्लोकतात्पर्यमाह --
**यस्त्विति।** फलरागादिनेत्यादिशब्देन कर्मस्वरूपासङ्गो गृह्यते
अन्तःकरणमकलुषीक्रियमाणमिति च्छेदः। विशुद्धेऽन्तःकरणे किं
स्यादित्याशङ्क्याह -- **विशुद्धमिति।** मलविकलत्वं विशुद्धत्वं;
संस्क्रियमाणत्वं प्रसन्नत्वमिति भेदः। क्रमेण
श्रवणाद्यावृत्तिद्वारेणेत्यर्थः। तन्निष्ठेत्यात्मज्ञाननिष्ठोक्ता।
काम्यकर्मणि त्याज्यत्वेन द्वेषमभिनयति -- **किमिति।** उभयत्र द्वेषं
प्रीतिं च न करोतीति सामान्येनोक्तं कर्तारं प्रश्नपूर्वकं विशेषतो
निर्दिशति -- **कः पुनरिति।** त्यागीत्युक्तं त्यागिनमभिव्यनक्ति --
**पूर्वोक्तेनेति।** कर्मणि सङ्गस्य तत्फलस्य च त्यागेनेति यावत्। उक्तमेव
त्यागिनं विवृणोति -- **यः कर्मणीति।** तत्फलं त्यक्त्वेति संबन्धः। काम्ये
निषिद्धे च कर्मणि बन्धहेतुरिति न द्वेष्टि नित्ये नैमित्तिके च
मोक्षहेतुरिति न प्रीयते। तत्र कालविशेषं पृच्छति -- **कदेति।**
नित्यादिकर्मणा फलाभिसन्धिवर्जितेन क्षपितकल्मषस्य सत्त्वं
यथार्थग्रहणसामर्थ्यमुद्बुध्यते तेन समावेशदशायामुक्तप्रीतिद्वेषयोरभावो
भवतीत्याह -- **उच्यत इति।** अतएवेति
समुद्बुद्धयथार्थग्रहणसमर्थसमाविष्टत्वादित्यर्थः। छिन्नसंशयत्वमेव विशदयति
-- **आत्मेति।** परं निःश्रेयसं तस्य च साधनं सम्यग्ज्ञानमेवेति योजना। न
द्वेष्टीत्यादिना श्लोकेनोक्तमर्थं संक्षिप्यानुवदति -- **योऽधिकृत इति।**
पूर्वोक्तप्रकारेणेति कर्मणि तत्फले च सङ्गत्यागेनेत्यर्थः।
कर्मात्मयोगस्यानुष्ठानेन संस्कृतात्मा सन् क्रमेण श्रवणाद्यनुष्ठानद्वारेण
कूटस्थं ब्रह्म प्रत्यक्त्वेन संबुद्ध इति संबन्धः। परस्य निष्क्रियत्वे
हेतुमाह -- **जन्मादीति।** उक्तज्ञानवतः सर्वकर्मत्यागद्वारा
मुक्तिभाक्त्वं दर्शयति -- **स सर्वेति।**
