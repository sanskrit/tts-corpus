+++
title = "50 सिद्धिम् प्राप्तो"

+++
।।18.50।। ज्ञानप्राप्तियोग्यतावतो जातसम्यग्धियस्तत्फलप्राप्तौ
मुक्तावुक्तायां वक्तव्यशेषो नास्तीत्याशङ्क्याह -- **पूर्वोक्तेनेति।**
क्रमाख्यं वस्तु तदित्युच्यते। सिद्धिं प्राप्त इत्युक्तमेव कस्मादनूद्यते
तत्राह -- **तदनुवाद इति।** उत्तरमेव प्रश्नपूर्वकं स्फोरयति -- **किं
तदित्यादिना।** ज्ञाननिष्ठाप्राप्तिक्रमस्य विस्तरेणोक्तौ
दुर्बोधत्वमाशङ्क्य परिहरति -- **किमिति।** चतुर्थपादस्य
पूर्वेणासङ्गतिमाशङ्क्याह -- **यथेति।** निष्ठायाः
सापेक्षत्वात्प्रतिसंबन्धि प्रतिनिर्देष्टव्यमित्याह -- **कस्येति।** या
ब्रह्मज्ञानस्य परा निष्ठा सा प्रकृतस्य ज्ञानस्य निष्ठेत्याह --
**ब्रह्मेति।** तस्य परा निष्ठा न प्रसिद्धेति कृत्वा साधनानुष्ठानाधीनतया
साध्येति मत्वा पृच्छति -- **कीदृशीति।** प्रसिद्धमात्मज्ञानमनुरुध्य
ब्रह्मज्ञाननिष्ठा सुज्ञानेत्याह -- **यादृशमिति।** तत्रापि
प्रसिद्धिरसिद्धेति शङ्कते -- **कीदृगिति।** अर्थेनैव विशेषो हीति
न्यायेनोत्तरमाह -- **यादृश इति।** तस्मिन्नपि
विप्रतिपत्तेरप्रसिद्धिमभिसंधाय पृच्छति -- **कीदृश इति।**
भगवद्वाक्यान्युपनिषद्वाक्यानि चाश्रित्य परिहरति -- **यादृश इति।** न
जायते म्रियते वेत्यादीनि वाक्यानि। कूटस्थत्वमसङ्गत्वमित्यादिन्यायः।
ज्ञानस्य,विषयाकारत्वादात्मनश्चाविषयत्वादनाकारत्वाच्च
तदाकारज्ञानायोगादात्मप्रसिद्धावपि नात्मज्ञानप्रसिद्धिरिति शङ्कते --
**नन्विति।** आकारवत्त्वमात्मनः श्रुतिसिद्धमिति सिद्धान्ती शङ्कते --
**नन्वादित्येति।** उक्तवाक्यानामन्यार्थत्वदर्शनेन पूर्ववादी परिहरति --
**नेत्यादिना।** संग्रहवाक्यं प्रपञ्चयति -- **द्रव्येति।**
इतश्चाकारवत्त्वमात्मनो नास्तीत्याह -- **अरूपमिति।** यदात्मनो
विषयत्वाभावात्तद्विषयं ज्ञानं न संभवतीत्युक्तं तदुपपादयति --
**अविषयत्वाच्चेति।** आत्मनोऽविषयत्वे श्रुतिमुदाहरति -- **नेत्यादिना।**
संदृशे सम्यग्दर्शनविषयत्वायास्यात्मनो रूपं न तिष्ठतीत्यर्थः। तदेव
करणागोचरत्वेनोपपादयति -- **नेति।** शब्दादिशून्यत्वाच्चात्मा विषयो न
भवतीत्याह -- **अशब्दमिति।** आत्मनो विषयत्वाकारवत्त्वयोरभावे फलितमाह --
**तस्मादिति।** ज्ञानस्यात्माकारत्वाभावे सत्यात्मज्ञानमिति
व्यपदेशासिद्धिरित्येकदेशी शङ्कते -- **कथं तर्हीति।**
कात्रानुपपत्तिरित्याशङ्क्याह -- **सर्वं हीति।** आत्मनोऽपि तर्हि
विषयत्वेन ज्ञानस्य तदाकारत्वं स्यादित्याशङ्क्याह -- **निराकारश्चेति।**
आत्मनो विषयत्वराहित्यं चकारार्थः। आत्मवत्तज्ज्ञानस्यापि तर्हि
निराकारत्वं भविष्यतीत्यत्राह -- **ज्ञानेति।** तच्छब्देनात्मज्ञानं
गृह्यते। तस्य भावना पौनःपुन्येनानुसन्धानं तस्यानिष्ठा
समाप्तिरात्मसाक्षात्कारदार्ढ्यं नचैतत्सर्वमात्मनो ज्ञानस्य वा
निराकारत्वे सिध्यतीत्यर्थः। ज्ञानात्मनोः साम्योपन्यासेन सिद्धान्ती
समाधत्तेनेत्यादिना। यथोक्तसाम्यानुसारादात्मचैतन्याभासव्याप्ता
ज्ञानपरिणामवती बुद्धिः साभासबुद्धिव्याप्तं मनः
साभासमनोव्याप्तानीन्द्रियाणि साभासेन्द्रियव्याप्तः स्थूलो देहः। तत्र
लौकिकभ्रान्तिं प्रमाणयति -- **अत इति।** आत्मदृष्टेर्देहमात्रे
दृष्टत्वात्तत्र चैतन्याभासव्याप्तिरिन्द्रियद्वारा कल्प्यत इन्द्रियेषु च
तद्दृष्टिदर्शनाच्चैतन्याभासवत्त्वं मनोद्वारा सिध्यति मनसि
चात्मदृष्टेश्चैतन्याभासवत्त्वं बुद्धिद्वारा लभ्यते बुद्धौ
चात्मदृष्टेरज्ञानद्वारा चैतन्याभाससिद्धिरित्यर्थः। देहे
लौकिकमात्मत्वदर्शनं न्यायाभावादुपेक्षितमित्याशङ्क्याह -- **देहेति।**
तथापि कथमिन्द्रियाणां न्यायहीनमात्मत्वमिष्टमित्याशङ्क्याह -- **तथेति।**
तथापि मनसो यदात्मत्वं तन्न्यायशून्यमित्याशङ्क्याह -- **अन्य इति।**
बुद्धेरात्मत्वमपि न्यायोपेतमिति सूचयति -- **अन्ये बुद्धीति।** देहादौ
बुध्यन्ते परमात्मत्वबुद्धिर्नान्यत्रेति नियमं वारयति -- **ततोऽपीति।**
तत्र हि साभासेऽन्तर्यामिणि कारणोपासकानामात्मत्वधीरस्तीत्यर्थः।
बुद्ध्यादौ देहान्ते लौकिकपरीक्षकाणामात्मत्वभ्रान्तौ साघारणं कारणमाह --
**सर्वत्रेति।** आत्मज्ञानस्य लौकिकपरीक्षकप्रसिद्धत्वादेव विधिविषयत्वमपि
परेष्टं परास्तमित्याह -- **इत्यत इति।** ज्ञानस्य विधेयत्वाभावे किं
कर्तव्यं द्रष्टव्यादिवाक्यैरित्याशङ्क्याह -- **किंतर्हीति।**
आत्मज्ञानस्याविधेयत्वे प्रागुक्तमतःशब्दितं हेतुं विवृणोति --
**अविद्येति।** देहेन्द्रियमनोबुद्ध्यव्यक्तैरुपलभ्यमानैः सहोपलभ्यते
चैतन्यं नान्यथा तेषामुपलम्भो जडत्वादित्यत्र विज्ञानवादिभ्रान्तिं
प्रमाणयति -- **अतएवेति।** सर्वं ज्ञेयं ज्ञानव्याप्तमेव ज्ञायते तेन
ज्ञानातिरिक्तं नास्त्येव वस्तु; संमतं हि स्वप्नदृष्टं वस्तु
ज्ञानातिरिक्तं नास्तीति ते भ्राम्यन्तीत्यर्थः। ज्ञानस्यापि
ज्ञेयत्वाज्ज्ञातृ वस्त्वन्तरमेष्टव्यमित्याशङ्क्याह --
**प्रमाणान्तरेति।** ज्ञानस्य स्वेनैव
ज्ञेयत्वोपगमनेनातिरिक्तप्रमाणनिरपेक्षतां च प्रतिपन्ना इति संबन्धः।
ब्रह्मात्मनि ज्ञानस्य सिद्धत्वेनाविधेयत्वे फलितमाह -- **तस्मादिति।**
यत्नोऽत्र भावना। ब्रह्मणस्तज्ज्ञानस्य चात्यन्तप्रसिद्धत्वे कथं
ब्रह्मण्यन्यथा प्रथा लौकिकानामित्यत्राह -- **अविद्येति।** यथाप्रतिभासं
दुर्विज्ञेयत्वादिरूपमेव ब्रह्म किं न स्यात्तत्राह -- **बाह्येति।**
गुरुप्रसादः शुश्रूषया तोषितबुद्धेराचार्यस्य करुणातिरेकादेव तत्त्वं
बुध्यतामिति निरवग्रहोऽनुग्रहः;
आत्मप्रसादस्त्वधिगतपदशक्तिवाक्यतात्पर्यस्य श्रौतयुक्त्यनुसंधानादात्मनो
मनसो विषयव्यावृत्तस्य प्रत्यगेकाग्रतया तत्प्रावण्यमिति विवेकः।
आत्मज्ञानस्यात्मद्वारा प्रसिद्धत्वे वाक्योपक्रमं प्रमाणयति --
**तथाचेति।** आत्मनो निराकारत्वात्तस्मिन्बुद्धेरप्रवृत्तेः
सम्यग्ज्ञाननिष्ठा न सुसंपाद्येति मतमुत्थापयति -- **केचित्त्विति।**
बहिर्मुखानामन्तर्मुखानां वा ब्रह्मणि सम्यग्ज्ञाननिष्ठा दुःसाध्येति
विकल्प्याद्यमनूद्याङ्गीकरोति -- **सत्यमिति।**
पूर्वपूर्वविशेषणमुत्तरोत्तरविशेषणे हेतुत्वेन योजनीयम्। द्वितीयं दूषयति
-- **तद्विपरीतानामिति।** अद्वैतनिष्ठानां द्वैतविषये सम्यग्बुद्धेरतिशयेन
दुःसंपाद्यत्वे हेतुमाह -- **आत्मेति।** तद्व्यतिरेकेण
वस्त्वन्तरस्यासत्त्वं कथमित्याशङ्क्याह -- **तथाचेति।** अद्वैतमेव वस्तु
द्वैतं त्वाविद्यकं नान्यथा तात्त्विकमित्येतदेवमेव यथा स्यात्तथोक्तवन्तो
वयं तत्र तत्राध्यायेष्विति योजना। अन्तर्निष्ठानामद्वैतदर्शिनां द्वैते
नास्ति सद्बुद्धिरित्यत्र भगवतोऽपि संमतिमाह -- **उक्तंचेति।** परमतं
निराकृत्य प्रकृतमुपसंहरन्नात्मनो निराकारत्वे ज्ञानस्य तदालम्बनत्वे किं
कारणमित्याशङ्क्याह -- **तस्मादिति।** नन्वात्मा
कथंचित्सम्यग्ज्ञानक्रियासाध्यश्चेत्तस्य
हेयोपादेयान्यतरकोटिनिवेशात्प्राप्तं
स्वर्गादिवत्कि्रयासाध्यत्वेनाप्रसिद्धत्वं नेत्याह -- **नहीति।**
आत्मत्वादेव प्रसिद्धत्वेन प्राप्तत्वादनात्मवत्तस्य
हेयोपादेयत्वयोरयोगान्न क्रियासाध्यतेत्यर्थः। आत्मनश्चेदृते
क्रियामसिद्धत्वं,तदा
सर्वप्रवृत्तीनामभ्युदयनिःश्रेयसार्थानामात्मार्थत्वायोगादर्थिनोऽभावे
स्वार्थत्वमप्रामाणिकं स्यादित्याह -- **अप्रसिद्धे हीति।** ननु
प्रवृत्तीनां स्वार्थत्वं देहादीनामन्यतमस्यार्थित्वेन
तादर्थ्यादित्याशङ्क्य घटादिवदचेतनस्यार्थित्वायोगान्नैवमित्याह -- **न
चेति।** ननु प्रवृत्तीनां फलावसायितया सुखदुःखयोरन्यतरार्थत्वान्न
स्वार्थत्वं तत्राह -- **न चेति।** प्रवृत्तीनां सुखदुःखार्थत्त्वेऽपि तयोः
स्वार्थत्वासिद्धेरर्थित्वेनात्मा सिध्यतीत्यर्थः। किञ्च
सर्वापेक्षान्यायादात्मावगत्यवसानः सर्वो व्यवहारः; नचात्मन्यप्रसिद्धे
यज्ञादिव्यवहारस्य तज्ज्ञानार्थत्वं तेनात्मप्रसिद्धिरेष्टव्येत्याह --
**आत्मेति।** नन्वात्माप्रसिद्धोऽपि प्रमाणद्वारा प्रसिध्यति यत्सिध्यति
तत्प्रमाणादेवेति न्यायात्तत्राह -- **तस्मादिति।**
मानमेयादिसर्वव्यवहारस्यात्मावगत्यन्तत्वोपगमात्प्रागेव
प्रमाणप्रवृत्तेरात्मप्रसिद्धेरेष्टव्यत्वादित्यर्थः। आत्मावगतेरेवं
स्वाभाविकत्वे विवेकवतामारोपनिवृत्त्या ज्ञाननिष्ठा सुप्रसिद्धेत्युपसंहरति
-- **इत्यात्मेति।** नन्वनाकारामेवानुमिमीमहे बुद्धिमिति
वदतामनाकारमप्रत्यक्षमिच्छतां प्रागर्थावगतेरप्रसिद्धमेव ज्ञानं नेत्याह --
**येषामिति।** सुखादिवन्नित्यानुभवगम्यं ज्ञानं नानुमेयं विषयावगत्या
तदनुमितावितरेतराश्रयादिति भावः। इतश्च ज्ञानं प्रसिद्धमन्यथा तत्र
जिज्ञासाप्रसङ्गान्नच ज्ञाने जिज्ञासा प्रसिद्धा प्रसिद्धे च तदयोगादित्याह
-- **जिज्ञासेति।** तदेव प्रपञ्चयति -- **अप्रसिद्धं चेदिति।**
दृष्टान्तमेव व्याचष्टे -- **यथेति।** दार्ष्टान्तिकं विवृणोति --
**तथेति।** इष्टापत्तिं निराचष्टे -- **नचेति।** ज्ञानस्य ज्ञानान्तरेण
ज्ञेयत्वमेतच्छब्दार्थः। अनवस्थापत्तेरित्यर्थः। ज्ञाने जिज्ञासानुपपत्तौ
फलितमाह -- **अत इति।** प्रसिद्धेऽपि ज्ञाने ज्ञातर्यात्मनि किमायातं तदाह
-- **ज्ञातापीति।** ज्ञानस्य विना ज्ञातारमपर्यवसानादित्यर्थः। ज्ञानस्य
प्रसिद्धत्वे तत्र भावनापर्यायो विधिर्नास्तीत्याह -- **तस्मादिति।** कुत्र
तर्हि प्रयत्नाख्या भावनेत्याशङ्क्याह -- **किंत्विति।** अविषये निराकारे
चात्मनि ज्ञाननिष्ठाया दुःसंपाद्यत्वाभावे फलितं निगमयति -- **तस्मादिति।**
