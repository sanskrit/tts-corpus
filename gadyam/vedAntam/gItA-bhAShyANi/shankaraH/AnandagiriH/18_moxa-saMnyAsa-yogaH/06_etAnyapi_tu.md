+++
title = "06 एतान्यपि तु"

+++
।।18.6।। प्रतिज्ञातमर्थमुपसंहरति -- **एतान्यपीति।** उपसंहारश्लोकाक्षराणि
व्याकरोति -- **एतानीत्यादिना।** अक्षरार्थमुक्त्वा तात्पर्यार्थमाह --
**निश्चयमिति।** प्रकृतार्थोपसंहारे गमकमाह -- **एतान्यपीति।** अपिशब्दस्य
विवक्षितमर्थं दर्शयति -- **सासङ्गस्येति।** व्यावर्त्यं कीर्तयति --
**नत्विति।** एतान्यपीत्यादिवाक्यं न नित्यकर्मविषयमिति मतमुपन्यस्यति --
**अन्य इति।** न चेदिदं नित्यकर्मविषयं किंविषयं तर्हीत्याशङ्क्य
वाक्यमवतार्य व्याकरोति -- **एतानीत्यादिना।** नित्यानामफलत्वमुपेत्य
यच्चोद्यं तदयुक्तमिति दूषयति -- **तदसदिति।** यत्तु काम्यान्यपि
कर्तव्यानीति तन्निरस्यति -- **नित्यान्यपीति।** किञ्च काम्यानां भगवता
निन्दितत्वान्न तेषु मुमुक्षोरनुष्ठानमित्याह -- **दूरेणेति।** किञ्च
मुमुक्षोरपेक्षितमोक्षापेक्षया विरुद्धफलत्वात्काम्यकर्मणां न तेषु
तस्यानुष्ठानमित्याह -- **यज्ञार्थादिति।** काम्यानां बन्धहेतुत्वं
निश्चितमित्यत्रैव पूर्वोत्तरवाक्यानुकूल्यं दर्शयति -- **त्रैगुण्येति।**
किञ्च पूर्वश्लोके यज्ञादिनित्यकर्मणां प्रकृतत्वादेतच्छब्देन
संनिहितवाचिना परामर्शात्काम्यकर्मणां चकाम्यानां कर्मणाम् इति व्यवहितानां
संनिहितपरामर्शकैतच्छब्दाविषयत्वान्न काम्यकर्माण्येतान्यपीति
व्यपदेशमर्हतीत्याह -- **दूरेति।**
