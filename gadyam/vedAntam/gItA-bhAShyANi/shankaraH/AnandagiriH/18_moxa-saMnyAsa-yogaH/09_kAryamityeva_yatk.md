+++
title = "09 कार्यमित्येव यत्कर्म"

+++
।।18.9।। कर्मत्यागस्तामसो राजसश्चेति द्विविधो दर्शितः; संप्रति सात्त्विकं
त्यागं प्रश्नपूर्वकं वर्णयति -- **कः** **पुनरिति।**
कर्तव्यमित्येवेत्येवकारेण नित्यस्य भाव्यान्तरं निषिध्यते। नित्यानां
विध्युद्देशे फलाश्रवणात्तेषां फलं त्यक्त्वेत्ययुक्तमित्याशङ्क्याह --
**नित्यानामिति।** फलं त्यक्त्वेत्यस्य विधान्तरेण तात्पर्यमाह --
**अथवेति।** नहि विधिना कृतं कर्मानर्थकं विध्यानर्थक्यात्तेन
श्रौतफलाभावेऽपि नित्यं कर्म
विधितोऽनुतिष्ठन्नात्मानमजानन्ननुपहतमनस्त्वोक्त्या
तस्मिन्कर्मण्यात्मसंस्कारं फलं कल्पयति तदकरणे प्रत्यवायस्मृत्या तत्करणं
कर्तुरात्मनस्तन्निवृत्तिं करोतीति वा नित्ये कर्मण्युक्तां
कल्पनामनुनिष्पादितफलकल्पनां च फलं त्यक्त्वेत्यस्य भगवान्निवारयतीत्यर्थः।
नित्यकर्मसु फलत्यागोक्तेः संभवे फलितमाह -- **अत इति।** कर्मतत्फलत्यागस्य
त्यागसंन्यासशब्दाभ्यां प्रकृतस्य त्यागो हीति त्रैविध्यं प्रतिज्ञाय
प्रतिज्ञानुरोधेन द्वे विधे व्युत्पाद्य तृतीयां विधां तद्विरोधेन
व्युत्पादयतो भगवतोऽकौशलमापतितमिति शङ्कते -- **नन्विति।**
प्रक्रमप्रतिकूलमुपसंहारवचनमनुचितमित्यत्र दृष्टान्तमाह -- **यथेति।**
पूर्वोत्तरविरोधेन प्राप्तमकौशलं प्रत्यादिशति -- **नैष दोष इति।**
कर्मत्यागफलत्यागयोस्त्यागत्वेन सादृश्यात्कर्मत्यागनिन्दया
तत्फलत्यागस्तुत्यर्थमिदं वचनमित्युपगमान्न विरोधोऽस्तीत्युक्तमेव
व्यक्तीकुर्वन्नादौ त्यागसामान्यं विशदयति -- **अस्तीति।** सति सामान्ये
निर्देशस्य स्तुत्यर्थत्वं समर्थयते -- **तत्रेति।**
