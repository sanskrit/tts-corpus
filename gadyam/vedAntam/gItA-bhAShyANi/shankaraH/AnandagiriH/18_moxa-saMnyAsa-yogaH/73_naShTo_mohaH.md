+++
title = "73 नष्टो मोहः"

+++
।।18.73।। प्रेमोपदिष्टात्मज्ञानस्य अज्ञानसंदेहविपर्यासरहितस्य पृष्टस्य
भगवदनुग्रहप्राप्तिकथनेन भगवन्तं परितोषयिष्यन्नर्जुनो विज्ञापितवानित्याह
-- **अर्जुन इति।** अज्ञानोत्थस्याविवेकस्य नष्टत्वमेव स्पष्टयति --
**समस्त** **इति।** स्वयंज्योतिषि प्रतीचि ब्रह्मण्यविद्याभ्रमं
विद्यापनयति नाविदितं प्रकाशयतीति मत्वाह -- **स्मृतिश्चेति।** स्मृतिलाभे
किं स्यादिति चेत्तदाह -- **यस्या इति।** मोहनाशे स्मृतिप्रतिलम्भे
चासाधारणं कारणमाह -- **त्वत्प्रसादादिति।** प्रकृतेन प्रश्नप्रतिवचनेन
लब्धमर्थं कथयति -- **अनेनेति।** यदुक्तं स्मृतिप्रतिलम्भादशेषतो
हृदयग्रन्थीनां विप्रमोक्षः स्यादिति तत्र प्रमाणमाह -- **तथाचेति।**
ज्ञानादज्ञानतत्कार्यनिवृत्तौ श्रुत्यन्तरमपि संवादयति -- **भिद्यत इति।**
भगवदनुग्रहादज्ञानकृतमोहदाहानन्तरमात्मज्ञाने प्रतिलब्धे
त्वदाज्ञाप्रतीक्षोऽहमित्युत्तरार्धं व्याकरोति -- **अथेति।** तव वचनं
करिष्येऽहमित्यत्र तात्पर्यमाह -- **अहमिति।**
