+++
title = "19 ज्ञानङ् कर्म"

+++
।।18.19।। अनन्तरश्लोकदशकतात्पर्यमाह -- **अथेति।**
ज्ञानादिप्रस्तावानन्तर्यमथशब्दार्थः। इदानीं
प्रस्तुतज्ञानाद्यवान्तरभेदापेक्षायामित्यर्थः। तेषां गुणभेदात्त्रैविध्ये
हेतुमाह -- **गुणात्मकत्वादिति।** वक्तव्यो वक्ष्यमाणश्लोकनवकेनेति शेषः।
एवं स्थिते प्रथममवान्तरभेदप्रतिज्ञा क्रियत इत्याह -- **इत्यारभ्यत इति।**
कर्तुरीप्सिततमं कर्मेति यत्तत्परिभाष्यते तन्नात्र कर्मशब्दवाच्यमित्याह
-- **नेति।** गुणातिरेकेण विधान्तरं ज्ञानादिषु नेति
निर्धारयितुमवधारणमित्याह -- **गुणेति।** ज्ञानादीनां प्रत्येकं
गुणभेदप्रयुक्ते त्रैविध्ये प्रमाणमाह -- **प्रोच्यत** **इति।** नतु कापिलं
पातञ्जलमित्यादि शास्त्रं विरुद्धार्थत्वादप्रमाणं कथमिह प्रमाणीक्रियते
तत्राह -- **तदपीति।** विषयविशेषे विरोधेऽपि प्रकृतेऽर्थे
प्रामाण्यमविरुद्धमित्यर्थः। यद्यपि कापिलादयो गुणवृत्तिविचारे
गौणव्यापारस्य भोगादेर्निरूपणे च निपुणास्तथापि कथं तदीयं शास्त्रमत्र
प्रमाणीकृतमित्याशङ्क्याह -- **ते हीति।** ज्ञानादिषु प्रत्येकमवान्तरभेदो
वक्ष्यमाणोऽर्थस्तस्य तन्त्रान्तरेऽपि प्रसिद्धिकथनं स्तुतिस्तादर्थ्येन
कापिलादिमतोपादानमिहोपयोगीत्यर्थः। तृतीयपादस्याविरुद्धार्थत्वं निगमयति --
**नेति।** यथावदित्यादिव्याचष्टे -- **यथान्यायमिति।**
