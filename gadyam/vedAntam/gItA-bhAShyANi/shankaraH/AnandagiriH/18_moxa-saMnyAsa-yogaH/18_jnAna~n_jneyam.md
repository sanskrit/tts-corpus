+++
title = "18 ज्ञानञ् ज्ञेयम्"

+++
।।18.18।। शास्त्रार्थोपसंहारानन्तर्यमथेत्युक्तमिदानीमिति
प्रवर्तकोपदेशापेक्षावस्थोक्ता। कर्मणां; येषु विदुषां नाधिकारोऽविदुषां
चाधिकारस्तेषामित्यर्थः। ज्ञानशब्दस्य करणव्युत्पत्त्या
ज्ञानमात्रार्थत्वमाह -- **ज्ञानमिति।** ज्ञेयशब्दस्यापि तद्वदेव
ज्ञातव्यमात्रार्थत्वमाह -- **तथेति।** उपाधिलक्षणत्वं
तत्प्रधानत्वमुपहितत्वं तस्यावस्तुत्वार्थमविद्याकल्पितविशेषणम्। एतदेव
त्रयं सर्वकर्मप्रवर्तकमित्याह -- **इत्येतदिति।** सर्वकर्मणां
प्रवर्तकमित्यध्याहर्तव्यम्। चोदनेति क्रियायाः प्रवर्तकं वचनमिति
भाष्यानुसारेण चोदनाशब्दार्थमाह -- **प्रवर्तिकेति।** सर्वकर्मणामिति
पूर्वेण संबन्धः। त्रैविध्यं ज्ञानादिना प्रागुक्तं; कर्मणां चोदनेति
विग्रहः। तेषां सर्वकर्मप्रवर्तकत्वमनुभवेन साधयति -- **ज्ञानादीनामिति।**
हानोपादानादीत्यादिपदेनोपेक्षा विवक्षिता। करणमित्यादेस्तात्पर्यमाह --
**तत इति।** ज्ञानादीनां प्रवर्तकत्वादित्यर्थः। उक्तेऽर्थे
श्लोकभागमवतारयति -- **इत्येतदिति।** बाह्यमन्तःस्थं च द्विविधं करणं
करणव्युत्पत्त्या कथयति -- **करणमिति।** उक्तलक्षणं कर्मैव स्फुटयति --
**कर्तुरिति।** स्वतन्त्रो हि कर्ता स्वातन्त्र्यं च कारकाप्रयोज्यस्य
तत्प्रयोक्तृत्वमित्याह -- **कर्तेति।** कथमुक्ते त्रिविधे कर्म संगृह्यते
तत्राह -- **कर्मेति।** कर्मणो हि प्रसिद्धं कारकाश्रयत्वमिति भावः।
