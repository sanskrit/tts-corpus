+++
title = "12 अनिष्टमिष्टम् मिश्रम्"

+++
।।18.12।। उक्ताधिकारिणः सर्वकर्मसंन्यासासंभवेऽपि फलाभावे कुतस्तस्य
कर्तव्यतेति शङ्कते -- **किं** **पुनरिति।** गौणस्य मुख्यस्य वा संन्यासस्य
फलं पिपृच्छिषितमिति विकल्पयति -- **उच्यत इति।** सर्वकर्मत्यागो नाम
तदनुष्ठानेऽपि तत्फलाभिसन्धित्यागः। स चामुख्यसंन्यासस्तस्य फलमाह --
**अनिष्टमिति।** मुख्ये तु संन्यासे सर्वकर्मत्यागे सम्यग्धीद्वारा
सर्वसंसारोच्छित्तिरेव फलमित्याह -- **नत्विति।** पादत्रयं व्याकरोति --
**अनिष्टमित्यादिना।**
तिर्यगादीत्यादिपदमवशिष्टनिकृष्टयोनिसंग्रहार्थं;,देवादीत्यादिपदमवशिष्टोत्कृष्टयोनिग्रहणायेति
विभागः। फलशब्दं व्युत्पादयति -- **बाह्येति।**
करणद्वारकमनेकविधत्वमुक्त्वा मिथ्यात्वमाह -- **अविद्येति।** तत्कृतत्वेन
दृष्टिमात्रदेहत्वे दृष्टान्तमाह -- **इन्द्रेति।** प्रतीतितो रमणीयत्वं
सूचयति -- **महामोहेति।** अविद्योत्थस्याविद्याश्रितत्वादात्माश्रितत्वं
वस्तुतो नास्तीत्याह -- **प्रत्यगिति।** उक्तं फलं कर्मिणामिष्यते
चेदमुख्यसंन्यासफलोक्तिपरत्वं पादत्रयस्य कथमिष्टमित्याशङ्क्याह --
**अपरमार्थेति।** फलाभिसंधिविकलानां कर्मिणां देहपातादूर्ध्वं
कर्मानुरोधिफलमावश्यकमित्यर्थः। कर्मिणामेव
सतामफलाभिसंधीनाममुख्यसंन्यासित्वात्तदीयामुख्यसंन्यासस्य फलमुक्त्वा
चतुर्थपादं व्याचष्टे -- **नत्विति।** अमुख्यसंन्यासमनन्तरप्रकृतं
व्यवच्छिनत्ति -- **परमार्थेति।** तेषां प्रधानं धर्ममुपदिशति --
**केवलेति।** क्वचिद्देशे काले वा नास्ति यथोक्तं फलं तेषामिति संबन्धः।
तर्हि परमार्थसंन्यासोऽफलत्वान्नानुष्ठियेतेत्याशङ्क्य तस्य
मोक्षावसायित्वान्मैवमित्याह -- **नहीति।**
