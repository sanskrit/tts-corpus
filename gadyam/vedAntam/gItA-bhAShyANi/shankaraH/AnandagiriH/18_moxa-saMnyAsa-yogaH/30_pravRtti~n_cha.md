+++
title = "30 प्रवृत्तिञ् च"

+++
।।18.30।। तत्रादौ सात्त्विकीं बुद्धिं निर्दिशति -- **प्रवृत्तिं चेति।**
प्रवृत्तिराचरणमात्रम्; अनाचरणमात्रं च निवृत्तिरिति किं नेष्यते तत्राह --
**बन्धेति।** यस्मिन्वाक्ये बन्धमोक्षावुच्येते तस्मिन्नेव
प्रवृत्तिनिवृत्त्योरुक्तत्वात् कर्ममार्गस्य
बन्धहेतुत्वान्मोक्षहेतुत्वाच्च संन्यासमार्गस्य तावेवात्र
ग्राह्यावित्यर्थः। ,करणाकरणयोर्निर्विषयत्वायोगाद्विषयापेक्षामवतार्य
योग्यं विषयं निर्दिशति -- **कस्येति।** अनिष्टसाधनं भयमिष्टसाधनमभयमिति
विभजते -- **भयेति।** बन्धादिमात्रज्ञानस्य बुद्ध्यन्तरेऽपि
संभवाद्विशेषणम्। ननु बुद्धिशब्दितस्य ज्ञानस्य प्रागेव
त्रैविध्यप्रतिपादनात्किमिति बुद्धेरिदानीं त्रैविध्यं प्रतिज्ञाय
व्युत्पाद्यते तत्राह -- **ज्ञानमिति।** तर्हि ज्ञानेन गतत्वान्न
पुनर्धृतिर्व्युत्पादनीयेत्याशङ्क्याह -- **धृतिरपीति।** विशेषशब्देन
ज्ञानाद्व्यावृत्तिरिष्टा।
