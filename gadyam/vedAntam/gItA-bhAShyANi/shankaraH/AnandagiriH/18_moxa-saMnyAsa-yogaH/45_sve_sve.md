+++
title = "45 स्वे स्वे"

+++
।।18.45।। शमादिपरिचर्यान्तकर्मणां विभज्योक्तानामभ्युदयं फलमादावुपन्यस्यति
-- **एतेषामिति।** स्वभावतो विहितत्वादेव
मोक्षापेक्षामन्तरेणानुष्ठानादित्यर्थः। तत्र प्रमाणमाह -- **वर्णा इति।**
शेषशब्देन भुक्तकर्मणोऽतिरिक्तं कर्मानुशयशब्दितमुच्यते; प्रत्येकं
देशादिभिर्विशिष्टशब्दः संबध्यते; आदिशब्देनतद्यथाम्रे फलार्थे
निमिते,छायागन्धाद्यनूत्पद्यत एवं धर्मं चर्यमाणमर्था अनूत्पद्यन्ते न
धर्महानिर्भवति इति स्मृतिर्गृह्यते। इतश्चोक्तानां कर्मणां स्वर्गफलत्वं
युक्तमित्याह -- **पुराणे चेति।** उक्तंहियस्तु सम्यक्करोत्येवं गृहस्थः
परमं विधिम्। तद्वर्णबन्धमुक्तोऽसौ लोकानाप्नोत्यनुत्तमान् इति। यस्त्वेतां
नियतश्चर्यां वानप्रस्थश्चरेन्मुनिः। स दहत्यग्निवद्दोषाञ्जयेल्लोकांश्च
शाश्वतान् इति। मोक्षाश्रमो यश्चरते यथोक्तं शुचिः सुसंकल्पितबुद्धियुक्तः।
अनिन्धनज्योतिरिव प्रशान्तं स ब्रह्मलोकं श्रयते द्विजातिः इति च। सर्व एते
पुण्यलोका भवन्ति इति श्रुतिश्चकारार्थः। यदि पुनर्मोक्षापेक्षयोक्तानि
कर्माण्यनुष्ठीयेरंस्तदा मोक्षफलत्वं तेषां सेत्स्यतीत्याह --
**कारणान्तरादिति।** तदेव कारणान्तरं यन्मोक्षापेक्षया तेषामनुष्ठानं
मोक्षोपायेषु शमादिषु सात्त्विकेषु ब्राह्मणधर्मेषु
क्षत्रियादीनामनधिकाराद्ब्राह्मणानामेव मोक्षो न
क्षत्रियादीनामित्याशङ्क्याह -- **स्वे स्व इति।** यथा स्वे कर्मण्यभिरतस्य
बुद्धिशुद्धिद्वारा ज्ञाननिष्ठायोग्यतया प्राप्तज्ञानस्य
मोक्षोपपत्तेर्ब्राह्मणातिरिक्तस्यापि ज्ञानवतो मुक्तिरिति मत्वा
पूर्वार्धं व्याचष्टे -- **स्वे स्वे इत्यादिना।** संसिद्धिशब्दस्य
मोक्षार्थत्वं गृहीत्वा स्वधर्मनिष्ठत्वमात्रेण तल्लाभे तादर्थ्येन
संन्यासादिविधानानर्थक्यमिति मन्वानः शङ्कते -- **किमिति।** न तावन्मात्रेण
साक्षान्मोक्षो ज्ञाननिष्ठायोग्यता वेति परिहरति -- **नेति।** तर्हि कथं
स्वधर्मनिष्ठस्य संसिद्धिरिति पृच्छति -- **कथं तर्हीति।**
उत्तरार्धेनोत्तरमाह -- **स्वकर्मेति।** तच्छृणु तं प्रकारमेकाग्रचेता
भूत्वा श्रुत्वावधारयेत्यर्थः।
