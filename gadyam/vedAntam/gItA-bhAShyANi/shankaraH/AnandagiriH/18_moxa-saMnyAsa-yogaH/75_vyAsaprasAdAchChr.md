+++
title = "75 व्यासप्रसादाच्छ्रुतवानेतद्गुह्यमहम्"

+++
।।18.75।। प्रकृष्टं संवादं कथमश्रौषीरिति चेत्तत्राह -- **तं चेति।**
एतत्पदं संवादपरत्वात्पुंल्लिङ्गत्वेन नेतव्यमित्याह -- **एतमिति।**
परमपुरुषार्थौपयिकत्वात्परत्वं परं गुह्यमतिशयेन गुह्यं रहस्यमिति वा। योगो
ज्ञानं कर्म च तदर्थत्वादयं संवादो योग उक्तः; अथवा चित्तवृत्तिनिरोधस्य
योगस्याङ्गत्वादयं संवादो योग इत्याह -- **संवादमिति।** योगानामीश्वरो
योगेश्वरस्तदनुग्रहहेतुत्वाद्योगतत्फलयोस्ततः साक्षादव्यवधानेन श्रुतवान्न
परंपरयेत्याह -- **योगेश्वरादिति।** स्वयं स्वेन
परमेश्वरेणातिरस्कृतज्ञानैश्वर्यरूपेण कथयतो व्याचक्षाणादित्यर्थः।
