+++
title = "03 त्याज्यन् दोषवदित्येके"

+++
।।18.3।। काम्यानि वर्जयित्वा नित्यनैमित्तिकानि फलाभिलाषादृते
कर्तव्यानीत्युक्तं पक्षं प्रतिपक्षनिराशेन द्रढयितुं विप्रतिपत्तिमाह --
**त्याज्यमिति।** कर्मणः सर्वस्य दोषवत्त्वे हेतुमाह -- **बन्धेति।**
दोषवदित्येतद्दृष्टान्तत्वेन व्याचष्टे -- **अथवेति।**
कर्मण्यनधिकृतानामकर्मिणामेव कर्म त्याज्यं कर्मिणां तत्त्यागे
प्रत्यवायादित्याशङ्क्याह -- **अधिकृतानामिति।** नहि तेषामपि कर्म त्यजतां
प्रत्यवायो हिंसादियुक्तस्य कर्मणोऽनुष्ठाने परं प्रत्यवायादिति भावः।
साङ्ख्यादिपक्षसमाप्तावितिशब्दः। मीमांसकपक्षमाह -- **तत्रैवेति।**
कर्माधिकृतेष्वेवेति यावत्। कर्म नित्यं नैमित्तिकं च। काम्यानां
कर्मणामित्यारभ्य श्लोकाभ्यां कर्मिणोऽकर्मिणोऽधिकृताननधिकृतांश्चापेक्ष्य
दर्शितविकल्पानां प्रवृत्तिरित्याशङ्क्याह -- **कर्मिण इति।**
एवकारव्यवच्छेद्यमाह -- **नत्विति।** तदेव स्फुटयति -- **ज्ञानेति।**
कर्माधिकृतानां ज्ञाननिष्ठातो विभक्तनिष्ठावत्त्वेन पूर्वोक्तानामपि
शास्त्रार्थोपसंहारे पुनर्विचार्यत्ववज्ज्ञाननिष्ठानामपि
विचार्यत्वमत्राविरुद्धमिति शङ्कते -- **नन्विति।** साङ्ख्यानां
परमार्थज्ञाननिष्ठानां नात्र विचार्यतेत्युत्तरमाह -- **न तेषामिति।** ननु
तेषामपि स्वात्मनि क्लेशदुःखादि पश्यतां तदनुरोधेन
राजसकर्मत्यागसिद्धेर्विचार्यत्वं नेत्याह -- **न कायेति।** तत्र
क्षेत्राध्यायोक्तं हेतूकरोति -- **इच्छादीनामिति।** स्वात्मनि
साङ्ख्यादीनां क्लेशाद्यप्रतीतौ फलितमाह -- **अत इति।** ननु तेषां
क्लेशाद्यदर्शनेऽपि स्वात्मनि कर्माणि पश्यतां तत्त्यागो युक्तस्तेषां
कायक्लेशादिकरत्वान्नेत्याह -- **नापीति।** अज्ञानां
मोहमाहात्म्यान्नियतमपि कर्म त्यक्तुं न तत्त्वविदां स्वात्मनि
कर्मादर्शनेन तत्त्यागे हेत्वभावादिति मत्वाह -- **मोहादिति।** कथं तर्हि
तेषामात्मनि कर्माण्यपश्यतां प्राप्त्यभावे तत्त्यागः संन्यासस्तत्राह --
**गुणानामिति।** अविवेकप्राप्तानां कर्मणां त्यागस्तत्त्वविदामित्युक्तं
स्मारयन्नप्राप्तप्रतिषेधं प्रत्यादिशति -- **सर्वेति।**
तत्त्वविदामत्राविचार्यत्वे फलितमाह -- **तस्मादिति।** येऽनात्मविदस्त
एवेत्युत्तरत्र संबन्धः। कर्मण्यधिकृतानामनात्मविदां कर्मत्यागसंभावनां
दर्शयति -- **येषां चेति।** तन्निन्दा कुत्रोपयुक्तेत्याशङ्क्याह --
**कर्मिणामिति।** किञ्च परमार्थसंन्यासिनां प्रशस्यत्वोपलम्भान्न
निन्दाविषयत्वमित्याह -- **सर्वेति।** किंचात्रापि सिद्धिं प्राप्तो
यथेत्यादिना ज्ञाननिष्ठाया वक्ष्यमाणत्वात्तद्वतां नेह,विचार्यतेत्याह --
**वक्ष्यतीति।** कर्माधिकृतानामेवात्र विवक्षितत्वं न
ज्ञाननिष्ठानामित्युपसंहरति -- **तस्मादिति।** ननु संन्यासशब्देन
सर्वकर्मसंन्यासस्य ग्राह्यत्वात्तथाविधसंन्यासिनामिह विवक्षितत्वं
प्रतिभाति तत्राह -- **कर्मेति।** संन्यासशब्देन मुख्यस्यैव संन्यासस्य
ग्रहणं गौणमुख्ययोर्मुख्ये कार्यसंप्रत्ययादन्यथा तदसंभवे
हेतूक्तिवैयर्थ्यादप्राप्तप्रतिषेधादिति शङ्कते -- **सर्वेति।** नेदं
हेतुवचनं सर्वकर्मसंन्याससंभवसाधकं कर्मफलत्यागस्तुतिपरत्वादिति परिहरति --
**नेत्यादिना।** एतदेव दृष्टान्तेन स्पष्टयति -- **यथेति।** दृष्टान्तेऽपि
यथाश्रुतार्थत्वं किं न स्यादित्याशङ्क्याह -- **यथोक्तेति।** नहि
फलत्यागादेव ज्ञानं विना मुक्तिर्युक्ता
मुक्तेर्ज्ञानैकाधीनत्वसाधकश्रुतिस्मृतिविरोधादद्वेष्टेत्यादिना चानन्तरमेव
ज्ञानसाधनविधानानर्थक्यादतस्त्यागस्तुतिरेवात्र ग्राह्येत्यर्थः।
दृष्टान्तगतमर्थं दार्ष्टान्तिके योजयति -- **तथेति।**
प्रागुक्तपक्षापवादविवक्षया हेतूक्तेर्मुख्यार्थत्वमेव किं न
स्यादित्याशङ्क्य तदपवादे हेत्वभावान्मैवमित्याह -- **न** **सर्वेति।** न
चेयमेव हेतूक्तिस्तदपवादिकान्यथासिद्धेरुक्तत्वादिति भावः।
मुख्यसंन्यासापवादासंभवे संन्यासत्यागविकल्पस्य कथं सावकाशतेत्याशङ्क्याह
-- **तस्मादिति।** ज्ञाननिष्ठान्प्रत्युक्तविकल्पानुपपत्तौ कुत्र
तेषामधिकारस्तत्राह -- **ये त्विति।** संन्यासिनां विकल्पानर्हत्वेन
ज्ञाननिष्ठायामेवाधिकारस्य भूयःसु प्रदेशेषु साधितत्वान्न
साधनीयत्वापेक्षेत्याह -- **तथेति।**
