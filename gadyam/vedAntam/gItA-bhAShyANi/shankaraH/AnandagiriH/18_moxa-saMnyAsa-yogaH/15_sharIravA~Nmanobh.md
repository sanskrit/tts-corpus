+++
title = "15 शरीरवाङ्मनोभिर्यत्कर्म"

+++
।।18.15।। पञ्चानामधिष्ठानादीनामुक्तानां सर्वकर्मसिद्ध्यर्थत्वं स्फुटयति
-- **शरीरेति।** ननु जीवनकृतं निमेषोन्मेषादिकर्मान्तरं साधारणमस्ति तत्कथं
राशिद्वयकरणमिति तत्राह -- **यच्चेति।** अधिष्ठानादीनां कर्ममात्रहेतुत्वं
प्रतिज्ञाय शारीरादित्रिविधकर्महेतुत्वोक्तिरयुक्तेति शङ्कते --
**नन्विति।** पूर्वापरविरोधं परिहरति -- **नैष दोष इति।** ननु जीवनकृतानि
स्वाभाविकानि कर्माणि दर्शनादीनि विधिनिषेधबाह्यत्वान्न
देहादिनिर्वर्त्यानीत्याशङ्क्याह -- **तदङ्गतयेति।** तस्य देहादित्रयस्य
प्रधानस्याङ्गं चक्षुरादि तन्निष्पाद्यत्वेन,जीवनकृतं दर्शनादि
प्रधानकर्मण्यन्तर्भूतमिति त्रैविध्यमविरुद्धमित्यर्थः। देहाद्यारम्भे
त्रिविधे कर्मणि सर्वकर्मान्तर्भावेऽपि कथं पञ्चानामेवाधिष्ठानादीनां तत्र
हेतुत्वं फलोपभोगकाले कारणान्तरापेक्षासंभवादित्याशङ्क्य जन्मकालभाविनो
भोगकालभाविनश्च सर्वस्य कारणस्य तेष्वेवान्तर्भावान्मैवमित्याह --
**फलेति।**
