+++
title = "03 मम योनिर्महद्ब्रह्म"

+++
।।14.3।। ज्ञानस्तुत्या तदभिमुखायावहितचेतसे विवक्षितमर्थमाह --
**क्षेत्रेति।** स्वरूपत्वेन स्वभूतत्वं वारयति -- **मदीयेति।** ईश्वरीं
चिच्छक्तिं व्यावर्तयति -- **त्रिगुणात्मिकेति।** साङ्ख्यीयप्रकृतिरपि
मदीयेति व्यावर्तिता। योनिशब्देन सर्वाणि भवनयोग्यानि कार्याणि
प्रत्युपादानत्वमभिप्रेतमित्याह -- **सर्वभूतानामिति।** प्रकृतेर्महत्त्वं
साधयति -- **सर्वेति।** सर्वकार्यव्याप्तिमादाय योनावेव ब्रह्मशब्दः।
लिङ्गवैषम्यान्महद्ब्रह्मेत्यर्थान्तरं किंचिदित्याशङ्क्याह --
**योनिरिति।** तस्मिन्नित्यादि व्याचष्टे -- **तस्मिन्निति।** ईदृशस्य
क्षेत्रक्षेत्रज्ञसंयोगस्य भूतकारणत्वमिति वक्तुमुपक्रम्य
किमिदमन्यदादर्शितमित्याशङ्क्याह -- **क्षेत्रेति।**
गर्भशब्देनोक्तसंयोगस्य फलं दर्शयति -- **संभव इति।**आदिकर्ता स भूतानाम्
इति स्मृत्या हिरण्यगर्भकार्यत्वावगमाद्भूतानां कथं  
  
यथोक्तगर्भाधाननिमित्तत्वमित्याशङ्क्याह -- **हिरण्यगर्भेति।**
