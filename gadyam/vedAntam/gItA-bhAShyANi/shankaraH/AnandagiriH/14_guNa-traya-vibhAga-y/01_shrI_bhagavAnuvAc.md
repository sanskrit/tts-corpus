+++
title = "01 श्री भगवानुवाच"

+++
।।14.1।। क्षेत्रक्षेत्रज्ञसंयोगस्य सर्वोत्पत्तिनिमित्तत्वमज्ञातं
ज्ञापयितुमध्यायान्तरमवतारयन्नध्याययोरुत्थाप्योत्थापकत्वरूपां संगतिमाह --
**सर्वमिति।** विधान्तरेणाध्यायारम्भं सूचयति -- **अथवेति।** तदेव
वक्तुमुक्तमनुवदति -- **ईश्वरेति।** प्रकृतिस्थत्वं पुरुषस्य प्रकृत्या
सहैक्याध्यासस्तस्यैव गुणेषु शब्दादिविषयेषु सङ्गोऽभिनिवेशः।
षड्विधामाकाङ्क्षां निक्षिप्य तदुत्तरत्वेनाध्यायारम्भे पूर्ववदेव
पूर्वाध्यायसंबन्धसिद्धिरित्याह -- **कस्मिन्निति।**
पूर्वोक्तेनार्थेनास्याध्यायस्य समुच्चयार्थश्चकारः। परमित्यस्य
भाविकालार्थत्वं व्यावर्तयितुं सङ्गतिमाह -- **परमिति।**
भूयःशब्दस्याधिकार्थत्वमिह नास्तीत्याह -- **पुनरिति।** पुनःशब्दार्थमेव
विवृणोति -- **पूर्वेष्विति।** पुनरुक्तिस्तर्हीत्याशङ्क्य सूक्ष्मत्वेन
दुर्बोधत्वात्पुनर्वचनमर्थवदित्याह -- **तच्चेति।** विशेष्यं प्रश्नद्वारा
निर्दिशति -- **किं तदिति।** निर्धारणार्थां षष्ठीमादाय तस्य प्रकर्षं
दर्शयति -- **सर्वेषामिति।** परमुत्तममिति पुनरुक्तिमाशङ्क्य
विषयफलभेदान्मैवमित्याह -- **उत्तमेति।** ज्ञानं ज्ञेयमित्यादौ
ज्ञानशब्देनामानित्वादीनामुक्तत्वात्तन्मध्ये च ज्ञानस्य
साध्यत्वेनोत्तमत्वान्न तस्य वक्तव्यतेत्याशङ्क्याह -- **ज्ञानानामिति।**
नामानित्वादीनां ग्रहणमिति शेषः। इतिशब्दादूर्ध्वं पूर्ववदेव शेषो
द्रष्टव्यः। यथोक्तज्ञानापेक्षया कुतस्तज्ज्ञानस्य प्रकर्षस्तत्राह --
**तानीति।** स्तुतिफलमाह -- **श्रोतृबुद्धीति।** ज्ञानं ज्ञात्वा ज्ञानस्य
ज्ञेयत्वोपगमादनवस्थेत्याशङ्क्याह -- **प्राप्येति।** मुनिशब्दस्य
चतुर्थाश्रमविषयत्वे तन्मात्रादेव ज्ञानायोगात्कुतस्तेषां
मुक्तिरित्याशङ्क्याह -- **मननेति।** सिद्धेर्ज्ञानत्वं परामिति
विशेषणाद्व्यावर्त्य मुक्तित्वमाह -- **मोक्षाख्यामिति।** देहाख्यस्य
बन्धनस्याध्यक्षत्वमाह -- **अस्मादिति।**
