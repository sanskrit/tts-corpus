+++
title = "19 नान्यङ् गुणेभ्यः"

+++
।।14.19।। कस्मिन्गुणे कथमित्यादिप्रश्नान्प्रत्याख्याय गुणेभ्यो मोक्षणं
कथमिति प्रत्याख्यानार्थं वृत्तानुवादपूर्वकं मिथ्याज्ञाननिवर्तकं
सम्यग्ज्ञानं प्रस्तौति -- **पुरुषस्येत्यादिना।** पुरुषस्य या गतिः सा
चेति शेषः। मोक्षो गुणेभ्यो विश्लेषपूर्वको ब्रह्मभावः।
सम्यग्ज्ञानोक्तिपरं श्लोकं व्याख्यातुं प्रतीकमादत्ते -- **नान्यमिति।**
सत्त्वादिकार्यविषयस्य गुणशब्दस्य विवक्षितमर्थमाह -- **कार्येति।**
विद्यानन्तर्यमनुशब्दार्थः। अक्षरार्थमुक्त्वा पूर्वार्धस्यार्थिकमर्थमाह
-- **गुणा एवेति।** सर्वावस्थास्तत्तत्कार्यकरणाकारपरिणता इति यावत्।
सर्वकर्मणां कायिकवाचिकमानसानां विहितप्रतिषिद्धानामित्यर्थः। परं
व्यतिरिक्तम्। व्यतिरेकमेव स्फोरयति -- **गुणेति।**
निर्गुणब्रह्मात्मानमित्यर्थः। मद्भावं ब्रह्मात्मतामसौ प्राप्नोति।
ब्रह्मभावोऽस्याभिव्यज्यत इत्यर्थः।
