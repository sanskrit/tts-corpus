+++
title = "21 कैर्लिङ्गैस्त्रीन्गुणानेतानतीतो"

+++
।।14.21।। सम्यग्धीफलं गुणातिक्रमपूर्वकममृतत्वमुक्तं श्रुत्वा मुक्तस्य
लक्षणं वक्तव्यमिति प्रकृतं विवक्षित्वा प्रश्नमुत्थापयति --
**जीवन्नेवेति।** ये व्याख्याताः सत्त्वादयो
गुणास्तत्परिणामभूतानध्यासानतिक्रान्तः सन्कैर्लिङ्गैर्ज्ञातो भवतीति तानि
वक्तव्यानि सिद्ध्यर्थं पूर्वमनुष्ठेयानि पश्चादयत्नलभ्यानि लिङ्गानि; कानि
तानीति पृच्छति -- **कैरिति।** यथेष्टचेष्टाव्यावृत्त्यर्थं प्रश्नान्तरं
-- **किमाचार इति।** ज्ञानस्य गुणात्ययोपायस्योक्तत्वादुपायप्रकारजिज्ञासया
प्रश्नान्तरं -- **कथमिति।**
