+++
title = "22 श्री भगवानुवाच"

+++
।।14.22।। प्रश्नस्वरूपमनूद्य तदुत्तरं दर्शयति -- **गुणातीतस्येति।**
पृष्टो भगवानिति संबन्धः। किंवृत्तस्य त्रिधा
प्रयोगदर्शनात्प्रश्नद्वयार्थमित्युपलक्षणं प्रश्नत्रयार्थमिति
द्रष्टव्यम्। उत्तरमवतार्यानन्तरश्लोकतात्पर्यमाह -- **यत्तावदिति।** तानि
सम्यग्दर्शी न द्वेष्टीत्युक्तमेव स्पष्टयितुं निषेध्यमसम्यग्दर्शिनो
द्वेषं तेषु प्रकटयति -- **ममेत्यादिना।** सम्यग्दर्शिनः संप्रवृत्तेषु
प्रकाशादिषु द्वेषाभावमुपसंहरति -- **तदेवमिति।** न निवृत्तानीत्यादि
व्याचष्टे -- **यथाचेति।** तेषामनात्मीयत्वं
सम्यक्पश्यन्नात्मानुकूलप्रतिकूलतारोपणेन नोद्विजते तेभ्यश्च न
स्पृहयतीत्यर्थः। स्वानुभवसिद्धं गुणातीतस्य लक्षणमुक्तमित्याह --
**एतन्नेति।** परप्रत्यक्षत्वाभावं प्रपञ्चयति -- **नहीति।** आश्रयो विषयः।
