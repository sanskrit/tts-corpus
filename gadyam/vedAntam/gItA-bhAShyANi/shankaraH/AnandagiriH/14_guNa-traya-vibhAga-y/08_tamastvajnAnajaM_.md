+++
title = "08 तमस्त्वज्ञानजं विद्धि"

+++
।।14.8।। तमस्तर्हि किंलक्षणं कथं वा पुरुषं निबध्नाति तत्राह --
**तमस्त्विति।** गुणानां प्रकृतिसंभवत्वाविशेषेऽपि तमसोऽज्ञानजत्वविशेषणं
तद्विपरीतस्वभावानापत्तेरिति मत्वाह -- **अज्ञानादिति।** मुह्यत्यनेनेति
मोहनं विवेकप्रतिबन्धकमिति कार्यद्वारा तमो निर्दिशति --
**मोहनमित्यादिना।** लक्षणमुक्त्वा तमसो बन्धनकरत्वं दर्शयति --
**प्रमादेति।** कार्यान्तरासक्ततया चिकीर्षितस्य कर्तव्यस्याकरणं प्रमादः;
निरीहतयोत्साहप्रतिबन्धस्त्वालस्यं; स्वापो निद्रा ताभिरात्मानमविकारमेव
तमोऽपि विकारयतीत्यर्थः।
