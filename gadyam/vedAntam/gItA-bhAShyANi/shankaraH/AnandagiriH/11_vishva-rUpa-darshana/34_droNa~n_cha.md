+++
title = "34 द्रोणञ् च"

+++
।।11.34।। मयैवेत्यादिनोक्तं प्रपञ्चयति -- **द्रोणं चेति।** किमिति
कतिचिदेवात्र द्रोणादयो गण्यन्ते तत्राह -- **येष्विति।** द्रोणादिषु कुतः
शङ्केत्याशङ्क्य द्वयोः शङ्कानिमित्तमाह -- **तत्रेत्यादिना।**
जयद्रथेऽपि,शङ्कानिमित्तमाह -- **तथेति।** दिव्यास्त्रसंपन्न इति संबन्धः।
तत्र शङ्कायां कारणान्तरमाह -- **यस्येति।** कर्णेऽपि तत्कारणत्वं कथयति --
**कर्णोऽपीति।** पूर्ववदेव संबन्धः। हेत्वन्तरमाह -- **वासवेति।** सा
खल्वमोघा पुरुषमेकमत्यन्तसमर्थं घातयित्वैव निवर्तते। जन्मनापि तस्य
शङ्कनीयत्वमाह -- **सूर्येति।** कुन्ती हि कन्यावस्थायांमन्त्रप्रभावं
ज्ञातुमादित्यमाजुहाव ततस्तस्यामेवावस्थायामयमुद्बभूव तदाह -- **कानीन
इति।** एतदेवाभिप्रेत्य कर्णग्रहणमित्याह -- **यत इति।** उक्तेष्वन्येषु च
न त्वया शङ्कितव्यमित्याह -- **मयेति।**
