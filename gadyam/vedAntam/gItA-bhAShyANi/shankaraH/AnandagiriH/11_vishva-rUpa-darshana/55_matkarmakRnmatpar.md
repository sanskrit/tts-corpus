+++
title = "55 मत्कर्मकृन्मत्परमो"

+++
।।11.55।। भक्त्या त्विति विशेषणादन्येषामहेतुत्वमाशङ्क्याह -- **अधुनेति।**
समुच्चित्य संक्षिप्य पुञ्जीकृत्येति यावत्। मत्कर्मकृदित्युक्ते
मत्परमत्वमार्थिकमिति पुनरुक्तिरित्याशङ्क्याह -- **करोतीति।** भगवानेव
परमा गतिरिति निश्चयवतस्तत्रैव निष्ठा सिध्यतीत्याह -- **तथेति।** न तत्रैव
सर्वप्रकारैर्भजनं धनादिस्नेहाकृष्टत्वादित्याशङ्क्याह -- **सङ्गेति।**
द्वेषपूर्वकानिष्टाचरणं वैरमनपकारिषु तदभावेऽपि भवत्येवापकारिष्विति
शङ्कित्वाह -- **आत्मन इति।** एतच्च सर्वं
संक्षिप्यानुष्ठानार्थमुक्तमेवमनुतिष्ठतो
भगवत्प्राप्तिरवश्यंभाविनीत्युपसंहरति -- **अयमिति।** तदेवं भगवतो
विश्वरूपस्य सर्वात्मनः सर्वज्ञस्य सर्वेश्वरस्य मत्कर्मकृदित्यादिन्यायेन
क्रममुक्तिफलमभिध्यानमभिवदता तत्पदवाच्योऽर्थो व्यवस्थापितः। इति
श्रीमत्परमहंसपरिव्राजकाचार्यश्रीमच्छुद्धानन्दपूज्यपादशिष्यानन्दगिरिकृतौ
एकादशोऽध्यायः।।11।।  
  
