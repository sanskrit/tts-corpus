+++
title = "01 मदनुग्रहाय परमम्"

+++
।।11.1।। तेन तेनात्मना भगवदनुसंधानार्थमुक्ता विभूतीरनुवदति -- **भगवत
इति।** परस्य सोपाधिकं निरुपाधिकं च चिद्रूपं ध्येयत्वेन ज्ञेयत्वेन
चोक्तमित्यर्थः। सोपाधिकमैश्वरं रूपमशेषजगदात्मकं
विश्वरूपाख्यमधिकृत्याध्यायन्तरमवतारयन्ननन्तरप्रश्नोपयोगित्वेन वृत्तं
कीर्तयति -- **तत्र चेति।** यदेतदशेषप्रपञ्चात्मकमखिलस्यैतस्य जगतः कारणं
सर्वज्ञं सर्वैश्वर्यवद्रूपमुक्तं तदिदं श्रुत्वा तस्य साक्षात्कारं
यियाचिषुरादौ पृष्टवानित्याह -- **श्रुत्वेति।** मयि करुणां
निमित्तीकृत्योपकारोऽनुग्रहस्तदर्थमिति वचसो विशेषणम्। निरतिशयत्वं
परमपुरुषार्थसाधनत्वम्। अशोच्यानित्यादित्वंपदार्थप्रधानं वाक्यम्।
मोहस्यायमित्यात्मसाक्षिकत्वं दर्शयति। अविवेकबुद्धिरज्ञानविपर्यासात्मिका।
