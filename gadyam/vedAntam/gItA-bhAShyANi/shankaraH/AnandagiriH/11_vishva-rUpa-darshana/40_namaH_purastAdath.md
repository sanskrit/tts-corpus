+++
title = "40 नमः पुरस्तादथ"

+++
।।11.40।। विधान्तरेण भगवन्तं स्तुत्या नमस्कुर्वन्नभिमुखीकरोति --
**तथेति।** यस्यां दिशि सवितोदेति सा पूर्वा दिगुच्यते। तस्यां व्यवस्थितं
सर्वं त्वमेव तस्मै ते तुभ्यं ननोऽस्त्वित्याह -- **नम इति।** अथशब्दः
समुच्चये। पश्चादपि स्थितं सर्वं त्वमेव तस्मै ते तुभ्यं नमोऽस्त्वित्याह
-- **अथेति।** किं बहुना यावन्त्यो दिशस्तत्र सर्वत्र यद्वर्तते तदशेषं
त्वमेव तस्मै तुभ्यं प्रह्वीभावः स्यादित्याह -- **नमोऽस्त्विति।** फलितं
सर्वात्मत्वं सूचयति -- **हे सर्वेति।** वीर्यविक्रमयोर्न
पौनरुक्त्यमित्याह -- **वीर्यमित्यादिना।** वीर्यवतो
विक्रमाव्यभिचारादर्थपौनरुक्त्यमाशङ्क्याह -- **वीर्यवानिति।** भगवति लोकतो
विशेषमाह -- **त्वं त्विति।** उक्तं सर्वात्मत्वं प्रपञ्चयति -- सर्वमिति।
सप्रपञ्चत्वं वारयति -- **त्वयेति।**
