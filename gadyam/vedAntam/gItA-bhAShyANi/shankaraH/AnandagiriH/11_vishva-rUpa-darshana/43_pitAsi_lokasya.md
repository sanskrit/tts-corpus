+++
title = "43 पितासि लोकस्य"

+++
।।11.43।। वाचनिकं मदीयमपराधजातं त्वया क्षन्तव्यमित्युक्तमिदानीं
मदीयोऽपराधो न त्वया गृहीतव्यो गृहतोऽपि सोढव्य इत्याह -- **यत इति।**
गुणाधिक्यात्पूजार्हत्वं धर्मात्मज्ञानसंप्रदायप्रवर्तकत्वेन
शिक्षयितृत्वाद्गुरुत्वं गुरूणामपि सूत्रादीनां गुरुत्वाद्गरीयस्त्वं तदेव
प्रश्नद्वारा साधयति -- **कस्मादिति।** ईश्वरान्तरं तुल्यं
भविष्यतीत्याशङ्क्याह -- **नहीति।** ईश्वरभेदे प्रत्येकं
स्वातन्त्र्यात्तदैकमत्ये हेत्वभावान्नानामतित्वे चैकस्य सिसृक्षायामन्यस्य
संजिहीर्षासंभवाद्व्यवहारलोपादयुक्तमीश्वरनानात्वमित्यर्थः।
अभ्यधिकासत्त्वं कैमुतिकन्यायेन दर्शयति -- **त्वत्सम इति।** तत्र
हेतुमवतार्य व्याकरोति -- **अप्रतिमेत्यादिना।**
