+++
title = "18 त्वमक्षरम् परमम्"

+++
।।11.18।। सप्रपञ्चे भगवद्रूपे प्रकृते प्रकरणविरुद्धं
त्वमक्षरमित्यादिनिरुपाधिकवचनमित्याशङ्क्याह -- **इतएवेति।**
योगशक्तिरैश्वर्यातिशयः। न क्षरतीति निष्प्रपञ्चत्वमुच्यते।
परमपुरुषार्थत्वात्परमार्थत्वाच्च ज्ञातव्यत्वम्। यस्मिन्द्यौः
पृथिवीत्यादौ प्रपञ्चायतनस्यैव ततो निकृष्टस्य ज्ञातव्यत्वश्रवणात्। कुतो
ब्रह्मणो ज्ञातव्यत्वं तत्राह -- **त्वमस्येति।** निष्प्रपञ्चस्य ब्रह्मणो
ज्ञेयत्वे हेत्वन्तरमाह -- **किञ्चेति।** अविनाशित्वात्तवैव
ज्ञातव्यत्वादतिरिक्तस्य नाशित्वेन हेयत्वादित्यर्थः। ज्ञानकर्मात्मनो
धर्मस्य नित्यत्वं वेदप्रमाणकत्वं धर्मसंस्थापनार्थाय संभवामीत्युक्तत्वाद्
गोप्ता रक्षिता।
