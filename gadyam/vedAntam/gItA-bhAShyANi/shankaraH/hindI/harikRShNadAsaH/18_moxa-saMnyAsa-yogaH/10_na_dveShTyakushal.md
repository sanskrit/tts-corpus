+++
title = "10 न द्वेष्ट्यकुशलम्"

+++
।।18.10।। विशुद्ध और प्रसन्न अन्तःकरण ही आध्यात्मिक विषयकी आलोचनामें
समर्थ होता है। अतः इस प्रकार नित्यकर्मोंके अनुष्ठानसे जिसका अन्तःकरण
विशुद्ध हो गया है एवं जो आत्मज्ञानके अभिमुख है; उसकी उस आत्मज्ञानमें जिस
प्रकार क्रमसे स्थिति होती है; वह कहनी है; इसलिये कहते हैं --, अकुशल --
काम्यकर्मोंसे ( वह ) द्वेष नहीं करता अर्थात् काम्यकर्म पुनर्जन्म
देनेवाले होनेके कारण संसारके कारण हैं; इनसे मुझे क्या प्रयोजन है; इस
प्रकार उससे द्वेष नहीं करता। कुशलशुभनित्यकर्मोंमें आसक्त नहीं होता।
अर्थात् अन्तःकरणकी शुद्धि; ज्ञानकी उत्पत्ति और उसमें स्थितिके हेतु
होनेसे नित्यकर्म मोक्षके कारण हैं; इस प्रकार उनमें आसक्त नहीं होता। यानी
उनमें भी अपना कोई प्रयोजन न देखकर प्रीति नहीं करता। वह कौन है त्यागी; जो
कि पूर्वोक्त आसक्ति और फलके त्यागसे सम्पन्न है अर्थात् कर्मोंमें आसक्ति
और उनका फल छोड़कर नित्यकर्मोंका अनुष्ठान करनेवाला है; ऐसा त्यागी। ऐसा
पुरुष किस अवस्थामें; काम्यकर्मोंसे द्वेष नहीं करता और नित्यकर्मोंमें
आसक्त नहीं होता सो कहते हैं -- जब कि वह सात्त्विक भावसे युक्त होता है।
अर्थात् आत्मअनात्मविषयक विवेकज्ञानके हेतुस्वरूप सत्त्वगुणसे भरपूर -- भली
प्रकार व्याप्त होता है। इसीलिये वह मेधावी है अर्थात् आत्मज्ञानरूप
बुद्धिसे युक्त है। मेधावी होनेके कारण ही छिन्नसंशय है -- अविद्याजनित
संशयसे रहित है। अर्थात् आत्मस्वरूपमें स्थित हो जाना ही परम कल्याणका साधन
है; और कुछ नहीं; इस निश्चयके कारण संशयरहित हो चुका है। जो अधिकारी पुरुष;
पूर्वोंक्त प्रकारसे कर्मयोगके अनुष्ठानद्वारा क्रमसे विशुद्धान्तःकरण
होकर; जन्मादि विकारोंसे रहित और क्रियारहित आत्माको भली प्रकार अपना
स्वरूप समझ गया है; वह समस्त कर्मोंको मनसे त्यागकर न कुछ करता और न कराता
हुआ रहनेवाला ( आत्मज्ञानी ) निष्कर्मतारूप ज्ञाननिष्ठाको भोगता है। इस
प्रकार इस श्लोकद्वारा यह पूर्वोक्त कर्मयोगका फल बतलाया गया है।
