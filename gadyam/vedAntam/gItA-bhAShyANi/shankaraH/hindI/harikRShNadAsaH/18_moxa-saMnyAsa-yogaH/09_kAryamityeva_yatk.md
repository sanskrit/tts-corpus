+++
title = "09 कार्यमित्येव यत्कर्म"

+++
।।18.9।। तो फिर सात्त्विक त्याग कौनसा है  
  
हे अर्जुन करना चाहिये -- कर्तव्य है; ऐसा समझकर; जो नित्यकर्म आसक्ति और
फल छोड़कर सम्पादन किये जाते हैं। नित्यकर्मोंका फल होता है; इस विषयमें
पहले भगवान्के वचनोंका प्रमाण दे चुके हैं। अथवा यों समझो कि यद्यपि
नित्यकर्मोंका फल नहीं सुना जाता है; तो भी अज्ञ मनुष्य ऐसी कल्पना कर ही
लेता है कि किया हुआ नित्यकर्म अन्तःकरणकी शुद्धि या प्रत्यवायकी
निवृत्तिरूप फल देता है; सुतरां फलं त्यक्त्वा इस कथनसे ऐसा कल्पनाका भी
निषेध करते हैं। अतः सङ्गं त्यक्त्वा फलं च यह कहना बहुत ही उचित है। वह
त्याग अर्थात् नित्यकर्मोंमें आसक्ति और फलका त्याग सात्त्विक --
सत्त्वगुणसे किया हुआ त्याग माना गया,है। पू₀ -- तीन प्रकारका कर्मपरित्याग
संन्यास है; यह प्रकरण है। उसमें तामस और राजस तो त्याग बतलाये गये; परंतु
तीसरे ( सात्त्विक ) त्यागकी जगह ( कर्मोंका त्याग न कहकर ) आसक्ति और फलका
त्याग कैसे कहते हैं जैसे कोई कहे कि तीन ब्राह्मण आये हैं; उनमें दो तो
वेदके छहों अङ्गोंको जाननेवाले हैं और तीसरा क्षत्रिय है; उसीके समान यह
कथन भी प्रकरणविरुद्ध है। उ₀ -- यह दोष नहीं है क्योंकि त्यागमात्रकी
समानतासे कर्मफलत्यागकी स्तुतिके लिये ऐसा कहा है। कर्मसंन्यासकी और
फलासक्तिके त्यागकी; त्यागमात्रमें तो समानता है ही। उनमें ( स्वरूपसे )
कर्मोंके त्यागको राजस और तामस त्याग बतलाकर उसकी निन्दा करके; स त्यागः
सात्त्विको मतः इस कथनसे कर्मफल और आसक्तिके त्यागको सात्त्विक त्याग
बतलाकर उसकी स्तुति की जाती है। जो अधिकारी; आसक्ति और फलवासना छोड़कर
नित्यकर्म करता है; उसका फलासक्ति आदि दोषोंसे दूषित न किया हुआ अन्तःकरण;
नित्यकर्मोंके अनुष्ठानद्वारा संस्कृत होकर विशुद्ध हो जाता है।
