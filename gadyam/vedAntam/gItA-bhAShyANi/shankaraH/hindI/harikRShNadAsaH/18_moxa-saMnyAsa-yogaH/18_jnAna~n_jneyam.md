+++
title = "18 ज्ञानञ् ज्ञेयम्"

+++
।।18.18।। इस प्रकार शास्त्रके आशयका उपसंहार करके अब कर्मोंका प्रवर्तक
बतलाया जाता है --, ज्ञान -- जिसके द्वारा कोई पदार्थ जाना जाय। यहाँ ज्ञान
शब्दसे सामान्यभावसे सर्व पदार्थविषयक ज्ञान कहा गया है। वैसे ही ज्ञेय
अर्थात् जाननेमें आनेवाला पदार्थ; यह भी सामान्य भावसे समस्तका ही वर्णन
है। तथा परिज्ञाता अर्थात् उपाधियुक्त अविद्याकल्पित भोक्ता; इस प्रकार जो
यह इन तीनोंका समुदाय है; यही सामान्यभावसे समस्त कर्मोंकी प्रवर्तक तीन
प्रकारकी कर्मचोदना है। क्योंकि उक्त ज्ञान आदि तीनोंके सम्मिलित होनेपर ही
त्याग और ग्रहण आदि जिनके प्रयोजन हैं; ऐसे समस्त कर्मोंका आरम्भ होता है।
अब अधिष्ठानादि पाँच हेतुओंसे जिसकी उत्पत्ति है तथा मन; वाणी और शरीररूप
आश्रयोंके भेदसे जिसके तीन वर्ग किये गये हैं; ऐसे समस्त कर्म; करण आदि तीन
कारकोंमें संगृहीत हैं। यह बात बतलायी जाती है -- करण -- जिसके द्वारा कर्म
किया जाय; अर्थात् श्रोत्रादि दस बाह्य इन्द्रियाँ और बुद्धि आदि
चार,अन्तःकरण। कर्म -- जो कर्ताका अत्यन्त इष्ट हो और क्रियाद्वारा सम्पादन
किया जाय। कर्ता -- श्रोत्रादि करणोंको अपनेअपने व्यापारमें नियुक्त
करनेवाला उपाधिस्वरूप जीव। इस प्रकार यह त्रिविध कर्मसंग्रह है। जिनमें कुछ
संगृहीत किया जाय उसका नाम संग्रह है; अतः कर्मोंके संग्रहका नाम
कर्मसंग्रह है क्योंकि इन तीन कारकोंमें ही कर्म संगृहीत है। इसलिये यह तीन
प्रकारका कर्मसंग्रह है।
