+++
title = "22 यत्तु"

+++
।।18.22।। जो ज्ञान; किसी एक कार्यमें; शरीरमें या शरीरसे बाहर
प्रतिमादिमें; सर्ववस्तुविषयक सम्पूर्ण ज्ञानकी भाँति आसक्त है; अर्थात् (
यह समझता है कि ) यह आत्मा या ईश्वर इतना ही है इससे परे और कुछ भी नहीं
है; जैसे दिगम्बर जैनियोंका ( माना हुआ ) आत्मा शरीरमें रहनेवाला और शरीरके
बराबर है और पत्थर या काष्ठ ( की प्रतिमा ) मात्र ही ईश्वर है; इसी प्रकार
जो ज्ञान किसी एक कार्यमें ही आसक्त है। तता जो हेतुरहित -- युक्तिरहित और
तत्त्वार्थसे भी रहित है। यथार्थ अर्थका नाम तत्त्वार्थ है; ऐसा तत्त्वार्थ
जिस ज्ञानका ज्ञेय हो; वह ज्ञान तत्त्वार्थयुक्त होता है और जो
तत्त्वार्थयुक्त न हो वह अतत्त्वार्थवत् अर्थात् तत्त्वार्थसे रहित होता
है। एवं जो हेतुरहित होनेके कारण ही अल्प है अथवा अल्पविषयक होनेसे या अल्प
फलवाला होनेसे अल्प है; वह ज्ञान तामस कहा गया है क्योंकि अविवेकी तामसी
प्राणियोंमें ही ऐसा ज्ञान देखा जाता है।।
