+++
title = "16 तत्रैवं सति"

+++
।।18.16।। तत्र शब्द प्रकरणसे सम्बन्ध जोड़ता है। ऐसा होनेसे; यानी पहले
बतलाये हुए पाँच कारणोंद्वारा ही समस्त कर्म सिद्ध होते हैं; इसलिये; जो
अज्ञानी पुरुष; वेदान्त और आचार्यके उपदेशद्वारा तथा तर्कद्वारा
संस्कृतबुद्धि न होनेके कारण; उन अधिष्ठानादि पाँचों कारणोंके साथ
अविद्यासे आत्माकी एकता मानकर; उनके द्वारा किये हुए कर्मोंका मैं ही कर्ता
हूं इस प्रकार केवलशुद्ध आत्माको ( उन कर्मोंका ) कर्ता समझता है; ( वह
वास्तवमें कुछ भी नहीं समझता )। तथा आत्माको शरीरादिसे अलग माननेवाला भी;
जो शरीरादिसे अलग केवल आत्माको ही कर्ता समझता है; वह भी अकृतबुद्धि ही है।
अतः असंस्कृतबुद्धि होनेके कारण वह भी वास्तवमें आत्माका या कर्मका तत्त्व
नहीं समझता; यह अभिप्राय है। इसलिये वह दुर्बुद्धि है। जिसकी बुद्धि
कुत्सित; विपरीत; दुष्ट और बारम्बार जन्ममरण देनेमें कारणरूप हो उसे
दुर्बुद्धि कहते हैं ऐसा मनुष्य देखता हुआ भी वास्तवमें नहीं देखता। जैसे
तिमिररोगवाला अनेक चन्द्र देखता है; या जैसे बालक दौड़ते हुए बादलोंमें
चन्द्रमाको दौड़ता हुआ देखता है; अथवा जैसे ( पालकी आदि ) किसी सवारीपर
चढ़ा हुआ मनुष्य दूसरोंके चलनेमें अपना चलना समझता है ( वैसे ही उसका समझना
है )।
