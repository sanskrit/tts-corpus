+++
title = "05 सत्त्वं रजस्तम"

+++
।।14.5।। वे गुण कौनकौनसे हैं और कैसे बाँधते हैं सो कहते हैं --, सत्त्व;
रज और तम -- ऐसे नामोंवाले ये तीन गुण हैं। गुण शब्द पारिभाषिक है। यहाँ
रूप; रस आदिकी भाँति किसी द्रव्यके आश्रित गुणोंका ग्रहण नहीं है; तथा गुण
और गुणवान् ( प्रकृति ) का भेद भी यहाँ विवक्षित नहीं है। जैसे रूपादि गुण
द्रव्यके अधीन होते हैं वैसे ही ये सत्त्वादि गुण सदा क्षेत्रज्ञके अधीन
हुए ही अविद्यात्मक होनेके कारण मानो क्षेत्रज्ञको बाँध लेते हैं। उस (
क्षेत्रज्ञ ) को आश्रय बनाकर ही ( ये गुण ) अपना स्वरूप प्रकट करनेमें
समर्थ होते हैं; अतः बाँधते हैं ऐसा कहा जाता है। जिसकी भुजाएँ अतिशय
सामर्थ्ययुक्त और जानु ( घुटनों ) तक लंबी हों; उसका नाम महाबाहु है। हे
महाबाहो भगवान्की मायासे उत्पन्न ये तीनों गुण इस शरीरमें शरीरधारी अविनाशी
क्षेत्रज्ञको मानो बाँध लेते हैं। क्षेत्रज्ञका अविनाशित्व अनादित्वात्
इत्यादि श्लोकमें कहा ही है। पू₀ -- पहले यह कहा है कि देही -- आत्मा लिप्त
नहीं होता; फिर यहाँ यह विपरीत बात कैसे कही जाती है कि उसको गुण बाँधते
हैं। उ₀ -- इव शब्दका अध्याहार करके हमने इस शङ्काका परिहार कर दिया है।
अर्थात् वास्तवमें नहीं बाँधते; बाँधते हुएसे प्रतीत होते हैं।
