+++
title = "06 तत्र सत्त्वम्"

+++
।।14.6।। उन सत्त्व आदि तीन गुणोंमेंसे पहले; सत्त्वगुणका लक्षण बतलाया जाता
है -- सत्त्वगुण स्फटिकमणिकी भाँति निर्मल होनेके कारण; प्रकाशशील और
उपद्रवरहित है ( तो भी ) वह बाँधता है। कैसे बाँधता है सुखकी आसक्तिसे।
(वास्तवमें ) विषयरूप सुखका विषयी आत्माके साथ मैं सुखी हूँ इस प्रकार
सम्बन्ध जो़ड़ देना यह आत्माको मिथ्या ही सुखमें नियुक्त कर देना है। यही
अविद्या है। क्योंकि विषयके धर्म विषयीके ( कभी ) नहीं होते और इच्छासे
लेकर धृतिपर्यन्त सब धर्म विषयरूप क्षेत्रके ही हैं -- ऐसा भगवान्ने कहा
है। सुतरां यह सिद्ध हुआ कि जो आरोपितभावसे आत्माकी स्वकीय धर्मरूपा हो रही
है और विषयविषयीका अज्ञान ही जिसका स्वरूप है; ऐसी अविद्याद्वारा ही
सत्त्वगुण अनात्मस्वरूप सुखमें ( आत्माको ) मानो,नियुक्त -- आसक्त कर देता
है; यानी जो ( वास्तवमें ) सुखके सम्बन्धसे रहित है; उसे सुखीसा कर देता
है। इसी प्रकार ( यह सत्त्वगुण उसे ) ज्ञानके सङ्गसे भी ( बाँधता है )।
ज्ञान भी सुखका साथी होनेके कारण; क्षेत्र अर्थात् अन्तःकरणका ही धर्म है;
आत्माका नहीं -- क्योंकि आत्माका धर्म मान लेनेपर उसमें आसक्त होना और उसका
बाँधना नहीं बन सकता। इसलिये हे निष्पाप अर्थात् व्यसनदोष -- रहित अर्जुन
सुखकी भाँति ही ज्ञान आदिके सङ्ग को भी ( बन्धन करनेवाला ) समझना चाहिये।
