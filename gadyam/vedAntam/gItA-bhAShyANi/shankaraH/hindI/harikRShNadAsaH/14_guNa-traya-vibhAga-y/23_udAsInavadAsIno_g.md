+++
title = "23 उदासीनवदासीनो गुणैर्यो"

+++
।।14.23।। अब; गुणातीत पुरुष किस प्रकारके आचरणवाला होता है; इस प्रश्नका
उत्तर देते हैं --, उदासीनकी भाँति स्थित हुआ; अर्थात् जैसे उदासीन पुरुष
किसीका पक्ष नहीं लेता; उसी भावसे गुणातीत होनेके उपायरूप मार्गमें स्थित
हुआ जो आत्मज्ञानी -- संन्यासी; गुणोंद्वारा विवेकज्ञानकी स्थितिसे विचलित
नहीं किया जा सकता। इसीको स्पष्ट करते हैं कि कार्यकरण और विषयोंके आकारमें
परिणत हुए गुण ही एकमें एक बर्त रहे हैं -- जो ऐसा समझकर स्थित रहता है;
चलायमान नहीं होता अर्थात् अविचलभावसे स्वरूपमें ही स्थित रहता है। यहाँ
छन्दोभङ्ग होनेके भयसे आत्मनेपद ( अवतिष्ठते ) के स्थानमें परस्मैपद (
अवतिष्ठति ) का प्रयोग किया गया है अथवा योऽवतिष्ठति के स्थानमें
योऽनुतिष्ठति ऐसा पाठान्तर समझना चाहिये।
