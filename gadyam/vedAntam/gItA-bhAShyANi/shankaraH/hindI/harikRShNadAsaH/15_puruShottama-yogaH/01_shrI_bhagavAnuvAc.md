+++
title = "01 श्री भगवानुवाच"

+++
।।15.1।। यहाँ पहले वैराग्यके लिये वृक्षस्वरूपकी कल्पना करके; संसारके
स्वरूपका वर्णन करते हैं क्योंकि संसारसे विरक्त हुए पुरुषको ही भगवान्का
तत्त्व जाननेमें अधिकार है; अन्यको नहीं। अतः श्रीभगवान् बोले --, ( यह
संसाररूप वृक्ष ) ऊर्ध्वमूलवाला है। कालकी अपेक्षा भी सूक्ष्म; सबका कारण;
नित्य और महान् होनेके कारण अव्यक्तमायाशक्तियुक्त ब्रह्म सबसे ऊँचा कहा
जाता है; वही इसका मूल है; इसलिये यह संसारवृक्ष ऊपरकी ओर मूलवाला है। ऊपर
मूल और नीचे शाखावाला इस श्रुतिसे भी यही प्रमाणित होता है। पुराणमें भी
कहा है -- अव्यक्तरूप मूलसे उत्पन्न हुआ उसीके अनुग्रहसे बढ़ा हुआ;
बुद्धिरूप प्रधान शाखासे युक्त; बीचबीचमें इन्द्रियरूप कोटरोंवाला;
महाभूतरूप शाखाप्रतिशाखाओंवाला; विषयरूप पत्तोंवाला; धर्म और अधर्मरूप
सुन्दर पुष्पोंवाला तथा जिसमें सुख दुःखरूप फल लगे हुए हैं ऐसा यह सब
भूतोंका आजीव्य सनातन ब्रह्मवृक्ष है। यही ब्रह्मवन है; इसीमें ब्रह्म सदा
रहता है। ऐसे इसी ब्रह्मवृक्षका ज्ञानरूप श्रेष्ठ खड्गद्वारा छेदनभेदन करके
और आत्मामें प्रीतिलाभ करके फिर वहाँसे नहीं लौटता इत्यादि। ऐसे ऊपर मूल और
नीचे शाखावाले इस मायामय संसारवृक्षको; अर्थात् महत्तत्त्व; अहंकार;
तन्मात्रादि; शाखाकी भाँति जिसके नीचे हैं; ऐसे इस नीचेकी ओर शाखावाले और
कलतक भी न रहनेवाले इस क्षणभङ्गुर अश्वत्थ वृक्षको अव्यय कहते हैं। यह
मायामय संसार; अनादि कालसे चला आ रहा है; इसीसे यह संसारवृक्ष अव्यय माना
जाता है तथा यह आदिअन्तसे रहित शरीर आदिकी परम्पराका आश्रय सुप्रसिद्ध है;
अतः इसको अव्यय कहते हैं। उस संसारवृक्षका ही यह अन्य विशेषण ( कहा जाता )
है। ऋक् यजु और सामरूप वेद; जिस संसारवृक्षके पत्तोंकी भाँति रक्षा
करनेवाले होनेसे पत्ते हैं। जैसे पत्ते वृक्षकी रक्षा करनेवाले होते हैं;
वैसे ही वेद धर्मअधर्म; उनके कारण और फलको प्रकाशित करनेवाले होनेसे;
संसाररूप वृक्षकी रक्षा करनेवाले हैं। ऐसा जो यह विस्तारपूर्वक बतलाया हुआ
संसारवृक्ष है; इसको जो मूलके सहित जानता है; वह वेदको जाननेवाला अर्थात्
वेदके अर्थको जाननेवाला है। क्योंकि इस मूलसहित संसारवृक्षसे अतिरिक्त अन्य
जाननेयोग्य वस्तु अणुमात्र भी नहीं है। सुतरां जो इस प्रकार वेदार्थको
जाननेवाला है वह सर्वज्ञ है। इस प्रकार मूलसहित संसारवृक्षके ज्ञानकी
स्तुति करते हैं। उसी संसारवृक्षके अन्य अङ्गोंकी कल्पना कही जाती है।  
  
