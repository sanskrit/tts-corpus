+++
title = "16 द्वाविमौ पुरुषौ"

+++
।।15.16।। अब; क्षर और अक्षर -- इन दोनों उपाधियोंसे अलग बतलाकर; उसी
उपाधिरहित शुद्ध परमात्माके स्वरूपका निश्चय करनेकी इच्छासे; अगले
श्लोकोंका आरम्भ किया जाता है। उनमें पहलेके और आगे आनेवाले सभी अध्यायोंके
समस्त अभिप्रायको तीन भेदोंमें विभक्त करके कहते हैं --, समुदायरूपसे पृथक्
किये हुए ये दो भाव; संसारमें पुरुष नामसे कहे जाते हैं। इनमेंसे एक समुदाय
क्षीण होनेवाला -- नाशवान् क्षर पुरुष है और दूसरा उससे विपरीत अक्षर पुरुष
है; जो कि भगवान्की मायाशक्ति है; क्षर पुरुषकी उत्पत्तिका बीज है; तथा
अनेक संसारी जीवोंकी कामना और कर्म आदिके संस्कारोंका आश्रय है; वह अक्षर
पुरुष कहलाता है। वे दोनों पुरुष कौन हैं सो भगवान् स्वयं ही बतलाते हैं --
समस्त भूत अर्थात् प्रकृतिका सारा विकार तो क्षर पुरुष है और कूटस्थ
अर्थात् जो कूट -- राशिकी भाँति स्थित है अथवा कूट नाम मायाका है जिसके
वञ्चना; छल; कुटिलता आदि पर्याय हैं; उपर्युक्त माया आदि अनेक प्रकारसे जो
स्थित है; वह कूटस्थ है। संसारका बीज; अन्तरहित होनेके कारण वह कूटस्थ नष्ट
नहीं होता; अतः अक्षर कहा जाता है।
