+++
title = "12 यदादित्यगतन् तेजो"

+++
।।15.12।। सबको प्रकाशित करनेवाली अग्नि; सूर्य आदि ज्योतियाँ भी जिस
परमपदको प्रकाशित नहीं कर सकतीं; जिस परमपदको प्राप्त हुए मुमुक्षुजन फिर
संसारकी ओर नहीं लौटते; जैसे घट आदिके आकाश महाकाशके अंश हैं; वैसे ही
उपाधिजनित भेदसे विभिन्न हुए जीव; जिस परमपदके ( कल्पितभावसे ) अंश हैं; उस
परमपदका; सर्वात्मत्व और समस्त व्यवहारका आधारत्व; बतलानेकी इच्छासे भगवान्
चार श्लोकोंद्वारा संक्षेपसे विभूतियोंका वर्णन करते हैं --, जो तेजदीप्ति
प्रकाश; सूर्यमें स्थित हुआ अर्थात् सूर्यके आश्रित हुआ समस्त जगत्को
प्रकाशित करता है; जो प्रकाश करनेवाला तेज शशाङ्क -- चन्द्रमामें स्थित है
और जो अग्निमें वर्तमान है; उस तेजको तू मुझ विष्णुकी अपनी ज्योति समझ।
अथवा जो तेज यानी चैतन्यमय ज्योति; सूर्यमें स्थित है; तथा जो चन्द्रमा और
अग्निमें स्थित है; उस तेजको तू मुझ विष्णुकी स्वकीय ( चेतनमयी ) ज्योति
समझ। पू₀ -- वह चेतनमयी ज्योति तो चराचर; सभी पदार्थोंमें समानभावसे स्थित
है; फिर यह विशेषता कैसे बतलायी कि जो तेज सूर्यमें स्थित है इत्यादि। उ₀
-- सत्त्व -- स्वच्छताकी अधिकतासे उनमें अधिकता सम्भव होनेके कारण यह दोष
नहीं है क्योंकि सूर्य आदिमें सत्त्वअत्यन्त प्रकाश अत्यन्त स्वच्छता है;
अतः उनमें ही ब्रह्मज्योति अत्यन्त प्रत्यक्ष प्रतिभासित होती है; इसीसे
उनकी विशेषता बतलायी गयी है। यह बात नहीं कि वहीं कुछ बह्मज्योति अधिक है।
जैसे संसारमें देखा जाता है कि समान भावसे सम्मुखसामने स्थित होनेपर भी;
काष्ठ या भित्ति आदिमें मुखका प्रतिबिम्ब नहीं दीखता; पर दर्पण आदि
पदार्थमें; जो जितना स्वच्छ और स्वच्छतर होता है उसमें उसी तारतम्यसे;
स्वच्छ और स्वच्छतर दीखता है; वैसे ही ( इस विषयमें समझो )।
