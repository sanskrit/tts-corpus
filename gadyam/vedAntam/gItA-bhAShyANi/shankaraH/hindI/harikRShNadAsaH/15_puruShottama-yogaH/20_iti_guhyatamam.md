+++
title = "20 इति गुह्यतमम्"

+++
।।15.20।। इस अध्यायमें मोक्षरूप फलके देनेवाले भगवत्तत्त्वज्ञानको कहकर अब
उसकी स्तुति करते हैं --, यह गुह्यतम -- सबसे अधिक गोपनीय अर्थात् अत्यन्त
गूढ़ रहस्य है। वह क्या है शास्त्र। यद्यपि सारी गीताका नाम ही शास्त्र कहा
जाता है; परंतु यहाँ स्तुतिके लिये प्रकरणसे यह ( पंद्रहवाँ ) अध्याय ही
शास्त्र नामसे कहा गया है। क्योंकि इस अध्यायमें केवल सारे गीताशास्त्रका
अर्थ ही संक्षेपसे नहीं कहा गया है; किन्तु इसमें समस्त वेदोंका अर्थ भी
समाप्त हो गया है। यह कहा भी है कि जो उसे जानता है वही वेदको जाननेवाला है
समस्त वेदोंसे मैं ही जाननेयोग्य हूँ। हे निष्पाप अर्जुन ऐसा यह ( परम
गोपनीय शास्त्र ) मैंने कहा है। हे भारत ऊपर दिखलाये हुए अर्थसे युक्त इस
शास्त्रको जानकर ही; मनुष्य बुद्धिमान् और कृतकृत्य होता है; अन्य प्रकारसे
नहीं। अभिप्राय यह है कि जिसने करनेयोग्य सब कुछ कर लिया हो; वह कृतकृत्य
है; अतः श्रेष्ठ कुलमें जन्म लेनेवाले ब्राह्मणद्वारा जो कुछ किया
जानेयोग्य है; वह सब भगवान्का तत्त्व जान लेनेपर किया हुआ हो जाता है। अन्य
प्रकारसे किसीके भी कर्तव्यकी समाप्ति नहीं होती। कहा भी है कि हे पार्थ
समस्त कर्मसमुदाय; ज्ञानमें सर्वथा समाप्त हो जाता है। तथा मनुका भी वचन है
कि विशेषरूपसे ब्राह्मणके जन्मकी यही पूर्णता है क्योंकि इसीको प्राप्त
करके द्विज कृतकृत्य होता है अन्य प्रकारसे नहीं। हे भारत क्योंकि तूने
मुझसे यह परमार्थतत्त्व सुना है; इसलिये तू कृतार्थ हो गया है।
