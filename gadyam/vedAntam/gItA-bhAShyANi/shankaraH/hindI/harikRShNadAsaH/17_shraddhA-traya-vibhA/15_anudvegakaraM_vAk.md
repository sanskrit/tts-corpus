+++
title = "15 अनुद्वेगकरं वाक्यम्"

+++
।।17.15।। जो वचन किसी प्राणीके अन्तःकरणमें उद्वेगदुःख उत्पन्न करनेवाले
नहीं हैं; तथा जो सत्य; प्रिय और हितकारक हैं अर्थात् इस लोक और परलोकमें
सर्वत्र हित करनेवाले हैं; यहाँ उद्वेग न करनेवाले इत्यादि लक्षणोंसे
वाक्यको विशेषित किया गया है और च शब्द सब लक्षणोंका समुच्चय बतलानेके लिये
है ( अतः समझना चाहिये कि ) दूसरेको किसी बातका बोध करानेके लिये कहे हुए
वाक्यमें यदि सत्यता; प्रियता; हितकारिता और अनुद्विग्नता -- इन सबका अथवा
इनमेंसे किसी एक; दो या तीनका अभाव हो तो वह वाणीसम्बन्धी तप नहीं है। जैसे
सत्य वाक्य यदि अन्य एक; दो या तीन गुणोंसे हीन हो तो वह वाणीका तप नहीं
है; वैसे ही प्रिय वचन भी यदि अन्य एक; दो या तीन गुणोंसे हीन हो तो वह
वाणीसम्बन्धी तप नहीं है; तथा हितकारक वचन भी यदि अन्य एक; दो या तीन
गुणोंसे हीन हो तो वह वाणीका तप नहीं है। पू₀ -- तो फिर वह वाणीका तप कौनसा
है उ₀ -- जो वचन सत्य हो और उद्वेग करनेवाला न हो तथा प्रिय और हितकर भी
हो; वह वाणीसम्बन्धी परम तप है। जैसे; हे वत्स तू शान्त हो स्वाध्याय और
योगमें स्थित हो; इससे तेरा कल्याण होगा इत्यादि वचन हैं तथा यथाविधि
स्वाध्यायका अभ्यास करना भी वाणीसम्बन्धी तप कहा जाता है।
