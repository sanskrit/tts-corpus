+++
title = "04 बुद्धिर्ज्ञानमसम्मोहः"

+++
।।10.4।। इसलिये भी मैं लोकोंका महान् ईश्वर हूँ --, सूक्ष्म; सूक्ष्मतर
आदि पदार्थोंको समझनेवाली अन्तःकरणकी ज्ञानशक्तिका नाम बुद्धि है। उससे
युक्त मनुष्यको ही बुद्धिमान् कहते हैं। ज्ञान -- आत्मा आदि पदार्थोंका
बोध; असंमोह -- जाननेयोग्य पदार्थ प्राप्त होनेपर उनमें विवेकपूर्वक
प्रवृत्ति; क्षमा -- किसीके द्वारा अपनी निन्दाकी जाने या ताड़ना दी जानेपर
भी चित्तमें विकार न होना; सत्य -- देखने और सुननेसे जिस प्रकारका अपनेको
अनुभव हुआ हो; उसको दूसरेकी बुद्धिमें पहुँचानेके लिये उसी प्रकार कही
जानेवाली वाणी सत्य कहलाती है; दम -- बाह्य इन्द्रियोंको वशमें कर लेना; शम
-- अन्तःकरणकी उपरति; सुख -- आह्लाद; दुःख -- सन्ताप; भव -- उत्पत्ति; अभाव
-- उत्पत्तिके विपरीत ( विनाश ) तथा भय -- त्रास और अभय -- उसके विपरीत जो
निर्भयता है वह भी।
