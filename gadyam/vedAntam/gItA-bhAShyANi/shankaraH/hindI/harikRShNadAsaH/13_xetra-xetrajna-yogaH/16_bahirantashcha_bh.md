+++
title = "16 बहिरन्तश्च भूतानामचरम्"

+++
।।13.16।। तथा --, अविद्याद्वारा आत्मभावसे कल्पित शरीरको त्वचापर्यन्त अवधि
मानकर उसीकी अपेक्षासे ज्ञेयको उसके बाहर बतलाते हैं। वैसे ही अन्तरात्माको
लक्ष्य करके तथा शरीरको ही अवधि मानकर ज्ञेयको उसके भीतर ( व्याप्त )
बतलाया जाता है। बाहर और भीतर व्याप्त है -- ऐसा कहनेसे मध्यमें उसका अभाव
प्राप्त हुआ; इसलिये कहते हैं -- चर और अचररूप भी वही है अर्थात् रज्जुमें
सर्पकी भाँति प्रतीत होनेवाले जो चरअचररूप शरीरके आभास हैं; वह भी उस
ज्ञेयका ही स्वरूप है। यदि चर और अचररूप समस्त व्यवहारका विषय वह ज्ञेय (
परमात्मा ) ही है; तो फिर वह यह है इस प्रकार सबसे क्यों नहीं जाना जा सकता
इस पर कहते हैं -- ठीक है; सारा दृश्य उसीका स्वरूप है; तो भी वह ज्ञेय
आकाशकी भाँति अति सूक्ष्म है। अतः यद्यपि वह आत्मरूपसे ज्ञेय है; तो भी
सूक्ष्म होनेके कारण अज्ञानियोंके लिये अविज्ञेय ही है। ज्ञानी पुरुषोंके
लिये तो; यह सब कुछ आत्मा ही है यह सब कुछ ब्रह्म ही है इत्यादि प्रमाणोंसे
वह सदा ही प्रत्यक्ष रहता है। वह ज्ञेय अज्ञात होनेके कारण और
हजारोंकरोड़ों वर्षोंतक भी प्राप्त न हो सकनेके कारण अज्ञानियोंके लिये
बहुत दूर है; किंतु ज्ञानियोंका तो वह आत्मा ही है अतः उनके निकट ही है।
