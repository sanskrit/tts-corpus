+++
title = "08 अमानित्वमदम्भित्वमहिंसा"

+++
।।13.8।। यहाँ पहले उस ( क्षेत्रज्ञ ) के जाननेका उपायरूप जो अमानित्व आदि
साधनसमुदाय है; जिसके होनेसे उस ज्ञेयको जाननेके लिये मनुष्य योग्य अधिकारी
बन जाता है; जिसके परायण हुआ संन्यासी ज्ञाननिष्ठ कहा जाता है और जो
ज्ञानका साधन होनेके कारण ज्ञान नामसे पुकारा जाता है; उस अमानित्वादि
गुणसमुदायका भगवान् विधान करते हैं --, अमानित्व -- मानीका भाव अर्थात्
अपना बड़प्पन प्रकट करना जो मानित्व है; उसका अभाव अमानित्व कहलाता है।
अदम्भित्व -- अपने धर्मको प्रकट करना दम्भित्व है उसका अभाव अदम्भित्व कहा
जाता है। अहिंसा -- हिंसा न करना अर्थात् प्राणियोंको कष्ट न देना। क्षमा
-- दूसरोंका अपने प्रति अपराध देखकर भी विकाररहित रहना। आर्जव -- सरलता;
अकुटिलता। आचार्यकी उपासना -- मोक्षसाधनका उपदेश करनेवाले गुरुका शुश्रूषा
आदि प्रयोगोंसे सेवन करना। शौच -- शारीरिक मलोंको मिट्टी और जल आदिसे साफ
करना और अन्तःकरणके रागद्वेष आदि मलोंको प्रतिपक्षभावनासे दूर करना।
स्थिरता -- स्थिरभाव; मोक्षमार्गमें ही निश्चित निष्ठा कर लेना।
आत्मविनिग्रह -- आत्माका अपकार करनेवाला और आत्मा शब्दसे कहे जानेवाला; जो
कार्यकरणका संघातरूप यह शरीर है; इसका निग्रह अर्थात् इसे स्वाभाविक
प्रवृत्तिसे हटाकर सन्मार्गमें ही नियुक्त कर रखना।
