+++
title = "27 यावत्सञ्जायते"

+++
।।13.27।। क्षेत्रज्ञ और ईश्वरकी एकताविषयक ज्ञान मोक्षका साधन है; यह बात
यज्ज्ञात्वामृतमश्नुते इस वाक्यसे कही; परंतु वह ज्ञान किस कारणसे मोक्षका
साधन है उस कारणको दिखानेके लिये यह श्लोक आरम्भ किया जाता है --, हे
भरतश्रेष्ठ जो कुछ भी वस्तु उत्पन्न होती है; क्या यहाँ समानभावसे
वस्तुमात्रका ग्रहण है इसपर कहते हैं कि जो कुछ स्थावरजंगम यानी चर और अचर
वस्तु उत्पन्न होती है; वह सब क्षेत्र और क्षेत्रज्ञके संयोगसे ही उत्पन्न
होती है; इस प्रकार तू जान। पू₀ -- इस क्षेत्र और क्षेत्रज्ञके संयोगसे
क्या अभिप्राय है क्योंकि क्षेत्रज्ञ; आकाशके समान अवयवरहित है; इसलिये
उसका क्षेत्रके साथ रस्सीसे घड़ेके सम्बन्धकी भाँति; अवयवोंके संसर्गसे
होनेवाला सम्बन्धरूप संयोग नहीं हो सकता। वैसे ही आपसमें एकदूसरेका
कार्यकारणभाव न होनेसे सूत और कपड़ेकी भाँति; क्षेत्र और क्षेत्रज्ञका
समवायसम्बन्धरूप संयोग भी नहीं बन सकता। उ₀ -- बताया जाता है; ( सुनो )।
क्षेत्र और क्षेत्रज्ञ; जो कि विषय और विषयी तथा भिन्न स्वभाववाले हैं;
उनका; अन्यमें अन्यके धर्मोंका अध्यासरूप संयोग है; यह संयोग रज्जु और सीप
आदिमें उनके स्वरूपसम्बन्धी ज्ञानके अभावसे अध्यारोपित सर्प और चाँदी आदिके
संयोगकी भाँति; क्षेत्र और क्षेत्रज्ञके वास्तविक स्वरूपको न जाननेके कारण
है। ऐसा यह अध्यासस्वरूप क्षेत्र और क्षेत्रज्ञका संयोग मिथ्या ज्ञान है।
जो पुरुष शास्त्रोक्त रीतिसे क्षेत्र और क्षेत्रज्ञके लक्षण और भेदको
जानकर; पहले जिसका स्वरूप दिखलाया गया है; उस क्षेत्रसे मूँजमेंसे सींक अलग
करनेकी भाँति पूर्वोक्त लक्षणोंसे युक्त क्षेत्रज्ञको अलग करके देखता है
अर्थात् उस ज्ञेयस्वरूप क्षेत्रज्ञको न सत्तन्नासदुच्यते इस वाक्यानुसार
समस्त उपाधिरूप विशेषताओंसे अतीत ब्रह्मस्वरूपसे देख लेता है। तथा जो
क्षेत्रको मायासे रचे हुए हाथी; स्वप्नमें देखी हुई वस्तु या गन्धर्वनगर
आदिकी भाँति यह वास्तवमें नहीं है तो भी सत्की भाँति प्रतीत होता है; ऐसे
निश्चयपूर्वक जान लेता है; उसका मिथ्याज्ञान उपर्युक्त यथार्थ ज्ञानसे
विरुद्ध होनेके कारण नष्ट हो जाता है। पुनर्जन्मके कारणरूप उस
मिथ्याज्ञानका अभाव हो जानेपर य एवं वेत्ति पुरुषं प्रकृतिं च गुणैः सह इस
श्लोकसे जो यह कहा गया है कि विद्वान् पुनः उत्पन्न नहीं होता सो
युक्तियुक्त ही है।
