+++
title = "06 महाभूतान्यहङ्कारो"

+++
।।13.6।। इस प्रकार स्तुति सुनकर सम्मुख हुए अर्जुनसे भगवान् कहते हैं --,
महाभूत यानी सूक्ष्मभूत; वे सब विकारोंमें व्यापक होनेके कारण महान् भी हैं
और भूत भी हैं; इसलिये वे महाभूत कहे जाते हैं। स्थूल पञ्चभूत तो
इन्द्रियगोचरशब्दसे कहे जायँगे; इसलिये यहाँ महाभूतशब्दसे सूक्ष्म
पञ्चमहाभूतोंका ग्रहण है। महाभूतोंका कारण अहंप्रत्ययरूप अहंकार तथा
अहंकारकी कारणरूपा निश्चयात्मिका बुद्धि और उसकी भी कारणरूपा अव्यक्त
प्रकृति अर्थात् जो व्यक्त नहीं है ऐसी अव्यक्त नामक अव्याकृत --
ईश्वरशक्ति जो कि मम माया दुरत्यया इत्यादि वचनोंसे कही गयी है। यहाँ एव
शब्द प्रकृतिको विशेषरूपसे बतलानेके लिये है और च शब्द सारे भेदका समुच्चय
करनेके लिये है। अभिप्राय यह कि यही आठ प्रकारसे विभक्त हुई अपरा प्रकृति
है। तथा दश इन्द्रियाँ अर्थात् श्रोत्रादि पाँच ज्ञान उत्पन्न करनेवाली
होनेके कारण ज्ञानेन्द्रियाँ और वाणी आदि पाँच कर्म सम्पादन करनेवाली
होनेसे कर्मेन्द्रियाँ और एक ग्यारहवाँ संकल्पविकल्पात्मक मन तथा शब्द;
स्पर्श; रूप; रस और गन्धये पाँच इन्द्रियोंके विषय। इन सबको ही
साङ्ख्यमतावलम्बी चौबीस तत्त्व कहते हैं।
