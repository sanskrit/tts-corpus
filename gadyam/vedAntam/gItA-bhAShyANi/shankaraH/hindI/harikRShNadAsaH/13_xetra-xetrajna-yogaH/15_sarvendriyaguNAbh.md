+++
title = "15 सर्वेन्द्रियगुणाभासं"

+++
।।13.15।। उपाधिरूप हाथ; पैर आदि इन्द्रियोंके अध्यारोपसे किसीको ऐसी शङ्का
न हो कि ज्ञेय उन उपाधियोंवाला है; इस अभिप्रायसे यह श्लोक कहते हैं --, वह
ज्ञेय समस्त इन्द्रियोंके गुणोंसे अवभासित ( प्रतीत ) होनेवाला है। यहाँ
श्रोत्रादि ज्ञानेन्द्रियाँ; वाक् आदि कर्मेन्द्रियाँ तथा मन और बुद्धि ये
दोनों अन्तःकरण -- इन सबका सर्व इन्द्रियोंके नामसे ग्रहण है क्योंकि
अन्तःकरण भी ज्ञेयकी उपाधिके रूपमें अन्य इन्द्रियोंके समान ही है; बल्कि
श्रोत्रादिका भी उपाधित्व अन्तःकरणरूप उपाधिके द्वारा ही है। इसलिये यह
अभिप्राय है कि उपाधिरूप अन्तःकरण और बाह्यकरण; इन सभी इन्द्रियोंके गुण जो
निश्चय; संकल्प; श्रवण और भाषण आदि हैं; उनके द्वारा वह ज्ञेय प्रतिभासित
होता है अर्थात् उन इन्द्रियोंकी क्रियासे वह क्रियावान्सा दिखलायी देता
है। ध्यान करता हुआसा; चेष्टा करता हुआसा इस श्रुतिसे भी यही सिद्ध होता
है। तो फिर उस ज्ञेयको स्वयं क्रिया करनेवाला ही क्यों नहीं मान लिया जाता
इसपर कहते हैं -- वह ज्ञेय समस्त इन्द्रियोंसे रहित है अर्थात् सब करणोंसे
रहित है। इसलिये वह इन्द्रियोंके व्यापारसे ( वास्तवमें ) व्यापारवाला नहीं
होता। यह जो मन्त्र है कि वह ( ईश्वर ) बिना पैर और हाथके चलता और ग्रहण
करता है; बिना चक्षुके देखता और बिना कानोंके सुनता है सो इस अभिप्रायको
दिखानेके लिये है कि वह ज्ञेय समस्त इन्द्रियरूप उपाधियोंके गुणोंकी
अनुरूपता प्राप्त करनेमें समर्थ है; उसे साक्षात् गमनादि क्रियाओँसे युक्त
बतलानेके लिये यह मन्त्र नहीं है। अन्धेने मणि प्राप्त की इत्यादि
मन्त्रोंके अर्थकी भाँति उस मन्त्रका अर्थ है वह ज्ञेय समस्त इन्द्रियोंसे
रहित है; इसलिये संगरहित है अर्थात् सब प्रकारके सम्बन्धोंसे रहित है।
यद्यपि यह बात है तो भी वह ज्ञेय सबको धारण करनेवाला है। सत्बुद्धि सर्वत्र
व्याप्त है; अतः सत् ही,सबका अधिष्ठान है। मृगतृष्णिकादि मिथ्या पदार्थ भी
बिना अधिष्ठानके नहीं होते; इसलिये वह ज्ञेय सबका धारण करनेवाला है। उस
ज्ञेयकी सत्ताको बतलानेवाला यह दूसरा साधन भी है। वह ज्ञेय निर्गुण यानी
सत्त्व; रज और तम इन तीनों गुणोंसे अतीत है तो भी गुणोंका भोक्ता है
अर्थात् वह ज्ञेय सुखदुःख और मोहके रूपमें परिणत हुए तीनों गुणोंका
शब्दादिद्वारा भोग करनेवाला -- उन्हें उपलब्ध करनेवाला है।
