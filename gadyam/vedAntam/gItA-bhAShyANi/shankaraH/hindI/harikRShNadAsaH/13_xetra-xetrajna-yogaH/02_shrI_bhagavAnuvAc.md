+++
title = "02 श्री भगवानुवाच"

+++
।।13.2।। समस्त कार्य; करण और विषयोंके आकारमें परिणत हुई त्रिगुणात्मिका
प्रकृति पुरुषके लिये भोग और अपवर्गका सम्पादन करनेके निमित्त
देहइन्द्रियादिके आकारसे संहत ( मूर्तिमान् ) होती है; वह संघात ही यह शरीर
है; उसका वर्णन करनेके लिये श्रीभगवान् बोले --, इदम् इस सर्वनामसे कही हुई
वस्तुको शरीरम् इस विशेषणसे स्पष्ट करते हैं। हे कुन्तीपुत्र शरीरको चोट
आदिसे बचाया जाता है इसलिये; या यह शनैःशनैः क्षीण -- नष्ट होता रहता है
इसलिये; अथवा क्षेत्रके समान इसमें कर्मफल प्राप्त होते हैं इसलिये; यह
शरीर क्षेत्र है इस प्रकार कहा जाता है। यहाँ इति शब्द एवम् शब्दके अर्थमें
है। इस शरीररूप क्षेत्रको जो जानता है -- चरणोंसे लेकर मस्तकपर्यन्त ( इस
शरीरको ) जो ज्ञानसे प्रत्यक्ष करता है अर्थात् स्वाभाविक या उपदेशद्वारा
प्राप्त अनुभवसे विभागपूर्वक स्पष्ट जानता है उस जाननेवालेको क्षेत्रज्ञ
कहते हैं। यहाँ भी इति शब्द पहलेकी भाँति एवम् शब्दके अर्थमें ही है; अतः
क्षेत्रज्ञ ऐसा कहते हैं। कौन कहते हैं उनको जाननेवाले अर्थात् उन क्षेत्र
और क्षेत्रज्ञ दोनोंको जो जानते हैं वे ज्ञानी पुरुष ( कहते हैं )।
