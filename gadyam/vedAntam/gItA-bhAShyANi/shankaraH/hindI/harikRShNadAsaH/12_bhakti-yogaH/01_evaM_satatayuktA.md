+++
title = "01 एवं सततयुक्ता"

+++
।।12.1।। तथा विश्वरूप ( एकादश ) अध्यायमें आपने उपासनाके लिये ही मुझे
सम्पूर्ण ऐश्वर्ययुक्त; सबका आदि और समस्त जगत्का आत्मारूप अपना विश्वरूप
भी दिखलाया है और वह रूप दिखलाकर आपने मेरे ही लिये कर्म करनेवाला हो
इत्यादि वचन भी कहे हैं। इसलिये इन दोनों पक्षोंमें कौनसा पक्ष श्रेष्ठतर
है; यह जाननेकी इच्छासे मैं आपसे पूछता हूँ। इस प्रकार अर्जुन बोला --,
एवम् शब्दसे जिसके आदिमें मत्कर्मकृत् यह पद है; उस पासमें ही कहे हुए
श्लोकके अर्थका अर्थात् एकादश अध्यायके अन्तिम श्लोकमें कहे हुए अर्थका (
अर्जुन ) निर्देश करता है। इस प्रकार निरन्तरतासे उपर्युक्त साधनोंमें
अर्थात् भगवदर्थ कर्म करने आदिमें दत्तचित्त हुए -- लगे हुए जो भक्त; अनन्य
भावसे शरण होकर पूर्वदर्शित विश्वरूपधारी आप परमेश्वरकी उपासना करते हैं --
उसीका ध्यान किया करते हैं। तथा दूसरे जो समस्त वासनाओंका त्याग करनेवाले;
सर्वकर्मसंन्यासी ( ज्ञानीजन ) उपर्युक्त विशेषणोंसे युक्त परम अक्षर; जो
समस्त उपाधियोंसे रहित होनेके कारण अव्यक्त है; ऐसे इन्द्रियादि करणोंसे
अतीत ब्रह्मकी उपासना किया करते हैं। संसारमें जो इन्द्रियादि करणोंसे
जाननेमें आनेवाला पदार्थ है वह व्यक्त कहा जाता है क्योंकि अञ्ज धातुका
अर्थ इन्द्रियगोचर होना ही है और यह अक्षर उससे विपरीत अकरणगोचर हैं एवं
महापुरुषोंद्वारा कहे हुए विशेषणोंसे युक्त हैं; ऐसे ब्रह्मकी जो उपासना
करते हैं। उन दोनोंमें श्रेष्ठतर योगवेत्ता कौन हैं अर्थात् अधिकतासे योग
जाननेवाले कौन हैं।
