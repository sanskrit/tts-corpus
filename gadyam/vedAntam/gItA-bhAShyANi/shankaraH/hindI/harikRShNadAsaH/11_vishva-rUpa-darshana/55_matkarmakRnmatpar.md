+++
title = "55 मत्कर्मकृन्मत्परमो"

+++
।।11.55।। अब समस्त गीताशास्त्रका सारभूत अर्थ संक्षेपमें कल्याणप्राप्तिके
लिये कर्तव्यरूपसे बतलाया जाता है --, जो मुझ परमेश्वरके लिये कर्म
करनेवाला है और मेरे ही परायण है -- सेवक स्वामीके लिये कर्म करता है परंतु
मरनेके पश्चात् पानेयोग्य अपनी परमगति उसे नहीं मानता और यह तो मेरे लिये
ही कर्म करनेवाला,और मुझे ही अपनी परमगति समझनेवाला होता है; इस प्रकार
परमगति मैं ही हूँ ऐसा जो मत्परायण है। तथा मेरा ही भक्त है अर्थात् जो सब
प्रकारसे सब इन्द्रियोंद्वारा सम्पूर्ण उत्साहसे मेरा ही भजन करता है; ऐसा
मेरा भक्त है। तथा जो धन; पुत्र; मित्र; स्त्री और बन्धुवर्गमें सङ्ग --
प्रीति -- स्नेहसे रहित है। तथा सब भूतोंमें वैरभावसे रहित है अर्थात् अपना
अत्यन्त अनिष्ट करनेकी चेष्टा करनेवालोंमें भी जो शत्रुभावसे रहित है। ऐसा
जो मेरा भक्त है; हे पाण्डव वह मुझे पाता है अर्थात् मैं ही उसकी परमगति
हूँ; उसकी दूसरी कोई गति कभी नहीं होती। यह मैंने तुझे तेरे जाननेके लिये
इष्ट उपदेश दिया है।
