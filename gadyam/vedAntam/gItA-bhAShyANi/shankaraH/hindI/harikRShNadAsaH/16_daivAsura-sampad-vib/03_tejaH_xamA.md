+++
title = "03 तेजः क्षमा"

+++
।।16.3।। तथा --, तेज प्रागल्भ्य ( तेजस्विता ); चमड़ीकी चमक नहीं। क्षमा --
गाली दी जाने या ताड़ना दी जानेपर भी अन्तःकरणमें विकार उत्पन्न न होना।
उत्पन्न हुए विकारको शान्ति कर देना तो पहले अक्रोधके नामसे कह चुके हैं।
क्षमा और अक्रोधका इतना ही भेद है। धृति शरीर और इन्द्रियादिमें थकावट
उत्पन्न होनेपर; उस थकावटको हटानेवाली जो अन्तःकरणकी वृत्ति है; उसका नाम
धृति है; जिसके द्वारा उत्साहित की हुई इन्द्रियाँ और शरीर कार्यमें नहीं
थकते। शौच दो प्रकारकी शुद्धि; अर्थात् मिट्टी और जल आदिसे बाहरकी शुद्धि;
एवं कपट और रागादिकी कालिमाका अभाव होकर मनबुद्धिकी निर्मलतारूप भीतरकी
शुद्धि; इस प्रकार दो तरह की शुद्धि। अद्रोह -- दूसरेका घात करनेकी इच्छाका
अभाव; यानी हिंसा न करना। अतिमानिताका अभाव अत्यन्त मानका नाम अतिमान है;
वह जिसमें हो वह अतिमानी है; उसका भाव अतिमानिता है; उसका जो अभाव है वह
नातिमानिता है; अर्थात् अपनेमें अतिशय पूज्य भावनाका न होना। हे भारत अभय
से लेकर यहाँतकके ये सब लक्षण; सम्पत्तियुक्त उत्पन्न हुए पुरुषमें होते
हैं। कैसी सम्पत्तिसे युक्त पुरुषमें होते हैं जो दैवी सम्पत्तिको साथ लेकर
उत्पन्न हुआ है; अर्थात् जो देवताओंकी विभूतिका योग्य पात्र है और
भविष्यमें जिसका कल्याण होना निश्चित है; उस पुरुषके ये लक्षण होते हैं।
