+++
title = "01 श्री भगवानुवाच"

+++
।।16.1।। उन तीनोंमें दैवी प्रकृति संसारसे मुक्त करनेवाली है; तथा आसुरी और
राक्षसी प्रकृतियाँ बन्धन करनेवाली हैं; अतः यहाँ दैवी प्रकृति सम्पादन
करनेके लिये और दूसरी दोनों त्यागनेके लिये दिखलायी जाती हैं -- श्रीभगवान्
बोले --, अभयनिर्भयता; सत्त्वसंशुद्धि -- अन्तःकरणकी शुद्धि व्यवहारमें
दूसरेके साथ ठगाई; कपट और झूठ आदि अवगुणोंको छोड़कर शुद्ध भावसे आचरण करना।
ज्ञान और योगमें निरन्तर स्थिति -- शास्त्र और आचार्यसे आत्मादि पदार्थोंको
जानना ज्ञान है और उन जाने हुए पदार्थोंका इन्द्रियादिके निग्रहसे (
प्राप्त ) एकाग्रताद्वारा अपने आत्मामें प्रत्यक्ष अनुभव कर लेना योग है।
उन ज्ञान और योग दोनोंमें स्थिति अर्थात् स्थिर हो जाना -- तन्मय हो जाना;
यही प्रधान सात्त्विकी -- दैवी संपद् है। और भी जिन अधिकारियोंकी जिस
विषयमें जो सात्त्विकी प्रकृति हो सकती है वह कही जाती है -- दान -- अपनी
शक्तिके अनुसार अन्नादि वस्तुओंका विभाग करना। दम -- बाह्य इन्द्रियोंका
संयम। अन्तःकरणकी उपरामता तो शान्तिके नामसे आगे कही जायगी। यज्ञ --
अग्निहोत्रादि श्रौतयज्ञ और देवपूजनादि स्मार्तयज्ञ। स्वाध्याय --
अदृष्टलाभके लिये ऋक् आदि वेदोंका अध्ययन करना। तप -- शारीरिक आदि तप जो
आगे बतलाया जायगा और आर्जव अर्थात् सदा सरलता सीधापन।
