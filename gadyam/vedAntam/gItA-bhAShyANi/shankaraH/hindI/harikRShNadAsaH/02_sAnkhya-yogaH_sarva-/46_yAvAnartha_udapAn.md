+++
title = "46 यावानर्थ उदपाने"

+++
।।2.46।। सम्पूर्ण वेदोक्त कर्मोंके जो अनन्त फल हैं उन फलोंको यदि कोई न चाहता हो, तो वह उन कर्मोंका अनुष्ठान ईश्वरके लिये क्यों करे, इसपर कहते हैं,
सुन -  
  
जैसे जगत्में कूप तालाब आदि अनेक छोटेछोटे जलाशयोंमें जितना स्नानपान आदि प्रयोजन सिद्ध होता है, वह सब प्रयोजन सब ओरसे परिपूर्ण महान् जलाशयमें उतने ही परिमाणमें ( अनायास ) सिद्ध हो जाता है। अर्थात् उसमें उनका अन्तर्भाव है।  

इसी तरह सम्पूर्ण वेदोंमें - यानी वेदोक्त कर्मोंसे जो प्रयोजन सिद्ध होता है, अर्थात् जो कुछ उन कर्मोंका फल मिलता है - वह समस्त प्रयोजन परमार्थतत्त्वको जाननेवाले ब्राह्मणका - यानी संन्यासीका - जो सब ओरसे परिपूर्ण महान् जलाशयस्थानीय विज्ञान आनन्दरूप फल है, उसमें उतने ही परिमाणमें ( अनायास ) सिद्ध हो जाता है। अर्थात् उसमें उसका अन्तर्भाव है।  

श्रुतिमें भी कहा है कि - जिसको वह ( रैक्व ) जानता है, उस ( परब्रह्म ) को जो भी कोई जानता है, वह उन सबके फलको पा जाता है कि जो कुछ प्रजा अच्छा कार्य करती है। 

आगे गीतामें भी कहेंगे कि सम्पूर्ण कर्म ज्ञानमें समाप्त हो जाते हैं। इत्यादि। सुतरां यद्यपि कूप तालाब आदि छोटे जलाशयोंकी भाँति कर्म अल्प फल देनेवाले हैं, तो भी ज्ञाननिष्ठाका अधिकार मिलनेसे पहले-पहले कर्माधिकारीको कर्म करना चाहिये।  
