+++
title = "44 भोगैश्वर्यप्रसक्तानान्"

+++
।।2.44।। जो भोग और ऐश्वर्यमें आसक्त हैं अर्थात् भोग और ऐश्वर्य ही
पुरषार्थ है ऐसे मानकर उनमें ही जिनका प्रेम हो गया है इस प्रकार जो तद्रूप
हो रहे हैं तथा क्रियाभेदोंको विस्तारपूर्वक बतलानेवाली उस उपर्युक्त
वाणीद्वारा जिनका चित्त हर लिया गया है अर्थात् ( जिनकी ) विवेकबुद्धि
आच्छादित हो रही है उनकी समाधिमें साङ्ख्यविषयक या योगविषयक निश्चयात्मिका
बुद्धि ( नहीं ठहरती )। पुरुषके भोगके लिये जिसमें सब कुछ स्थापित किया
जाता है उसका नाम समाधि है। इस व्युत्पत्तिके अनुसार समाधि अन्तःकरणका नाम
है उसमें बुद्धि नहीं ठहरती अर्थात् उत्पन्न ही नहीं होती।  
