+++
title = "06 ये तु"

+++
।।12.6।। एवमक्षरोपासकानां गतिमुक्त्वा स्वभक्तानामाह द्वाभ्याम् -- ये
त्विति। तुशब्दः पूर्वेभ्यो भेदनिर्देशार्थः। ,मयि स्वामिनि सेव्ये स्वस्य
सर्वकर्माणि सन्न्यस्य लौकिकानि वैदिकानि च समर्प्य
अनन्येनोक्तलक्षणैकभक्तियोगेन मां ध्यायन्त उपासते
ध्यानार्चनसेवनप्रणामश्रुतिकीर्तनादीनि स्वयमेवात्यन्तप्रियाणि प्राप्य
सरूपाणि कुर्वन्तो,मामुपासत इत्यर्थः। तेषां
मत्प्राप्तिविरोधिमृत्युसंसारसागरादहमचिरेणैव समुद्धर्त्ताऽस्मि। अथवा मयि
परमात्मनि नित्यप्रिये सति मन्निमित्तं वा लौकिकवैदिकानि सर्वाणि कर्माणि
सन्त्यज्य बहिरन्तश्च त्यक्त्वा सद्व्रजप्रिया यच्छब्दवाच्यास्तु मत्पराः
अनन्येनैव सर्वनिरपेक्षेणैव योगेन अनुवृत्तिमात्रसम्बन्धेनैव मां
परमात्मप्रियं चिन्तयन्तो मत्समीप आसते।
