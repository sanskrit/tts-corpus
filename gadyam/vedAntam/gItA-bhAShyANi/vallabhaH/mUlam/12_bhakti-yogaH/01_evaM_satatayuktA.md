+++
title = "01 एवं सततयुक्ता"

+++
।।12.1।। प्रमेयरूपा तद्भक्तिः प्रमेयः पुरुषोत्तमः। अतः प्रमेयमार्गे तु
हरिः सेव्यो न चापरः।।1।। अथ पूर्वत्रयदक्षरं वेदविदो वदन्ति \[8।11\]
इत्यादिना विश्वरूपादेरप्यक्षरत्वेन निरूपणश्रवणादक्षरस्य च
भगवद्धामपदत्वोक्तौ भेदमिवालक्ष्य तदुभयोपासकविशेषजिज्ञासया भगवन्तमर्जुन
उवाच -- एवमिति। मत्कर्मकृत् \[11।55\] इत्यादिनोक्तप्रकारेण सततं युक्ता
योगिनोऽर्पितात्मानो वा भक्ता ये त्वां पुरुषोत्तमं सौम्यरूपं
भक्तानुग्रहविग्रहं सर्वविभूतिमूलं
निरवधिकातिशयसौन्दर्यसौशील्यसर्वज्ञत्वसत्यसङ्कल्पत्वाद्यनन्तगुणनिधिं
सदानन्दमात्रकरपादमुखोदगङ्गं परिपूर्णं
स्वेच्छयाऽधिदैविकश्रीभूलीलादिशक्तिभिः सह भुवि प्रादुर्भूतं स्वमायया
मानुषाकारं पर्युपासते परिरत्र वर्जनेअपपरी वर्जने \[अष्टा.1।4।88\]
इत्यनुशासनात्। अन्योपासनं परिवर्ज्य त्वत्समीप आसते आसक्ता ये भक्ताः। ये
चापि समनन्तरोक्तरूपमक्षरमव्यक्तं पर्युपासते। तेषामुभयेषां मध्ये तव मताः
के युक्ततमाः इति प्रश्नः।
