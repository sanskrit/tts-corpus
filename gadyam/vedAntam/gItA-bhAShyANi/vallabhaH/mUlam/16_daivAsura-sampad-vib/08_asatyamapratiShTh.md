+++
title = "08 असत्यमप्रतिष्ठन् ते"

+++
।।16.8।। किञ्चासत्यमिति। त्वमेक एवास्य सतः प्रसूतिःसत्यस्य सत्यं इति
भागवतवाक्यात्,\[10।2।2826\] सदेव सोम्येदमग्र आसीत् \[छां.उ.6।2।1\]
तत्सत्यमित्याचक्षते \[तैत्ति.2।6\] इत्यादिश्रुतेश्च। सत्यं
परमकाष्ठापन्नसत्यवस्तुकृतिसाध्यत्वात्तदात्मकं जगदेतत्तदसुरा असत्यमाहुः
मायास्वाज्ञानकल्पितत्वादियुक्तिभिः। तथासति तन्मध्यपातिवेदतदुदितसाधनानि
व्यर्थानि स्युः; अनुपादेयानि च। न हि खपुष्पशशशृङ्गादिभिर्व्यवहार
उपपद्यतेऽसत्त्वादित्यर्थः। तथाऽप्रतिष्ठं ब्रह्मणि न प्रतिष्ठा यस्य तथेति
वदन्ति। अनीश्वरं च सत्यसङ्कल्पेन पुरुषोत्तमस्वरूपेण विभुना नियमितं न
वदन्ति। मया तूक्तं -- अहं सर्वस्य प्रभवो मत्तः सर्वं प्रवृर्त्तते
\[10।8\] इति। अहमेवात्मनाऽऽत्मानं सृजे हन्म्यनुपालये इति च। ते तु वदन्ति
चैवम् -- अपरस्परसम्भूतं अपरस्परसम्भूतयोरन्योन्यसङ्गतयोः
प्रकृतिरूपयोषित्पुरुषयोः परस्परसम्बन्धेन जातमिदं
मनुष्यपश्वाद्युपलभ्यतेऽनेवम्भूतं किमन्यत् किञ्चिदपि नोपलभ्यत इति। अतः
सर्वमिदं जगत्कामहैतुकमिति वदन्ति सहजासुराः।
