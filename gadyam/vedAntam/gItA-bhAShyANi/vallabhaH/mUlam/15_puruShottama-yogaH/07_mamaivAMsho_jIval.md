+++
title = "07 ममैवांशो जीवलोके"

+++
।।15.7।। अयमपि पुरुषो मे धाम ममैव सच्चिदानन्दात्मकस्य
पुरुषोत्तमस्यैवांशोऽणुः केवलचिदात्मा स्वेच्छया पृथग्भावितः सनातनो
वस्तुतो नित्यस्वरूपत्वात् --
अनादिकर्मरूपाविद्यावेष्टनतिरोहितानन्दस्वरूपो जीवभूतो जीवलोके वर्त्तमानो
देवमनुष्यादिप्रकृतिपरिणामविशेषशरीरस्थानि मनष्षष्ठानीन्द्रियाणि कर्षति।
कश्चित्पूर्वोक्तमार्गेणास्या अविद्याया मुक्तः स्वेन रूपेणावतिष्ठते
संसारी जीवः अयं तु यतस्ततोऽतिसङ्कुचितज्ञानैश्वर्यः
कर्मलब्धप्रकृतिपरिणामविशेषरूपशरीरस्थानामिन्द्रियाणां मनष्षष्ठानां कर्षणं
कर्मानुगुणं करोति। सोऽप्यत्र ब्रह्मवादे सर्वशक्तिमतः पुरुषोत्तमस्यांश एव
जीव इत्युच्यते। यथा च सूत्रेषुअंशो नानाव्यपदेशादन्यथा चापि
दाशकितवादित्वमधीयत एके \[ब्र.सू.2।3।43\] इति। अयमात्मा भगवतोंऽशः
सच्चिदानन्देषु चिद्रूपः इतरयोस्तत्र पराभिध्यानात्तिरोधानेन
बन्धविपर्ययादिति क्रीडेच्छयैवांशत्वहेतुः। सूत्रे नानाव्यपदेशात् सर्व
एवात्मनो (एत आत्मनः सर्वे प्राणाः सर्वे लोकाः सर्वे देवाः सर्वाणि
भूतानि) व्युच्चरन्ति \[बृ.उ.2।2।20\] रमणीयचरणाः ৷৷. कपूयचरणाः
\[छां.उ.5।10।7\] इति च। न च ब्रह्मणो निरवयवत्वात्कथं जीवोंऽश इति वाच्यम्
न हि ब्रह्म निरंशं सांशं वा क्वचिल्लोके सिद्धं; वेदैकसमधिगम्यत्वात्
सत्त्वाचार्यमतोपपन्नार्थतयाऽभ्युपगन्तव्यः; न तु सर्वविप्लवः कार्यः।
युक्तिस्त्वेषोपपद्यते -- विस्फुलिङ्गा इवाग्नेर्हि जडा जीवाश्च निर्गताः।
सर्वतः पाणिपादान्तात्सर्वतोक्षिशिरोमुखात्।। निरिन्द्रियात्स्वरूपेण
तादृशादिति निश्चयः। संदेशेन जडाः पूर्वं चिदंशेनेतरा
अपि।। अन्यधर्मतिरोभावा मूलेच्छातोऽस्वतन्त्रिणः इति हि ब्रह्मवादेंऽशपक्ष
एव। ननु अंशत्वेन सजातीयत्वमायाति। श्रुत्यन्तरे पुनः ब्रह्म दाशा ब्रह्म
दासा ब्रह्मेमे कितवा उत \[ \] इत्यत्र सर्वस्यापि ब्रह्मज्ञानेन
सर्वविज्ञानप्रतिपादनात् दाशादीनामपि ब्रह्मत्वं प्रतीयते तत्कार्यत्व एव
स्यादिति चेत्; न; अन्यथा चापीत्यादि। प्रकारान्तरेणापि एके शाखिनः
दाशकितवादित्वमधीयते शरीरत्वेनांशत्वेन च स्वरूपतः कार्याभावेऽपि
प्रकारभेदेन कार्यत्वात्। तथा च न साजात्यं आनन्दाशस्य तिरोहितत्वात्।
धर्मान्तरेण साजात्यं त्विष्टमेव ततोऽग्रे च सूत्रेमन्त्रवर्णात्
\[ब्र.सू.2।3।44\] इति पुरुष एवेद्ँसर्वं \[ऋक्सं.8।4।17।2यजुः31।2\]
इत्युक्त्वा पादोऽस्य विश्वा भूतानि \[ऋक्सं.8।4।17।3यजुः31।3\] इति
जीवानां पादत्वं पादेषु स्थित्वेनावांशत्वम्। अतएवाग्रे अनुस्मर्यते
इतिममैवांशो जीवलोके जीवभूतः सनातनः \[15।7\] इति। प्रकाशादिवन्नैवं परः
\[ब्र.सू.2।3।46\] इत्यत्र च जीवस्यांशत्वं हस्तादिवत् तद्दुःखेन परस्यापि
तदा दुःखित्वं स्यादिति चेत्; एवं परो न भवति एवमिति प्रकारभेदः
द्विष्टत्वेनानुभव इति यावत्। अन्यथा सर्वरूपत्वात्। कुत एवं तत्राह --
प्रकाशादिवदितिनाग्नेर्हि तापो न हिमस्य तत्स्यात् इति प्रकाशग्रहणं
धर्मत्वद्योतनाय सुखदुःखादयोऽपि ब्रह्मधर्मा इति। अतो द्वैतबुद्ध्यांशस्यैव
दुःखित्वं; न परस्य। अथवा प्रकाशः प्रकाश्यदोषेण यथा न दुष्टः; तापस्यापि
तदंशत्वादितिस्मरन्ति च \[ब्र.सू.2।3।473।2।14\] इति सूत्रे ऋषयोंऽशिनं
स्मरन्ति; दुःखसम्बन्धं न स्मरन्तितत्र यः परमात्मा हि स नित्यो निर्गुणः
स्मृतः। न लिप्यते फलैश्चापि पद्मपत्रमिवाम्भसा। इतिकर्मात्मा ह्यपरो योऽसौ
मोक्षबन्धैः स युज्यते। एकस्तथा सर्वभूतान्तरात्मा न लिप्यते लोकदुःखेन
बाह्यः \[कठो.5।11\] चकारात्तयोरेकं (अन्यः) पिप्पलं स्वाद्वत्ति
अनश्नन्नन्यो अभिचाकशीति \[मुण्ड.3।1।1\] इति भाष्यात्। अतो जीवो नाम
ब्रह्मांशो न तु ब्रह्मैव; कुतः,नानाव्यपदेशात्। श्रुत्यादौ एषोऽणुरात्मा
चेतसा वेदितव्यः \[मुण्ड.3।1।9\] बुद्धेर्गुणेनात्मगुणेन चैव आराग्रमात्रो
ह्यवरो(प्यवरो)ऽपि दृष्टः \[श्वेता.5।8\] इति। अत्र बुद्धेर्गुणेनावरः
तिरोभूतानन्द आत्मगुणेन त्वाराग्रमात्र एव व्यापक इति व्याख्यातम्। न हि
महतो ब्रह्मणोऽणुत्वं यत्र चाणुत्वं तज्जीवान्तर्याम्यभिप्रायेण। अतएव
वालाग्रशतभागस्य \[श्वेता.5।9\] इत्यादौ तत्त्वमसि श्वेतकेतो
\[छां.उ.6।8।7816\] योऽसावादित्ये सोसावहं \[ \] यथाग्नेः क्षुद्रा
\[बृ.उ.2।1।20\] इत्यादौ च नानाव्यपदेशात् सर्ववाक्यबाधाभावायाणुरेव
ब्रह्मांश एव जीव इति मन्तव्यम्। अथवा नानाव्यपदेशात् भेदव्यपदेशादित्यर्थः।
य आत्मनि तिष्ठन्नात्मानमन्तरे यमयति यमात्मा न वेद यस्यात्मा शरीरम्
\[श.ब्रा.14।5।30\] इति माध्यन्दिनब्राह्मणे जीवपरमात्मनोर्भेदेनोपदेशात्
केवलं प्राणधारणप्रयत्नवान् ब्रह्मणोंऽशो जीवशब्देनोच्यत इत्यर्थः। यो
विज्ञाने तिष्ठन् विज्ञानमन्तरो यमयति \[बृ.उ.3।7।22\] इति काण्वपाठे स
एवार्थः। एकत्र क्वचिदन्यथाप्रतिवादिना वक्तव्यं स्यात्; न तु
नानाप्रमाणवचनेषु तथा अतएव श्रुतावभेदोक्तिः तदंशत्वात्। अंशत्वं स
सजातीयत्वे सति तदपेक्षया किञ्चिन्न्यूनशक्त्याश्रयत्वमिति। स यथा महाराजो
जानपदान् गृहीत्वा स्वे जनपदे यथाकामं परिवर्त्तत एवमेवायमात्मेति प्रज्ञया
शरीरमुद्वह्य तमुत्क्रामति तयोर्ध्वमायन्नमृतत्वमेति
\[कठो.6।16छा.उ.8।6।6। \] ऊर्णनाभिर्यथा तन्तून् सृजते सञ्चारत्यपि।
जाग्रत्स्वप्ने तथा जीवो गच्छत्यागच्छते पुनः \[ब्रह्मो.20\] इति
श्रुतिस्मृत्युक्तगमनागमनादिकं चाणुत्वमन्तरेण अनुपपन्नं जीवस्य
ब्रह्मांशत्वमेव प्रबोधयतीत्यणुत्वाद्ब्रह्मणोंऽश एव जीवः।
जीवब्रह्मविभागस्याविद्याकल्पितत्वे मानाभावात्अविभक्तं विभक्तिमत्
इतिवाक्याच्छुतौ विश्वतश्चक्षुः \[ऋक्सं.8।3।16।3\] इतिमन्त्रे
प्रयोजनाभावेऽप्युतेतिपदश्रवणात्मसहजो ब्रह्मकृत एवायं विभागः; न
त्वविद्याकल्पितः तथा सति सृष्ट्यारम्भेऽविभक्तस्य
संसारित्वाभावाद्विभागस्य च संसारकल्पनमन्तरेणानुपपत्तेरन्योन्याश्रयः
प्रसज्येत। विभागस्याविद्याकल्पितत्वेन तस्याः
स्थितेरनुक्तसिद्धत्वान्निराधारस्थितेरसम्भावितत्वाद्भ्रान्तिरूपत्वेन
द्वैतापत्तिभिया च स्वाधिष्ठानत्वस्यापि
वक्तुमशक्यत्वाद्ब्रह्मणश्चाधिष्ठानत्वे संसारित्वप्रसक्त्यैकमुक्तौ
सर्वमुक्तिप्रसङ्गादभावदर्शनाच्छास्त्राप्रामाण्यं सर्वविप्लवप्रसङ्ग एव।
तस्मादखिलश्रुतिस्मृतिप्रामाण्याज्जीवाः सर्वे भगवतो ब्रह्मणोंऽशा अणवः
सनातनाः स्वेच्छातो विभक्ता इति सर्वमनवद्यम्। प्रकृते स एकोऽयं जीवभूतः
यावन्तो जीवास्तद्रूपतया जातः। समष्ट्यभिप्रायेणैकवचनम्। स च जीवलोके
प्रपञ्चे। प्रपञ्चो हि जीवानां लोको वैकुण्ठो भगवत इव। अतएव प्रपञ्चक्रीडने
जीवरूपस्य प्राधान्यं अनेन जीवेनात्मना \[छा.उ.6।3।2\] इति श्रुतेः।
तादृशोऽपि न देहादिरिवागन्तुकः; किन्तु सनातनः सर्वदैवैतावज्जीवरूपः न तु
भौतिकसृष्टिवत्पश्चात्तनः। प्रपञ्चे तस्यांशस्य तथाभूतस्य कार्यमाह --
मनष्षष्ठानीति। मनसा षष्ठानि षण्णां पूरणानि षट्सङ्ख्याकानि इन्द्रियाणि
ज्ञानेन्द्रियाणि वासनामयलिङ्गशरीरभूतानि विषयभोगोत्पत्त्यर्थं कृषीवलो
भूमिमिव लिखति; इह विषयभोगोत्पत्यनुकूलानि करोतीत्यर्थः। तान्यपि
प्रकृतिस्थानीति; नत्वात्मस्थानि। प्रकृतौ
संसर्जनात्प्रकृतिस्थानीत्युक्तम्। अतएवोक्तंबुद्धीन्द्रियमनःप्राणान्
जनानामसृजत्प्रभुः। मात्रार्थं च भवार्थं च स्वात्मने कल्पनाय च
\[भाग.10।87।2\] इति तत एवायं जीवः।
