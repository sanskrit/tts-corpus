+++
title = "15 सर्वस्य चाहम्"

+++
।।15.15।। तेषां च सर्वभूतजातस्य परमपुरुषसामानाधिकरण्यनिर्देशे हेतुमाह --
सर्वस्येति। तेषा च सर्वभूतजातस्य चेति। सर्वस्य
सकलप्रवृत्तिहेतुज्ञानोदयदेशे हृदि सर्वं स्वसङ्कल्पेन नियच्छन्नहमात्मतया
सन्निविष्टः अन्तःप्रविष्टः शास्ता जनानां सर्वात्मा
\[चित्त्यु.11।2तै.आ.3।11\] यः पृथिव्यां तिष्ठन् \[बृ.उ.3।7।3\] य आत्मनि
तिष्ठन् \[श.प.ब्रा.14।6\] इत्यादिश्रुतेः। अतो मत्तः सर्वेषां स्मृतिः
पूर्वानुभूतविषयसंस्कारमात्रजं ज्ञानं; ज्ञानमिन्द्रियलिङ्गागमयोगजो
वस्तुनिश्चयः; सोऽपि मत्तः अपोहनं तयोः प्रमोषश्च मत्तः; ब्रह्मवादे स्वत
एव सर्वसत्त्वात्। अपोहनमज्ञाननिवृत्तिरिति केचित्। यद्वा अपकृष्टमूहनं इदं
प्रमाणमित्थं प्रवृर्त्तितुमर्हतीति
प्रमाणप्रवृत्त्यर्हताविषयसामग्र्यादिनिरूपणजन्यं प्रमाणानुग्राहकं
ज्ञानम्; तच्चापि मत्त एव। यतो वेदैश्च सर्वैरहमेव सर्वात्मना वेद्यः।
ब्रह्मवादेऽग्निसोमसूर्यवाय्विन्द्रादीनां मदन्तर्यामिकत्वेन
मद्रूपत्वात्तत्प्रतिपादनपरोऽपि वेदो मामेवाह सर्वम्। न च
वेदान्तभूतैरुपनिषद्भिरेक एव प्रतिपाद्यते सर्वापवादमुखेनेति वाच्यम्;
सर्वापवादमुखेन प्रतिपादनस्य जीवकल्पितत्वात्। न हि वेदान्तं
सर्ववेदनिर्णयसिद्धान्तं मत्तोऽन्यः कोऽपि जानाति; मयैव
कृष्णद्वैपायनात्मना ब्रह्मवादानुसारेण जीवकल्पिताध्यारोपवादनिरसनद्वारा
तत्त्वनिश्चयादित्यर्थः। किमध्यारोपणमपोहनं च जीवकल्पितं न वा इति
विचारणीयम्। अन्त्ये श्रुतिविरोधः; आद्ये इष्टापत्तिः; भगवत्कृतत्वे जगतः
अलीकत्वस्यावचनीयत्वात्। विपरीतकल्पना च जीवकृतेति सिद्धान्तः; यत्तु
माययैवेत्युच्यते तत्तु ब्रह्मवादे मायाऽपि न ततोऽन्यत्तत्त्वमिति
समाधेयम्; सूत्रभाष्ये मायायाः पृथक्तया निरासनात्। आनुमानिकमप्येकेषामिति
चेत् \[ब्र.सू.1।4।1\] इत्यादौ। तत्र चाव्यक्तस्यैवाक्षर इति नामोक्तम्।
ब्रह्मवादे क्षरोऽक्षरस्तदतीत इत्येव स्वयं रमते स एव च सर्वशक्तिमान्
स्वाज्ञाकारिणीं स्वतः पृथग्भावितां स्वीयमायां स्वभावकर्मसंज्ञां वा
सदंशभूतां चिदंशभूतेषु क्षरेषु संयोजयति रमणार्थं; तदा प्रवाहः सिद्ध्यति
अक्षरात्मत्वज्ञानतत्साधनशक्त्युदयनद्वारा रमणार्थं मर्यादा केवलं
क्षराक्षरातीतस्वरूपप्रपञ्चेन रमणार्थं सृष्टेषु स्वप्रतिबिम्बभूतेषु तु
भक्त्यात्मसु स नित्यं रममाण एवात्मारम इति
पुष्टिरितिवेदान्तकृद्वेदार्थविदेव चाहं; नान्यः इत्युक्त्या मत्त एव
सर्ववेदान्तानां सारमर्थं,शृण्विति पूर्वोक्तस्य सर्वस्य भाष्यमाभाष्यते
भगवता भाष्यरूपत्त्वादस्याध्यायषट्कस्य।
