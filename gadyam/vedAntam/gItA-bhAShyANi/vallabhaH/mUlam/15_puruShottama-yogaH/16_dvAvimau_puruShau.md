+++
title = "16 द्वाविमौ पुरुषौ"

+++
।।15.16।। द्वाविमाविति। लोके क्षरश्चाक्षर एव चेति पुरुषौ प्रथितौ; न
स्त्रीप्रकृतिकौ; नाप्यत्रान्यतरो स्त्रीप्रकृतिकः; केवलजडप्रकृतिकश्च
पुरुषत्वेनैवोभयोर्निर्देशात्। एतेनाव्यक्तपदवाच्यस्याक्षरस्य
स्त्रीरूपप्रकृतित्वं परोक्तमपास्तंएव च इत्यनेन स्वरूपतः क्षरोऽक्षर एवेति
सूच्यते। क्षरत्वं च भगवदिच्छया प्रकृतिसंसर्गोपाधिकृतमेव; अतो जायते
म्रियते इति प्रवाहः न वस्तुतः। तदेतत्स्वयं व्याचष्टेक्षरः सर्वाणि भूतानि
कूटस्थोऽक्षर उच्यते इति। सर्वाणि ब्रह्मादीनि स्तम्बपर्यन्तानि
व्यष्टिभूतानि जीवशब्दाभिलपनीयानि भगवत्सदंशभूताचित्प्रकृतिसंसृष्टानि
भवनादिक्रियाविषयत्वेन व्यपदिश्यमानानि क्षरः पुरुषः। अत्रैकत्वनिर्देशो
व्यष्टीनां समष्ट्यैक्याशयेन अचित्संसर्गैकोपाधिना वेति केचित्। कूटस्थो
मूलभूतः शुद्धः सच्चिदानन्दकः भगवद्धामादिपदवाच्योऽपि स महदादिषष्ठः कूटे
भूतसमुदाये तिष्ठतीति वा। मूर्द्धन्यमणिरिव अविनाशी वाऽरेऽयमात्मा
\[बृ.उ.4।5।14\] आत्मा वाऽरे द्रष्टव्यः श्रोतव्यो निदिध्यासितव्यः
\[बृ.उ.2।4।54।5।6\] इत्याद्यौपनिषज्ज्ञानेन साक्षात्कृतो योऽक्षरः पुरुष
इत्युच्यते अत्रैकत्वनिर्देशो विराट्समष्टिमूलभूताभिप्रायेण
(धामत्वाभिप्रायेण)। तद्वियोगरूपैकोपाधिना वेति केचित्। अयमप्युक्तः पूर्वं
मुक्त्याधिगम्यः। बहवो ज्ञानतपसा पूता मद्भावमागताः \[4।10\]
इत्यत्राध्यात्मरूपः। वस्तुतस्तुचैत्यस्य तत्त्वममलं मणिमस्य कण्ठे
\[भाग.3।28।28\] इति वाक्यात् कौस्तुभैक्यरूपेण मुख्यस्थितिरूप
एवमुक्तिर्हित्वाऽन्यथारूपं स्वरूपेण व्यवस्थितिः इत्युच्यते इत्थं
चावस्थानं भगवति दशमस्कन्धे भागवतेवीक्ष्यालकावृतमुखं \[भाग.10।29।39\]
इत्यत्र श्रीमदाचार्यैर्दर्शितम्। एतेनैव क्षराक्षरस्वरूपनिरूपेण
मतान्तरमपि प्रत्युक्तम्।
