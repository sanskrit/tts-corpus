+++
title = "14 अहं वैश्वानरो"

+++
।।15.14।। किञ्च अहं वैश्वानर इति। वैश्वांनरः साधारणशब्दविशेषात्
\[ब्र.सू.1।2।24\] इति सूत्रेषु श्रौतपदनिदर्शनार्थमुक्तम्। स्वस्यैव
व्यापकतानिर्देशेन च नामरूपात्मतामाह -- वैश्वानरो वागधिपतिर्जाठरोऽहं;
तत्र कार्यमाह पचामीति। तैर्भुक्तं भक्ष्यभोज्यलेह्यपेयात्मकं
चतुर्विधमन्नं प्राणापाननिर्दिष्टव्यक्तिभेदसंयुक्तः पचामि। अत्र
परमपुरुषविभूतिरूपाः सूर्यसोमवैश्वानरोऽहं रविः सोमोऽन्तर्वैश्वानरो
भूत्वेति सामानाधिकरण्येन निर्दिष्टाः।
