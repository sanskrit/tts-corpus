+++
title = "01 श्री भगवानुवाच"

+++
।।15.1।। एवं पूर्वाध्याये पुरुषस्य प्रकृतिसम्बन्धो गुणसङ्गतो लीलार्थं
भगवतैव कृतस्तारतम्यत इति पूर्वोक्तं साङ्ख्यं विवृतं;
तत्प्रसङ्गाद्गुणविभागमुक्त्वाऽन्ते
तन्निवृत्तिपूर्वकमक्षरब्रह्मात्मप्राप्तिः पुरुषोत्तमभक्तिमूला विरलस्य
भक्तिमार्गीयस्य भवतीत्युक्तं इदानीं भजनीयस्य ब्रह्माद्याश्रयस्य
मूलभूतस्य क्षराक्षरातीतपुरुषोत्तमस्य सर्ववेदान्ततात्पर्यभूतस्य
क्षराक्षरात्मकबद्धमुक्तमूलभूततया सर्वधर्माश्रयत्वमुत्तमत्वं च
वक्तुमारभते तत्र गुणसर्गेऽस्य सर्वस्य चिदचित्प्रपञ्चस्य नामरूपात्मकस्य
भगवतः सच्चिदंशोद्भूतत्वाद्भगवत्स्वरूपस्य भजनीयतां तत्स्वरूपनिरूपणेन
परिहरन् तन्मूलभूतस्य च तां प्रतिपादयन् श्रीभगवानुवाच -- ऊर्ध्वमूलमिति।
ऊर्ध्वं ब्रह्मपर्यन्तं मूलं यस्य; यं विचित्रनामरूपप्रपञ्चाख्यं
प्रसिद्धमश्वत्थं प्राहुः। भगवानपि तथा सोऽपि च। तेनेदं पूर्णं पुरुषेण
सर्वं \[श्वे.उ.3।9 म.ना.उ.8।14\] इति वाक्यात् स भूमिं विश्वतो
वृत्त्वाऽत्यतिष्ठद्दशांगुलम् \[ऋक्सं.8।4।17।1\] इत्यादिश्रुतेः।
भगवान्मूलवृक्षरूपस्तस्माज्जगदपि जायमानं वृक्षात्मकमेव भवति। अनेन भगवतो
महत्त्वं कारणत्वं च निरूपितम्। ऊर्ध्वमूलोऽवाक्शाखो यो(एषो)ऽश्वत्थः स
सनातनः \[कठो.6।11\] ऊर्ध्वमूलावाक्शाखं वृक्षं यो वेद सम्प्रति
इत्यादिश्रुतय आहुः। अश्वत्थादिवृक्षे एकस्मिन्कोटिशः फलानि भवन्ति
तत्रैकस्मिन्फलेऽसङ्ख्यातानि बीजानीति एकस्य बीजस्यायं ब्रह्माण्डात्मको
वृक्षः; सोऽपि तादृश एव। एवमनादिनिधनो वृक्षमूलो भगवानत एव
क्वचिद्ब्रह्माण्डनिर्माणं भगवता स्वांशद्वारा क्वचित्तत्त्वद्वारा।
अक्षरमत्र फलं तस्य तत्त्वान्यंशाः बीजं ब्रह्माण्डमिति; शकुनिभक्षि तमेव
ततो निर्गतं फलतीति तत्त्वानां चेतनता निरूपिता। ऊर्ध्वमूलं
इत्यादिविशेषणैर्विचित्ररचनत्वेन परमकाष्ठापन्नवस्तुकृतिसाध्यत्वात्
तदंशत्वं तद्रूपत्वेन सनातनत्वं च सूच्यते। अतएवोक्तं
यज्ञपत्न्युपाध्यायैःब्रह्मात्मकं ब्रह्मकार्यं वेदलोकमयं जगत् इतिप्रपञ्चो
भगवत्कार्यस्तद्रूपो माययाऽभवत् इति भाष्यकारेण च। छंदासि यस्य
भगवद्रूपप्रपञ्चस्य पर्णानि वायव्यं श्वेतमालभेत \[यजुः2।1।1\] स्वर्गकामो
यजेत \[आप.श्रौ.10।1।2।1\] इत्यादिकानि छायासुखकराणि जीवानां भवन्ति;
बाह्यतः काम्यकर्मपरत्वात्। आभ्यन्तरस्तुयन्न दुःखेन सम्भिन्नं तत्पदं
स्वःपदास्पदम् इति व्यवस्थापनात्। यस्तमेवम्भूतमश्वत्थं वेद स वेदवित्।
वेदो हि भगवत्कार्यभूते प्रपञ्चे
अविद्यालिङ्गितजीवकृताहम्मत्वकल्पितकर्मादिपर्यावर्तसंसारविवर्तच्छेदोपायं
वदति। अतएवसुवर्णजलवत्कार्यं इत्युक्तं श्रीमदाचार्यैः। तस्य चान्तरालिकस्य
स्वरूपज्ञानं छेदनोपायज्ञानोपयोगीति वेदविदुच्यते।
