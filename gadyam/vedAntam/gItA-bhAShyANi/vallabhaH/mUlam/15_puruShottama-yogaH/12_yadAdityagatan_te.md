+++
title = "12 यदादित्यगतन् तेजो"

+++
।।15.12।। तदेवं सूर्यादीनां
इन्द्रियसन्निकर्षविरोधिसन्तमसनिरसनमुखेनेन्द्रियानुग्राहकतया प्रकाशकानां
ज्योतिष्मतामपि प्रकाशनिरपेक्षं सदानन्दचिद्रूपधामाक्षरः कालः
प्रकृत्यध्यक्षः पुरुषश्चात्मा केवलचिद्रूपः जीवावस्थश्च भगवतो मे
विभूतिरंश इत्युक्तम् इदानीमचित्परिणामविशेषोऽप्यादित्यादीनां
पूर्वोक्तानां ज्योतिरादिर्मद्विभूतिरिति श्रौतार्थमाह --
यदित्यादिचतुर्भिः। आदित्यादिषु ममैवांशो तेजो यथा जीवलोके जीवभूत इति
ब्रह्मवादेनाह। अंशभूतं तेजो विद्धि यत्तु योऽसावादित्ये पुरुषः सोऽसावहं
\[मैत्र्यु.6।35\] इति श्रुतं; तत्तूपासनाभिप्रायेणाधिदैवतम्। एवं
चन्द्रमस्यपि यदेष औषधीनामधिपतिः \[ \] इति। आधिदैविकतया तैराराधिते वा मया
तेभ्यो दत्तमिति च श्रूयते।
