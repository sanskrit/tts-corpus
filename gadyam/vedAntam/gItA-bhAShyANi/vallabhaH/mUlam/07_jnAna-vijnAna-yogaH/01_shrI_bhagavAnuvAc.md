+++
title = "01 श्री भगवानुवाच"

+++
।।7.1।। पूर्वत्रात्माधिगमनं साङ्ख्ययोगकृतेः फलम्। अथातो महिमज्ञानपूर्वकं
भक्तिरुच्यते।।1।।  
  
माहात्म्यज्ञानपूर्वस्तु सुदृढः सर्वतोऽधिकः। स्नेहो भक्तिरिति
प्रोक्तस्तया मुक्तिर्न चान्यथा।।2।।  
  
धात्वर्थ उत्तमा सेवा स्नेहोऽर्थो प्रत्ययस्य च। प्रकृतिप्रत्ययार्थात्मा
निबन्धे भक्तिरुच्यते।।3।।  
  
माहात्म्यविज्ञानमत्र वासुदेवस्य योगिनाम्। अन्ते सिद्धिकरं नान्यदिति
तस्योद्यमः पुनः।।4।।  
  
पुरुषोत्तममाहात्म्यविज्ञानं साङ्गमुत्तमम्। प्रयाणकाले सर्वस्य भक्तस्य
स्मरतः फलम्।।5।।  
  
प्रथमं योगधर्मेण महिमज्ञानमुत्तमम्। ततः प्रपत्तिर्ज्ञानं च ज्ञानिनः
श्रेष्ठता यतः।।6।।  
  
ईश्वरज्ञानवान् श्रेष्ठो नात्मविज्ञानवान् परम्। यतः
स्वात्मज्ञानवद्भिरीश्वरः सेव्यतेऽनिशम्।।7।। तत्र कीदृशमाहात्म्योऽहं यस्य
सेवा कर्त्तव्या इत्यपराधनिवृत्त्यर्थं स्वमहिमानं निरूपयिष्यन् स्वयं
श्रीभगवानुवाच मय्यासक्तमना इति। हे पार्थ मयि परमात्मनि भगवति
सर्वधर्माश्रये निरतिशयालौकिकलीले परमनियन्तरि करुणाशीले आसक्तचित्तः
योगमुक्तलक्षणं समभ्यसन् मदाश्रयो मत्प्रपन्नः सन् निस्संशयं समग्रं
निरतिशयालौकिकगुणपूर्णं निरुपधिमहिमानं यथा येन प्रकारेण ज्ञास्यसि
तच्छृणु। सूत्रवृत्तिवदिदम्।
