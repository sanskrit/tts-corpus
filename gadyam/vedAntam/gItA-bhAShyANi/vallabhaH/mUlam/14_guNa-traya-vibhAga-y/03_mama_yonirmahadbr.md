+++
title = "03 मम योनिर्महद्ब्रह्म"

+++
।।14.3।। तदेवं प्रशंसया श्रोतारमभिमुखीकृत्य स्वस्याचिन्त्यशक्तिवैभवलीलां
दर्शयति -- ममेति। तत्रसर्गेऽपि नोपजायन्ते \[14।2\] इत्यत्राभिप्रेतं
सर्गस्य प्राकृतत्वेन सगुणत्वं वदन् तत्सम्भवमाह -- मम योनिरिति। गुणानां
हेतुभूता सर्वस्य भूतजातस्य मत्प्रकृतिगुणसंसर्गजत्वं पूर्वोक्तं मयैव
कृतमिति स्पष्टयितुं ममेति। मम सदंशभूता योनिः निषेकस्थानं प्रकृतिः
त(तस्मा)देतद्ब्रह्म नामरूपमन्नं च जायते \[मुं.उ.1।1।9\] इति
श्रुतेर्ब्रह्मांशभूतत्वान्महद्ब्रह्मेत्युच्यते
सूत्रभूतादिकारणभूताऽचेतना; तत्र गर्भं बीजभूतं सूत्रं चेतनपुञ्जीभूतं च
दधाम्यहमक्षरात्मा पुरुषः स धारणमीक्षणद्वारा भवति तदेव बीजमित्युच्यते
तत्सम्मृष्टपुरुषो विराट्; तत्संसृष्टा उभयस्वरूपाश्चेतना अणवो व्युञ्चरिता
जायायामिवात्मा वै जायते इति तदंशभूता मत्स्वरूपचैतन्यतोऽभिन्नाः
प्राणधारणप्रयत्नवन्तोऽनेके जीवा इति व्यपदिश्यन्ते। तदाह -- तत इति।
गर्भात्सर्वभूतानां सम्भवो भवति।
