+++
title = "19 नान्यङ् गुणेभ्यः"

+++
।।14.19 -- 14.20।। एवं गुणसर्गभेदोक्तौ पुरुषस्य सर्वस्य
बन्धलीलामुपपाद्येदानीं तद्विवेकतो गुणात्ययद्वारा मोक्षलीलामाहू
द्वाभ्याम् -- नान्यमिति। यदा गुणेभ्योऽन्यं कर्त्तारं नानुपश्यति गुणा एव
स्वानुगुणप्रवृत्तिषु कर्त्तार,इति पश्यति गुणेभ्यश्च परमात्मानं वेत्ति
तदा द्रष्टा मद्भावं ब्रह्माक्षरभावं प्राप्नोति ब्रह्मवित् (ब्रह्म वेद)
ब्रह्मैव भवति \[मुं.उ.3।2।9\] इति श्रुतेः। निर्गुणं हि ब्रह्म स्वयमव्ययं
तदा गुणांस्त्रीनेतानतीत्यामृतमश्नुते प्राप्नुते ब्रह्मसुखं वा भुङ्क्ते।
