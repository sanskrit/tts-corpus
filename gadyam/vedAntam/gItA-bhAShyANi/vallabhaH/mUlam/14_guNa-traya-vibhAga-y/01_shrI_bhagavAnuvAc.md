+++
title = "01 श्री भगवानुवाच"

+++
।।14.1।। अनादित्वान्निर्गुणत्वात्पुरुषो विमलः स्वतः। अनादित्वेऽपि मलिना
प्रकृतिस्त्रिगुणा यतः।।1।।  
  
तत्सम्बद्धप्रपञ्चेऽस्मिन् गुणातीतस्तु कश्चन। इत्युच्यतेऽस्मिन्नध्याये
गुणत्रयविभागशः।।2।। तत्र पूर्वंयावत्सञ्जायते किञ्चित् \[13।27\] इत्युक्तं
स च क्षेत्रात्मनोः संयोगो निरीश्वरसाङ्ख्यानामिव; न स्वातन्त्र्येण किन्तु
भगवदिच्छयेति कथनपूर्वकंकारणंक गुणसङ्गोऽस्य \[13।22\] इत्यनेनोक्तं
सत्त्वादिगुणकृतं जगद्वैचित्र्यं
प्रपञ्चयिष्यन्क्षेत्रक्षेत्रज्ञयोरेवमन्तरं ज्ञानचक्षुषा।
भूतप्रकृतिमोक्षं च ये विदुर्यान्ति ते परम् \[13।35\] इति परशब्दं च
विवृण्वन् श्रीभगवानुवाच -- परं भूय इति द्वाभ्याम्। पूर्वश्लोकोक्तं
यत्परं तद्भूयः प्रवक्ष्यामि विवृण्वन्वक्ष्यामीति प्रशब्दार्थः। किं
तत्परं ज्ञानानामुत्तमं ज्ञानमिति ज्ञायते इति ज्ञानं
अचिन्त्यशक्तिमहिमपुरुषोत्तमविषयकं तत्त्वज्ञानं यदधिगम्य मुनयः परां
गुणातीतां मुक्तिं गताः; इतस्त्रैगुण्यात्।
