+++
title = "08 प्रकृतिं स्वामवष्टभ्य"

+++
।।9.8।। विसर्जनप्रकारमाह -- प्रकृतिमिति। भगवतो मम सदंशभूतेयं
प्रकृतिर्योगशक्तिः गुणैर्मोहयतीति मायेत्युच्यते। प्रकृष्टा कृतिर्यया
साऽष्टधा परिणममाना स्वाधीना तामवष्टभ्य पुरुषरूपः सन् भार्यामिवोपादाय
प्रेक्षयाऽभ्युपेत्य अथवा इमं प्रलीनं सर्वभूतग्रामं वियदादिकं कृत्स्नं
भूतं चतुर्विधं च पुनः पुनस्तत्तत्प्रजापतिद्वारा च विसृजामि। प्रकृत्या
विसर्जनात्तद्वशादवशम्। अनेन मयैव स्वेच्छया कृतोऽयं
प्रकृतिद्वारात्मविभागः नान्येन कृत इति सूच्यते।
प्राचीनकर्मनिमित्ततत्तत्स्वभावोऽपि प्राकृत एवेति कारणमेव प्रकृतिरुक्ता।
