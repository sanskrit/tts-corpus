+++
title = "10 मयाऽध्यक्षेण प्रकृतिः"

+++
।।9.10।। परं प्रकृतिरपि न स्वतः कार्यकारणक्षमाऽचेतनत्वात्;
मयाऽध्यक्षेणाधिष्ठात्रा निमित्तभूतेन पुरुषरूपेण तु सहिता सा
चेद्गर्भीकृतेति यावत्। सचराचरं जगत्सूयते जनयति पत्नीवत्। तत्रापि
पूर्वसर्गा(कर्मा)नुगुणमात्मनां चेतनानां जन्म नित्यपरिच्छिन्नानां
तद्धर्मैः समागम इति व्यपदिश्यते तदनुगुण एव सहयोगः स्वान्तस्स्थान्प्रकृतौ
जनयामीति प्रवृत्तेच्छया अनेनैव हेतुना जगद्विपरिवर्त्तते विनिमितं वर्तते।
विनिमयो हि द्विविधो व्यवहारश्चिदचिद्रूपः; तदात्मकमित्यैश्वरं योगं
पश्येति भावः। तथा च श्रुतिः -- सच्च त्यच्चाभवत् \[तै.उ.2।6।1\]
अस्मान्मायी सृजते विश्वमेतत्तस्मिंश्चान्यो मायया सन्निरुद्धः। मायां तु
प्रकृतिं विद्यान्मायिनं तु महेश्वम्। तस्यावयवभूतैस्तु व्याप्तं सर्वमिदं
जगत् \[श्वे.उ.4।910\] इति। एतेन स्थावरजङ्गमात्मकस्य सर्वस्य जगतो
भगवदिच्छामायाजातत्वात्प्राकृतत्वं सत्यत्वं भगवत्कार्यत्वं चोक्तम्।
अतएवोक्तं निबन्धेप्रपञ्चो भगवत्कार्यस्तद्रूपो माययाऽभवत् इत्यादि। मायया
द्वारभूतया स्त्रीस्थानापन्नयेत्यर्थः। एतेनाचेतनायाश्चेतनाधिष्ठिततया
सर्वकार्यकरणक्षमत्वसूचनेन स्वमाहात्म्यमुक्तम्।
