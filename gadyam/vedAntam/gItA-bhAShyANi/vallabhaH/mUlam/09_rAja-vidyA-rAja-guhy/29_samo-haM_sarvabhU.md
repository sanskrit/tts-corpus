+++
title = "29 समोऽहं सर्वभूतेषु"

+++
।।9.29।। ननु यदि भक्तेभ्य एव मुक्तिं ददासि नाभक्तेभ्यस्तर्हि तवापि किं
रागद्वेषादिकृतवैषम्यम् नहि नहीत्याह -- समोऽहमिति। सर्वभूतेषु उच्चनीचेषु
सम एव वर्त्तेऽहं न तु विषमः। समोऽस्मि मित्रे च रिपौ इति वाक्यात्। एवं
सत्यपि मां भक्त्या ये भजन्ति ते तु मयि मदाधाराः; अहं चापि तेषु
तदाधारोऽस्मि; इदं च भक्तिमाहात्म्यमेव ममाप्यस्वतन्त्रत्वमापादयति। तथा
चोक्तं भागवते \[9।4।6368\] भगवतैव -- साधवो हृदयं मह्यं साधूनां हृदयं
त्वहम्। अहं भक्तपराधीनो ह्यस्वतन्त्र इव द्विज।। वशे (वशी) कुर्वंति मां
भक्त्या सत्स्त्रियः सत्पतिं यथा।। इत्यादिना च। नच पुनरपि दोषतादवस्थ्यं
कल्पतरुस्वभावत्वात्। नहि कल्पतर्वादावनाश्रितानां कामाद्यसिद्ध्या वैषम्यं
वक्तुमुचितं तथा भगवत्यपीति बोध्यम्।
