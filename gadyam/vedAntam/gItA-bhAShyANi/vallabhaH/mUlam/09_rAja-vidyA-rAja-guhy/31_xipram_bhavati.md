+++
title = "31 क्षिप्रम् भवति"

+++
।।9.31।। ननु नीचजातिमान्सम्यगव्यवसायमात्रेण कथं साधुर्मन्तव्यस्तत्राह --
क्षिप्रमिति। सत्यमुक्तं नीचजातिस्तत्र विरोधिनीति परं तदुत्तरभजनमहिम्ना
निर्मूलमुन्मूलितजातिपापः सन् धर्मात्मा भवति एवं स्वरूपभजनेन
शश्वच्छान्तिमपुनरावर्त्तिनीं मत्प्राप्तिं विरुद्धाचारनिवृत्तिं याति हे
कौन्तेय त्वमस्मिन्नर्थे मे प्रतिज्ञां जानीहि। न मे भक्तः प्रणश्यति इति
त्वं वा सभायां गत्वा प्रतिज्ञां कुरु; न मे भगवतो भक्तो दोषैः पराभूतो
भवाम्बुधौ निमज्जति; किन्तु परां गतिं याति। अनेनातितामसानां राजसानां
महापतितानां च स्वसम्बद्धानां च पावने निरोधने च स्वसमर्थत्वं स्वस्य
कृपालोः पुरुषोत्तमस्य दर्शितम्। अतएव -- सर्वोद्धारप्रयत्नात्मा कृष्णः
प्रादुर्बभूव ह इति निरूपितं निबन्धेये भक्ताः शास्त्ररहिताः
स्त्रीशूद्रद्विजबन्धवः। तेषामुद्धारकः कृष्णः पुरुषोत्तम एव हि इति च।
