+++
title = "33 किम् पुनर्ब्राह्मणाः"

+++
।।9.33।। यदैवं निस्साधना अधिकारसम्भावनाया अविषया अप्येते परां गतिं यान्ति
तदा किं पुनर्वक्तव्यं वेदोक्तसाधनवत्तया पुण्याः ब्राह्मणाः राजर्षय
उत्तमक्षत्ति्रयाश्च परां गतिं यान्तीति परमुत्तमयोनीनां सकलसाधनवतां
ब्राह्मणादीनां मदाश्रयभक्तावुत्तमाधिकार एव विरोधी जायत इति वैमुख्यकारकः
अहम्भावेन विप्रमाथुराणामिव ते तथा न भजन्तो दृश्यन्ते भजन्तस्तु विरला
नारदश्रुतदेवसुदासबहुलाश्वादय इति निगूढाशयेन पुष्टिपुरुषोत्तमेन पार्थे
भजनं स्वधर्मवद्विहितमित्युपदिश्यते। मां भजस्व इति पुरुषोत्तमैकभजनं विहितं
स्वधर्मत्वात्;यो यदंशः स तं भजेत् इति विधानवाक्यात्सर्वदा सर्वभावेन
भजनीयो व्रजाधिपः। स्वस्यायमेव धर्मो हि नान्यः क्वापि कदाचन
इत्याचार्योक्तेश्च। तदेव वैराग्यपूर्वकं द्रढयति -- अनित्यमिति। इमं लोकं
देहं वाऽनित्यं विनश्वरमसुखं च प्राप्य प्रकर्षेण सर्वकार्यसाधकमवगत्य
भजस्व भजनगर्भितं स्वधर्मं कुर्विति भावः।
