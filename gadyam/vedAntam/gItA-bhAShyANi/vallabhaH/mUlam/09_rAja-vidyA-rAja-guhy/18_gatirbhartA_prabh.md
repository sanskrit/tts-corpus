+++
title = "18 गतिर्भर्ता प्रभुः"

+++
।।9.18।। किञ्च गतिः प्राप्यलोकादिरूपा ब्रह्मैव; तेन गन्तव्यमिति
पूर्वसूत्रितत्वात्। भर्त्ता पोषकश्चाहम्। प्रभुः फलदश्च साक्षी
कृताकृतावेक्षकत्वेन ब्रह्मरूपश्चाहम्। निवासो यागभूमिरहम्। शरणं
गृहरक्षित्रोः \[अमरः3।3।52\] इति कोशात् यज्ञशाला चाहम्। सुहृत् यजमानस्य
बन्धुवर्गः। प्रभवः फलस्योत्पादको देवतारूपः। प्रलयः पापानां नाशकश्च।
स्थानं देशस्तीर्थक्षेत्रादिरूपः। निधानं निधीयतेऽस्मिन्निति
यूपचमसादिपात्रमहं ब्रह्मैव। बीजं यवादि। अव्ययं पशुजातम्। नचाव्यपदेन कथं
पशुबोध इति वाच्यम् अव्येतीत्यव्ययं इति व्युत्पत्त्याऽजादिबोधात् गावो ह
जज्ञिरे तस्मात्तस्माज्जाता अजावयः \[ऋक्सं.8।4।18।5यजुस्सं.31।8\] इति
श्रुतेश्च। अथवा ब्रह्मयज्ञे हि पूर्वमनुक्तत्वादालभनस्येत्यभिप्रायेण तथैव
तदुक्तम्। अव्ययं बीजं अपूर्वाख्यमहमेव।
