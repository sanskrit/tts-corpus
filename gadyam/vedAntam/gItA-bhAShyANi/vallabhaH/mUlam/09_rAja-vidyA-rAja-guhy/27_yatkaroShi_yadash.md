+++
title = "27 यत्करोषि यदश्नासि"

+++
।।9.27।। तस्मात्त्वमपि भगवत्सेवायामुक्तलक्षणयोगभावाराधनरतात्मा मदर्पितमेव
लौकिकं; वैदिकं नित्यं नैमित्तिकं कर्म कुरु; ततो निर्बन्धपूर्वकं
मत्प्राप्तिरित्याह द्वाभ्याम् -- यत्करोषीति। यदिति लौकिकं धनं
वसनादिसञ्चयनं अश्नासि च यदन्नं लौकिकं
होमदानतपःप्रभृतिनित्यनैमित्तिकभेदेन वैदिकं च यत्कर्म करोषि तन्मदर्पणं
यथा भवति तथा कुरु। ततस्च सर्वदोषनिवृत्तिः। असमर्पितवस्तूनां
तस्माद्वर्जनमाचरेत्। निवेदिभिः समर्प्यैव सर्वं कुर्यादिति स्थितिः।। न मतं
देवदेवस्य सामिभुक्तसमर्पणम्। तस्मादादौ सर्वकार्ये
सर्ववस्तुसमर्पणम्।। दत्तापहरवचनं तथा च सकलं हरे। न ग्राह्यमिति वाक्यं हि
भिन्नमार्गपरं मतम्।। सेवकानां यथा लोके व्यवहारः प्रसिद्ध्यति। तथा कार्यं
समर्प्यैव सर्वेषां ब्रह्मता ततः।। इति भगवन्मुखोक्तभक्तिमार्गसिद्धान्तः।
