+++
title = "02 श्री भगवानुवाच"

+++
।।13.2।। सूत्रवत्पूर्वमुक्तस्य द्वितीयस्यापि वृत्तिवत्। तृतीयं
सर्वनिर्णयं भाष्यमाभाष्यतेऽधुना।।1।। यत्तावत्प्रथममुपपादितं प्रकृतिद्वयं
परापरविवेकेन परप्रकृतिस्वरूपं सोपस्करं क्षेत्रम्; अपरप्रकृतिस्वरूपं तु
चेतनः क्षेत्रज्ञ इत्यक्षरमूलस्वरूपत्वात् ज्ञेयं तत्साधनभूतं ज्ञानं
चोपदिशन् श्रीभगवानुवाच -- इदमिति। अन्यथा मध्ये प्रश्नं विना विवरणं
नोपपद्येत। अत्र कैश्चिन्मूलेप्रकृतिं पुरुषं च \[13।1\] इति पद्यान्तरं
लिख्यते तत्तूपेक्ष्यं; असम्भवेन सर्वाप्रयुक्तत्वात्
पूर्वोक्तविवरणरूपत्वाच्चस्य षट्कस्य। तथाहि यथा पिण्डे तथा ब्रह्माण्डे
इत्याशयात् या पूर्वं प्रकृतिरनात्मा इत्युक्ता तत्परिणामभूतमिदं शरीरं
पुरुषस्य निवासभूतत्वाज्जीवनाद्वाक्षेत्रं इत्युच्यते तथाभूतमेतन्न
विजानाति पुरुषो विविक्ततया तदा तु क्षेत्रित्वमात्र एव संसारी भवति।
एतद्यो वा कश्चिद्विविक्ततया वेत्ति क्षेत्रं जानाति स्वं च द्रष्टारं तं
तु क्षेत्रज्ञ इति तद्विदः प्राहुः। यद्यपि क्षेत्रक्षेत्रज्ञज्ञानं
संसारदशायामप्यस्ति तथापि न विविक्ततया; किन्तु क्षेत्रसामानाधिकरण्येन
तथापि तद्भोग्यं भोक्तुरात्मनोऽर्थान्तरभूतमेव मृतशरीरे तथा दर्शनात्।
किञ्चोभयोः सम्बन्धे तु तत्सम्भवति; न कैवल्ये सम्भवति। यस्य वेत्तृत्वं
तस्यैव वेद्यादन्यत्वमर्थसिद्धं दृष्टचरं घटादिनो द्रष्टुरिवदेवोऽहं
इत्यतिमन्दानां नाहमितिवदात्मविशेषणतैकस्वभावतया तदपृथक्सिद्धेरुपपन्नं
भवति। इदं तु पार्थक्यं स्वात्मानं क्षेत्रज्ञमेव भेदेन विजानतो विदुषो
भवति; न सर्वस्येति।
