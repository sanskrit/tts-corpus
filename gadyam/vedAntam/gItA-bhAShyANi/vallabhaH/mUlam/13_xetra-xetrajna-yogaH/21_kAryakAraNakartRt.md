+++
title = "21 कार्यकारणकर्तृत्वे हेतुः"

+++
।।13.21।। सृष्ट्यां तयोः कार्यभेदमाह -- कार्येति। कार्यं बन्धमोक्षरूपं;
तस्य कारणरूपा विकारा गुणाश्च एतेषां कर्त्तृत्वे समुत्पादकत्वे
पुरुषाधिष्ठिता प्रकृतिर्हेतुः;प्रकृतिसम्भवान् \[13।20\] इत्युक्तत्वात्।
पुरुषस्य तु तदन्तश्चेतयितृत्वमेव तदपेक्षयाऽधिकंकर्त्ता
शास्त्रार्थवत्वात् \[ब्र.सू.2।3।33\] इत्यादिसूत्रोक्तं
क्षेत्राधिष्ठानप्रयत्नहेतुत्त्वमेव पुरुषस्य कर्तृत्वं
प्राकृतवदभ्युपगम्यते। स तु तत्संसृष्टस्तदुद्भूतानां
सुखदुःखानां,भोक्तृत्वे हेतुः सुखदुःखाद्यनुभवाश्रयः। यद्यप्युभयं
क्षेत्रधर्म इति वक्तव्यं तथापि विक्रियाया जडावसानत्वात्
क्षेत्रप्राधान्यं भोगस्य चिदवसानत्वदर्शनाच्चेतनाप्राधान्यमित्यर्थः।
