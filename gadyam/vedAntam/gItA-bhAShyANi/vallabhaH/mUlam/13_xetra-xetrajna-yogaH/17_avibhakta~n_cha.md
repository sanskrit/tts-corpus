+++
title = "17 अविभक्तञ् च"

+++
।।13.17।। तर्हि खण्डशः स्यादित्याशङ्क्याऽऽह -- अविभक्तमिति।
अनन्तमूर्तिष्वपि न परस्परं विभेदः; केवलमिच्छया तावन्मात्रप्रकटनार्थं
विभक्तमिव च स्थितम्। पालकरूपेण भूतभर्तृ; संहारकरूपेण ग्रसिष्णु;
प्रजापतिरूपेण प्रभविष्णु च। यथोक्तं निबन्धे -- अनन्तमूर्ति तद्ब्रह्म
(स्व) ह्मविभक्तं विभक्तिमत्। बहु स्यां प्रजायेयेति वीक्षा तस्य
ह्यभूत्सती। तदिच्छामात्रतः सृष्टा ब्रह्मभूतांशचेतनाः। सृष्ट्यादौ
निर्गताः सर्वे निराकारास्तदिच्छया।। विस्फुलिङ्गा इवाग्नेस्तु सदंशेन जडा
अपि। आनन्दांशस्वरूपेण सर्वान्तर्यामिरूपिणः।। इत्यादि। अस्यार्थः -- बहु
स्यामिति अनेकत्वमुच्चनीचत्वं भावयामास। भावना तस्य विषयाव्यभिचारिणी।
तदिच्छामात्रतः सृष्टा ब्रह्मभूताः; न तु योगबलेनाविर्भूताः अंशाः
मन्दप्रकाशाः साकाराः सूक्ष्मपरिच्छेदाः; चेतनाश्चित्प्रधानाः।
सर्वेऽसङ्ख्याताः प्रथमसृष्टौ। ततः साकारा भगवद्रूपा अपि उच्चनीचभावेच्छया
निर्गता इति निराकारा जाताः; विस्फुलिङ्गा इव वह्नेः। प्रकृतिः तद्गुणाश्च
सत्प्राधान्येन,अन्तर्यामिणस्तु आनन्दांशस्वरूपेण। यथा जीवानां नानात्वं
तथाऽन्तर्यामिणामपि; एकस्मिन् हृदि हंसरूपेणोभयोः प्रवेशात्।
अतएवात्रापिसर्वस्य हृदि धिष्ठितं इत्युक्तम्। भेदस्तु जीवेऽपि नास्तीति न
काप्यनुपपत्ति; इत्येवं त्रैविध्यमंशेन; तत्रापि विचारः -- सति
चिदानन्दधर्मयोस्तिरोभावः; चित्यानन्दस्य आनन्दांशतिरोभावस्यापि ज्ञापकं तु
निराकारा इति। भगवदाकारश्चतुर्भुजाद्यानन्दमयाकार आकारशब्देनोच्यते
आनन्दस्यैव भगवत्याकारसमर्पकत्वात्। एवं स्वरूपेऽवैजात्यं; नामतो वैजात्यं
जडश्चिदन्तर्यामिण इति व्यवहार इति।
