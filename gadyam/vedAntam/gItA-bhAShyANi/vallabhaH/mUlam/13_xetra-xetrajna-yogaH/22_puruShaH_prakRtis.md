+++
title = "22 पुरुषः प्रकृतिस्थो"

+++
।।13.22।। एवं कार्यभेदमुक्त्वा तद्भोक्तृत्वमपि तस्य
प्रकृतिपरिणामक्षेत्रसंसर्गेणैव भवति; नान्यथेत्याह -- पुरुष इति।
प्रकृतिस्थ एव क्षेत्रस्थ एव जीवः प्रकृतिजान् गुणान्
सत्त्वादिपरिणामभूतांस्तत्कार्यभूतैरिन्द्रियैर्भुङ्क्ते भोक्ता भवति; न
त्वन्तर्यामिवदसङ्गः अनश्नन्नन्यो अभिचाकशीति
\[ऋक्सं.2।3।17।5मुं.उ.3।1।1श्वे.उ.4।6\] यथोक्तं भागवते -- \[3।26।67\]एवं
पराभिध्यानेन कर्तृत्वं प्रकृतेः पुमान्। कर्मसु क्रियमाणेषु गुणैरात्मनि
मन्यते।। तदस्य संसृतिर्बन्धः पारतन्त्र्यं च तत्कृतम्। भवत्यकर्तुरीशस्य
साक्षिणो निर्वृतात्मनः इतिकार्यकारणकर्त्तृत्वे द्रव्यज्ञानक्रियाश्रयाः।
बध्नन्ति नित्यदा मुक्तं मायिनं पुरुषं गुणाः \[2।5।19\] इति च। अतोऽस्य
पुरुषस्य प्रकृतिसंसर्गेण तिरोहिताक्षरस्वभावस्य तद्गुणसङ्ग एव
सदसद्योनिजन्मसु कारणं ज्ञातव्यम्।
