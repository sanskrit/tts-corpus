+++
title = "31 यदा"

+++
।।13.31।। तृतीयेऽपि फलं दर्शयति -- यदेति। प्रकृतिपुरुषतत्त्वात्मकेषु
देवादिभूतेषु सत्सु तेषां देवत्वमनुष्यत्वादिदीर्घह्रस्वस्थूलकृशत्वादिकं
पृथग्भावं पृथक्त्वेन वा ज्ञायमानं उभयस्वरूपमेकस्थं प्रकृतिस्थं
समष्टिपुरुषस्यं च पश्यति; तत एव च निर्गमनविस्तारं यथाऽग्नेः क्षुद्रा
विस्फुलिंङगा ৷৷. एवमेवास्मादात्मनः ৷৷. भूतानि व्युच्चरन्ति
\[बृ.उ.2।1।20\] इत्यादि श्रूयमाणं साक्षात्करोति तदा ब्रह्माक्षरं
सम्पद्यते अनवच्छिन्नाक्षरात्मैक्यं प्राप्नोति। अयमर्थः --
क्षुद्रप्रवाहवद्व्यष्टिः समष्टिर्गाङ्गनीरवत्। अक्षरं तच्छक्तिवद्धि
देवतावत्परो हरिः।। अक्षरेण सहैक्यं हि पुरुषस्याह तच्छ्रुतिः।
पुरुषोत्तमतस्त्वैक्यं प्रवेशः स्वेच्छया मतः।। \[व.सि.मु.\] एतद्विषये
मिथ्यावादिभिराविद्यको भेदः कल्पयित्वोपदिश्यते
दृग्दृश्यव्यवहारमभ्युपगम्येति तदुपेक्ष्यं श्रौतानां श्रौत एव व्यवहारः; न
यौक्तिकः; इत्यभियुक्तोक्तेः; विशेषस्तु निबन्धादवगन्तव्यः।
