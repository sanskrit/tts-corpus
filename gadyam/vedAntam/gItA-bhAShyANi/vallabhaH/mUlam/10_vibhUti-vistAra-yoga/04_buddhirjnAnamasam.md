+++
title = "04 बुद्धिर्ज्ञानमसम्मोहः"

+++
।।10.4 -- 10.5।। किञ्च अचिन्त्यैश्वर्ययोगकल्याणगुणान्मत्त एव
बुद्धिर्ज्ञानं च भवति। ज्ञानमित्युपलक्षणं सर्वस्य सदसद्गुणसर्गस्यमत्तः
सर्वं प्रवर्त्तते \[10।8\] इति वाक्यात्। तथाहि बुद्धिरित्यादि। बुद्धिः
तत्त्वतोऽध्यवसायरूपा; ज्ञानमुपदेशजन्यम्;असम्मूढः \[10।3\]
इत्यत्रोक्तोऽसम्मोहोऽपि मत्त एव भवति। क्षमा सहिष्णुता सत्यं
प्रमाणेनावबुद्धस्यार्थस्य तथैव भाषणम्; दमो बाह्येन्द्रियाणां
स्वविषयेभ्यो निवृत्तिः; शमोऽन्तःकरणस्य; सुखमात्मानुकूलानुभवः; दुःखं
तद्विपरीतं च मत्त एव भवति। मार्गत्रयाधिष्ठाताऽहं यथामार्गानुसरणं
तत्तदधिकृताय तथैव दुःखं सुखं प्रयच्छामीति भावः। एवं भवः उद्भवः;
अभावस्तद्विपरीतः; भयमभयं च दानं यशः अयशश्चेति
विंशद्भावास्तत्तन्मार्गरतानां प्राणिनां यथासर्गं पृथग्विधा मत्त एव
भवन्तिरूपनामविभेदेन जगत् क्रीडति यो यतः इति निबन्धोक्तेः। अनेन स्वस्य
मुख्यं कर्तृत्वं सर्वकारणत्वं चोक्तम्। प्रकृत्यादेस्तु करणत्वमेव; न
कारणत्वं साधकतमत्त्वादिति स्वयोगमहिमोक्तः।
