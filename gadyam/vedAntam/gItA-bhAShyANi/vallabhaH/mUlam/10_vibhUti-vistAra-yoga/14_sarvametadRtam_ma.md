+++
title = "14 सर्वमेतदृतम् मन्ये"

+++
।।10.12 -- 10.14।। एवं सकलेतरविसजातीयं भगवतो योगप्रभावं
तादृशविभूतिहेतुत्वं स्वानन्यजनकात्मत्वं च निशम्य तद्विस्तारं ज्ञातुकामो
भगवन्तं स्तुवन् अर्जुन उवाच -- परं ब्रह्मेति सप्तभिः
धर्मधर्म्यभिप्रायेण। इदं च सर्वं श्रुतेरिव प्रतिवाक्यभूतं भवान् परं
ब्रह्मेत्यादि। त्वामेवाहुः सर्वे ऋषयः; तथा महाभगवदीयो मर्यादापुष्टिभक्तः
देवर्षिर्नारदः आह असितो देवलो व्यासश्च -- एष नारायणः श्रीमान्
क्षीरार्णवनिकेतनः। नागपर्यङ्कमुत्सृज्य,ह्यागतो मधुरां पुरीम्
\[म.भा.3।88।24\] इति भारते। कृष्ण एव हि भूतानामुत्पत्तिरपि चाव्ययः।
कृष्णस्य हि कृते भूतमिदं विश्वं चराचरम् इत्यादीनि भूयांसि महर्षिवचनानि
श्रूयन्ते। भागवते \[10।37।10\] देवर्षिवचनं -- कृष्ण कृष्ण
प्रमेयात्मन्योगेश जगदीश्वर इत्यादि। स्वयं च ब्रवीषिअहं सर्वस्य प्रभवः
\[10।8\] इत्यादि। पुरुषोत्तम एव स्वमुखेन स्वस्वरूपं स्वमाहात्म्यं च
वदति; नान्य इति। तदेतत्सर्वोक्तत्वात्सत्यमेव मन्ये यन्मां त्वं च वदसि।
अतो भगवन् षडगुणपूण ज्ञानं त्वय्येव गुणः त्वद्दत्तमेवान्यत्रोद्भवतीति
नान्ये देवा दानवाश्च ते व्यक्तिं अनन्यसाधारणं योगप्रभावं
तत्तद्विभूतिरूपां व्यक्तिं च ते विदुः।
