+++
title = "06 महर्षयः सप्त"

+++
।।10.6।। एवं जातस्य गुणसर्गस्य हेतुरहमज एक इत्युक्त्वाअहमादिर्हि देवानां
\[10।2\] इति व्याचष्टे -- महर्षय इति। गुणसंसर्गिण एते पूर्वे
भृग्वादयःसप्त ब्रह्माण्ड इत्येते पुराणे निश्चयं गताः
\[म.भा.12।208।5\],इत्यादिपुराणप्रसिद्धाः। मानसाः तथा चतुर्दशसु मनुषु
पूर्वे प्रथमाश्चत्वारो मनवः स्वायम्भुवस्वारोचिषोत्तमतामसाख्या इत्येते
नित्यसर्गप्रवर्त्तनार्था मद्भावा जाताः; मत्त एवेत्यनुवर्त्तनीयम्। एतेन
कारणभूतसर्वर्षिमनुदेवानामादिभूततयाऽनादित्वं स्वस्योक्तम्। एतेषां तु
बुद्ध्यादिवन्न प्राकृतभावत्वमेव; किन्तु मद्भावत्वमिति। तदाह -- मद्भावा
इति। मम भावः सामर्थ्यं तेजोभावो वा येषु ते तथा; एते मानसा भावाश्चेतनाः
मत् मत्तो जाता इति वा; अथवा बुद्ध्यादयो येषां लोक इमाः प्रजास्ते
महर्षिमन्वादयश्चेत्येते सर्वे भावा मत् मत्तो मानसा जाताःइच्छामात्रेण
मनसा प्रवाहं सृष्टवान् हरिः इति भगवन्मुखोक्तेः सोऽकामयत बहु स्यां
प्रजायेय \[तै.उ.2।6।1\] इति असतोऽधिमनो यस्य मनः प्रजापतिमसृजत; प्रजापतिः
प्रजा असृजत; तद्वा इदं मय्येव परमं प्रतिष्ठितम्। मनसो ह्येव खल्विमानि
भूतानि जायन्ते; मनसो वशे सर्वमिदं बभूव; कामस्तदग्रे समवर्त्तताधीः
इत्यादिश्रुतेश्च।
