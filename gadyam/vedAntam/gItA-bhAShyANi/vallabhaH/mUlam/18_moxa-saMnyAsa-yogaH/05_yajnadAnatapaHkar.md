+++
title = "05 यज्ञदानतपःकर्म न"

+++
।।18.5।। मीमांसकमतमेकांशतोऽङ्गीकरोति -- यज्ञेति। यज्ञो वै विष्णुः
\[तै.सं.1।7।4शं.ब्रा.1।3।1\] इति श्रुत्या भगवत्स्वरूपो यज्ञः; दानं
देवतोद्देशेन द्रव्यविसर्जनात्मकं च; तथा तपः स्वधर्माचरणं
तदेतद्भगवद्धर्मपदरूपं श्रौतं कर्म न त्याज्यं मुमुक्षुणाऽपि;
अपित्वाप्रायणादन्वहं कार्यमेव वेदोक्तत्वादपि कर्त्तव्यं एकांशेऽपि
वेदस्यापरित्यागनियमात्। ननु कुतोऽयं कर्त्तव्यत्वविध्युपदेशः इत्यत आह --
पावनानीति। यज्ञादीनि मनीषिणां यैर्मनीषिभिर्दोषवदित्युक्तं तेषामेव
गुणाधायकमिति दोषवदित्यपास्तम्। अतएव भगवदीयेन युधिष्ठिरेणयक्ष्ये
विभूतीर्भवतः \[भाग.10।7।3\] इत्यादेशमादाय कृतमेव पावनार्थत्वात्। एतच्च
भगवदीयानां कर्म कर्त्तव्यं न कर्त्तव्यं वा इत्यादिवादसंवादोपन्यासपूर्वकं
भाष्ये विस्तृतमिति नेह प्रपञ्च्यते।
