+++
title = "13 पञ्चैतानि महाबाहो"

+++
।।18.13।। इदानीं भगवत्कर्तृत्वानुसन्धानपूर्वकम्।
स्वकर्तृत्वानुसन्धानपरिहार उदीर्यते।।1।। कर्तृत्वं स्वस्य मनुते सत्सु
कर्तृषु पञ्चसु। स यथा निन्द्यते लोके तथा कृष्णेन
शास्त्रतः।।2।। पश्येद्गुणानां हेतुत्वं यदा,दैवस्य वा हरेः। तत एवेह
ममतात्यागः स्यात्फलकर्मणोः।।3।। तत्रान्तर्यामिपुरुषे (षः स्वकीयैः
करणादिभिः) कर्तृत्वं मुख्यतः स्थितम्। (जीवात्मना स्वलीलार्थं
कर्माण्यारभते ततः)। स्वातन्त्र्यात्परतन्त्रे तु गौणमेवाभ्युपेयते।।4।। अतो
ब्रह्मगतं कर्तृत्वादि जीवे तदंशतः। सर्वं कर्मफलं (चापि पुरुषस्य परस्य
तत्) चौर्प्यं पुरुषेण परत्र तत्। इति तत्त्वं भगवता
भाष्यमाभाष्यतेऽन्ततः।।5।। पञ्चेति। कृतान्ते सिद्धान्ते कृतनिर्णये वा
साङ्ख्ये प्रोक्तानि सिद्धान्तीकृत्योक्तानि सर्वकर्मणां सिद्धये पञ्चैतानि
कारणानि निबोध मे मम सकाशादवधेहि। साङ्ख्ये हि वेदानुरोधेन सूत्रनिबन्धो
दृश्यते; तदनुरोधे शरीरेन्द्रियप्राणजीवात्मोपकरणं
परमात्मानमन्तर्यामिणमुत्तमं कर्त्तारं प्रत्याययति य आत्मनि
तिष्ठन्नात्मानमन्तरो यमयति; यमात्मा न वेद; यस्यात्मा शरीरं स त
आत्माऽन्तर्याम्यमृतः \[श.प.14।5।30\] अन्तः प्रविष्टः शास्ता जनानां
सर्वात्मा \[तै.उ.3।11चित्त्यु.11।1\] इत्यादौ स्वातन्त्र्येण
नियमनादिकर्तृत्वं केवलस्य परमात्मनो बोध्यते इति। तदेककर्तृत्वं तदंशभूते
जीवात्मनि सततं शुद्धं; अन्यत्तु प्राकृतं निषिध्यते तदेतदग्रे
स्फुटीभविष्यति।
