+++
title = "55 भक्त्या मामभिजानाति"

+++
।।18.55।। भक्त्येति। स मदीयया भक्त्या निर्गुणया निर्गुणविषयकत्वात्परया
मामेकं निर्गुणं पुरुषोत्तममभिजानाति तत्त्वतः यावान्यश्चास्मीति।
यादृशैश्वर्याद्यनन्तालौकिकगुणविशिष्टो यादृशलीलापरिकरसहितः
प्राकृतगुणसृष्टिरहितो ब्रह्मपरमात्मा भगवानिति भेदेन ततो नामविस्तृतोऽस्मि
यथातथा मामभिजानाति; एवं अभिज्ञानमुक्तं भागवतचतुश्श्लोक्यांयावानहं
यथाभावो यद्रूपगुणकर्मकः \[भाग.2।9।31\] इत्यादि। तदनन्तरं तत्त्वतो मां
पुरुषोत्तमं ज्ञात्वेत्यनुवादः तत्त्वतो वा पुरुषोत्तमं मां विशते प्रवेश
एव फलंनिर्गुणा मुक्तिरस्माद्धि सगुणा साऽन्यसेवया इति
निबन्धेअलौकिकसामर्थ्यं सायुज्यं सेवोपयोगिदेहो वा वैकुण्ठादिषु इति
सेवाफले च निरूपितम्। अथवाऽऽविशते पुरुषोत्तमाविष्टो भवति।
अतएवोक्तमाचार्यैः सुबोधिन्यांशुको भावनया गोकुले स्थित्वाऽऽह य एतदिति स
भगवान् इति च। तेन ब्रह्मभूतोऽपि शुकः श्रीपुरुषोत्तमभक्तितत्त्वज्ञानतः
श्रीपुरुषोत्तमाविष्ट एव तल्लीलामध्यपाती भवतीत्यवसीयते। तदनन्तरं तेन
नान्तरं भेदो यथा भवति तथेति वा। तथा च श्रुतिः -- ब्रह्मविदाप्नोति परं
\[तैत्ति.2।1।1\] य(त)दक्षरे परमे व्योमन् \[महाना.1।2\] यो वेद निहितं
गुहायां \[तै.उ.2।1।1\] सोऽश्नुते सर्वान्कामान्सह ब्रह्मणा विपश्चिता
\[तैत्ति.2।1।1\] इति। एतेनाक्षरमार्गात् भगवन्मार्गे वैलक्षण्यं यत्र
भगवानेव प्रमाणं प्रमेयं चेति दर्शितम्।
