+++
title = "65 मन्मना भव"

+++
।।18.65।। तथाहि -- मन्मना इति। हे पार्थ निस्सन्दिग्धतया सर्ववेदान्तवेद्ये
स्वाश्रितवात्सल्यजलधौ त्वत्सारथ्यकर्मणि स्थितेमय्येव मन आधत्स्व \[12।8\]
इति पूर्ववाक्यैकार्थतामनुसन्दधानः मन्मना एव; मद्भक्त एव; मद्याजी एवेति
त्रिकाण्डार्थभूतमत्परायण एव भव। एवकारोऽप्यत्र प्रत्येकमभिसम्बन्ध्यः; स
चान्यभजनादिवारणार्थः पूर्ववदनुषज्जते। एवं सति मामेवैष्यसीत्यहं प्रतिजाने
सत्यं यतस्त्वं मे प्रियोऽसि। नहि प्रीतिविषयस्याग्रे वञ्चनमुचितमिति
मुख्यभक्तिमार्ग उपदिष्टः पूर्ववत्।
