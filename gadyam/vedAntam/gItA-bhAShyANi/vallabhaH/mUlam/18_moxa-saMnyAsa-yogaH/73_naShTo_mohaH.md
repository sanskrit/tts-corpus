+++
title = "73 नष्टो मोहः"

+++
।।18.73।। अर्जुन उवाच -- नष्टो मोह इति। विपरीतं ज्ञानं
आत्मानात्माविवेकविषयकं विनष्टं मम। स्मृतिश्च यथावस्थितत्त्वज्ञानं
त्वत्प्रसादाल्लब्धा। तत्रानात्मनि प्रकृतितत्कार्ये स्वात्माभिमानरूपो
मोहः परमपुरुषस्वरूपतया तदात्मकस्य सर्वस्य चिदचिद्वस्तुनः
अतदात्माभिमानरूपश्च नित्यादिकर्मणो भगवदर्थतया तत्प्राप्त्युपायभूतस्य
बन्धकत्वावगतिरूपश्च सर्वो नष्टः। आत्मनः
प्राकृतस्वभावरहितज्ञातृत्वैकस्वरूपज्ञानं तथा
परमात्मनोऽक्षरब्रह्मैक्यज्ञानं तदुत्तमस्य पुरुषोत्तमस्यालौकिकगुणगणस्य
प्रभोग्नुग्रहभक्त्यैव प्राप्तिः परमपुरुषार्थः। स च वासुदेवः
पुरुषोत्तमस्त्वमिति ज्ञानं च स्मृतिरूपं लब्धं; त्वत्प्रसादान्मोहः
साङ्ख्योपदेशेन गतः; स्मृतिर्योगोपदेशेन लब्धा। प्रसादो भक्तिरिति वा। अतो
गतसन्देहस्तव वचनं युद्धादिकर्तव्यताविषयं करिष्ये।
