+++
title = "78 यत्र योगेश्वरः"

+++
।।18.78।। अतो राजंस्त्वमेवं सर्वमालोच्य निस्संशयो भव; किंबहुना यत्रेति।
यत्र योगेश्वरः कृष्णः; यत्र पार्थो धनुर्धरः; तत्र श्रीः राज्यलक्ष्मीः;
विजयो ध्रुवा निश्चिता नीतिः; अन्यत्रैवं न; भगवतः श्रीपतित्वात् अर्जुनस्य
विजयत्वात्; तत्संयोगे एव सर्वं ध्रुवं नीतिश्चेति मे मतिः। अन्येषामेवं
भातु मा भातु वा; ममत्वेवं प्रतिभातीत्यर्थः। यावत्तदुक्तमार्गेण श्रीकृष्णः
शरणं मम। नरो न भावयेद्भक्त्या तावन्मोहो न नश्यति।।1।।  
  
साङ्ख्यबुद्ध्या नात्मभिन्ने स्वात्मन्यवगते क्रिया। भगवत्यर्पिता कार्या
तथा योगधियाऽपि च।।2।।  
  
सापि भक्त्या गमयति श्रीकृष्णस्याक्षरं पदम्। तत्रापि पुष्टिभक्त्या हि
हरितत्त्वावबोधनम्।।3।।  
  
तत्प्रवेशः फलं काम्यं भगवांस्तु परं फलम्। सन्न्यस्य सर्वधर्मान्वा शरणं
भावयेत्प्रभुम्।।4।।  
  
तदाज्ञा धर्मतः सिद्धिरिति गीतार्थसङ्ग्रहः। विवेकधैर्यहेतुभ्यामाश्रयोऽयं
निरूपितः।।5।।  
  
तथासति स्थिता राज्ये भगवद्धर्मतेति च।।6।। कर्मान्तर्गतमेव यत्र विमलं
ज्ञानं विशुद्धं परं साक्षाच्छ्रीपुरुषोत्तमैकविषयं भक्तिश्च निर्हेतुका।  
  
मर्यादा भुवि पुष्टिरुद्भवमिता गत्या प्रपत्त्यात्मनः सर्वत्यागत एव
सेयममला गीता समुद्भासते।।6।।  
  
या वेदार्थपराद्ध्य्ररत्नविलसन्मञ्जूषिका दूषिका निस्सत्त्वस्य च यन्त्रिणा
भगवता पार्थार्थमुद्धाटिता।  
  
स्वस्नेहाद्विमतान्तरालतिमिरे श्रीवल्लभाग्नेर्मया प्रादुर्भावितदीपिकात इह
सा सन्दृश्यतां भो बुधाः।।7।।  
  
श्रीवल्लभविभुचरणाम्बुजयुगविलसद्रजस्सनाथेन। कृतया तुष्यतु रमया सह हरिरनया
सतत्त्वदीपिकाया।।8।।  
  
,
