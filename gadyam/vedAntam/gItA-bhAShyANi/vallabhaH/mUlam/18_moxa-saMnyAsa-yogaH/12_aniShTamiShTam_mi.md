+++
title = "12 अनिष्टमिष्टम् मिश्रम्"

+++
।।18.12।। ननु तर्हि शास्त्रेषु यज्ञादीनि कर्माणि प्राजापत्यं गृहस्थानां
\[वि.पु.1।6।37\] इत्यादिश्रूयमाणफलसम्बन्धितया विधीयन्ते
इत्यतस्तत्फलसाधनस्वभावतयाऽवगतानां कर्मणामनुष्ठाने
बीजावापादीनामिवानभिसंहितफलकस्यापीष्टानिष्टरूपफलसम्बन्धोऽवर्जनीय एवेति
मोक्षविरोधिफलत्वेन मुमुक्षुणा न कर्मानुष्ठेत्यमित्याशङ्क्याऽऽह --
अनिष्टमिति। अनिष्टं नरकादिफलं; इष्टं स्वर्गादिफलं; मिश्रं
पुत्रार्थपश्वन्नादि; त्रिविधं कर्मणः फलं अत्यागिनां उक्तकर्त्यागरहितानां
कर्मिणां प्रेत्य भवति कामवासनासलिलसेकेनोद्भवति न तु कामादिपरित्यागिनां
भगवदर्पितकर्मिणां क्वचिदपि मोक्षविरोधिफलं भवति। अत्रायमभिप्रायो दर्शितः
श्रीरामानुजाचार्यैः -- जीवनाधिकारकामाधिकारयोरिव मोक्षाधिकारे च
विनियोगपृथक्त्वेन परिह्रियन्ते यज्ञादिकर्माणि मोक्षविनियोगश्च तमेतं
वेदानुवचनेन ब्राह्मणा विविदिषन्ति यज्ञेन दानेन तपसाऽनाशकेन
\[बृ.उ.4।4।22\] इत्यादिभिः इति। तदेवं क्रियमाणेषु स्वकर्मसु
कर्तृत्वफलकामादिपरित्यागः शास्त्रीयः सन्न्यासः; स एव च त्यागः
इत्युक्तम्।
