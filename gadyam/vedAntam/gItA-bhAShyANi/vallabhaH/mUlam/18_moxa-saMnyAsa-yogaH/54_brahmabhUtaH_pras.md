+++
title = "54 ब्रह्मभूतः प्रसन्नात्मा"

+++
।।18.54।। स ब्रह्मभूतः सर्वनिरपेक्षः शुक इव परां ज्ञानादपि फलरूपां मम
पुरुषोत्तमस्य क्षराक्षरातीतस्य भक्तिं नवविधां प्रेमलक्षणां लभते;
आत्मारामाश्च मुनयो निर्ग्रन्था अप्युरुक्रमे। कुर्वन्त्यहैतुकीं
भक्तिमित्थम्भूतगुणो हरिः,\[5।7।10\] इत्यादिभागवतवाक्यात्। अत्रमद्भक्तिं
इत्यनेनाक्षरब्रह्मात्मत्वज्ञानिनो जीवन्मुक्तस्यापि
पुरुषोत्तमभक्तिरेवातिशयितपुरुषार्थो भगवताऽऽभिमतः; न त्वक्षरब्रह्मैक्यं
साङ्ख्यादिनेति गम्यते। अन्यथैवं नोक्तं स्यात्। न चेहब्रह्मभूयाय कल्पते
इत्येव न ब्रह्मरूप इत्यतोविशते तदनन्तरं \[18।55\] इत्यैक्यमेवायातीति
वाच्यम्; अग्रेब्रह्मभूतः इति सिद्धनिर्देशस्तदनन्तरं प्रत्युत तस्य
भक्तिलाभकथनात्; तयाऽक्षरातीतपुरुषोत्तमतत्त्वाभिज्ञानतः
पुरुषोत्तमस्वरूपप्रवेशोक्तेश्च अतोऽक्षरज्ञानरूपं प्रमाणमार्गादधिकोऽयं
प्रमेयमार्गः पुरुषोत्तमसम्बन्धपर्यवसायीति। अक्षरब्रह्ममार्गे हि
अक्षरब्रह्मोपासनम्; ततः श्रवणादीच्छा; ततः
श्रवणादिसिद्ध्यर्थकज्ञानतोऽक्षरात्मैक्यफलम्। भगवन्मार्गे तु
भगवदीयस्वधर्माचरणद्वारा श्रीपुरुषोत्तमभजनं तत्कृपयाक्षरात्मब्रह्मभावेऽपि
श्रवणकीर्तनसेवनादिभिः पुनरपि श्रीशुकोद्धवादेरिव पुरुषोत्तमभक्त्या प्रवेश
एव एकं कामिकं फलमिति भेदः। अतएववदन्ति तत्तत्त्वविदः \[भाग.1।2।11\]
इत्यत्र यशोदोत्सङ्गलालितं पुरुषोत्तमतत्त्वं भगवानिति सात्वतः;
उपासतेअक्षरं ब्रह्म इति साङ्ख्याः;परमात्मा इति योगिन इत्युक्तम्। ते च
यथायथं निर्गुणसगुणभक्तिज्ञानकर्मभावधीविषयाः। निर्गुणपरभक्तिविषयस्तु
पुष्टिपुरुषोत्तम एव गुणातीतः लोकवेदाप्रथितः। इदं
सर्वंगतेरर्थवत्त्वमुभयथाऽन्यथा हि विरोधः \[ब्र.सू.3।3।29\] इति सूत्रे
विचारितं भाष्यकारेणेति ततोऽवगन्तव्यम्।
