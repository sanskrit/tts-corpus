+++
title = "07 नियतस्य तु"

+++
।।18.7।। कवीनां मतं दूषयति -- नियतस्येति। कामोपनिबन्धेनापि वेदेन
नियन्त्रितस्य नियमविहितस्य तु कर्मणः स्वरूपतस्त्यागः सन्न्यासः कार्य
इत्युक्तः कविभिः स नोपपद्यते; ब्रह्मवादिनां वैदिकानां क्वचिदप्यंशे
वेदोक्तस्यापरित्यागात्। यदि मोहादज्ञानात्तामसात्तस्य वैदिकस्य
कर्मणस्त्यागः श्रौतेन क्रियमाणः स्यात्तदा मोहहेतुकत्वात् स त्यागस्तामसः
परिकीर्तितः; तमःकार्यभूतेन मोहेन जायमानत्वात्प्रमादमोहौ तमसो भवतः
\[14।17\] इत्यादिवाक्यात् प्रत्यवायावहश्चेति पर्युपसर्गार्थः।
