+++
title = "15 शरीरवाङ्मनोभिर्यत्कर्म"

+++
।।18.14 -- 18.15।। तथाहि अधिष्ठानमिति। शरीरवाङ्मनोभिरिति न्याय्यं
शास्त्रीयं; विपरीतं निषिद्धं वा; अन्यत्सर्वं कर्म शारीरं वाचिकं मानसं च
तस्य पञ्चते हेतवो भवन्ति। तान्याह -- अधिष्ठानं प्रथमं शरीरं कारणं; कर्ता
जीवात्मा सांहकारो ज्ञाता संज्ञात एवकर्ता शास्त्रार्यवत्त्वात्
\[ब्र.सू.2।3।33\] इति सूत्रात् करणं च समनस्कं
चक्षुश्श्रोत्रादिज्ञानकर्मभेदात् पृथग्विधं गृहीतं कार्यस्वरूपतो
विविधःश्चेष्टः प्राणादीनां वृत्तयोऽत्र कर्मणि हेतवः। दैवं च पञ्चमं
अदृष्टमिति केचित् (माध्वाः)। वस्तुतस्तु
पञ्चसङ्ख्यापूरणमुत्तममन्तर्यामिरूपं,कर्ममात्रनिष्पत्तौ प्रधानं;
हेतुरित्यर्थः। उक्तं हि पाक् भगवता पुरुषोत्तमेन स्वान्तरे
स्वरूपमाहात्म्यंहृदि सर्वस्य धिष्ठितं \[13।18\] इति।
श्रीमदाचार्यैरप्युक्तं -- कृष्णात्परं नास्ति दैवं वस्तुतो दोषवर्जितम्
इति। तथा च सूत्रेष्वपि तदन्तरात्मायत्तजीवात्मदेहेन्द्रियादेः
कर्त्तृत्वंपरानुवृत्तेः इत्युपपादितंयथा च तक्षोभयथा \[ब्र.सू.2।3।40\]
इति। अत्र भाष्यकारः -- ननु कर्मकारिणां कर्त्तृत्वभोक्तृत्वभेदो दृश्यते
तथा च कर्तृत्वभोक्तृत्वयोर्भेदो भविष्यतीति चेत्; न यथा तक्षा रथं निर्माय
तत्रारूढो विहरति पीठं वा स्वतो न व्याप्रियते वास्यादिद्वारेण वा;
चकारादन्ये स्वार्थकर्त्तारः। अन्यार्थमपि करोतीति चेत्प्रकृतेऽपि
सर्वहितार्थं प्रयतमानत्वात्। न च कर्तृत्वमात्रं दुःखरूपं पयःपानादेः
सुखरूपत्वात्। तथा च स्वार्थं परार्थं कर्त्तृत्त्वं कारयितृत्वं च
सिद्धम्। अन्यच्च -- परात्तु तच्छ्रुतेः \[ब्र.सू.2।3।41\] इति। कर्तृत्वं
ब्रह्मगतमेव तत्सम्बन्धादेव जीवं कर्तृत्वं; तदंशत्वात् ऐश्वर्यादिवत् न तु
जडैकगतं इति। अतः नान्योऽतोऽस्ति द्रष्टा \[बृ.उ.3।7।23\] इति
सर्वकर्त्तृत्वं घटते। कुत एतत् श्रुतेः तस्यैव कर्तृकारयितृत्वश्रवणात्
यमुन्निनीषति तं साधु कर्म कारयति यमधोनिनीषति तमसाधु कारयति इतिसर्वकर्ता;
सर्वभोक्ता; सर्वनियन्ता इति सर्वरूपत्वान्न भगवति दोषः। तथाच सूत्रं --
कृतप्रयत्नापेक्षस्तु विहितप्रतिषिद्धावैयर्थ्यादिभ्यः \[ब्र.सू.2।3।42\]
ननु वैषम्यनैर्घृण्ययोर्न परिहारः; अनादित्वेन स्वस्यैव कारयितृत्वादिति
पक्षं तुशब्दो निवारयति प्रयत्नपर्यन्तं जीवकृत्यं अग्रे तस्याऽशक्यत्वात्
स्वयमेव कारयति। यथा पुत्रं यतमानं बालं वा पदार्थगुणदोषौ वर्णयन्नपि
तत्प्रयत्नाभिनिवेशं दृष्ट्वा तथैव कारयति सर्वत्र तत्कारणत्वाय तदानीं
फलदातृत्वे या इच्छा तामेवानुवदतिउन्निनीषति अधोनिनीषति इति। अन्यथा
विहितप्रतिषिद्धयोर्वैयर्थ्यापत्तिः; अप्रामाणिकत्वं च। फलदाने कर्मापेक्षः
कर्मकारणे प्रयत्नापेक्षः कामे प्रवाहापेक्ष इति मर्यादारक्षार्थं
वेदांश्चकार; ततो न ब्रह्मणि दोषगन्धोऽपि; न चानीश्वरत्वं मर्यादामार्गस्य
तथैव निर्णयात् यत्रान्यथा स पुष्टिमध्ये इति।
