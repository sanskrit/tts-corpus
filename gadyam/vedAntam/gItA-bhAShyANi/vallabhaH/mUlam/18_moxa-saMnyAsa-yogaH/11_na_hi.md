+++
title = "11 न हि"

+++
।।18.10 -- 18.11।। एवम्भूतस्य लक्षणमाह -- न द्वेष्टीति।
सत्त्वसमाविष्टस्त्यागी बुद्धिमान् अकुशलं कर्मानिष्टफलकं; कुशले
चेष्टस्वर्गादिफलके कर्मणि नानुषज्जते; त्यक्तात्मसुखातिरिक्तफलत्वात्;
त्यक्तकर्तृत्वाच्च। अत्राकुशलं कर्म प्रमादिनमभिप्रेत्योक्तम् नाविरतो
दुश्चरितान्नाशान्तो नासमाहितः। नाशान्तमानसो वापि प्रज्ञानेनैनमाप्नुयात्
\[कठो.2।24ना.प.9।19महो.4।69\] इति दुश्चरिताविरतस्य प्रमादिनो
ज्ञानतोऽप्यात्मसुखानवाप्तिश्रवणात्। अतः कर्मणि कर्तृत्वसङ्गफलानां त्यागः
शास्त्रीयः; न तु स्वरूपतस्त्याग इति। तदाह -- नहीति। नहि ध्रियमाणदेहेन
कर्माण्यशेषतस्त्यक्तुं शक्यन्त इत्यर्थे शक्यमव्ययम्। देहधारणार्थानां
अशनपानादीनां तदनुबन्धानां च कर्मणावर्जनीयत्वात्; तदर्थं च
महायज्ञादिकर्माप्यवर्जनीयमेव। तत्र यः तेषु यज्ञादिकर्मसु फलत्यागी --
फलेत्युपलक्षणं कर्तृत्वममतयोरपि -- स एष त्यागेनैकेऽमृतत्वमानशुः
\[महाना.8।14कैव.2\] इत्यादौ त्यागीत्यभिधीयते।
