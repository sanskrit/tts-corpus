+++
title = "61 ईश्वरः सर्वभूतानाम्"

+++
।।18.61।। इदानीं प्राकृतभूतजातनियन्तृरूपेण मया सर्वं भूतजातं
प्राकृतकर्मानुगुणलीलया प्रकृत्यनुवर्त्तने नियमितं भवतीति
ब्रह्मसूत्रसिद्धान्तमाह -- ईश्वर इति। ईश्वरः सर्वनियमनशीलो वासुदेवः
सर्वेषां प्राकृतानां भूतानां लीलयोच्चनीचभावेन स्वात्मना सृष्टानां
प्रकृत्या संसृष्टानां आब्रह्मस्तम्बपर्यन्तानां हृद्देशे हृदयाकाशे
तिष्ठति। तत्रान्तर्यामिस्वरूपेण स्थितोऽपि निर्लेप इत्याशयेनेश्वर
इत्युक्तम्। उपाधिस्थाने स्थितस्य तदसंस्पृष्टत्वमीश्वरत्वादित्यर्थः। अतएव
आकाशवत्सर्वगतः \[शां.उ.2।1।3\] एको देवः सर्वभूतेषु गूढः ৷৷. साक्षी चेता
केवलो निर्गुणश्च \[श्वेता.6।11ब्रह्मो.3गोपालो.3।19राधो.4।1\] इति
श्रूयते। स च चेताः स्वयम्प्रकाशकः स्वप्रकाशश्च प्रदीपवत् यन्त्रारूढानि
यन्त्रे इवारूढानि मायया भ्रामयन् भवति। भ्रामणं हि प्रेरणं; यन्त्रं च
स्वनिर्मितं देहेन्द्रियादिरूपं; तत्रारूढांश्चेतनांस्तद्गुणानुगुण्येन
प्रवर्त्तयंस्तिष्ठति। इदं चसर्वस्य चाऽहं हृदि सन्निविष्टः \[15।15\]
इत्यस्य भाष्यरूपम्।
