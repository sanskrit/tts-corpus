+++
title = "22 पुरुषः स"

+++
।।8.22।। पुरुषः स पर इति। अनेनाक्षरात्परस्य स्वस्य पूर्णानन्दस्य
निर्हेतुकभक्तिलभ्यत्वमुक्तम्। तेन न ज्ञानमार्गीयाणां
पुरुषोत्तमप्राप्तिरिति सिद्धम्। परस्य लक्षणमाह -- यस्यान्तस्स्थानि
भूतानि इति साक्षराणि। एतच्च स्पष्टं मृद्भक्षणप्रसङ्गेश्रीगोकुलेश्वरेयेन
सर्वमिदं ततं \[18।46\] इति माहात्म्यं परिच्छिन्नमेव व्यापकमिति
दामोदरलीलायां इदं सर्वंअक्षरधियां त्ववरोधः
सामान्यतद्भावाभ्यामौपसदवत्तदुक्तं इत्यादिसूत्रभाष्ये \[ब्र.सू.3।3।33\]
प्रपञ्चितम्। यत्तु (रामानुजाचार्यैः)
कैश्चिदुक्तंभूम्यादिप्रकृतिर्जीवभूता च भगवतो धाम इति तद्युक्तमुक्तम्।
तस्माज्जीवभूतस्य च तद्धामत्वं श्रूयतेऽपि यस्य पृथिवी शरीरं
\[बृ.उ.3।7।3\] यस्यात्मा शरीरं \[श.ब्रा.14।6।5।5\] इति। न त्वक्षरत्वं
तदा(सदा)जीवभूतस्य सम्भवति ज्ञानोत्तरं तत्त्वसिद्धेः। तस्माज्जीवातीतः
सर्वकारणकारणभूतोऽक्षरोऽपि पृथगित्यवोचाम। यत उक्तं भागवते तृतीये
\[3941\]आण्डकोशो बहिरयं पञ्चाशत्कोटिविस्तृतः। दशोत्तराधिकैर्यत्र
प्रविष्टः परमाणुवत्। लक्ष्यतेऽन्तर्गताश्चान्ये कोटिशो ह्यण्डराशयः।
तदाहुरक्षरं ब्रह्म सर्वकारणकारणम्। विष्णोर्धाम परं साक्षात् पुरुषस्य
महात्मनः।। इति तस्याक्षरस्यांशः पुरुषस्तु समष्टिव्यष्ट्यभिमानी वैराजः स
जीवलोके जीवभूत इति व्यपदिश्यते। पुरुषोत्तमस्तु एतत्ति्रयान्य इति स्वयमेव
वक्ष्यति। स च सर्वसाधनफलात्मजीवलोकोत्तरसानन्दस्वरूपो नायमात्मा प्रवचनेन
लभ्यो न मेधया न बहुना श्रुतेन \[कठो.2।22\] किन्तु यमेवैष वृणुते तेन
लभ्यः \[कठो.2।22\] इति श्रुतेः स्वानुगृहीतभक्तिलभ्य इति प्रतिभाति।
तथैवाग्रे प्रदर्शयिष्यामः।
