+++
title = "02 एवम् परम्पराप्राप्तमिमम्"

+++
।।4.1 4.3।। योगिनः कर्म कर्त्तव्यमिति पूर्वं निरूपितम्। तुरीये तु
ततोऽध्याये प्रतीत्यर्थं परम्परा।।1।।  
  
योगस्य रूप्यते विष्णुर्वक्ता यस्मादभूद्रविः। उपदेशपदं तस्मादुपदेशाश्रयो
मनुः।।2।।  
  
इक्ष्वाकूणामपि तथा रामचन्द्रावतारभाक्। तस्य नित्यत्वविधया
विधानमुपदिश्यते।।3।।  
  
ब्रह्मभावेन सर्वत्र फलादिभावत्यागतः। योगी तदाश्रयेणैव
विद्ययाऽमृतमश्नुते।।4।। एवं तावदध्यायद्वयेन योगे स्वधर्मो
मोक्षसाधनमुपदिष्टः तमेव ब्रह्मभावेन प्रपञ्चयिष्यन् प्रथमं
तावत्परम्पराप्राप्तत्वेन स्तुवन् श्रीभगवानुवाच इममिति त्रिभिः।
अव्ययफलत्वादव्ययमिमं योगं विवस्वते प्रोक्तवान् न चेमं तव
युद्धप्रोत्साहनायैव केवलं वच्मि किन्तु मन्वन्तरादावेव
निखिलजगदुद्धरणायेमं प्रोक्तवानस्मीति सम्प्रदायपूर्वकमाह स एवायं मया
तेऽद्य योगः प्रोक्तः।
