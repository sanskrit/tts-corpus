+++
title = "11 ये यथा"

+++
।।4.11।। ननु तर्हि त्वय्यपि वैषम्यं यस्मादेवमुपाश्रितानामेवात्मभावं ददासि
नान्येषामिति तत्राह ये यथेति। ये यादृशा अधिकारिणः
पुष्टिप्रवाहमर्यादामार्गीयाः येन येन प्रकारेण सकामतया निष्कामतया वा मां
प्रपद्यन्ते आश्रयन्ते तानहं तथैव भजाम्यनुकरोमि। तच्चात्मने प्रतिमुखस्य
यथा मुखश्रीः इतिन्यायेनाङ्गीकरोमि कल्पतरुवत्। न तु सकामा ये मां
विहायेन्द्रादीनेव यजन्ते तानहमुपेक्षे इति मन्तव्यं यतः सर्वशः
सर्वप्रकारैर्देवान्तरभजनभेदैर्मनुष्या मम वर्त्मानुवर्तन्ते। न तु
मामेवाऽथापि। तत्तद्रूपेण ममैव सेव्यत्वश्रवणात् तथा तेषामविवेकतो भजनं न
साधु वस्तुविमर्शे तन्ममैवायाति तदंशित्वात्। वक्ष्यते च
येऽप्यन्यदेवताभक्ताः 9।3 इत्यादिना।
