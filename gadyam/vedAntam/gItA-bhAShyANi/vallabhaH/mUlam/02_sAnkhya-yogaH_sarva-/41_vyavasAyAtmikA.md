+++
title = "41 व्यवसायात्मिका"

+++
।।2.41।। कुत इत्यपेक्षायामाह व्यवसायेति। इह योगे बुद्धिरेका
व्यवसायात्मिका। अफलार्थं भगवदर्थं वा कर्म किञ्चित्कर्त्तव्यमिति
निश्चयरूपा बुद्धिरेकविषयत्वादेका। साङ्ख्ये तु त्रिपुटिशून्या वृत्तिः।
काम्यकर्मतोऽपि भेदमाह अव्यवसायिनां काम्यकर्माभिनिविष्टानां तु बुद्धयो
बहुशाखा अनन्ताश्चेति हि प्रसिद्धम्। वक्ष्यति चासुरसम्पत्प्रसङ्गे यक्ष्ये
दास्यामि मोदिष्ये 16।15 इत्यादि।  
