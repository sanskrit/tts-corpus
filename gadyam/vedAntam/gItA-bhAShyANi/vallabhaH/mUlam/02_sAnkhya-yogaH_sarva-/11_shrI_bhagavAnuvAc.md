+++
title = "11 श्री भगवानुवाच"

+++
।।2.11।। अथ नरस्य मोहशोकनिवृत्त्यर्थं साङ्ख्यबुद्धिमाह  
तत्र साङ्ख्यं बहुविधमत्रैकं सत्प्रमाणकम्। अष्टाविंशतितत्त्वानां स्वरूपं
यत्र वै हरिः।।1।।  
  
अन्ये सूत्रे निषिध्यन्ते योगोऽप्येकः सदादृतः। यस्मिन्ध्यानं भगवतो
निर्बीजेऽप्यात्मबोधकः।।2।।  
  
वैराग्यज्ञानयोगैश्च प्रेम्णा च तपसा तथा। एकेनापि दृढेनेशं भजन्
सिद्धिमवाप्नुयात्।।3।।  
  
अतः कुमतिनाशार्थं साङ्ख्ययोगौ प्रकीर्तितौ। त्यागात्यागविभागेन साङ्ख्ये
त्यागः प्रकीर्त्त्यते।।4।।  
  
अहन्ताममतानाशे सर्वथा निरहङ्कृतौ। स्वरूपस्थो यदा जीवः कृतार्थौ
हरिमाश्रितः।।5।।  
  
अत्यागे योगमार्गो हि त्यागोऽपि मनसैव हि। यमादयस्तु कर्तव्याः सिद्धे योगे
कृतार्थता।।6।।  
  
ईश्वरालम्बनो योगो जनयित्वा तु तादृशम्। बहुजन्मविपाकेन भक्तिं जनयति
ध्रुवम्।।7।।  
  
साङ्ख्येऽपि भगवच्चित्ते फलमेतन्न चान्यथा। समर्पणात्कर्मणां च भक्तिर्भवति
नैष्ठिकी।।8।।  
  
अतः पूर्वं साङ्ख्यधिया धर्मनिष्ठा निरूप्यते।।9।।  
तथाहि हृषीकेशो भगवान् वासुदेवस्तदा स्वमार्गे न
स्वीकुर्वन्नात्मनस्तत्त्वाविवेकादस्यैवं शोको भवतीति तन्निवारणार्थं
साङ्ख्यबुद्धिं प्रदर्शयन्नाह अशोच्यानिति। उभयथाऽपि न शोचितुं
योग्यास्तान्प्रति अन्वशोचस्त्वम्। पतन्ति पितरो ह्येषां 1।42 इत्यादिना
देहात्मस्वभावप्रज्ञानिमित्तवादांश्च भाषसे देहात्मस्वभावज्ञानवतां शोके
निमित्ताभावात्। गतासून्मृतिं प्राप्तान् अगतासून् जीवतः
तत्कलत्रादीन्। मृतानां परलोके का गतिर्जीवतामिह का भविता इति न शोचन्ति।
यद्वा गतासून् जडान् अनात्मनो देहान् अगतासून् चेतनान् जीवात्मनश्च पण्डिता
विवक्षितलक्षणा न शोचन्ति। त्वं च कीदृक् पण्डितो यच्छोचसीति भावः। आत्मनो
वक्ष्यमाणचिदक्षरपुरुषत्वादेकविधत्वं देहस्य
चानात्मप्रकृतिकार्यत्वादनित्यत्वं प्रसिद्धमिति हृदयम्।  
