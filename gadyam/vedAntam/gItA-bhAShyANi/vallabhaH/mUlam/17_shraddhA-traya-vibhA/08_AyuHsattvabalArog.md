+++
title = "08 आयुःसत्त्वबलारोग्यसुखप्रीतिविवर्धनाः"

+++
।।17.8।। तत्र प्रथममाहाराः -- आयुरिति। सत्त्वगुणोपेतस्य सत्त्वमया आहाराः
प्रिया भवन्ति। ते चायुर्विवर्द्धनाः -- सत्त्वोपलक्षितं ज्ञानं
तदादिवर्द्धनाश्च। रस्याः मधुरसोपेताः स्नेहयुक्ताश्च; स्थिराः
स्थिरपरिणामाः; हृद्या रम्यस्वरूपाः एवंविधा अन्नरूपा आहाराः
सात्त्विकप्रियाः सत्त्वजनकाः प्रियाः सात्त्विकानां वा प्रियाः; क्षेमकरा
इति तात्पर्यार्थः।
