+++
title = "11 दिव्यमाल्याम्बरधरन्"

+++
।।11.10 -- 11.11।। तच्च कीदृशमिति तच्छृणु -- अनेकवक्त्रनयनं
इत्यारभ्यविश्वतोमुखं इत्यन्तं रूपविशेषणानि। इदं च
महाकालपुरुषरूपवद्दर्शितं मर्यादामार्गपरैरुपास्यं सर्वतः पाणिपादं
चालौकिकमेतत्समष्टिभूतपुरुषस्वरूपभूतं कूटस्थं सर्वकारणकारणं
निर्गुणभूतमित्यवसेयम्। दिव्यमिति स्पष्टार्थः। अम्बरं छन्दोमायारूपं
किरीटाद्याभरणानि च पारमेष्ठ्यादिरूपाणि; आयुधानि पञ्चभूततत्त्वस्वरूपाणि;
इत्येवंविधं विश्वरूपं विश्वतोमुखं निरुपमतेजस्कं स्वं दर्शितम्।
