+++
title = "48 न वेदयज्ञाध्ययनैर्न"

+++
।।11.48।। मदनुग्रहैकलभ्यभक्तिव्यतिरिक्तैस्तु सर्वैरप्युपायैरेवमपि
द्रष्टुमशक्य इत्याह -- न वेदेति। अहं पुरुषोत्तमः कृष्ण एवंरूपमैश्वरं
यस्य स विशिष्टो नृलोके द्रष्टुमशक्यः केवलोऽक्षरादिस्तु स्वोपासकानां
वेदप्रवचनादिसाधनैर्द्रष्टुं शक्योऽपि भवति; नाहं पुरुषोत्तमः
अनन्यभक्तिलभ्यत्वात्भक्त्याऽहमेकया ग्राह्यः इति \[11।14।21\]
भागवतवाक्यात्। तत्रापि त्वत्तो मदनुगृहीताद्भक्तादन्ये नैवमपि द्रष्टुं न
शक्ताः एतद्दर्शनस्यापि मदनुग्रहलभ्यत्वात् त्वं तु केवलं मदनुग्रहात्
दृष्टवानसि। इयमेव पुष्टिःपोषणं तदनुग्रहः इति \[2।10।4\]
भागवतवाक्यात्। तद्रहितानामपि स्वप्रमेयबलेन स्वप्रापणं पुष्टिः इति
भाष्यकारः। दैवस्य निग्रहणमनु सर्वसाधनकरणेनापि पुरुषोत्तमस्वरूपालाभे
दैन्येनार्त्ततया च दृढतरबीजरूपासक्तिभावमनुग्रहणं भगवता यत्र भवति
सोऽनुग्रहश्च पुष्टिरिति सङ्क्षेपः। तदिदं प्रमेयवर्त्म भागवतषष्ठस्कन्धे
-- सध्रीचीनो ह्ययं पन्था लोके,क्षेमोऽकुतोऽभयः \[अ.1।17\] इति शुकेन
धर्मविष्णुदूतसंवादोपाख्यानद्वारा स्पष्टमेव दर्शितमिति ततोऽवसेयम्।
अत्रोपपत्तिर्भक्तिहेतुग्रन्थेऽनेकधा निरूपिता द्रष्टव्या।
