+++
title = "06 द्वौ भूतसर्गौ"

+++
  
  
।।16.6।। ननु दैव्यां सम्पदि जातस्य मम कथं क्रोधोत्पत्तिर्मनसि जायते
इत्याशङ्क्य नैकदोषेणैवाऽऽसुरत्वं; तदुत्पत्तिरस्तु सङ्गदोषजेति
तत्त्यागार्थं विस्तरेण सर्वलक्षणपूर्वकमासुरीं सम्पदं प्रपञ्चयितुं
प्रतिजानीते -- द्वाविति। अस्मिल्ँ लोके भूतसर्गौ जीवसर्गौ द्वौ; एको दैवो
द्वितीय आसुर एव चकारेण राक्षसादिरपि गृहीतः। तत्र दैवो विस्तरशो
विस्तारपूर्वकः पूर्वं प्रोक्तः प्रकर्षेण फलादिसहितो मे मया उक्तः कथितः।
हे पार्थ कृपापात्र,आसुरः पूर्वं सङ्क्षेपेणोक्तोऽतो मे मत्तो
विस्तरेणोच्यमानमासुरं सर्गं श्रृणु।  
  
