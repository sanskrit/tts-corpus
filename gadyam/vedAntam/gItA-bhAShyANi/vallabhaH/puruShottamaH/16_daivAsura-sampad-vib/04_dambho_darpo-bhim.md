+++
title = "04 दम्भो दर्पोऽभिमानश्च"

+++
  
  
।।16.4।। एवं सलक्षणां दैवीं सम्पदमुक्त्वा आसुरीमाह -- दम्भ इति। दम्भो
धर्मध्वजित्वं अन्तस्तदभावेन बहिर्धर्मप्रकटनम्; दर्पो विद्यामदेन
स्वात्मविस्मरणेन सर्वोपमर्दतयाऽऽधिक्येन स्थितिः; क्रोधः
स्वबलाधिक्यभावनया निष्ठुरवाक्यतानिष्टचिन्तनं च; पारुष्यं कार्कश्यं
परदुःखानभिज्ञता। एवकारेण (न) क्वचिदपि कदाचिदप्यपारुष्यमिति ज्ञापितम्। च
पुनः अज्ञानं सर्वस्वरूपानभिज्ञता। आसुरीं सम्पदमभिजातस्य मदिच्छया
जातस्यैतानि लक्षणानि भवन्तीत्यर्थः।  
  
