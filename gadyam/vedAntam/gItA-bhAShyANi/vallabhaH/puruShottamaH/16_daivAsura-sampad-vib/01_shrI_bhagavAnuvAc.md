+++
title = "01 श्री भगवानुवाच"

+++
  
  
।।16.1।। विमुक्तिबन्धज्ञानार्थं दैवीसम्पत्तथाऽऽसुरी। सलक्षणा सकार्या च
षोडशे विनिरूप्यते।।1।।  
  
पूर्वाध्यायान्तेएतद्बुद्धा बुद्धिमान् कृतकृत्यः स्यात् \[15।20\]
इत्युक्तम्; तत्र सृष्टौ बहव एव बुद्धिमन्तो दृश्यन्ते ते कथं
नैतज्ज्ञानार्थं यतन्ते यतमानेष्वपि कथं न सर्वे एव ज्ञात्वा भजनेन
कृतकृत्या भवन्ति इत्याशङ्क्याऽत्र दैवजीवा दैव्यामेव सम्पदि जाता
अधिकारिणो यतमानाः कृतकृत्या भवन्तीति ज्ञापनाय दैवीसम्पत्स्वरूपमाह --
अभयमित्यादित्रयेण। अभयं भयाभावः; कालादिसर्वनियामकत्वेनेश्वरज्ञानात्
सत्त्वस्य चित्तस्य सम्यक् शुद्धिः गुरूपसत्त्यादिना
प्राप्तभगवन्नामावृत्त्या भगवत्परत्वम्; ज्ञानयोगव्यवस्थितिः ज्ञानयोगे
भगवज्ज्ञानोपाये व्यवस्थितिरेकाग्रतया स्थितिः; दानं यथाशक्त्यनभिलाषेण
भगवत्प्रीत्यर्थमन्नादिविभागः; दम इन्द्रियनिग्रहः; यज्ञो यथाशक्ति यथाविधि
यथाधिकारमग्निहोत्रादिकरणम्। चकारेण भगवद्विभूतिज्ञानेन; नान्यथेत्युच्यते।
स्वाध्यायो ब्राह्मयज्ञादिः; तपो भगवदर्थं देहादिक्लेशः; आर्जवं
कौटिल्यराहित्यम्।  
  
