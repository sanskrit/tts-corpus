+++
title = "03 तेजः क्षमा"

+++
  
  
।।16.3।। तेजो भगवत्कृपाप्रागल्भ्येनाधृष्यत्वम्; क्षमा विद्यमाने सामर्थ्ये
परिभवादिषु क्रोधानुत्पत्तिः; धृतिः लौकिकालौकिकदुःखादिषु चित्तस्थैर्यम्;
शौचं स्नानादिभगवत्स्मरणादिना च बाह्याभ्यन्तरशुद्धिः; अद्रोहः
परानिष्टचिन्तनाभावः; अतिमानिता आत्मनि सर्वाधिक्यज्ञानं तदभावो
नातिमानिता। एतानि सर्वाणि दैवीं भगवत्क्रीडौपयिकीं सात्त्विकीं
सम्पदमभिजातस्य भगवदाभिमुख्येन भगवत्कृपया तस्य भवन्ति। एतद्धर्मवत्त्वे
भगवदाभिमुख्यं ज्ञेयमिति भावः। भारतेति विश्वासार्थं सम्बोधनम्।  
  
