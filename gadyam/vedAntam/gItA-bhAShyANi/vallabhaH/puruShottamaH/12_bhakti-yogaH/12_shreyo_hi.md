+++
title = "12 श्रेयो हि"

+++
  
  
।।12.12।। एवम् उक्तानाम् उत्तरोत्तर-कर्त्तव्यानां स्व-रूपम् आह -- श्रेय इति।

**अभ्यासात्** केवल-चित्ताकर्षणेनाऽनुस्मरण-रूपात् **ज्ञानं श्रेयः**; श्रेष्ठम् इत्यर्थः।  
अतो ज्ञान-युक्तो ऽभ्यास उत्तम इति भावः। 

**ज्ञानात्** केवलात् **ध्यानं** मत्-स्वरूपानुचिन्तनात्मकं विशिष्टं भवतीत्यर्थः।  
तेन ज्ञानाभ्यास-युक्तं **ध्यानम्** उत्तमम् इति भावः। 

**ध्यानात्** केवलात् **कर्म-फल-त्याग** उत्तमः। 

तेन ज्ञानाभ्यास-ध्यान-सहित-मद्-अर्थक--मत्-कर्म-करणम् उत्तमम् इत्यर्थः। यत एवम् अतस् तादृश-त्यागाद् **अनन्तरं** शीघ्रमेव **शान्तिर्** मद्भक्ति-स्थिति-रूपा भवेद् इति शेषः।  
  
