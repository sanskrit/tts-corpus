+++
title = "05 क्लेशोऽधिकतरस्तेषामव्यक्तासक्तचेतसाम्"

+++
  
  
।।12.5।। किञ्च मदभिमता भावात्परम्पराप्राप्तावपि तेषां क्लेशः;
अप्रकटरूपासक्तचित्तानां सेवार्थप्रकटितसर्वेन्द्रियवैकल्यात् क्लेशः
अधिकतरो भवति; आसक्तचित्तत्वाद्दर्शनाद्यभिलाषे सति तदभावादाधिक्यं भवति
साधनदशायामपि; अत एवाधिकतरत्वमुक्तम्। फलमपि दुःखेन प्राप्यत इत्याह --
अव्यक्तेति। देहवद्भिः देहात्मसेवमानवद्भिः अव्यक्ता गतिः अव्यक्तनिष्ठा
गतिः दुःखं दुःखेन अवाप्यते प्राप्यते। हीति युक्तत्वाय।
भगवत्सेवैकयोग्यदेहस्य व्यर्थगमनेन सा गतिर्दुःखेनैव प्राप्यते।
प्राप्त्यनन्तरमप्यलौकिकदेहाद्यभावादव्यक्ततया प्रवेशे तदात्मकांशस्य
पूर्वानुभूतलौकिकेन्द्रियरसस्मरणेन जले निमग्नस्य जलपानवद्दुःखं प्राप्यत
इति भावः।  
  
