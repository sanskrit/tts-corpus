+++
title = "11 अथैतदप्यशक्तोऽसि कर्तुम्"

+++
  
  
।।12.11।। एतत्-प्राप्त्य्-अर्थम् अतिसुगमोपायम् आह -- अथैतदिति। 

**अथ** चेत् **एतद् अपि** मदर्थकं **कर्तुम् अशक्तोऽसि** न समर्थोऽसि; स्वरूपाज्ञानात् तदा  
**मद्योगं** मम योगः संयोगो यस्मिन् यस्य वा तादृशं भक्तम् **आश्रितः** सन् यतात्मवान् तदेकपरचित्तो भूत्वा  
**सर्वकर्मफलत्यागं** सन्ध्यावन्दनाग्निहोत्रादीनां स्वर्गादिरूपफलानां त्यागं कुरु; चिन्तनं त्यजेत्यर्थः। 

तत्फलानभिलाषे मद्-आज्ञया करणात् कर्मभिश् चित्तशुद्ध्या मद्भक्तोपदिष्टं ज्ञानं स्थिरीभविष्यति; तेन मत्-कर्म-सिद्धिर् भविष्यतीति भावः।  
  
