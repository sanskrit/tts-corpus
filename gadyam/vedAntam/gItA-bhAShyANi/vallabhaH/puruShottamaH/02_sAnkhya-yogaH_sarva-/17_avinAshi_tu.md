+++
title = "17 अविनाशि तु"

+++
।।2.17।। नन्वलौकिकत्वाद्देहनाशो मास्तु। परं
तत्सम्बन्धिसमर्पितसेवाद्युपयुक्तपदार्थानां नाशः स्यात् तदर्थमुत्कटपापभयं
भवतीति शोचामि इति चेत्तत्राह अविनाशि त्विति। येन भावात्मकभगवदीयदेहेनेदं
सर्वं ततं व्याप्तं सेवादियोग्यं वस्तु तदलौकिकं शरीरं अविनाशि नाशरहितं
विद्धि जानीहि। तुशब्दो नाशसम्भावनाव्यावृत्तिं ज्ञापयति। अस्याव्ययस्य
स्वरूपस्य विनाशं कश्चित् पापाद्युपाधिजन्यकालादिः कर्तुं नार्हति न
समर्थोऽस्तीत्यर्थः।
