+++
title = "20 न जायते"

+++
  
  
।।2.20।। मारणादिसम्भावना तु जन्मादिभावे सति भवति तदेव नास्तीत्याह न जायत
इति। जन्माभावो निरूपितः। न वा कदाचिन्म्रियते अनेन मरणनिषेधो निरूपितः। अयं
भूत्वा भूयः न भविता। अत्रायमर्थः मत्क्रीडनार्थं सृष्टौ येन भावेन पूर्वं
यथा विभावितः तथा तेनैव भावेन पुनर्न भविष्यति। तस्माद्यदर्थं
मयोत्पादितस्तदेव मत्प्रीत्यर्थं कुर्यादन्यथा जन्मवैयर्थ्यं स्यात्।
भूत्वेत्युक्तत्वात् जन्मशङ्का स्यात्तदर्थमाह अजः न जायत इत्यर्थः
मदंशत्वात्। एवम्भूत एवायमित्याह नित्य इति। किञ्च शाश्वतः। मयि स्थित एव
निरन्तरमेकभावात्मकः। किञ्च पुराणः सर्वदैवमेव मत्सेवार्थं दासरूपः
पुराणोऽपि नव एवेत्यर्थः। यदर्थमेतदुक्तं तदाह न हन्यत इति। हन्यमाने शरीरे
गतोऽयं जीवस्तस्मिन्हते न हन्यते इत्यर्थः। अयमर्थः हन्यमाने  
  
अन्तयुक्ते लौकिके देहे प्रविष्ट इत्यर्थः। हन्यमाने इत्यनेन तदर्थसृष्टत्वं
ज्ञापितम्। तस्माद्भगवदिच्छानुरूपकरणान्नातिभ्रमजन्योऽपि दोषः स्यादिति
भावः।  
  
  
  
