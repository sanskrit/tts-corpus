+++
title = "10 बीजम् माम्"

+++
  
  
।।7.10।। किञ्चबीजमिति। हे पार्थ मत्कृपाश्रय सर्वभूतानां सनातनं नित्यं
बीजं मां विद्धि। अत्रायं भावः पुरुषोत्तमलीलास्थजीवास्तदात्मका एव तदंशा
एवात्र प्रकटीकृताः अन्यथा लीलोपयोगिनो न भवेयुः तेन तद्बीजजाता एतेऽपि
सेवायोग्या इति सर्वेषां बीजं मां विद्धि तज्ज्ञानं स्वरूपज्ञानप्रयोजकमिति
भावः। तथैव बुद्धिमतां मत्स्वरूपज्ञानकुशलप्रयत्नवतां बुद्धिः कौशलमस्मि।
तेजस्विनां दुराधर्षिणां तेजो दुराधर्षता अहमस्मि।  
  
