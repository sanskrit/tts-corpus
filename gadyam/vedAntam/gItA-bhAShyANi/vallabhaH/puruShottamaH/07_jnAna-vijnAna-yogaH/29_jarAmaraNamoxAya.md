+++
title = "29 जरामरणमोक्षाय"

+++
  
  
।।7.29।। एवं भजनप्रवृत्ता मां जानन्तीत्याह जरामरणेति। जरामरणयोः
भगवद्भजनप्रतिबन्धकभगवद्विस्मरणरूपयोर्मोक्षाय निवारणार्थं मामाश्रित्य
अनन्यैकचित्तेन ये यतन्ति भजनार्थं यत्नं कुर्वन्ति भजन्ति वा ते तत् परं
ब्रह्म पुरुषोत्तमात्मकं विदुः जानन्ति। कृत्स्नं पूर्णमध्यात्मं भजनौपयिकं
साधनरूपं विदुः। च पुनः कर्म सेवारूपं तत्साधनात्मकमखिलं भावादियुक्तं
जानन्तीत्यर्थः।  
  
