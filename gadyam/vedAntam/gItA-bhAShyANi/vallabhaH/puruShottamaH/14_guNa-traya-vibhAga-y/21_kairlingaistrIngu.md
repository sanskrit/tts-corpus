+++
title = "21 कैर्लिङ्गैस्त्रीन्गुणानेतानतीतो"

+++
  
  
।।14.21।। एवमेतांस्त्रीन् गुणानिति भगवतोक्तं; तेनान्येऽपि गुणाः सन्ति;
यैरेतदतिक्रमो भवतीति विचार्याऽर्जुनस्तथैव विज्ञापयति -- कैर्लिङ्गैरिति।
हे प्रभो सर्वकरणसमर्थ कैर्लिङ्गैश्चिह्नैरेतान् बन्धनात्मकांस्त्रीन्
गुणान् अतीतो भवति; अतिक्रमं कृत्वा अलौकिकदेहवान् भवतीत्यर्थः। ततो
देहाप्त्यनन्तरं किमाचारः कीदृगाचारवान् च पुनः एतांस्त्रीन् गुणानतीत्य
कथं केनोपायेन वर्त्तते तं कथयेत्यर्थः।  
  
