+++
title = "22 श्री भगवानुवाच"

+++
  
  
।।14.22।। अत्रोत्तरं मद्गुणैरेव सर्वं भवतीति ज्ञापनाय गुणसङ्ख्याकैः
श्लोकैराह भगवान् -- प्रकाशं चेति। प्रकाशं
सर्वद्वारेष्वलौकिकानुभवसिद्ध्यर्थं
मदीयालौकिकमत्स्वरूपात्मकसत्त्वोपस्थापितालौकिकानुकरणात्मकलौकिकरूपम्।
इदमेव चकारेण व्यञ्जितम्। च पुनः तथैव प्रवृत्तिं; चस्त्वर्थे। तथाच
महदनुभवरससिद्ध्यर्थं विप्रयोगलयात्मकरूपं मोहमेव केवलं मोहं वा;
एतादृक्श्रवणेऽपि भयाभावाय हे पाण्डव न द्वेष्टि मदिच्छागतानलौकिकान्
लौकिकसरूपान्। किञ्चैवं सात्त्विकादित्रयाण्येव कार्याणि प्रवृत्तानि
मदिच्छया प्राप्नोति। अतएव स्वतः प्रवृत्तिरुक्ता। स्वेच्छात्वज्ञापनाय
लौकिकत्वेन प्रतिबन्धकतया न द्वेष्टि तत्त्यागाय यत्नं न करोति। तथैव
मदिच्छाभावे निवृत्तानि न काङ्क्षति स गुणातीत उच्यते इति
चतुर्थश्लोकेनाऽन्वयः।  
  
