+++
title = "19 नान्यङ् गुणेभ्यः"

+++
  
  
।।14.19।। एवं स्वेच्छया स्वक्रीडार्थोत्पादितगुणादिरूपमुक्त्वा
कृतोच्चमध्यनीचादिधर्मेषूच्चत्वादिबुद्धिरहितो
मत्क्रीडाज्ञानवांस्तत्सङ्गरहितो यः स
मद्भक्तिमाप्नोतीत्येतदर्थमेतन्निरूपितमित्याह -- नान्यमिति। यदा
मत्कृपाविशिष्टकाले द्रष्टा विवेकवान् गुणेभ्यः स्वक्रीडार्थप्रकटरूपेभ्यः
कृत्वा कर्तारं सर्वमूलभूतमनुपश्यति; नान्यम् च पुनः गुणेभ्यो
विचित्ररूपेभ्यः परं पुरुषोत्तमं वेत्ति स मद्भावं मद्भक्तिमधिगच्छति;
प्राप्नोतीत्यर्थः। अत्रायं भावः -- गुणकृतनानावैचित्र्यदर्शनेन
पुरुषोत्तममाहात्म्यज्ञानेन सर्वत्र तद्वैचित्र्यं पश्यन्तं तत्कर्तारं
तद्रूपेणाऽऽविर्भूतम् अनु तद्वदेव यथा भगवान् स्वात्मकमेव पश्यति तथा
पश्यति; नान्यं कञ्चन पश्यति स मद्भावं प्राप्नोति।  
  
