+++
title = "01 श्री भगवानुवाच"

+++
  
  
।।14.1।। कृष्णः स्वगुणसम्बन्धात्प्रपञ्चस्य विचित्रताम्। बोधनार्थं
पाण्डवाय वर्णयामास विस्तरात्।।1।। अथ स्वक्रीडार्थं
विरचितसत्त्वादिगुणसङ्गजप्रपञ्चवैचित्र्यस्वरूपेण फलात्मकं निरूप्य
वर्णयति; तत्र श्लोकद्वयेन फलरूपस्वरूपमाह -- परमिति। परं
भगवत्सम्बन्धिफलात्मकं ज्ञानं ज्ञेयसाधनं तेन भूयः पूर्वमुक्तं साधारण्येन;
पुनः प्रकर्षेण ससाधनं वक्ष्यामि कथयामीत्यर्थः। भूयः प्रकर्षकथने विशेषणेन
विशेषयति। कीदृशं तत् ज्ञानानां पूर्वोक्तज्ञेयसाधनानां मध्ये उत्तमं
मुख्यमित्यर्थः। एवं कथनं प्रतिज्ञाय फलरूपत्वमाह -- यदिति। यत् ज्ञानं
ज्ञात्वा मुनयो मननशीलास्तदभ्यसनपराः सर्वे परां सिद्धिमनुभवात्मिकां इतः
लौकिकदेहात् गताः प्राप्ताः। सर्वे इतिपदेन येषां सिद्धिर्जाता
तेषामनेनैवेति ज्ञापितम्। ज्ञानानामुत्तममनेन विशेषणेन
ज्ञानेष्वेवोत्तमत्वं; न तु भक्तित इति व्यञ्जितम्।  
  
