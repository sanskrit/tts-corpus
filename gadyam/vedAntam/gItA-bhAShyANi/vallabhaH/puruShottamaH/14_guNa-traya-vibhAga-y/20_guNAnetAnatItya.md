+++
title = "20 गुणानेतानतीत्य"

+++
  
  
।।14.20।। ततो मद्भावयुक्तो गुणदोषाभिभूतो न भवतीत्याह -- गुणानेतानिति।
देही जीवो देहसमुद्भवान् देहानां समुद्भव उत्पत्तिर्येभ्यस्तादृशानेतान्
लौकिकान् न त्वलौकिकान् त्रीन् गुणानतीत्य अतिक्रम्य; जन्म
तत्कर्मभोगार्थकं; मृत्युस्तद्भोगसमाप्तिरूपो भगवद्विस्मरणरूपो वा; जरा
सेवाप्रतिबन्धरूपा; दुःखं संसारात्मकम्; एतैर्विमुक्तः अमृतं
मरणादिदोषरहितम् लौकिकं देहमश्नुते भुङ्क्ते प्राप्नोतीत्यर्थः। अथवा
अमृतमलौकिकं देहं प्राप्य मया सह सर्वकामानश्नुते सोऽश्नुते सर्वान् कामान्
सह \[तै.उ.2।1\] इति श्रुत्युक्तरीत्या देहीतिपदादिदं व्यज्यते अन्यथा
देहवत्पदं व्यर्थं स्यादिति भावः।  
  
