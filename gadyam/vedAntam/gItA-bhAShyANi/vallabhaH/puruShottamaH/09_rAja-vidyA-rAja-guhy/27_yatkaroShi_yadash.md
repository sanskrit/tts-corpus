+++
title = "27 यत्करोषि यदश्नासि"

+++
  
  
।।9.27।। यतोऽहं भक्त्युपहृतमङ्गीकरोम्यतः पूर्वकृतानां कुर्वतां च कर्मणां
फलभोगरूपप्रतिबन्धनिवृत्त्यर्थं तत्सर्वं मदर्पितं कुर्वित्याह --
यत्करोषीति। यत् लौकिकं वैदिकं करोषि; यदश्नासि भुङ्क्षे; यज्जुहोषि
होमं,करोषि; यद्ददासि दानं करोषि; तत्सर्वं मदर्पणं मत्समर्पितं कुरुष्व।
देहादिधर्मान् विवाहपुत्रोत्पत्त्यर्थकामादीन्
निद्राजागरणमूत्रपुरीषादिकाँस्तानपि
भगवत्सेवाद्यर्थप्रतिबन्धाभावार्थविचारेण कुर्यात्; न तु स्वसुखेच्छया। तथा
भोजनादिकमपि तत्र प्रसादजपुष्ट्या सेवार्थबलाप्त्यर्थम्। होमश्च
तद्वियोगजदुःखास्ये (दुःखमुखे)। दानं च तदीयत्वेन द्रव्यशुद्ध्या
भगवद्विनियोगप्रतिबन्धनिवृत्त्यर्थम्। तपश्च भगवतः कारुण्योदयार्थम्।
एवमेतत्सर्वं भगवत्समर्पितं भवति।  
  
