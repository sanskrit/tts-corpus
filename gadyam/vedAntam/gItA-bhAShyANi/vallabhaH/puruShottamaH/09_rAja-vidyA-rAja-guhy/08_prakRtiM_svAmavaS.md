+++
title = "08 प्रकृतिं स्वामवष्टभ्य"

+++
  
  
।।9.8।। ननु त्वयि लीनानामानन्दनिमग्नानां पुनः सृष्टौ किं तात्पर्यं
इत्याशङ्क्याह -- प्रकृतिमिति। स्वां प्रकृतिं असाधारणीं
रमणात्मिकामवष्टभ्याधिष्ठाय रमणभावमङ्गीकृत्य पुनःपुनः वारंवारं मम
क्रीडायोग्यं मद्दर्शनयोग्यं च भूतग्रामं चतुर्विधं कृत्स्नं पूर्णं अवशं
मदिच्छाधीनं प्रकृतेर्वशात् क्रीडात्मकस्वरूपवशात् सृजामि। अन्यथा
सृष्टानां पूर्वोक्तदूषणं स्यात् स्वक्रीडार्थं
सृष्टानामत्राप्यानन्दरूपतैवेति भावः।  
  
