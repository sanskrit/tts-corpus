+++
title = "02 राजविद्या राजगुह्यम्"

+++
  
  
।।9.2।। गुह्यतमत्वज्ञापनायोच्यमानस्य सर्वोत्तमत्वमाह -- राजविद्येति।
इदमुच्यमानं राजविद्या विद्यानां राजा; ब्रह्मविद्यात्मकमित्यर्थः।
राजगुह्यं गुह्यानां गोप्यानां राजा; विद्यासु मुख्यत्वात् गोप्येषु
मुख्यत्वात् कस्यापि न वक्तव्यमिति भावः। पवित्रं; परमपावनमित्यर्थः।
उत्तमं सर्वोत्कृष्टम्। प्रत्यक्षावगमं साक्षात्फलात्मकं;
दृष्टफलरूपमित्यर्थः। धर्म्यं धर्मोत्पादकं; कर्तुं सुसुखं सुखेन कर्तुं
योग्यम्; अव्ययं अविनाशि। यद्वा -- अव्ययं कर्तुं स्वसुखं सुसुखं
परमसुखमित्यर्थः।  
  
