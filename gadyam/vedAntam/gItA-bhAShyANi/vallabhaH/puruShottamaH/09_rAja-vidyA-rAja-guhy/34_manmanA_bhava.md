+++
title = "34 मन्मना भव"

+++
  
  
।।9.34।। भजने प्रकारमाह -- मन्मना इति। मय्येव मनो यस्य तादृशो भूत्वा
मद्भक्तो मयि स्नेहयुक्तश्च सन् मद्याजी मत्पूजकः परिचर्याकरणशीलो मां
नमस्कुरु। मनोनिवेशनेन मनोभजनमुक्तम्। पूजनेन कायिकम्। नमनोक्त्या वाचिकम्।
ततः कायवाङ्मनोभिर्भजनं कुर्वित्युक्तम्। एवं मत्परायणः सन् आत्मानं मयि
युक्त्वा युक्तं कृत्वा अवश्यं मामेव पुरुषोत्तमं एष्यसि प्राप्स्यसि।
एवकारेणाक्षरांशादिप्राप्तिर्निवारिता। एवं स्वभक्तिमाहात्म्यं भजनार्थं
ससाधनम्। प्रोवाच नवमेऽध्याये श्रीकृष्णो ह्यर्जुनाय तु।।9।।
