+++
title = "30 अपि चेत्सुदुराचारो"

+++
  
  
।।9.30।। ननु ये त्वां भजन्ति तेषु चेत्त्वं तिष्ठसि; कथं तदा ते
विषयाद्यभिभूता भवन्ति इत्यत आह -- अपीति। चेत् सुदुराचारोऽपि; अनन्यभाक्
मां भजते स साधुरेव मन्तव्यः। अत्रायं भावः --
विषयादिमहापापौघाचरणशीलस्तन्निवृत्तिनिमित्तान्यदेवभजनप्रायश्चित्तादिधर्मानुपायज्ञानेन
अन्यभजनरहितस्तत्त्यागाशक्तस्त्यक्तुकामः स्वदैन्याविर्भावेन यो मां भजते स
साधुरेव मान्यः। त्वयेति शेषः। अपि चेत् इत्यनेन तादृशाचारस्यानन्यभजनत्वे
दुर्लभत्वं ज्ञापितम्। कुतः इत्यत आह -- सम्यग्व्यवसितः स पूर्वोक्तः
सम्यगध्यवसायं निश्चयं यतः कृतवान् यन्मम महापातकनिवारकः श्रीकृष्णं विना
नान्य इति। हीति निश्चयार्थम्। अत्र सन्देहो नास्तीत्यर्थः।  
  
