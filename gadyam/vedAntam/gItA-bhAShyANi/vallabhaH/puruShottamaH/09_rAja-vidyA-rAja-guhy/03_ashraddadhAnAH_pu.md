+++
title = "03 अश्रद्दधानाः पुरुषा"

+++
  
  
।।9.3।। एवं पूर्वंते प्रवक्ष्यामि \[9।1\] इत्यनेन श्रद्दधानाय तुभ्यं
कथयामीति प्रतिज्ञाय एतदश्रद्दधानाः संसारं प्राप्नुवन्तीति
कथनेनैतस्योत्तमत्वं प्रतिपादयति -- अश्रद्दधाना इति। हे परन्तप
मत्प्रसादात्मकोत्कृष्टतपोयुक्त इदं ज्ञानं मद्वाक्यरूपमश्रद्दधानाः
पुरुषाः योगज्ञा अपि अस्य धर्मस्य फलरूपं मां अप्राप्य मृत्युयुक्ते
संसारमार्गे निवर्तन्ते परिभ्रमन्ति जायस्व म्रियस्व \[छां.उ.5।10।8\] इति
तृतीयमार्गाभिनिविष्टा भवन्तीत्यर्थः। अश्रद्दधानाः इति कथनेन
श्रद्धामात्रेणापि संसाराभावो व्यञ्जितः।  
  
