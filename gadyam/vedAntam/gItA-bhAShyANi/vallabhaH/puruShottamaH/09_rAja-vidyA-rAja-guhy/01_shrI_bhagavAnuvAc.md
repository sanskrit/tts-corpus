+++
title = "01 श्री भगवानुवाच"

+++
  
  
।।9.1।। प्रोवाच कृष्णः कृपया नवमे पाण्डवं प्रति। राजविद्या राजगुह्यं योगं
स्वैश्वर्यबोधकम्।।1।। एवं पूर्वाध्याये स्वस्वरूपं भक्त्यैकलभ्यमुक्त्वा
भक्तिस्वरूपज्ञानमाह कृष्णः कृपया -- इदं त्विति। इदं तु गुह्यतममत्यन्तं
गुप्तं भगवद्विषयकभक्त्यात्मकं ज्ञानं विज्ञानसहितमनुभवसहितं
भक्तिप्रतिफलनरूपं अनसूयवे
प्रतिक्षणमुत्तरोत्तरमतिकाठिन्यभक्त्यैकलभ्यस्वरूपकथनेऽपि
दोषरहितश्रवणैकपरचित्ताय ते तुभ्यं प्रवक्ष्यामि; प्रकर्षेण
स्वरूपज्ञानसहितं कथयिष्यामीत्यर्थः। यज्ज्ञात्वा यत्स्वरूपं ज्ञात्वा
अशुभात् स्वरूपाज्ञानात्मकसंसारात् मोहाद्वा मोक्ष्यसे; मुक्तो
भविष्यसीत्यर्थः। तुशब्देन सर्वेषामकथनीयत्वं ज्ञापितम्। ते इति कथनेन
कृपया वक्ष्यामीति व्यञ्जितम्।  
  
