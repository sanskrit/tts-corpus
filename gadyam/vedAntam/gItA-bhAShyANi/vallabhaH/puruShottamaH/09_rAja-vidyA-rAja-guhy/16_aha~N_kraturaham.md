+++
title = "16 अहङ् क्रतुरहम्"

+++
  
  
।।9.16।। नन्वेकमेव त्वां बहुधा ये भजन्ति ते च ज्ञानिन एव; तेषामज्ञाने
ज्ञाने कथं प्रवेशः इत्याशङ्क्य तत्तदात्मकं मां ज्ञात्वैव भजन्तीति
ज्ञापनाय स्वस्य सर्वात्मत्वं प्रकटयति -- क्रतुरित्यादिचतुर्भिः। क्रतुः
यज्ञाधिष्ठात्री देवता अहम्; आधिदैविकरूपस्तत्फलदातेत्यर्थः। यज्ञो
धर्मात्मकोऽग्निहोत्रादिर्यज्ञात्मकोऽहम्। स्वधा पित्रर्थे
श्राद्धादिपितृयज्ञरूपोऽहम्। औषधं सकलरोगनिवर्तनात्मकभैषज्यरूपोऽन्नरूपो वा
अहम्। मन्त्रः ऋगादिरहम्। आज्यं होमद्रव्यं हविः। अग्निराहवनीयादिः। हुतं
होमः।  
  
