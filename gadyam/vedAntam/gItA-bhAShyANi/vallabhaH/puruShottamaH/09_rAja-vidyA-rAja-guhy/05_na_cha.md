+++
title = "05 न च"

+++
  
  
।।9.5।। मत्स्थानि सर्वभूतानि \[9।4\] इत्युक्त्या भगवतस्ते भिन्ना
भविष्यन्तीति ज्ञानेन व्यापकत्वे भ्रमो मा भवत्वित्यत आह -- न च
मत्स्थानीति। च पुनः। तानि भूतानि जातान्यपि भिन्नतया मत्स्थानि न; किन्तु
मदात्मकान्येवेत्यर्थः। ननु तर्हि कथं भेदप्रतीतिः इत्यत आह -- पश्य मे
योगमैश्वरमिति। मे ऐश्वरं कर्तुमकर्तुमन्यथाकर्तुं समर्थत्वरूपं
क्रीडात्मकं योगं पश्य। अयमर्थः -- मया क्रीडार्थमभेदेऽपि भेदो बोध्यते।
एतदेव विशदयति -- भूतभृदिति। भूतानि आधारत्वेन धारयति स्वरसार्थं पोषयतीति
भूतभृत्। भूतानि पालयति तथा भावयति स्वभावभावितानि करोतीति भूतभावनः।
एतादृशोऽपि सन् ममात्मा मदात्मस्वरूपं भूतस्थो न भवति। अयं भावः -- तेषु
क्रीडां कुर्वन्नपि यथा ते क्रीडार्थं सृष्टास्तत्र स्थिताः स्वाभिमानेन
भिन्नतया,तिष्ठन्ति तथाऽहं न तिष्ठामि।  
  
