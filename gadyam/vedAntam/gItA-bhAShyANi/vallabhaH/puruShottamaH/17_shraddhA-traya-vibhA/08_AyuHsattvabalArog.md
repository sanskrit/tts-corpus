+++
title = "08 आयुःसत्त्वबलारोग्यसुखप्रीतिविवर्धनाः"

+++
  
  
।।17.8।। एवं सावधानं कृत्वाऽऽह -- आयुरिति। आयुर्जीवितं; सत्त्वं हृदयं
शुद्धम्; बलं सामर्थ्यम्; आरोग्यं रोगाभावः; सुखं मनस्तोषः; प्रीतिः
स्नेहः; एतेषां विवर्द्धनाः; विशेषेण सफलतया धर्मादर्थोपयोगित्वेन
वृद्धिकराः। तत्र आयुर्वृद्धिकरः पर्वयज्ञावशेषः; सत्त्वसाधको
गुर्वाद्युच्छिष्टरूपः; बलकरः पितृदेवादिशेषः; आरोग्यकरो
जनन्याद्युपस्कृतः; सुखकरः सन्मार्गोपार्जितः; प्रीतिकरो मित्रादिगृहस्थः।
ते च स्वरूपतोऽप्येतादृशाः रस्याः रसयुक्ताः; स्निग्धाः स्नेहयुक्ताः;
स्थिराः चिरकालावस्थायित्वाद्देहपोषकाः; हृद्याः हृष्टा एव
हृदयानन्दकर्त्तारः। एतादृशा आहाराः सात्त्विकानां प्रियाः; भवन्तीति शेषः।
एवमाहारकर्तारः सात्त्विका ज्ञेया इत्यर्थः।  
  
