+++
title = "01 ये शास्त्रविधिमुत्सृज्य"

+++
  
  
।।17.1।। शास्त्रविध्ययुता श्रद्धा निर्गुणैवोत्तमा मता। इति दर्शयितुं
श्रद्धा त्रिविधाऽन्न निरूप्यते।।1।। पूर्वाध्याये शास्त्रविधिरहितकामकारतः
कर्मसु वर्त्तमानस्य न फलमित्युक्तं; तत्र कामकाराभावे शास्त्रविधिरहितस्य
श्रद्धया वर्त्तमानानामग्रे सात्त्विकत्वाद्याश्रयेण किमपि ज्ञानादिकं
सत्फलं भवति न वा इति जिज्ञासुरर्जुनः पृच्छति -- ये शास्त्रेति। ये
सर्वत्यागादनन्यत्वादिशास्त्रविधिं दुस्तरत्वेनोत्सृज्य
परम्पराचारप्रवाहप्रवृत्तभजनादिषु श्रद्धया आदरेण युक्ताः यजन्ते
देवादिपूजनं कुर्वन्ति; हे कृष्ण तेषां का निष्ठा क आश्रयः सत्त्वं आहो रजः
तमो वा। अयं भावः -- पूर्वं चेत् सत्त्वाश्रयस्तदा तत एव ज्ञानोदयः; पूर्वं
चेद्रजस्तदा; तथा कुर्वतोऽग्रे सात्त्विकत्वं; पूर्वं चेत्तमस्तदाऽग्रे
राजसत्वं ततस्तथा कुर्वतोऽग्रे सात्त्विकत्त्वं; ततो ज्ञानोदयस्ततो
निर्गुणत्वेन त्वत्प्राप्तिः। फलात्मकनामसम्बोधनेन फलाभावे तत्कारणं
व्यर्थमेव तदाचारादिप्रामाण्यं निष्प्रयोजनकमतस्तेषामाश्रय स्वरूपं
वक्तव्यमिति भावो व्यञ्जितः।  
  
