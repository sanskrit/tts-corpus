+++
title = "20 दातव्यमिति यद्दानम्"

+++
  
  
।।17.20।। अथ पूर्वप्रतिज्ञातदानत्रैविध्यमाह -- दातव्यमिति। धनं
मूलमनर्थानां इत्यादिवाक्यैः
सञ्चितानर्थकारित्वज्ञानपूर्वकदत्तेष्टभक्त्यादिसाधकत्वज्ञानेन दातव्यमिति
ज्ञात्वा अनुपकारिणे प्रत्युपकारासमर्थाय दीनायसीदत्कुटुम्बेभ्यः
इत्याद्युक्तधर्मविशिष्टाय यद्दानं दीयते; देशे कुरुक्षेत्रादौ ग्रहणादौ
चकारेण अकाले विवाहाद्युपस्थितौ याचमानाय पात्रे वेदविशारदाय चकारेण
अपात्रे बुभुक्षिताय यत्तद्दानं सात्त्विकं स्मृतं प्रसिद्धमित्यर्थः।  
  
