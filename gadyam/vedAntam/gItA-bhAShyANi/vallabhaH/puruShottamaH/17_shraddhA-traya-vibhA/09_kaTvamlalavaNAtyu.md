+++
title = "09 कट्वम्ललवणात्युष्णतीक्ष्णरूक्षविदाहिनः"

+++
  
  
।।17.9।। राजसानाह -- कट्विति। अतिशब्दः सर्वत्रानुसम्बद्ध्यते कट्वादिषु।
अतिकटुः कारवेल्लादिः; अत्यम्ल आम्रातकादिः; अतिलवणः क्षारबहुलरोचकशाकादिः;
अत्युष्णः सबाष्पपक्वान्नादिः; अतितीक्ष्णो मरिचादिः;
अतिरूक्षश्चणकमसूरकोद्रवादिः; अतिविदाही राजकादिः। एवमेतेऽतिकट्वादयः
पञ्चयज्ञादिरहिताः स्वार्थकृता आहारा राजसस्येष्टाः प्रियाः।
दुःखशोकामयप्रदाः दुःखं भक्षणसमय एव रसनाविकारादिरूपं; शोको
भक्षणानन्तरमजीर्णोद्गारादिना भक्षितपश्चात्तापादिरूपः; आमयो रोगो
ज्वरादिः; एतानि सर्वाणि प्रददति यच्छन्तीति तथा। एतादृगाहारकर्त्तारो
राजसा ज्ञेया इत्यर्थः।  
  
