+++
title = "22 अदेशकाले"

+++
  
  
।।17.22।। तामसमाह -- अदेश इति। अदेशे कीकटादौ म्लेच्छादिसन्निधाने वा;
अकाले अश्रद्धावस्थायामाशौचादौ; अपात्रेभ्यः गणिकाचारणबन्दिभ्यो यद्दानं
दीयते तत्तामसं फलादिरहितमुदाहृतम्। च पुनः देशादिसम्पत्तौ पात्रेभ्योऽपि
यत् असत्कृतं सत्कारपूजादिरहितं अवज्ञातं स्वरूपज्ञानपूर्वकतिरस्कारं
यद्दीयते तदपि तथेत्यर्थः। एवं यज्ञादीनां
त्रैविध्यनिरूपणेनैतत्त्रैविध्यरहितं निर्गुणमेव तत्सर्वं यज्ञादिकं
कर्त्तव्यमिति ज्ञापितम्। तथाहि भगवदिच्छायां सत्यां तज्ज्ञानपूर्वकं
भगवद्विभूतियागो भक्त्यङ्गत्वेन कार्यो युधिष्ठिरवत्यक्ष्ये विभूतीर्भवतः
\[भागः10।72।3\] इत्यादिविज्ञापनपूर्वकम्। तपोऽपि
भगवदर्थकसर्वसुखपरित्यागपूर्वकक्लेशादिसहनरूपे
ज्ञानरूपं वा कार्यम्। दानं च भक्तिसिद्ध्यर्थं भगवद्भक्ताय वेदविदे
ब्राह्मणाय दातव्यम्।  
  
