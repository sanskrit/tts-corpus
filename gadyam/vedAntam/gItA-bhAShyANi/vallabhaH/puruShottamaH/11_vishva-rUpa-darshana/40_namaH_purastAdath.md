+++
title = "40 नमः पुरस्तादथ"

+++
  
  
।।11.40।। किञ्च -- नम इति। हे सर्व सर्वात्मन् पुरस्तात् पूर्वदिशि पृष्ठतः
पश्चिमायां सर्वतः दक्षिणोत्तरकोणादिषु सर्वासु दिक्षु ते नमो नम
एवाऽस्तु। किमासनं ते गरुडासनाय इत्यादिवाक्यैर्नान्यत्किञ्चिदपि कर्तुं
शक्यमिति भावः। इदमेवैवकारेण व्यञ्जितम्। यद्वा पृष्ठतः पश्चात् सर्वतः
दक्षिणोत्तरादिभागेषु नमः कृतो नमस्कारः ते पुरस्तादेव पूर्वभाग एव सन्मुख
एवाऽस्त्विति वाऽर्थः। ननु पश्चाद्भागकृतो नमस्कारः कथं पूर्वभागीयः
स्यादत् आह -- अनन्तेति। अनन्तं वीर्यं सामर्थ्यम्; अभितो बहुतरः पराक्रमो
यस्य तादृशस्त्वं सर्वं जगत् समाप्नोषि तत्तद्रूपनामभेदेन सर्वरूपो भूत्वा
वर्तसे; ततः सर्वः सर्वरूपस्त्वमसि; अतः पृष्ठतोऽपि नमस्कृतौ पूर्वभागो न
बाध्यत इत्यर्थः।  
  
