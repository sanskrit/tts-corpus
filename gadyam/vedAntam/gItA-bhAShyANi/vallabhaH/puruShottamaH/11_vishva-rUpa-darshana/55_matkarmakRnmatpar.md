+++
title = "55 मत्कर्मकृन्मत्परमो"

+++
  
  
।।11.55।। नन्वनन्यभक्तः कथं ज्ञेयः इत्याकाङ्क्षायामाह -- मत्कर्मकृदिति।
मदर्थं स्वस्य सहजदासत्वेन; न तु कामनया; कर्म सेवादिरूपं करोति स तथा।
मत्परमः अहमेव परमः सर्वस्वं यस्य। मद्भक्तः मद्भजनकृत् मदाश्रितो वा।
सङ्गवर्जितः पुत्रादिलौकिकावैष्णवादिसङ्गवर्जितः। सर्वभूतेषु निर्वैरः
द्वेषरहितः। हे पाण्डव,उत्पत्त्यैव भक्त एवंविधो यः स मामेति प्राप्नोति;
सोऽनन्यो ज्ञातव्य इति भावः। प्रदर्श्य विश्वरूपं स्वं दृढीकृत्याऽर्जुनाय
वै। श्रीकृष्णः साधनासाध्यं स्वस्वरूपमदर्शयत्।।1।।
