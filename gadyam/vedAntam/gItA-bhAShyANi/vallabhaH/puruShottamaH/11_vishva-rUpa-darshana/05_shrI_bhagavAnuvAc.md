+++
title = "05 श्री भगवानुवाच"

+++
  
  
।।11.5।। एवं प्रार्थितः सन् तद्रूपं दर्शयिष्यन्नर्जुनं सावधानं करोति
भगवान् -- पश्येत्यादिचतुर्भिः। हे पार्थ भक्तपुत्र कृपया दर्शयामीति
सम्बोधनम्। अन्यथा पुरुषोत्तमदर्शनतोऽन्यदर्शनेच्छायामेतद्रसानुभवमपि न
कारयेदिति भावः। मे मम शतशः सहस्रशः असङ्ख्यातानि; शतशः सहस्रशः यावदिच्छसि
तावद्वा; नानाविधानि नानाफलकारकाणि रूपाणि यस्य नानाविधान्यपि दिव्यानि
अलौकिकानि क्रीडात्मकानि; न तु प्रदर्शनार्थमेव कृतानि च पुनः तथैव
नानावर्णाकृतीनि नाना अनेके वर्णाः शुक्ललोहितादयः आकृतयः अवयवादिविशेषाश्च
येषां तानि।  
  
