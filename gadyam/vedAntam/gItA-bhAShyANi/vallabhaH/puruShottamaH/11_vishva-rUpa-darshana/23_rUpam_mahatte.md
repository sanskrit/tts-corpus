+++
title = "23 रूपम् महत्ते"

+++
  
  
।।11.23।। किञ्चरूपमिति। हे महाबाहो महत्कृपाशक्तियुक्त ते रूपं दृष्ट्वा
लोकास्त्वत्स्वरूप एव स्थिताः प्रव्यथिताः; भीता इत्यर्थः। तथाऽहं च
प्रव्यथितः। भयजनकत्वेन रूपं वर्णयति -- बह्वित्यादिविशेषणैः। बहूनि
वक्त्राणि नेत्राणि च यस्मिन्। बहवः बाहव ऊरवः पादाश्च यस्मिन्। बहूनि
उदराणि यस्मिन्। बह्वीभिर्द्रंष्ट्राभिः करालं भयानकम्। वक्त्रबाहुल्येन
गिलनसामर्थ्यं; नेत्रबाहुल्येन सर्वतो दर्शनसामर्थ्यं; तेन
निलायनाद्यशक्यत्वम्; क्रियाबाहुल्येन ग्रहणसामर्थ्यम्; ऊरुपादबाहुल्येन
धावनसामर्थ्यं; तेन पलायनाद्यशक्तत्वम् उदरबाहुल्येन जारणसामर्थ्यम्;
दंष्ट्राबाहुल्येन चर्वणसामर्थ्यं द्योतितम्। अत एवंविधं दृष्ट्वा
त्वद्रूपस्थाश्चेल्लोकाः प्रव्यथितास्तदा मम कः सन्देह इति तथेति पदेन
द्योतितम्।  
  
