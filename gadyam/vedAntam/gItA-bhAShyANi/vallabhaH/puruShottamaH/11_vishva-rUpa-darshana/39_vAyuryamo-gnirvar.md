+++
title = "39 वायुर्यमोऽग्निर्वरुणः"

+++
  
  
।।11.39।। वायुरिति। वायुः सर्वप्रेरकः सर्वप्राणरूपः; यमः सर्वनियमनः;
अग्निः सर्वाधारः वरुणः जलाधिपः सर्वरसपूरकः; शशाङ्कः सर्वानन्दकरः;
प्रजापतिः सर्वोत्पादकः। च पुनः प्रपितामहः ब्रह्मणोऽपि पिता अतः
सर्वरूपस्त्वं तस्मात् पूर्वोक्ताः कथं तुभ्यं न नमस्कुर्युः। अतः
सर्वरूपत्वादाधिदैविकत्वात् त्वमेव नमस्यः। अतोऽहमपि नमस्करोमि सहस्रकृत्वः
सहस्रशः ते तुभ्यं नमो नमोऽस्तु। अस्त्वितिपदेन त्वमङ्गीकुर्विति
ज्ञापितम्। पुनश्चाङ्गीकारानन्तरमपि भूयः वारंवारं ते नमो नमः
करोमीत्यर्थः।  
  
