+++
title = "45 अदृष्टपूर्वं हृषितोऽस्मि"

+++
  
  
।।11.45।। एवं क्षमाप्य विज्ञापयति -- अदृष्टपूर्वमिति द्वयेन। अदृष्टपूर्वं
तव रूपं विश्वात्मकं अनेकलीलायुतं दृष्ट्वा हृषितोऽस्मि हर्षं
प्राप्तोऽस्मि। च पुनः मे मनः भयेन प्रव्यथितं प्रकर्षेण व्यथां प्राप्तम्।
अयं भावः -- द्रष्टुकामस्य तादृशं रूपं दर्शयित्वा
पुरुषोत्तमदर्शनवतोऽन्यरूपदर्शनाभिलाषापराधिनः पुनः पुरुषोत्तमरूपं
दर्शयिष्यति न वेति भयमभूत्; अतः प्रसादं प्रार्थयित्वा तद्दर्शनं
प्रार्थयति। देवेश देवानामपीन्द्रादीनामीश नियामक जगन्निवास प्रसीद
प्रसन्नो भव। प्रसन्नो भूत्वा हे देव सेवनार्थं तदेव पुरुषोत्तमरूपं
दर्शय।  
  
