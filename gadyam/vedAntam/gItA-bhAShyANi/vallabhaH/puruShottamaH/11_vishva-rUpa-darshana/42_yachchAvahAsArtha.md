+++
title = "42 यच्चावहासार्थमसत्कृतोऽसि"

+++
  
  
।।11.42।। च पुनः। सखेति मत्वा अवहासार्थं मिथ्यावादादिभिः एकः केवलो मां
विहाय विहारादिकं करोषीत्यादिभिः। अथवा मत्समक्षं विहारे द्यूतमृगयादिषु
स्वजनत्वमुद्भावयता; शय्यायां सहशयनेन; आसने सहोपवेशेन; भोजने सहभुञ्जता;
इत्यादिषु यत् असत्कृतोऽसि अवमानितोऽसि हे अच्युत च्युतिरहित
स्वाङ्गीकृतपरिपालक। अहं त्वामप्रमेयं प्रमातुमयोग्यं तत्सर्वं क्षामये
क्षमां कारयामि अप्रमेयत्वेनाऽज्ञानजापराधनिवृत्तिः सूचिता।  
  
