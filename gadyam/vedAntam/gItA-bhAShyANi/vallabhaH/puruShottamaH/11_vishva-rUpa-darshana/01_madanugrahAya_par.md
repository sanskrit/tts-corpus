+++
title = "01 मदनुग्रहाय परमम्"

+++
  
  
।।11.1।। कृष्णात्मत्वं हि जगतो विभूतिकथनान्नरः। अवगत्य च तद्रूपं द्रष्टुं
हरिमथाऽब्रवीत्।।1।।  
  
पूर्वाध्यायान्तेविष्टम्याहं \[10।42\] इत्यनेन स्वक्रीडात्मकत्वेन
विश्वस्य स्वात्मकत्वं प्रतिपादितम्; तद्रूपदर्शनेच्छुरर्जुनो भगवन्तं
विज्ञापयति -- मदनुग्रहायेति चतुर्भिः। मदनुग्रहाय मम स्वीयत्वेन ग्रहणाय
परमं परः पुरुषोत्तमो मीयते अनुमीयते यस्मात्तादृशम्। अतएव गुह्यं
सर्वेषामनाख्येयम्। अध्यात्मसंज्ञितं आत्मानात्मविवेकविषयत्वेन
सर्वात्मरूपं यत् त्वया वचोविष्टभ्याहं इत्युक्तं; तेन ममाऽयं रूपे मोहो
विशेषेण गतो नष्ट इत्यर्थः।  
  
