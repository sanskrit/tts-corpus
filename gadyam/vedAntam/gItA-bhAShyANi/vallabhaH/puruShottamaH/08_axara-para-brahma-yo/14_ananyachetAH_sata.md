+++
title = "14 अनन्यचेताः सततम्"

+++
  
  
।।8.14।। एवं योगयुक्तानां स्वांशाक्षरात्मकगतिस्वरूपमुक्त्वा भक्तियुक्तस्य
स्वप्राप्तिमाह -- अनन्य इति। सततं निरन्तरमव्यवच्छिन्नतया न
अन्यस्मिल्ँ लौकिकालौकिकविषये चेतो यस्य तादृशो यो मां नित्यशः
प्रत्यहं,स्मरति तस्य नित्ययुक्तस्य मम नित्यं सम्मतस्य योगिनः सकाशादहं
सुलभः सुखेन लभ्यः प्राप्यः। पार्थेति सम्बोधनेन यथा त्वन्मातृस्मरणबलेन तव
सुलभो जातस्तथेति व्यञ्जितम्।  
  
