+++
title = "28 वेदेषु यज्ञेषु"

+++
  
  
।।8.28।। एवमष्टप्रश्नोत्तरमुक्त्वैतज्ज्ञानयुक्तयोगिनः
सर्वकालप्राप्तिमुक्त्वोपसंहरति -- वेदेष्विति। वेदेषु अध्ययनादिभिः
यज्ञेषु यज्ञानुष्ठानादिभिः तपस्सु परमसन्तापेन क्लेशसहनादिभिः दानेषु
तुलापुरुषादिभिर्यत्पुण्यफलं प्रदिष्टम् उक्तमिति यावत् तत्सर्वं फलमिदं
समस्ताध्यायार्थं विदित्वा अभ्येति प्राप्नोति ततोऽधिकमपि योगी
मद्योगयुक्तः सन् परं मत्सेवारूपं आद्यं सकलकारणरूपं मच्चरणात्मकम्
(स्थानं) उपैति मत्समीपे प्राप्नोतीति भावः।  
  
भक्तैः शुद्धात्मभक्त्यैव संयोगः पुरुषोत्तमे। प्राप्यते कृष्णदेवेन
तदुक्तमिह चाष्टमे।।1।। महापुरुषसंयोगो जीवानां तु यथा भवेत्। कृपया
कृष्णदेवेन पार्थायोक्तं तदष्टमे।।2।।  
  
इति श्रीभगवद्गीतामृततरङ्गिण्यामष्टमोऽध्यायः।।8।।
