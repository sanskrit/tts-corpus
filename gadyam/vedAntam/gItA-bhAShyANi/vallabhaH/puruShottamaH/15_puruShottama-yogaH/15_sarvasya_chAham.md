+++
title = "15 सर्वस्य चाहम्"

+++
  
  
।।15.15।। नन्वेवं प्राणिमात्रस्य भगवद्रूपाग्निपाचितान्नपोषात्
केषाञ्चिद्भगवत्स्मरणं केषाञ्चिदस्मरणादिकं च कथं इत्यत आह -- सर्वस्य
चेति। चकारोऽपिशब्दार्थे। सर्वस्यापि अहं हृदि प्रेरकत्वेनेश्वररूपेण
प्रविष्टः तिष्ठामीत्यर्थः। ततः किं अत आह -- मत्तः
प्रविष्टात्मकत्वान्मद्विचित्रेच्छया स्मृतिः
पूर्वानुभूतमत्स्वरूपस्मरणपुष्ट्या तदुद्धारार्थम्। तथैव मुक्तिदानेच्छया
ज्ञानम्। च पुनः। मोहोत्पादनेन नरकादियातनेच्छया अपोहनं स्मृतिज्ञानयोः
प्रमोषो विस्मरणमित्यर्थः। भवतीति शेषः। ननु वेदास्तु
शब्दात्मकास्तदध्ययनेन सूत्रैः गुरूक्तप्रकारेण च कथं न ज्ञानोदयः इत्यत
आह। सर्वैः काण्डद्वयात्मकैर्वेदैरहमेव वेद्यः ज्ञेयः। अतो मदिच्छयैव
वेदशब्दानां मद्वाक्यरूपाणामलौकिकानामर्थप्रकाशः; नान्यथेत्यर्थः।
वेदान्तकृत् सूत्रप्रदर्शनेन सम्प्रदायप्रवर्त्तको व्यासादिरूपो
गुरुरहमेवेत्यर्थः। च पुनः अहमेव वेदवित् तदुक्तप्रकारेण शिष्यादिहृदयस्थो
ज्ञानप्रकाशेन ज्ञानवानित्यर्थः। अतो न वेदादिभिरपि ज्ञानमिति भावः।  
  
