+++
title = "05 निर्मानमोहा जितसङ्गदोषा"

+++
  
  
।।15.5।। शरणागतिं विना दोषानिवृत्तौ तत्प्राप्तिर्न भवेदिति शरणागतौ च
स्यादेवेत्यन्यथा अनिवृत्तित्वाद्दोषनिरूपणपूर्वकं तद्रहितानां
तत्पदप्राप्तिरुच्यते -- निर्मानमोहा इति। निर्गतौ मानमोहौ येषां ते।
मानस्तु भगवत्सम्बन्धजः; मोहः स्वरूपाज्ञानात्मकः। तथा जितः सङ्गदोषः
अवैष्णवादिसङ्गदोषो यैः। अध्यात्मनित्याः
भगवत्स्वरूपतत्त्वविचारपरिनिष्ठिताः। विनिवृत्तकामाः विशेषेण मनसा
विचारराहित्येन विनिवृत्तः कामो येभ्यः। सुखदुःखसंज्ञैः
सांसारिकैर्द्वन्द्वैर्विमुक्ताः। अमूढाः भगवत्परिचिन्तनेन मोहरहिताः;
तदव्ययं नित्यं पदं गच्छन्ति। यत एतद्दोषरहिता उक्तगुणवन्तश्च गच्छन्ति
तद्द्वयमपि शरणातिरिक्तसाधनासाध्यं तस्मात् शरणं प्रपद्य इति
शरणगमनमन्वेषणप्रकार इत्यर्थः।  
  
