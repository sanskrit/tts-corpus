+++
title = "01 श्री भगवानुवाच"

+++
  
  
।।15.1।। स्वरूपज्ञानरहिता भक्तिर्नैवोपयुज्यते। पुरुषोत्तमरूपं तु ततः
पञ्चदशेऽवदत्।।1।। परीतः पार्थकृपया श्रीकृष्णः करुणानिधिः। उद्दिधीर्षुश्च
तद्द्वारा लोकं भक्तिप्रवर्तितम्।।2।।  
  
पूर्वाऽध्यायेमां च योऽव्यभिचारेण भक्तियोगेन सेवते \[14।26\]
इत्यनेनाऽनन्यभजनमुक्तम् तत्सिद्ध्यर्थं स्वपुरुषोत्तमस्वरूपं सपरिकरं
वदिष्यन् सार्धश्लोकद्वयेन तदङ्गत्यागज्ञापनाय
स्वलीलात्मकसंसारवृक्षाद्भिन्नं संसारस्वरूपं वृक्षरूपेणाऽऽह --
ऊर्ध्वमूलमित्यादिना। ऊर्ध्वः पुरुषोत्तमो मूलं यस्य; स्वक्रीडार्थं
प्रकटितत्वात्। अधः जीवादयः सेवार्थोत्पादिताः शाखा यस्य तम्। अव्ययं
लीलार्थकत्वान्नित्यं स्थास्यति; दुर्लभत्वाज्जीवदर्शनयोग्यं; अतो
व्यासादयोऽश्वत्थं प्राहुः। यस्य पर्णानि पत्राणि छायोपयोग्यानि तापापहानि।
भगवत्स्वरूपभगवद्भजनादिप्रतिपादकत्वेन छन्दांसि वेदाः। यः इति
दुर्लभाधिकारित्वम्। वेदं वेत्ति जानाति स वेदवित्;
वेदार्थज्ञानवानित्यर्थः।  
  
