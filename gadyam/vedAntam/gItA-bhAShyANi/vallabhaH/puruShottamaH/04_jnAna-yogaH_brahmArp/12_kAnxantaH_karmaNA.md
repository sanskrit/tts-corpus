+++
title = "12 काङ्क्षन्तः कर्मणाम्"

+++
  
  
।।4.12।। नन्व् एवं चेत् तदा कथं न सर्वे त्वाम् एव सेवन्ते इत्याशङ्क्याहुः - काङ्क्षन्त इति। 

**इह** अस्मिन्न् एव **जन्मनि सिद्धिं काङ्क्षन्तो** ये वाञ्छन्ति तादृशाः सन्तः कर्मणां **देवताः** कर्माधिष्ठातार इन्द्रादयस्तान् **यजन्ते**। यतः **क्षिप्रं** शीघ्रं **मानुषे लोके** अस्मिन्न् एव जन्मनि **कर्मजा सिद्धिर् भवति**, न मत्-प्राप्तिः। **हीति** युक्तत्वाय। 

तथा चायमर्थः पुरुषोत्तमसम्बन्धो न लौकिक-देह-प्राप्यः किन्त्व्-अलौकिक-स्वरूप-प्राप्यः। तत्स्वरूपं च लौकिकदेहेन
सेवायां क्रियमाणायां प्रेमोत्पत्त्या परीक्षासिद्ध्यनन्तरं तापे जाते
तदनुभवार्थत्यागानन्तरमेतद्देहनिवृत्त्यनन्तरं भवति। तत्रापि परीक्षासिद्धौ
परमतापे सति तदनुभवः स्यात्। सोऽपि क्लेशानन्दानुभवात्मकः। एतत्सर्वं व्रजे
प्रसिद्धं कालीय अन्तर्गतभगवदन्तर्धानपुनःप्राकट्यरमणवनगमन
श्रीमदुद्धवप्रसङ्गादिभिः। अन्यदेवानां तु जीववदंशरूपत्वादत्रैव मनुष्यलोके
शीघ्रं तदर्थकृतकर्मसिद्धिर्भवति। अतोऽत्रैव शीघ्रं फलाभिलाषिणस्तत्र
प्रवर्तन्ते न मद्भजने तत्र प्रवृत्तौ तेषां तत्सिद्धिर्भवति। देवानां
मत्स्वरूपत्वादत्रैव लौकिकदेहेन लौकिकफलसिद्धिर्युक्तैवेति ज्ञापनाय
हीति।  
  
