+++
title = "23 गतसङ्गस्य मुक्तस्य"

+++
  
  
।।4.23।। ननु कृतं कर्म फलभोगाभावे कथं नश्यति इत्याशङ्कायामाह
गतसङ्गस्येति। गतसङ्गस्य त्यक्तलौकिकपरिग्रहादेः मुक्तस्य
कर्मफलैर्मुक्तस्य ज्ञानावस्थितचेतसः ज्ञानेन भगवति सुस्थिरचित्तस्य यज्ञाय
विष्णवे भगवदर्पणबुद्ध्या कर्म आचरतः कुर्वतः समग्रं फलसहितं कर्म
प्रविलीयते। ईश्वरप्राप्तिरूपे लीनं भवतीत्यर्थः। यद्वा यज्ञाय
लोकशिक्षणार्थं मदाज्ञयाऽग्रे यज्ञप्रवृत्त्यर्थमाचरतः समग्रं सफलं कर्म
प्रविलीयते। यज्ञप्रवृत्तावेव लीनं भवतीत्यर्थः।  
  
