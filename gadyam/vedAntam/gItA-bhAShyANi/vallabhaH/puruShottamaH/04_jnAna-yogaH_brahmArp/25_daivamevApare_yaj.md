+++
title = "25 दैवमेवापरे यज्ञम्"

+++
  
  
।।4.25।। ननु ब्रह्मात्मकत्वे सति ज्ञानाज्ञानकृतं कर्म कथं न ब्रह्मणि
लीयते ऽग्निस्पर्शे दाहवत् - इत्याशङ्क्य,  
सजातीय-प्रचय-संवलित एवाग्निर् दाह-समर्थः,  
न तु विस्फुलिङ्गात्मक इति सर्वत्र ब्रह्मात्मक-ज्ञानाभावे तज्-ज्ञानानुरूपम् एवागाध-जल-निमग्नस्य ग्रहण-सामर्थ्यं पूर्ण-घटवत् फलं भवतीत्य् आह - दैवमित्यादिषड्भिः। 

**अपरे योगिनः** यत् किञ्चित् स्वरूप-ज्ञानेन कर्म-फलेच्छया कर्मकर्त्तारः,  
**यज्ञं कर्म दैवम्** एव ज्ञात्वा **पर्युपासते** परितः सर्वभावेन कुर्वन्ति।  
तेषां लौकिकदेहेन साधनात्मक-भगवत्-सेवायां सुख-रूपं फलं भवतीत्य् अर्थः। 

अपरे तत्त्व-ज्ञानानुसारिणो **ब्रह्माग्नौ** अग्निं ब्रह्म-स्वरूपं ज्ञात्वा तस्मिन् **यज्ञं** यज्ञात्मकं विष्णुं **यज्ञेनैव** यज्ञात्मक-विष्णुरूपेण हविषा **उपजुह्वति** होमं कुर्वन्ति।  
  
