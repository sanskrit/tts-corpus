+++
title = "17 यस्य नाहङ्कृतो"

+++
  
  
।।18.17।। अथ गुरूपदेशकृतबुद्धेर्मदाज्ञयाऽवश्यकर्त्तव्यत्वेन मदिच्छया
जायमानत्वेन चाहङ्काररहितस्य कर्मफलाभावं कैमुतिकन्यायेन प्रदर्शयन्नाह --
यस्येति। अहङ्कृतःअहं कर्ता इत्येतादृशो मिथ्याभिनिवेशरूपो भावो यस्य
नास्ति। किञ्च यस्य बुद्धिर्मदिच्छया ज्ञातसुखदुःखफलेषु कृतकर्मजज्ञाने न
लिप्यते न सज्जते; स इमाल्ँ लोकानासुरान् मदिच्छया हत्वाऽपि
लोकैर्हन्तृत्वेन परिदृश्यमानोऽपि न हन्ति; किन्तु मदिच्छयैव हन्ति अतएव
तेन कर्मणा न निबध्यते; बन्धनं न प्राप्नोतीत्यर्थः। यत्र
विपरीतकर्मबन्धनाभावस्तत्र विहितकर्मणा मत्सेवादिप्रतिबन्धकफलाप्रतिबन्धे
किं वाच्यम् इति भावः।  
  
