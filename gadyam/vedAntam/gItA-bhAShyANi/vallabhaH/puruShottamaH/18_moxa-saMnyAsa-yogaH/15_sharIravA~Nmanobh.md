+++
title = "15 शरीरवाङ्मनोभिर्यत्कर्म"

+++
  
  
।।18.15।। पञ्चानामेव सर्वकर्महेतुत्वमाह -- शरीरेति। कर्म त्रिविधं शारीरं;
वाचनिकं; मानसिकम्। अतः शरीरवाङ्मनोभिर्यत्कर्म नरो मनुष्यः प्रारभते
न्याय्यं वा मदाज्ञया मदिच्छारूपं; विपरीतं स्वफलभोगार्थरूपं
विपरीतमन्याय्यं वा प्रारभते तस्यैते पूर्वोक्ता पञ्च हेतवः; कारणरूपा
इत्यर्थः। विकल्पवाचकवाशब्दद्वयेन मदिच्छाज्ञानाभावे न्याय्यस्य
वेदोक्तत्वेनावश्यप्राप्तस्याऽपि विपरीतत्वं तज्ज्ञाने विपरीतस्याऽपि
न्याय्यत्वमिति ज्ञापितम्।  
  
