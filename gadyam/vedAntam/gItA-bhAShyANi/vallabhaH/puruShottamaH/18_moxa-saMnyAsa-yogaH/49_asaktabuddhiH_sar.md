+++
title = "49 असक्तबुद्धिः सर्वत्र"

+++
  
  
।।18.49।। यतो मत्कर्म सदोषमपि न त्यजेत्; अन्यानि च स्वफलभोगं कारयित्वा
त्यजन्ति ततः स्वयमेव तत्त्यागः कर्त्तव्यस्तेन च सिद्धिं
प्राप्नुयादित्याह -- असक्तेति। सर्वत्र सर्वकर्मादिषु असक्तबुद्धिः असक्ता
न संसक्ता बुद्धिर्यस्य तादृशः; जितात्मा वशीकृतान्तःकरणः; विगतस्पृहः
फलाभिलाषरहितः सन्न्यासेन परमामुत्कृष्टां नैष्कर्म्यसिद्धिं
कर्मनिवृत्तिफलरूपां सिद्धिं अधिगच्छति प्राप्नोतीत्यर्थः।
आसक्त्याद्यभिलाषान्ताभावकथनेनैतद्युक्तस्त्यागेनाऽपि सिद्धिं न प्राप्नोति
तत्कर्मनिष्ठयैव भवतीति व्यञ्जितम्।  
  
