+++
title = "39 यदग्रे चानुबन्धे"

+++
  
  
।।18.39।। तामसमाह -- यदग्रे इति। यत् अग्रे प्रथमं च पुनः अनुबन्धे पश्चात्
परिणामदशायां च निद्रालस्यप्रमादोत्थं निद्रा इन्द्रियापटुत्वेन
सुखदुःखाभावात्मकानन्ददशात्मिका; आलस्यं क्रियाकरणेन शैथिल्येन स्थितिः;
सुखाभिमानः प्रमादः कर्त्तव्यपूजाध्ययनकर्मानवधाने
तूष्णींस्थितिरूपाज्ञानस्यानन्दभ्रमः; एतेभ्य उत्थितम्; आत्मनो जीवस्य
मोहनं मोहकारकं भगवद्विस्मरणकारकं सुखं तामसं निष्फलं समुदाहृतं
सम्यक्प्रकारेण उदाहृतम् ज्ञानिभिरिति शेषः।  
  
