+++
title = "78 यत्र योगेश्वरः"

+++
  
  
।।18.78।। एवं गीताश्रवणेन भगवद्दर्शनानन्दितचित्तेन
स्वमतिनिश्चितार्थमनुवदति तथात्वज्ञानेन शरणागमनार्थम् -- यत्रेति। 

**यत्र** येषां पक्षे  
**योगानां** सर्व-साधनानाम् **ईश्वरो** नियामकः  
**तत्र श्रीः** लक्ष्मीः;  
**यत्र** यस्मिन्न् अर्थे  
**पार्थः** पृथायाः क्षत्रियायाः यद्-अर्थे क्षत्ति्रया-सुत इति वाक्य-वक्त्र्याः पुत्रो महाशूरो भगवदीयश् च  
**धनुर्धरः** ससामग्रीकः  
**तत्र विजयः** शत्रूणां पराजयपूर्वकमुत्कर्षः;  
यत्रैव लक्ष्मीस्तत्रैव **भूतिस्** तदंशरूपा राज्यलक्ष्मीः  
**ध्रुवा** निश्चला;  
यत्र विजयस् तत्र **नीतिर्** नय इत्यर्थः।

इत्येवंरूपा मे **मतिः** मद्-बुद्धिनिश्चयः। अत्रायं भावः -- यत्र
श्रीकृष्णार्जुनौ पक्षे भवतः तत्र श्यादिकं भवति; तत्र साक्षात्तावेव यत्र
तत्र किं वाच्यमिति भावः। अतस्तवापि संरम्भादित्यागेन शरणगमनमेव
सर्वार्थसाधकमिति भावः। स्वमतित्ववाचकस्येति प्रतिजानीमः।  
  
श्रीकृष्णानन्यभक्तस्य गीताश्रवणतः परा। दृढा भक्तिर्भवेद्गीतासारस्त्वेवं
हि बुद्ध्यताम्।।1।। शास्त्रार्थरूपमज्ञात्वा कृतं न फलदं भवेत्।
हरिर्भजनसिद्ध्यर्थं गीताशास्त्रमथाब्रवीत्।।2।। अर्जुनाय प्रसङ्गेन
सर्वोद्धारप्रयत्नवान्। तस्माज्ज्ञात्वा हि गीतार्थं कृष्णः सेव्यो हि
सर्वदा।।3।। अतस्तदर्थं गीतार्थो निगूढो विनिरूपितः।
श्रीमदाचार्यपादाब्जभक्त्या लब्धो ह्यनन्यया।।4।। श्रीमदाचार्यपादेषु
गीतार्थकुसुमाञ्जलिः। न्यस्तस्तेन प्रसीदन्तु ते सदा मयि
किङ्करे।।5।। पुष्टिमार्गीयभक्तानां विहारार्थं सुनिर्मला। कृता
श्रीकृष्णभावाब्धिगीतामृततरङ्गिणी।।6।। अनन्यैकैव भक्तिर्हि कार्या
श्रीकृष्णतुष्टये। विद्याष्टादशकेनापि सर्वथैवोच्यते
यतः।।7।। इत्येवाष्टादशाध्यायैर्गीताशास्त्रं हरिः स्वयम्।
प्रकटीकृतवाल्ँ लोके दयालुर्देवकीसुतः।।8।। अत्र युक्तमयुक्तं वा जीवबुद्ध्या
ह्यलेखि यत्। तत् क्षमन्तु सदाऽऽचार्याः स्वाङ्गीकृतिबलान्मयि।।9।। कृष्णो
जलधरश्यामो बभौ राजीवलोचनः। श्यामाऽपि यस्य वामांसे विद्युल्लेखेव
राजते।।10।।
