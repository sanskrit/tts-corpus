+++
title = "74 इत्यहं वासुदेवस्य"

+++
  
  
।।18.74।। एवं धृतराष्ट्रपृष्टश्रीकृष्णार्जुनसंवादं सफलमशेषतः कथयित्वा
भगवति सासूयत्वात् धृतराष्ट्रस्य फलाभावकथनार्थं स्वस्य च तदग्रे
कथनावश्यकत्वाय स्वस्य श्रवणानन्दभवनकारणज्ञापनाय स्तुतकथानुसन्धानेन सञ्जय
उवाच -- इतीति। इति अमुना प्रकारेण अहं त्वदीयत्वेन द्वेषसम्बन्धयुक्तोऽपि
वासुदेवस्य मोक्षदातुः महात्मनो भगवद्भक्तस्य पार्थस्य च इमं मया
पूर्वोक्तं संवादम् उत्तरप्रत्युत्तररूपं अद्भुतम्; अलौकिकं रोमहर्षणं
रोमहर्षकरम् आनन्दोद्बोधकं अश्रौषं श्रुतवानस्मि।  
  
