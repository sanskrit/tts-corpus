+++
title = "01 सन्न्यासस्य महाबाहो"

+++
  
  
।।18.1।। अष्टादशानां विद्यानां फलमेतद्यतो मतम्। सर्वत्यागेन कर्त्तव्यो
ह्याश्रयः सर्वभावतः।।1।। अतः पार्थाय सुप्रीतः प्राहाष्टादशसंज्ञके।
अध्याये स्वाश्रयं श्रीमत्कृष्णो देवकिनन्दनः।।2।।  
  
अत्र सप्तदशाध्यायैर्भगवद्वाक्यतरणिकिरणविपाटितहृदयमोहान्धकारोऽर्जुनः
सन्न्यासकर्मफलत्यागयोरेव भगवत्प्राप्तिहेतुत्वनिश्चयप्रकाशितहृत्सरोरुहः
स्वबुद्धिनिश्चयेन सन्न्यासोत्तमज्ञानोऽपि भगवदुक्तस्वमुख्यज्ञानेन
तत्सिसाधयिषुस्तयोस्तत्त्वं पृच्छति -- सन्न्यासस्येति। हे हृषीकेश
एतत्तत्त्वज्ञानार्थं मदिन्द्रियप्रेरक सर्वकर्माणि मनसा सन्न्यस्याऽऽस्ते
सुखं वशी। सन्न्यासयोगयुक्तात्मा विमुक्तो मामुपैष्यसि \[5।13\] इत्यादिना
सन्न्यासस्य स्वप्राप्तिरुक्ता; तत्र तस्य तत्त्वं यादृशेन
त्वत्प्राप्तिर्भवति तादृक् तत्त्वं; हे महाबाहो अहं वेदितुं
ज्ञातुमिच्छामि; तज्ज्ञापयेत्यर्थः। महत् क्रियाशक्तिमत्; स्वोद्धारणसमर्थ
त्वत्सम्बन्धेनैतत्तत्त्वोपदेशेन मामुद्धरेत्युक्तं भवति। च पुनः हे
केशिनिषूदन दैत्यनिवारक दैत्यावेशेन कायक्लेशादिककृतत्यागात् पृथक्
त्यागस्य त्वत्सेवार्थकृतत्यागस्य तत्त्वं मुख्यरूपं वेदितुं
ज्ञातुमिच्छामि।  
  
