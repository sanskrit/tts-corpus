+++
title = "18 ज्ञानञ् ज्ञेयम्"

+++
  
  
।।18.18।। किञ्च। कर्मप्रेरणमपि त्रिगुणात्मकं; तत्फलं च त्रिगुणं
त्रिगुणानामेव कर्तॄणां भवति; निर्गुणस्य च फलाननुसन्धानेन मदाज्ञया
करणात्तत्तत्फलानधिकारित्वादपि बन्धो नास्तीत्याह -- ज्ञानमिति। ज्ञानं
फलस्वरूपावबोधपूर्वकात्माधीनत्वेनाऽवबोधः; ज्ञेयं फलसाधकं कर्म; परिज्ञाता
ज्ञानज्ञेययोः स्वरूपज्ञस्तदाश्रयभूतो जीवः। एवं ज्ञानादित्रयमधिकृत्य
कर्मचोदना कर्मप्रेरणा त्रिविधा। एवं करणं साधकं; कर्म तत्फलकक्रिया;
कर्त्ता क्रियाप्रवृत्तिमान्; इति अमुना प्रकारेण कर्मसङ्ग्रहः कर्म
संगृह्यतेऽस्मिन्निति कर्म सङ्ग्रहः। करणादित्रयमपि कारकं;
क्रियाश्रयात्मकः सोऽपि त्रिविधः। अनेन निर्गुणानधिकारित्वं निरूपितम्।  
  
