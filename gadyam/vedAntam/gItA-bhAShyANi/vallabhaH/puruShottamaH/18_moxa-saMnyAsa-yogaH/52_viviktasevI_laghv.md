+++
title = "52 विविक्तसेवी लघ्वाशी"

+++
  
  
।।18.52।। किञ्च। विविक्तसेवी एकान्ते मत्सेवनपरः; लब्धाशी लब्धः प्राप्तो
यो मत्प्रसादो लाभरूपस्तद्भोजनकृत्। यतवाक्कायमानसः यतानि वशीकृतानि
कायवाङ्मनांसि येन सः। तथा हि -- वचनेन मन्नामकथाद्यतिरिक्तं न वदति;
कायश्च मत्सेवातिरिक्तकार्ये नोपयाति; मनोऽपि मदन्यन्न स्मरति। नित्यं
ध्यानयोगपरः। ध्यानेन यो योगो मत्संयोगस्तस्मिन् परस्तत्परः वैराग्यं
सर्ववस्तुदोषालोचनात्मकं समुपाश्रितः सम्यक् उप समीपे आश्रितः। अनेन
विकारसत्त्वेऽपि तद्राहित्यं निरूपितम्।  
  
