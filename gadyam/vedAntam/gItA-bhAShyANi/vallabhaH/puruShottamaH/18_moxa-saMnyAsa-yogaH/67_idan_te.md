+++
title = "67 इदन् ते"

+++
  
  
।।18.67।। एवं सकलशास्त्रार्थगीतार्थतत्त्वमुपदिश्य
लोकोद्धारार्थमेतदुपदेशनेन मार्गप्रवर्तनार्थमधिकारिणमाह -- इदं ते इति।
इदं सर्वशास्त्ररहस्यं ते त्वया अतपस्काय स्वाचारहीनाय न वाच्यम्। न च
अभक्ताय मद्भक्तिरहिताय कदाचन वाच्यम्। कदाचन इतिपदेनाभक्तसंसर्गिणे
भक्तायाऽपि न वाच्यमिति ज्ञापितम्। न च पुनः अशुश्रूषवे श्रवणेच्छारहिताय;
अनासक्तायेत्यर्थः। यद्वा मत्परिचर्याहीनाय च न वाच्यम्। यो मां
पुरुषोत्तमं बाहिर्मुख्येण अभ्यसूयति दोषारोपपूर्वकं कौटिल्येन निन्दति
तस्मै च न च वाच्यम्।  
  
