+++
title = "37 यत्तदग्रे विषमिव"

+++
  
  
।।18.37।। किञ्च। यत्तत् वक्तुमशक्यमनुभवैकवेद्यम् अग्रे प्रथमं विषमिव
लौकिकसुखपरित्यागे जीवितहरणवत् कटुतया परिभाति; परिणामे फलपरिपाकदशायां
अमृतोपममतिमधुरं मोक्षतुल्यं वा आत्मबुद्धिप्रसादजम् आत्मसम्बन्धिनी
मदंशसम्बन्धिनी या बुद्धिस्तत्प्रसादो नाम रजस्तमोजविकारराहित्येन
शुद्धत्वं तज्जं तत्सुखं सात्त्विकं सत्त्वसम्बन्धजं प्रोक्तम्।
तज्ज्ञैरिति शेषः।  
  
