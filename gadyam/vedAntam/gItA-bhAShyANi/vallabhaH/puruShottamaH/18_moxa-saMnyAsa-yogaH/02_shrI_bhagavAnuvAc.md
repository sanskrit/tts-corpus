+++
title = "02 श्री भगवानुवाच"

+++




**Sanskrit Commentary By Sri Purushottamji**

  
  
।।18.2।। अस्योत्तरमाह श्रीभगवान् -- काम्यानामिति। काम्यानां ज्योतिष्टोमेन
स्वर्गकामो यजेत। सर्वपाप्मानं तरति ब्रह्महत्यां तरति योऽश्वमेधेन यजते
\[आप.श्रौ.10।1।2।1\] इत्यादिकर्मणां न्यासं परित्यागं कवयो
निर्दुष्टशब्दरसिकाः सन्न्यासं विदुः जानन्तीत्यर्थः। अत्रायं भावः --
सन्न्यासशब्देन सम्यक्प्रकारेण न्यासं स्थापनं तच्च काम्यानां
कामितफलपरित्यागेन भवदर्थफलार्थस्थापनरूपं शब्दार्थज्ञानेन ते जानन्ति।
एतेन तेषामपि शब्दार्थज्ञानवत्त्वमेवोक्तं; न तु तत्त्वज्ञानवत्त्वमिति
भावः। किञ्च; ये विचक्षणा विशेषेण व्याख्यानसमर्थाः चातुर्यादियुक्ताः
सर्वकर्मणां नित्यनैमित्तिकानामपि फलत्यागं त्यागं प्राहुः। यद्यपि
नित्यकर्मसु फलं न श्रूयते अहरहः सन्ध्यामुपासीत। यावज्जीवमग्निहोत्रं
जुहुयात् \[ \] इत्यादिषु; तथापि प्रत्यवायपरिहार एव फलमिति कल्पयन्ति।
एतदेव विचक्षणत्वेनोक्तम्। तेऽपि तत्त्वं न जानन्तीत्यर्थः।  


