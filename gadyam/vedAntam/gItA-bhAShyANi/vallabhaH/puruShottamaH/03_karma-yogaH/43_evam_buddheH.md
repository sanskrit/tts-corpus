+++
title = "43 एवम् बुद्धेः"

+++
  
  
।।3.43।। यत आत्मा उत्तमस्तस्मात्तमुत्तमं ज्ञात्वा लौकिकं कामं त्यजेत् तेन
फलसिद्धिरित्याहुः एवमिति। एवं मदुक्तप्रकारेण बुद्धेः परं आत्मानं
परमुत्कृष्टं बुद्धा आत्मनाऽविकृतस्वरूपेणात्मानं अविकृतस्वरूपं मनः
संस्तभ्य समाधाय स्ववशीकृत्य। हे महाबाहो तन्निराकरणसमर्थ कामरूपं शत्रुं
एवम्भावनाशकं दुरासदं एवम्भूतात्मस्वरूपज्ञानातिरिक्तानाश्यं जहि
त्यजेत्यर्थः। कृतानां कर्मणां योगो यथा सम्भवतीश्वरे।। श्रीकृष्णेन तथा चायं
कर्मयोगो निरूपितः।।3।।
