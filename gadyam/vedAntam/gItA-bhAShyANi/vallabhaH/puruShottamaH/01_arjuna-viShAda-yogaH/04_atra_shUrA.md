+++
title = "04 अत्र शूरा"

+++
  
  
।।1.4।। एवं सेनां दर्शयित्वा तस्याः प्रबलत्वसूचनाय तत्स्थितान् शूरान्
वर्णयति अत्रेति। अत्र अस्यां सेनायां इषवो अस्यन्ते एभिरितीष्वासाश्चापाः।
महान्त इष्वासा येषां ते महेष्वासाः। शूरा महेष्वासा इति पदद्वयेन स्वतः
शिक्षातश्च सामर्थ्यं दर्शितम्। युधि संग्रामे भीमार्जुनसमाः शूराः सन्ति।
भीमार्जुनावतिबलाविति तत्समत्वेन वर्णिताः। युधीति पदेनान्यत्र न तत्समा
दानादिष्वित्यर्थः। तानेव गणयतियुयुधान इत्यादिभिः। युयुधानः सात्यकिः।
विराटद्रुपदौ राजानौ धृष्टकेतुप्रभृतयो राजानोऽसंबद्धा अस्मच्छत्रवश्च।
वीर्यवानिति प्रत्येकं सर्वेषां विशेषणम्।  
  
  
