+++
title = "15 स्वयमेवात्मनाऽत्मानं"

+++
  
  
।।10.15।। यतोऽन्ये न विदुरतः स्वस्वरूपं स्वयमेव
जाना**सी**त्याह -- स्वयमेवेति। स्वयं स्वेच्छयैव; न
केनचित् प्रेरितः। आत्मना स्वस्वरूपेणैव आत्मानं यादृशोऽसि तादृशं त्वमेव
वेत्थ; जानासीत्यर्थः। अन्यथा ज्ञानहेतुभूतत्वेन सम्बोधयति। हे पुरुषोत्तम
केन कथं वा ज्ञातुं योग्य इत्यर्थः। अतएव ब्रह्माण्डपुराणे -- नैष भावयितुं
योग्यः केनचित् पुरुषोत्तम् इत्युक्तम्। ननु तर्हियो मामजमनादिं च वेत्ति
\[10।3\] इति कथमुक्तं इत्याशङ्क्य तत्कृपया स्ववेदनात्मकस्वशक्तिदानेन
ज्ञापयतीतिददामि बुद्धियोगं तम् \[10।10\] इत्यादिनोक्तम्। तथात्वेनैव
सम्बोधयन्नाह -- भूतभावनेत्यादिभिः। हे भूतभावन भूतानि भावयसि
स्वभावयुक्तानि करोषीति तथा। कथमेवं करोतीत्यत आह -- भूतेश तेषां स्वामी
नियामकः तेन स्वीयत्वेन करोतीति भावः। ईशत्वेऽपि कथमेवं करोति इत्यत आह --
देवदेव पूज्यानामपि पूज्य तत्पूजादिसन्तुष्टस्तथा करोतीति भावः। तर्हि
देवेष्वेव तथोचितं; न तु सर्वेष्वित्यत आह -- जगत्पते इति। जगतः सर्वस्यैव
पतिः पालको रक्षक इति यावत् रक्षार्थं तथा करोतीति भावः।  
  
