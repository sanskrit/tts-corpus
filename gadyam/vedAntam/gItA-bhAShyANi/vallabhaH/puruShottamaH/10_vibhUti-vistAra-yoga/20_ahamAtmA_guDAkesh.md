+++
title = "20 अहमात्मा गुडाकेश"

+++
  
  
।।10.20।। एवं कथनं प्रतिज्ञाय प्रथमं सर्वत्र स्वयोगमाह -- अहमिति।
अतन्द्रितभावेन श्रवणार्थं सम्बोध यति -- हे गुडाकेश सर्वभूतानामाशयेषु
अन्तःकरणेषु स्थितः आत्मा अहम्; तेन मदात्मकात्मसम्बन्धेन सर्वेषां जीवानां
विषयानन्दमारभ्य ब्रह्मानन्दानुभवान्तानन्दानुभवो भवतीत्यर्थः। त्वयाऽपि
तेषु आनन्दानुभवार्थकमदंशात्मकसंयोगात्मकोऽहं चिन्तनीय इति भावः।
एतच्चिन्तनं च माहात्म्यज्ञानायोपयोक्ष्यतीति भावः। ननु त्वदात्मसंयोगे
नाशः कथं भवति इत्याकाङ्क्षायामाह -- अहमिति। भूतानामादि
उत्पत्तिस्थानं,चाहम्; च पुनः मध्यं स्थितिः। अन्तश्च लयस्थानमहमेव। यतो
मदिच्छया मत्क्रीडार्थमुत्पादिताः यावत्क्रीडनं च रक्षिताः;
क्रीडोपसंहारेच्छायां च लयं प्रापिता अतो न दोष इति भावः। मयोत्पादितानां
मदात्मांशसंयुक्तानामन्यतो नाशेऽन्यलीनत्वे दोषः स्यात्; न तु मयि
लीनानाम्। इदमेवैवकारेण द्योतितम्। अत एव निर्दोषभावेन मदंशात्मसंयोगं
सर्वेषु चिन्तयेति भावः।  
  
