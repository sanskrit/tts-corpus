+++
title = "09 मच्चित्ता मद्गतप्राणा"

+++
  
  
।।10.9।। भजने प्रकारमाह -- मच्चित्ता इति। मय्येव चित्तं येषां ते
मच्चिन्तनपराः लीलावस्थमत्स्वरूपविचारणपराः। मद्गतप्राणाः मय्येव गताः
प्राप्ताः प्राणा येषां ते; मद्दुःखदुःखिता मत्सुखसुखिता इत्यर्थः। तादृशाः
सन्तः परस्परं तादृशानेव मामेतादृशं
स्वानुभवप्रमाणादिभिर्बोधयन्तस्तदनुकथयन्तः कीर्तनरीत्या कीर्तयन्तः।
चकारेणाऽन्यकीर्त्तनं श्रृण्वन्तः। च पुनः। तद्भाने सति तुष्यन्ति ज्ञानेन
वा रमन्ते च। स्वयं कीर्त्तनेनानन्दयुक्ता भवन्ति रमन्ते वा। तोषमानन्दं च
प्राप्नुवन्तीति भावः। यद्वा मां विप्रयोगादिलीलावस्थासु नित्यं कथयन्तः
सततं परस्परं बोधयन्तः।  
  
