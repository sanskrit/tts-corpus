+++
title = "04 बुद्धिर्ज्ञानमसम्मोहः"

+++
  
  
।।10.4।। एवं ये जानन्ति तेषामन्येषामजानतां च सर्वेश्वरत्वात् मत्त एव
नानाविधा भावास्तत्तज्ज्ञानानुरूपा भवन्तीत्याह द्वयेन --
बुद्धिर्ज्ञानमसम्मोह इति। बुद्धिः धर्मज्ञानकौशलं; ज्ञानं स्वरूपात्मकम्;
असम्मोहो मायाविलासेषु; क्षमा दुष्टादिकृतिसहिष्णुता; सत्यं आपदादिष्वपि
यथार्थभाषणं; दम इन्द्रियनिग्रहः; शमः परमानन्दाप्तिरूपा शान्तिः; सुखं
मद्भावानन्दरूपं; दुःखं आनन्दतिरोधानात्मकं; भवः संसारात्मकः; अभावो नाशः;
भयं मृत्युकालादीनाम्। चकारेण यमयातनादयः। अभयं मच्चरणाप्त्या
कालादिभयाभावः।  
  
