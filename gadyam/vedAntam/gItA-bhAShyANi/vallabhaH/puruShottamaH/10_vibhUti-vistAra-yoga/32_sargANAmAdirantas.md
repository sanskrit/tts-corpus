+++
title = "32 सर्गाणामादिरन्तश्च"

+++
  
  
।।10.32।। सर्गाणामिति। सृज्यन्त इति सर्गा भूतादयश्च। स त्रिविधः
कार्यसर्गः कारणसर्गः लीलात्मकश्च। तत्र कार्यसर्गो लौकिको
बहिस्सृष्टिरूपः; स च जीवनाशरूपत्वात् प्रलयात्मकः। कारणसर्गस्तु
मोक्षात्मकत्वादलौकिकः। तृतीयो भगवल्लीलात्मकः।
तत्राऽप्यवान्तरभेदास्तत्त्वकालजीवादिरूपाः सन्ति तेषां सर्गाणां मध्ये
आदिः कारणरूपोऽहम्। च पुनः। अन्तः रजोगुणात्मकब्रह्मकृतोऽन्तात्मकोऽप्यहम्।
मध्यं लीलात्मसर्गोऽहमेव; च मत्स्वरूपमेवेत्यर्थः। हे अर्जुन
मुक्त्यधिकारजातीय असताममुक्त्यर्थमेव सर्गत्रयं मद्रूपत्वेन
चिन्तयेत्यर्थः। अध्यात्मेति। विद्यानां सर्वासां मध्ये
अध्यात्मविद्याऽहमस्मि। प्रवदतां वादिनां वादः; वितण्डाजल्पपक्षत्रयमध्ये
वादस्तत्त्वस्वरूपनिर्णयात्मकोऽहमस्मि।
