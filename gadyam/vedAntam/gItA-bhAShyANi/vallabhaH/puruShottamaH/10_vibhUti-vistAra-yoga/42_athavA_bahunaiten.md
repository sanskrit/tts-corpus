+++
title = "42 अथवा बहुनैतेन"

+++
  
  
।।10.42।। एवं विभूत्यादिमत्सु भगवदंशज्ञानेनान्यत्र हेयत्वादिबुद्धौ
सर्वस्य भगवदात्मकत्वं भज्येतेत्यन्यं प्रकारमाह -- अथवेति। अथवा
पक्षान्तरेण। हे अर्जुन तव बहुना नानाविधेन ज्ञातेन किं कार्यम् न
किमपीत्यर्थः। यत एतेन नानाज्ञानेन न किञ्चित् कार्यम्; अतः
कार्योपयोगिस्वरूपमाह -- इदं परिदृश्यमानं जगत् कृत्स्नं सम्पूर्णं एकांशेन
क्रीडात्मकेन विष्टभ्य धृत्वा स्थितोऽस्म्यहमेवेत्यर्थः। अनेन सर्वं
मत्क्रीडारूपमेव चिन्तयेति भावो बोधितः। प्रतीयते जगन्नानाविधं
स्वाज्ञानभावतः। विभूतिरूपं श्रीकृष्णस्तन्नाशायाऽब्रवीन्नरम्।।10।।  
  
इति श्रीभगवद्गीतामृततरङ्गिण्यां दशमोऽध्यायः।।10।।  
  
