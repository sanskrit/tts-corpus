+++
title = "12 परम् ब्रह्म"

+++
  
  
।।10.12।। एवंन मे विदुः सुरगणाः \[10।2\] इत्यादिना सर्वेषां
स्वावेदनयुक्तानांयो मामजमनादिं च \[10।3\] इत्यादिना स्वज्ञानस्योत्तमत्वं
प्रतिपादितम्। ततः सर्वभावोत्पत्तिः स्वत उक्ता स्वरूपा या;
स्वस्वविभूतिज्ञस्य स्वभजने स्वप्राप्तिमुक्तवान्; एतत्सर्वजिज्ञासुरर्जुनः
प्रभुं विज्ञापयति सप्तभिः। विज्ञप्तेरपि भगवदात्मत्वाय
षड्गुणधर्मिसमसङ्ख्यैः श्लोकैर्विज्ञापयति -- अर्जुन उवाच। परं ब्रह्मेति।
परं पुरुषोत्तमाख्यं ब्रह्म बृहद्व्यापकं परं धाम पुरुषोत्तमात्मकतेजोरूपं
रमणात्मगृहात्मकं वा; परमं पवित्रं सर्वोत्कृष्टं सर्वपावनम्; एतत्सर्वरूपो
भवान् सत्यमेवेत्यर्थः। कथमेवमवगतं इत्यत आह -- पुरुषमिति। पुरुषं
पुरुषोत्तमम्। अन्यत्रापि तथात्वमाशङ्क्य शाश्वतं नित्यमिति। अक्षरादिष्वपि
नित्यत्वमाशङ्क्य दिव्यमित्याह क्रीडनैकरूपम्। अवतारादिष्वपि
तथात्वमाशङ्क्याह -- आदिदेवमिति। मूलरूपमित्यर्थः।
परिदृश्यमानजन्माद्याशङ्कायामाह -- अजमिति। जन्मरहितम्। जन्माभावे
जन्मप्रतीतिः कथं इत्यत आह -- विभुमिति। समर्थमित्यर्थः।
तथाप्रतीतिकरणसमर्थमिति भावः।  
  
