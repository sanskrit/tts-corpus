+++
title = "01 श्री भगवानुवाच"

+++
  
  
।।10.1।। नवमे भक्तिरूपं यदुक्तं तत्सिद्धये हरिः। स्वविभूतिस्वरूपं च कृपया
दशमेऽब्रवीत्।।1।। पूर्वाध्याये सर्वकर्मसमर्पणमुक्तं; ततश्च
भक्तिकरणमाज्ञप्तम्; तच्च स्वरूपाज्ञानेन कृतमप्यकृतप्रायमिति
स्वरूपज्ञानार्थं स्वस्वरूपं स्वविभूतिरूपं वदन् पार्थं श्रवणार्थं
सावधानतया सम्मुखीकुर्वन् प्रतिजानीते -- श्रीभगवानुवाच भूय एवेति। हे
महाबाहो भजनौपयिककृपाशक्तिमन् भूय एव पुनरपि मम वचनश्रवणेन प्रीयमाणाय
परमानन्दं प्राप्नुवते ते हितकाम्यया यदहं वक्ष्यामि तत् परमं परो मीयते
ज्ञायतेऽनेनेति परमार्थरूपमुत्कृष्टं मे वचः शृणु। प्रीयमाणाय इति
पदेनान्येभ्योऽवक्तव्यत्वं गोप्यत्वं च ज्ञापितम्। हितकाम्यया इतिपदेन
परमकृपा दर्शिता।  
  
