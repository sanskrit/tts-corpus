+++
title = "16 वक्तुमर्हस्यशेषेण दिव्या"

+++
  
  
।।10.16।। एवं सम्बोध्य जगत्पतित्वेन स्वस्यापि पतित्वं सम्पाद्येदानीं
स्वीयत्वेनानुग्रहं कुरु यथाऽहं पूर्वोक्तं त्वत्स्वरूपं ज्ञात्वा प्रपन्नो
भवामीत्याह -- वक्तुमर्हसीति। दिव्याः क्रीडारूपाः; आत्मविभूतयः स्वविभूतयः
कार्यार्थं स्वयमेवांशरूपाः; अशेषेण वक्तुं त्वमेवार्हसि योग्योऽसि।
योग्यत्वोक्त्या विभूतिज्ञानमपि नान्यस्य; यत्र तत्र साक्षात् त्वदज्ञाने
किं वाच्यमिति व्यञ्जितम्। यतस्त्वमेव योग्योऽस्यतः कृपया वदेति भावः।
याभिर्विभूतिभिः इमान् लोकान् व्याप्य स्वीयत्वेनाङ्गीकृत्य तिष्ठसि ता
वक्तुमर्हसीत्यर्थः।  
  
