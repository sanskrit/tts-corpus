+++
title = "18 ज्योतिषामपि"

+++
  
  
।।13.18।। किञ्च -- ज्योतिषामिति। ज्योतिषां
रविचन्द्रादीनामन्यप्रकाशमानानामपि तदेव ज्योतिः प्रकाशकमित्यर्थः। अत्रायं
भावः -- न तत्र सूर्यो भाति \[कठो.5।15श्वे.उ.6।14मुण्ड.2।2।10\]
इत्यादिश्रुत्या तत्रैतेषामभानमुक्तं; तथाच तत्प्रकटनवैयर्थ्यं
स्यात्तदर्थं तत्प्रकाशनेन तत्र शोभादिकारकमित्यर्थः। अन्यथाऽन्यत्र
सर्वप्रकाशकत्वमपि न भवेत् \[इति\]। तर्हि मुख्यतमोरूपं सर्वप्रकाश्यत्वेन
भविष्यतीत्यत आह -- तमसः परमिति। तमसः मुख्यतमसोऽपि परम् उपरि उत्कृष्टं वा
उच्यते श्रूयते इत्यर्थः। अतएव श्रुतिरपि -- तमसा गूढमग्रे प्रकेतम्
\[ऋक्सं.8।7।17।3\] इत्याह। ननु स्वप्रकाश्यत्वे स्वस्यैव नानास्वरूपात्मके
सर्वेषां कथं न तज्ज्ञानं इत्यत आह -- ज्ञानमिति।
ज्ञानबुद्धिवृत्त्यभिव्यक्त्यात्मकं च तदेव। तेन यत्र ज्ञापनेच्छा तत्रैव
तद्रूपेणाविर्भवतीत्यर्थः। तथैव ज्ञेयं ज्ञेयरूपेणाविर्भूतमित्यर्थः। तथापि
पुरुषोत्तमगृहात्मकमेवेत्याह -- ज्ञानगम्यमिति। ज्ञाने ज्ञानेन
पूर्वोक्तरूपेण गम्यं प्राप्यं तेनाऽक्षरात्मकत्वं ज्ञापितम्। ननु पूर्वं
ज्ञानरूपत्वेन सर्वागम्यत्वमुक्तं तत्कथं ज्ञानगम्यं इत्याह -- हृदीति।
सर्वस्य प्राणिमात्रस्य हृदि धिष्ठितम्; अधिष्ठितमित्यर्थः।
सर्वप्रेरकत्वेन स्थितं तेन यत्र तथेच्छा तत्र ज्ञानरूपेणाविर्भवति; यत्र न
ज्ञापनेच्छा तत्राऽऽच्छादकत्वेन भवतीति भावः।  
  
