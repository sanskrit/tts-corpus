+++
title = "08 अमानित्वमदम्भित्वमहिंसा"

+++
  
  
।।13.8।। एवं क्षेत्रस्वरूपमुक्त्वा ससाधनं ज्ञानस्वरूपमाह पञ्चभिः --
अमानित्वमिति। अमानित्वं स्वगुणोत्कर्षवर्णनप्रबोधराहित्यम्। अदम्भित्वं
लोकदर्शनार्थधर्माद्यनुष्ठानाभावत्वम्। अहिंसा परपीडाराहित्यम्। क्षान्तिः
दुष्टाद्यतिक्रमसहनम्। आर्जवमकौटिल्यम्। आचार्योपासनं गुरुसेवनम्। शौचं
बाह्याभ्यन्तरभेदेन द्विविधम् बाह्यं मृत्तिकाजलादिना; आभ्यन्तरं
भगवत्स्मरणात्मकम्। स्थैर्यं क्लेशादिष्वपि भगवत्परतया स्थितिः।
आत्मविनिग्रहः क्षुधाशीतादिसहनेन शरीरसंयमः।  
  
