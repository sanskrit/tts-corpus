+++
title = "05 ऋषिभिर्बहुधा गीतम्"

+++
  
  
।।13.5।। बहुधान्योक्तभ्रमाभावाय प्रपञ्चयति -- ऋषिभिरिति। ऋषिभिः
स्वानुभवोत्पन्नफलनिरूपणेन बहुधा बहुप्रकारेण गीतम्। किञ्च;
छन्दोभिर्वेदैर्विविधैः कर्मज्ञानोपासनकाम्यादिभिः पृथक् भिन्नतया
अधिकारपरत्वेन गीतम्। तथैव ब्रह्मसूत्रपदैश्च ब्रह्म सूत्र्यते एभिरिति
ब्रह्मसूत्राणिजन्माद्यस्य यतः \[ब्र.सू.1।1।2\] इत्यादीनि। तथाच ब्रह्म
प्रपद्यते गम्यते एभिरिति पदानि एको देवो बहुधा निविष्टः \[तै.आ.3।14\]
इत्यादीनि तैर्बहुधा श्रुत्यनुसारेणैव गीतम्। कीदृशैस्तैः हेतुमद्भिः
सहेतुकैः को ह्येवान्यात् कः प्राण्यात्; यदेष आकाश आनन्दो न स्यात्
\[तै.उ.2।7\] एष ह्येव तं साधु कर्म कारयति \[कौ.उ.3।9\] इत्यादिभिः।
विनिश्चितैः निस्सन्दिग्धैः स्वानुभवप्रतिपादकैरित्यर्थः। एवं
विस्तरेणैतैरुक्तं दुर्बोधं याथातथ्येन तत् समासेन मे मत्तः उक्तं शृणु।
कथयामीत्यर्थः।  
  
