+++
title = "16 बहिरन्तश्च भूतानामचरम्"

+++
  
  
।।13.16।। एवं भोगकर्तृत्वे व्यापकत्वं बाध्यत इत्यत आह -- बहिरिति। भूतानां
चराचराणां बहिः भोक्तृत्वेन; अन्तस्तद्रूपेणात्मरूपेण वा तदेव; एवं
बहिरन्तस्स्थत्वे सति भिन्नत्वेन व्यापकत्वहानिमाशङ्क्याह -- अचरं स्थावरं;
चरमेव च जङ्गमं च। एवकारेण स्थावरत्वसहितमेव जङ्गमत्वं जङ्गमत्वसहितमेव
स्थावरत्वं; तेन विरुद्धधर्माश्रयत्वं ज्ञापितम्। एवं सति सर्वज्ञेयत्वमेव
स्यात्। पूर्वोक्तसाधनवत्सु को विशेषः इत्यत आह -- सूक्ष्मत्वादिति। तत्
ब्रह्म तत्र तत्र लीलार्थरूपेण सूक्ष्मत्वात् साधनाभावे अविज्ञेयं विशेषेण
ज्ञातुमशक्यमित्यर्थः। एतदेवाह दूरस्थं चान्तिके च तत्; बहिर्मुखानां
दूरस्थं; भक्तानां च अन्तिके निकटे स्थितमित्यर्थः।
चकारद्वयेनैतदुभयस्याऽपि लीलात्मकत्वं ज्ञापितम्। यद्वामर्यादास्थानां
दूरस्थं; पुष्टिस्थानामन्तिके स्थितम्। यद्वा पुष्टिमार्गीयाणामेव
विरहदशायामतितापेन पुरस्कृतं तच्च विरहरीत्या दूरस्थमेव; अन्तिके हृदये
परोक्षरीत्या। तदज्ञानेन तज्जीवनार्थं निकटे च स्थितम्। मया परोक्षं भजता
तिरोहितम् \[भाग.10।32।21\] इति रीत्येति भावः।  
  
