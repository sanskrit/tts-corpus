+++
title = "15 सर्वेन्द्रियगुणाभासं"

+++
  
  
।।13.15।। किञ्च --  
**सर्वेन्द्रियगुणाभासम्** इति। सर्वेषाम् इन्द्रियाणां चक्षुरादीनां गुणेषु रूपादिषु भासमानम्।  
अनेन यत्र सौन्दर्यादिकं यत् किञ्चिद् अपि तद्-भगवत्-सम्बन्धाद् एवेति ज्ञापितम्। 

तर्हि लौकिकेन्द्रियादियुक्तं भविष्यति इत्यत आह -- **सर्वेन्द्रियैर्विवर्जितं**; रहितम् इत्य् अर्थः।  
अनेनेन्द्रियाणां पूर्वोक्तानाम् अलौकिकत्वं ज्ञापितम्। 

एतदेव विवेचयति -- असक्तमित्यादिना।  
**असक्तं** सर्वत्राऽऽसक्ति-रहितं तेन सङ्गाभावः सूचितः।  
**च** पुनस् तादृशम् एव,  
**सर्वभृत्** सर्वाधारभूतम्।  
सर्वधारणेन सगुणत्वम् आशङ्क्याऽऽह --  
**निर्गुणं** सत्त्वादि-गुण-रहितम्।  
एवं गुणवैयर्थ्यम् आशङ्क्याह --  
**गुणभोक्तृ च** गुणेषु स्थित्वा तद्भोगं करोतीत्यर्थः।  
**चकारेण** तत् पालकम् अपीति ज्ञापितम्।  
  
