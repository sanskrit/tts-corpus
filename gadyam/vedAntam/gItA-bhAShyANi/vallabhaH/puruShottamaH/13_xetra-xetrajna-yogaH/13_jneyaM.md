+++
title = "13 ज्ञेयं"

+++
  
  
।।13.13।। एवं ज्ञानस्वरूपमुक्त्वा तेन ज्ञेयस्वरूपमाह --
ज्ञेयमित्यादिषड्भिः। स्वगुणरूपैरेवं पूर्वोक्तसाधनैर्यत् ज्ञेयं तत्
प्रकर्षेण सर्वाङ्गयुक्तं वक्ष्यामि; कथयामीत्यर्थः। तत्कथनप्रयोजनमाह --
यत् ज्ञात्वा अमृतं मोक्षं अश्नुते प्राप्नोति। एवं कथनं प्रतिज्ञाय
तत्स्वरूपमाह -- अनादीति। न विद्यते आदिरुत्पत्तिर्यस्य तादृशं; मत्परं
अहमेव परो यस्य मत्स्थानभूतं ब्रह्म बृहत् व्यापकं च। तदेवाह -- न सत् सन्न
भवति। तर्ह्यसद्भवति इति चेदित्याशङ्क्याह -- तत् असत् न उच्यते।
सदसदनिश्चयोक्त्या दुर्ज्ञेयत्वेन ब्रह्मत्वं प्रतिपादितम्।  
  
