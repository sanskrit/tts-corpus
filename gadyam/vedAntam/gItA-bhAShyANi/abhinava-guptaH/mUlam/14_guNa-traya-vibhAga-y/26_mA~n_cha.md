+++
title = "26 माञ् च"

+++
।।14.26।। मां चेति। अनेन मूलभूतमुपायमुपदिशति। च शब्दोऽवधारणे -- यो मामेव
सेवते। अनेन फलादिसाकाङ्क्षो मामङ्गत्वेनाश्रयति; फलं प्रधानतया इति
निरस्तः। अत एव न अस्याव्यभिचारिणी भक्तिः फलं प्रति ह्यसौ आस्थावान् इति।
यस्तु फलं किंचिदपि अनभिलष्यन् किमेतदलीकमनुतिष्ठसि +++(;N किमिति तदलीक -- )+++
इति पर्यनुयुज्यमानोऽपि; निरन्तरभगवद्भक्तिवेधविद्रुतान्तःकरणतया
कण्टकितरोमवान् +++(S उत्कण्टकित -- )+++ ; वेपमानतनुः
विस्फारितनयनयुगलपरिवर्तमानसलिलसंपातः +++(;N विस्फारतरनयन -- )+++
तूष्णींभावेनैवोत्तरं प्रयच्छति; स एवाव्यभिचारिण्या भगवतो महेश्वरस्य
अग्रशक्त्या +++(N उग्रशक्त्या)+++ भक्त्या पवित्रीकृतो नान्य इति ज्ञेयम्।
