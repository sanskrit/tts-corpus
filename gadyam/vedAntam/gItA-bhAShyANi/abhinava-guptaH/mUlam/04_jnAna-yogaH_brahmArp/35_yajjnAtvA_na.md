+++
title = "35 यज्ज्ञात्वा न"

+++
।।4.34 4.35।। तद्विद्धीति। यज्ज्ञात्वेति। तच्च ज्ञानं प्रणिपातेन भक्त्या
परिप्रश्नेन ऊहापोहतर्कवितर्कादिभिः सेवया अभ्यासेन जानीहि। यतः एवंभूतस्य
तव ज्ञानिनः निजा एव संवित्तिविशेषानुगृहीता इन्द्रियविशेषाः तत्त्वम् उप
समीपे देक्ष्यन्ति प्रापयिष्यन्ति। तथाहि ते तत्त्वमेव दर्शयन्तीति
तत्त्वदर्शिनः। उक्तं हि योग एव योगस्योपाध्यायः इति।  
  
ऋतंभरा तत्र प्रज्ञा +++(Y S I 48 )+++ इति च। अन्ये ज्ञानिनः पुरुषा इति
व्याख्यायमाने भगवान् स्वयं यत् उपदिष्टवान् तदसत्यमित्युक्तं स्यात्। अथवा
एवमभिधाने +++(S. अभिधानेन च)+++ प्रयोजनम् अन्येऽपि लोकाः प्रणिपातादिना
ज्ञानिभ्यो ज्ञानं गृह्णीयुः न यथाकथंचित् इति समयप्रतिपादनम्। आत्मनि मयि
मत्स्वरूपतां यति +++(S K प्राप्ते)+++ आत्मनि इति सामानाधिकरण्यम्। अथोशब्दः
पादपूरणे। आत्मना ईश्वरस्य साम्ये कोऽपि विशेष उक्तः। असाम्ये
विकल्पार्थानुपपत्तिः।
