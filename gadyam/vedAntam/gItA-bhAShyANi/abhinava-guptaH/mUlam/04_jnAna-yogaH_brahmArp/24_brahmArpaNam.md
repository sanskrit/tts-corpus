+++
title = "24 ब्रह्मार्पणम्"

+++
।।4.24।। यज्ञायेत्युक्तम् तत्स्वरूपसामान्यं तावदाह ब्रह्मार्पणमिति।
ब्रह्मणि अर्पणं तत एव प्रवृत्तस्य पुनस्तत्रैव अनुप्रवेशनं यस्य तत्।
ब्रह्म समग्रं विश्वात्माकं यदेतत् हविः तत् ब्रह्मणि परमबोधे प्रशान्ते
अग्नौ ब्रह्मणा येन केनचित् कर्मणा हुतं तद्दीप्त्यभिवृद्धये समर्पितम् इति
ईदृशं ब्रह्मकर्मैव समाधिः यस्य योगिनः तेन ब्रह्मैव गन्तव्यं ज्ञेय
नान्यत् ( नान्यदपि) किञ्चित् अन्याभावात्। यदि वा तदर्थेन यदर्थाक्षेपात्
एवं संबन्धः यत् खलु ब्रह्मस्वरूपेण यजमानेन ब्रह्माग्नौ ब्रह्महविर्हुतं
ब्रह्मणि(णे) ब्रह्मस्वभावदेवतोद्देशेन अर्पणं यस्य तत् एवंभूतं यत्
ब्रह्मकर्म तदेव समाधिः आत्मस्वरूप +++(omits स्वरूप)+++ लाभोपायत्वात् तेन
ब्रह्मकर्मसमाधिना नान्यत् फलमवाप्यते अपि तु ब्रह्मैव इति। ये यथा मा
प्रपद्यन्ते इति निर्वाहितम्। मितस्वरूपीकृतमदात्मकयज्ञस्वभावा इति
तादृशफलभागिन इत्यन्यत् +++(K इत्युक्तम्)+++।
अपरिमितपरिपूर्णमदात्मकयज्ञस्वरूपवेदिनस्तु कथं परिमितफललवलापट्यभागिनो
भवेयुरिति तात्पर्यम् इति। अनेन श्लोकेन वक्ष्यमाणैश्च श्लोकैः परमं
रहस्यमुपनिबद्धम्। तच्चास्माभिर्मितबुद्धिभिरपि यथाबुद्धि यथागुर्वाम्नायं
च विवृतम्। मुखसंप्रदायक्रममन्तरेण नैतन्नभश्चित्रमिव चित्तमुपारोहति इति न
वयमुपालम्भनीयाः। अत्र कैश्चित् हविषः अग्नेः करणानां च स्रुगादीनां
क्रियायाश्च ब्रह्मविशेषणत्वमित्युक्तम् +++(S अत्र हविषः मिति
कैश्चिदुक्तम्)+++ तदुपेक्ष्यमेव। तेषां रहस्यसप्रदायक्रमे +++(S संप्रदाये)+++
अक्षुण्णत्वात्।
