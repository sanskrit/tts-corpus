+++
title = "12 श्रेयो हि"

+++
।।12.12।। ननु ज्ञानमभ्यासस्य साधनं; तत्कथं ततः श्रेयः इत्यत आह --
**अज्ञाने**ति। एवेति केवलम्। ज्ञानाद्ध्यानं विशिष्यते इत्यसत्;
सध्यानस्यापि ज्ञानस्य सम्भवात्। अज्ञानपूर्वस्य ध्यानस्य सम्भवाच्चेत्यत
आह -- **ज्ञानमात्रादि**ति। उपपत्तिलब्धमर्थं श्रुत्याऽपि द्रढयति -- तथा
चेति। तत्सहितं ज्ञानसहितं ध्यानम्। ततो ज्ञानमात्रादधिकम्।
ध्यानात्कर्मफलत्यागो विशिष्यत इत्येतदन्यथाप्रतीतिनिरासाय व्याख्याति --
**ध्यानादि**ति। त्यागस्य प्रशस्तत्वमेवानेन लक्ष्यते; न प्रतीतार्थे
तात्पर्यमित्यर्थः। कुतः इत्यत आह -- **अन्यथे**ति। अथैतदप्यशक्तोऽसि कर्तुं
\[12।11\] इति। ध्यानात्प्रत्यवरे कर्मयोगेऽप्यशक्तस्य कर्मफलत्यागः
कथमन्यथाध्यानादाधिक्ये सत्युपदिश्यते इत्यर्थः।
कर्मसन्न्यासात्कर्मफलरागसन्न्यासात् कर्मयोगोऽपि विशिष्यते किमुत
ध्यानयोगः वक्ष्यमाणकर्मादिसर्वाधिकम्। परात्मन् परमात्मविषये। विरागः
शोभनाध्यासाभावः। ननु तयोस्त्विति सर्वाधिकमिति चेत्तयोरपि वाक्यत्वात्कथं
तद्विरोधेन ध्यानादिति वाक्यस्य स्वार्थे तात्पर्याभावो व्याख्यातः इत्यत
आह -- **वाक्ये**ति। वाक्यत्वेन साम्येऽप्युपपत्तिसाहित्येन
प्राबल्यादित्यर्थः। इतरत्र ध्यानादिति वाक्यस्य प्रतीतेऽर्थे
युक्त्यनन्तरं चाह -- **ध्यानादी**ति। त्यागो हि
ध्यानज्ञाननिवृत्तकर्मानुष्ठानप्राप्तौ कारणत्वेनपरीक्ष्य लोकान् इत्यादौ
उच्यते। न च फलात्साधनं श्रेयः। अतोऽपीयं स्तुतिरेवेत्यर्थः। अनेन
लक्ष्यार्थोऽपि निष्कृष्योक्तो भवति। प्रकारान्तरेण व्याख्याति --
**केवले**ति। त्यागरहितात् ध्यानात्। ननु कुतो ध्यानादिति केवलस्य
निर्धारणं कुतश्च कर्मफलत्यागः इति तत्सहितध्यानलक्षणात्यागस्य वा
ध्यानसाहित्येनोपस्कार इत्यतः प्रतिज्ञापूर्वकमाह -- **ध्याने**ति।
त्यागयुक्तं ध्यानं; ध्यानयुक्तस्त्याग इति द्विविधोक्त्योक्तं प्रकारद्वयं
सूचयति। अन्यथा केवलत्यागाङ्गीकारे कथं चेत्यत्राप्यन्यथेति वर्तते। न
केवलमन्यथानुपपत्त्याऽयमर्थः सिद्धः; किं तर्हि श्रुत्याऽपीत्याह -- **तथा
चे**ति। आद्यामन्यथानुपपत्तिमुपपादयति -- **न ही**ति।
ततश्चापरोक्ष्यमित्युक्तश्रुतिविरोधादिति भावः। उक्ताङ्गीकारे कथमेतत्
अनुपपत्त्यभाव इत्यत आह -- **भवति चे**ति। त्यागादिति सम्बन्धः।
ज्ञानमात्रव्यवधानेनेति भावः। द्वितीयानुपपत्तिस्तुतयोस्तु \[15।2\]
इत्युपपादितैव। ननुअथैतदप्यशक्तोऽसि \[12।11\] इत्यनेन केवलत्यागो विहितः;
तत्प्ररोचनायश्रेयो हि \[12।12\] इति तस्य स्तुतिरुपक्रान्ता। न च
केवलध्यानात् तत्फलत्यागयुक्तं ध्यानमधिकमिति व्याख्याने
केवलत्यागस्तुतिर्लभ्यते; किन्तु तद्युक्तस्य ध्यानस्यैव। अतः
पूर्वसङ्गतत्वात्पूर्वमेव व्याख्यानं युक्तम्; न तु द्वितीयं असङ्गतेरित्यत
आह -- **केवले**ति। यथाऽनेन भृत्येन युक्तो राजा रिपूणां जेता;
नाऽन्यथेत्युक्ते भृत्यस्य स्तुतिर्लभ्यते तथैवमप्यस्मिन्नपि व्याख्याने
केवलत्यागस्तुतिर्युक्ता। ध्यानस्य ध्यानान्तराधिक्ये तत्साहाय्यस्य
हेतुत्वेनोक्तत्वादित्यर्थः।
