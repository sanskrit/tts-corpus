+++
title = "05 क्लेशोऽधिकतरस्तेषामव्यक्तासक्तचेतसाम्"

+++
।।12.5।। नन्वितरेषां किं फलं इत्यस्य प्रश्नस्यते प्राप्नुवन्ति मामेव
\[12।4\] इत्युत्तरं दत्तम्; तत्किमुत्तरेण इत्यत आह -- **कथमि**ति।
पूर्ववाक्ये पक्षग्रहणमात्रं कृतम्; न तु तत्राभिप्रेतस्य दोषस्य परिहारः।
अतः पूर्वपक्षिणाऽभिप्रायोद्धाटने कृते तत्समाधानमाहेति भावः।
तर्ह्युभयेषां फलसाम्ये। यद्यप्येषा शङ्का पूर्ववाक्ये परिहृता;
पर्यादिपदप्रयोगात्। तथा च वक्ष्यति। तथापि साध्यस्यानुक्तत्वाद्धेतुवचनं
स्वरूपकथनं मन्यमानस्य भवत्येव पुनः शङ्का। उत्तरार्धे पदानां
व्यवहितत्वादन्वयाप्रतीतौ तमाह -- **अव्यक्ते**ति। अनेनदुःखं इत्यस्य
क्रियाविशेषणत्वमुक्तम्। गतिशब्दस्याकर्तरि कारके भावे च प्रयोगादत्र
विवक्षितमर्थमाह -- **गतिरि**ति। गम्यतेऽनेनेति व्युत्पादनादुपायो
गतिरित्यर्थः। ननु मार्गस्याव्यक्तत्वं कथमुच्यते कुतश्च गम्यार्थता
गतिशब्दस्य त्यज्यत इत्यत आह -- **अव्यक्ते**ति। अव्यक्तोपासनं द्वारं
उपायो यस्यासौ तथोक्तः। अव्यक्तोपासनानन्तरभावि,यद्भगवदुपासनं तदेवमुच्यते
अनेनाव्यक्तशब्दस्तदुपासनं लक्षयति। तेन च तद्द्वारकत्वं लक्ष्यते
गम्यार्थतायां च गतिशब्दस्याव्यक्ताख्यं गम्यमित्युक्तं स्यात्। न च
तद्युक्तम्। ते प्राप्नुवन्ति मामेव इति भगवत्प्राप्तेरुक्तत्वादित्युक्तं
भवति। अत्र पूर्वार्धेऽस्य मार्गस्याधिकतरक्लेशवत्त्वं प्रतिज्ञाय
कथमित्यतस्तत्प्रसिद्धमित्युत्तरार्धेनोक्तम्। तत्प्रसिद्धिं विवृणोति --
**अतिशये**ति। षष्ठोक्तप्रकारेण सर्वसमबुद्धिः; ततः किं इत्यत आह -- **तदृते
चे**ति। अयोगव्यवच्छेद एवायमुक्तः; न तु तावन्मात्रेणेत्याह --
**सत्यपी**ति। तस्मिन्नव्यक्तापरोक्ष्ये सति विष्णुप्रसाद इति वर्तते।
ततोऽपि किं इत्यत आह -- **नर्ते चे**ति। तं विष्णुप्रसादम्।
अस्त्वेवमव्यक्तोपासनद्वारकभगवत्प्राप्तिमार्गप्रकारः। तथापि कथमत्राधिकतरः
क्लेश इत्यत आह -- **विने**ति। अव्यक्तोपासनमार्गं अयमव्यक्तोपासनद्वारकः।
एवं तर्हि किमिति प्रवृत्तो येनार्जुनेनाशङ्कितः इत्यत आह -- **तथापी**ति।
एवं तर्हि मार्गयोः साम्यमेव। अनेन प्रयोजनेन क्लेशस्य समाधानादित्यत आह --
**तत्रापी**ति। अव्यक्तोपासनद्वारकेमार्गेऽपि द्वितीयं भगवदुपासने दुःखं
पाक्षिकमेतत्; ऊनेन वेत्युक्तत्वात् इतश्चाव्यक्तोपासनद्वारके मार्गे
भगवदुपासनात्क्लेशोऽधिकतर इत्याह -- **इन्द्रिये**ति। नातिप्रसादमेतीत्यतः
परमेक इति शब्दः। द्वावपि हेतौ प्रकारार्थौ वा। कुतोऽयं भगवतो भावः इत्यत आह
-- **तदेतदि**ति। उपलक्षणमेतत्। सर्वत्र समबुद्धय इत्यादिनेत्यपि
द्रष्टव्यम्; तत्र परीत्यनेनोपासकस्यातिशयः।
समित्यनेनेन्द्रियनियमस्यातिशयः। सर्वत्रेत्यादिना सर्वेत्यादिकम्।
तरपाऽतिसुष्ट्वाचारादिकम्। अव्यक्ता गतिः इत्यनेन तदृते चेत्यादिव्यवधानम्।
मामेवेत्यवधारणेन तथापीत्यादिकं प्राप्नुवन्तीति
स्वातन्त्र्योक्त्येन्द्रियसंयमादिति देवतासहायाभावः। भगवदुपासने
त्वेतदभावो यथा गीतोक्तस्तदुत्तरत्र प्रदर्शयिष्यते।
आगमान्तरसिद्धत्वाच्चायं भवति। भगवदभिप्राय इत्याह -- **सामवेद** इति।
तेषामित्यादिषष्ठी तृतीयार्थे। विदित्वा साक्षात्कृत्य ततो
वेदनात्प्रसन्नात्ततो वासुदेवात्। यावता प्रयासेन
तत्प्रसादोऽव्यक्तप्रसादः। सर्वस्यापीति द्वितीयस्तुशब्दोऽपिशब्दार्थे
आधिक्यशब्देन न्यूनत्वमप्युलक्ष्यते। न्यूनाधिकयोरन्यत्र
प्रत्यवायहेतुत्वात्। नाव्यक्तादेरिति पाठे मध्ये इत्युपस्कारः।
ममोपासनेनात्मभावं कैवल्यं परमात्मने तमुद्दिश्यअस्य वाक्यस्य कथं
प्रकृतोपयोग इत्यत उक्तम् -- **श्रीवचनमि**ति। नित्ये नियते ब्रह्मण्ये
ब्रह्मणि साधौ निवसामि प्रसन्ना भवामीति च श्रीवचनमिति सम्बन्धः। पूर्वं
शङ्काहेतुत्वेन श्रियं वसाना \[ऋक्सं.7।4।4।4\] इत्यादीनि
वाक्यान्युदाहृतानि तेष्विदमेकं नाव्यक्तविषयमिति वस्तुस्थितिमाह --
**महत** इति। अनाद्यनन्तं महतः परं ध्रुवं \[कठो.3।15\] इति
वाक्यप्रतिपाद्यमिति यावत्। अत्राभ्युच्चययुक्तिं चाह -- **तमि**ति।
ननूक्तपरामर्शोपपत्तेरितिपूर्वपक्षेऽपि युक्तिरुक्तेत्यतः
साऽन्यथासिद्धेत्याह -- **महत** इति। तथा चोक्तवक्ष्यमाणबलात्
अव्यक्तात्पुरुषः परः \[कठो.3।11\] इत्युक्तस्यायं परामर्श इति भावः।
श्रुत्यन्तरेणैवं व्याख्यातत्वाच्च एतद्वाक्यं तत्परमित्याह --
**तथाचे**ति। पुरुभिर्हूतः पुरुहूतः। नन्वव्यक्तं नाम तत्त्वमेव नास्तीति
सूत्रकृतोक्तं ततस्तदभिमानिन्यव्यक्ताख्या देवताऽपि नास्ति तत्कथं
तद्विषयतया व्याख्यानं इत्यत आह -- **न चे**ति। तर्हि कथं तत्सूत्रं इत्यत
आह -- **शरीरे**ति। साङ्ख्यप्रसिद्धं प्रधानमिति स्वतन्त्रं मुख्यतः
शब्दवाच्यमित्यर्थः। वैदिकमिति भगवदधीनं तत्सम्बन्धेन शब्दवाच्यमित्यर्थः।
अत्र श्रुतिं चाह **तथा चे**ति। प्राक्
तथाऽप्यपरोक्षीकृताव्यक्तानामित्यादिनैकं प्रयोजनमुक्तम्। अपरं च
सप्रमाणकमाह -- **सुव्रतानामि**ति। बुद्ध्येत्युक्तप्रकारेणोपासीना य इति
शेषः। एतत्प्रयोजनं गीतायां न सूचितमिति न तत्रैवोक्तम्।
