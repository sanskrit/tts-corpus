+++
title = "14 मात्रास्पर्शास्तु"

+++
।।2.14।। प्रकारान्तरेण शोकं शङ्कते **तथापी**ति। यद्यपि बान्धवादीनां
हानिर्भविष्यतीति धिया न शोको युक्तः उक्तविधयात्महानेरभावात्। देहहानावपि
प्रतिनिधिलाभात्। तथापि तन्मरणे ममैव सुखहानिदुःखावाप्तिश्च भविष्यतीति
धिया मे शोकः समुत्पतितः। कथम् **तद्दर्शनाभावा**दिना। तदिति
बान्धवादिपरामर्शः। आदिपदेन विकृततद्दर्शनं च गृह्यते। प्रेमास्पदानां हि
दर्शनस्पर्शनालापादिकं सुखहेतुः। तेषु मृतेषु तद्दर्शनाद्यभावात्सुखहानिः।
तथा तेषां छेदभेदादिदर्शनेन दुःखावाप्तिश्चेति एतन्निषेधपूर्वकं
श्लोकमवतारयति **नेति**। मीयन्ते विषया यैरिति मात्रा इन्द्रियाणि इति
व्याख्यानमसत्। पुराणादौ मात्राशब्दस्य विषये रूढत्वादित्याशयवान्
व्याचष्टे **मीयन्त** इति। ननु गन्धरसरूपस्पर्शशब्दा विषयाः। अतो
भिन्नपदत्वे द्वन्द्वे वा स्पर्शानां विषयान्तर्गतानां
पुनरुक्तिर्व्यर्थेत्यत आह **तेषा**मिति विषयाणाम्। तथाप्यनुपपत्तिः।
विषयाणां स्पर्शाभावांदित्यत आह **सम्बन्धा** इति। एवं तर्हि किं
षष्ठीसमासपरिग्रहणेन भिन्नपदत्त्वादावपि दोषाभावादित्यतो वाक्यं योजयति
**त एवे**ति। तुशब्दार्थ एवेति। नहि विषयाणां सम्बन्धानां च
पृथगेतत्कार्यं सम्भवतीति भावः। ननु शीतोष्णशब्दौ विषयविशेषवचनौ तत्कथं
विषयसम्बन्धा विषयविशेषं दद्युः कथं च साक्षात्सुखदुःखे कश्च प्रतिसम्बन्धी
कस्मै ददतीत्यत आह **देहे** इति। देहशब्देनात्रेन्द्रियाणि लक्ष्यन्ते।
अनेन शीतोष्णशब्दौ सकलविषयोपलक्षकौ। विषयोक्त्या च तत्साक्षात्कारो
लक्ष्यते इति लक्षितलक्षणेयम्। अनुभवद्वारैव सुखदुःखादानम्। प्रतिसम्बन्धी
देहः। दानं च आत्मन इत्युक्तं भवति। एतेन लौकिकी प्रतीतिरर्जुनेन
शङ्किताऽनूद्यते। तत्तद्विषयाणां तैस्तैरिन्द्रियैर्ये ये
सन्निकर्षास्तैस्तस्तत्तद्विषयसाक्षात्कारा भवन्ति
तत्रेष्टविषयसाक्षात्कारात्सुखं भवति अनिष्टविषयसाक्षात्कारात् दुःखं
भवतीति।  
भवेदेवं ततः किं प्रकृतशङ्काया इत्यतस्तुशब्दात्परया काक्वा सिद्धमर्थमाह
**न ही**ति। **स्वत** इति। विषयेन्द्रियेनन्निकर्षमात्रेण।
**दुःखादि**रिति विषयसाक्षात्कारः सुखदुःखे च। अनेन मात्रास्पर्शा एव
केवलाः किं शीतोष्णसुखदुःखदाः नहि किन्नामाभिमानसहिताः इत्युक्तं भवति।
अभिमानो नामात्र विषयेषु शोभनत्वाध्यासनिमित्तस्नेहः।
अरित्वादिभ्रमनिमित्तो द्वेषश्च शरीरेन्द्रियान्तःकरणेषु
ममतातिशयहेतुकोऽविवेक इत्यादि। विषयेन्द्रियसन्निकर्षा एव ज्ञानस्य
सुखदुःखयोश्च कारणं कुतो न स्युः येनाभिमानोऽधिकः कारणसामग्र्यां निवेश्यत
इति शङ्कापूर्वकमुत्तरपादं व्याचष्टे **कुत** इति। ननु कथमिदं लभ्यते यत
इत्यध्याहारादिति ब्रूमः प्रयोजनान्तराभावाद्धेत्वर्थगर्भत्वेन वा। सविशेषणे
हि विधिनिषेधौ विशेषणमुपसङ्क्रामतः इति न्यायात्।
शीतोष्णसुखदुःखदत्वविशिष्टानां मात्रास्पर्शानामिदं विशेषणं
भवच्छीतोष्णसुखदुःखदत्वमुपसङ्क्रामति। मात्रास्पर्शानां
शीतोष्णसुखदुःखदत्वं यत्तस्यागमापायित्वादित्यर्थः। अनेन
कथमुक्तशङ्कापरिहार इत्यतोऽतिप्रसङ्गमुखेन व्याचष्टे **यदी**ति।
मात्रास्पर्शा यदि स्वतः स्वयमेवाभिमानमनपेक्ष्यात्मनः शीतोष्णसुखदुःखदाः
स्युः तर्हि **सुप्तावपि स्युः**। नहि कारणसामग्री कार्यं
व्यभिचरतीत्यर्थः। नच वाच्यं सुप्तौ विषयेन्द्रियसम्बन्धा एव न सन्तीति
स्पर्शत्वगिन्द्रियसम्बन्धस्यावर्जनीयत्वात्। अतएव शीतोष्णग्रहणं कृतम्।
एतेनेन्द्रियमनस्सन्निकर्षाभावोऽपि प्रत्युक्तः। न चात्मनः सन्निकर्षाभावः
मनसः कदाप्यात्मवियोगाभावस्य वक्ष्यमाणत्वात्। अतिप्रसङ्गस्य विपर्यये
पर्यवसानं वदन्साक्षादर्थं दर्शयति  **अत**  
  
इति। अतो **मात्रास्पर्शा** नात्मनः स्वतः स्वयमेव केवलाः
शीतोष्णसुखदुःखदा भवन्तीति सम्बन्धः। **अत** इत्युक्तस्य विवरणं
**यतस्तन्निमित्ता** एवेति। तदित्यभिमानपरामर्शः। तेन निमित्तेन सहिता एव
शीतोष्णसुखदुःखदा यत इत्यर्थः। तत्कुत इत्यत उक्तं **मात्रे**ति।
मात्रास्पर्शा जाग्रत्स्वप्नयोरभिमानवतोरेव ते तथाविधाः शीतोष्णसुखदुःखदाः
सन्तः सम्भवन्ति। नान्यदा अभिमानरहिते सुप्त्यादाविति मात्रास्पर्शानां
शीतोष्णसुखदुःखदत्वस्याभिमानान्वयव्यतिरेकानुविधायित्वादित्यर्थः। न
चाभिमानहीनेऽपि ज्ञानोत्पत्तिस्तृणादौ दृश्यते सत्यं
सुखदुःखहेतुभूतज्ञानमत्राधिकृतमित्यदोष इति। इतश्चाभिमान एवात्मन उपप्लव
इत्याह **आत्मनश्चे**ति। अत्र तैरिति ज्ञानसुखदुःखपरामर्शः। आत्मनो
ज्ञानादिभिः सम्बन्धो नास्ति तेषां मनोवृत्तित्वात्। तथा चान्यगतधर्माः
कथमन्यस्य विक्रियाहेतवो विनाभिमानात्। प्रसिद्धं च स्वाभिमतगृहदाहो
देवदत्तं दुःखीकरोतीति। ज्ञानादिभिरात्मनः सम्बन्धाभावे कथमुक्तं
शीतोष्णाद्यनुभव आत्मन इत्यादीत्यत उक्तम् **विषये**ति। मनोवृत्तिरूपाणि
ज्ञानादीनि विषयभूतानि। आत्मा च विषयी साक्षिचैतन्यस्य तद्विषयत्वात्।
एतमेव सम्बन्धमभिप्रेत्यात्मनो ज्ञानमित्यादिव्यवहारः। उपलक्षणं चैतत्।
ईश्वराधीनं स्वामित्वमपि ग्राह्यं तादात्म्यसमवायिनिरासे तात्पर्यात्।  
नन्वभिमानसहितानामेव मात्रास्पर्शानां ज्ञानादिहेतुत्वं न
केवलानामित्युपपादितमेतत् ततो नित्या इति व्यर्थमिति चेत् न
आगमापायित्वस्यैवानेन व्याख्यानात् व्याख्यानेऽपि किं प्रयोजनमित्यत आह
**नचे**ति। आगमापायिशब्दो द्वयोः प्रयुज्यते यत्प्रवाहरूपेण नित्यं
व्यक्तिरूपेणानित्यं यथा गङ्गोदकं तदेकमागमापायीत्युच्यते। यस्य तु
प्रवाहोऽपि छिद्यते यथा किंशुककुसुमानां तदपरमिति।
तत्रागमापायिशब्दादुभयप्रतीतौ आगमापायित्वेऽप्यागमापायिशब्दार्थोऽपि
यत्प्रवाहरूपेण नित्यत्वं तदत्र विवक्षितं **नास्ति** न भवति।
मात्रास्पर्शानां शीतोष्णसुखदुःखदत्वे सम्भवात् प्रकृतानुपयोगाच्च। किन्तु
द्वितीयमेव सुप्त्यादावभावेन सम्भवादुक्तरीत्या प्रकृतोपयोगाच्च
इत्येतदनित्या इत्यनेनाह भगवानित्यर्थः। प्रलयो मूर्छा।
आदिपदेनासम्प्रज्ञातसमाधेर्ग्रहणम्। नन्वनित्यपदमनेकार्थमेव सत्यम् तथापि
पुनः प्रयत्नाद्यालोचनादेतत्सिद्धिः। एतदपि विशेषणोपसङ्क्रान्तं विशेषणम्।
आगामिव्याख्यानमपेक्ष्य भाष्यकृताऽयमर्थः प्रागुपन्यस्त इति ज्ञेयम्।
उक्तमर्थं पिण्डीकृत्योपसंहरति **अत** इति। उक्तप्रकारेण देहादावात्मनो
ममैत इत्यादिभ्रम एव भ्रमसहिता एव मात्रास्पर्शा इत्यर्थः। ततः
किमित्यतश्चतुर्थपदं व्याख्यातुमुपोद्धातमाह **अत** इति। तद्विसुक्तस्य
भ्रमविमुक्तस्य बन्धुमरणादिदुःखं यत्प्राक् शङ्कितं न हि
सामग्रीकार्यमेकदेशेन भवतीति भावः। ततः किमित्यतश्चतुर्थपादं व्याख्यातिं
**अत** इति। तितिक्षस्व विफलीकुर्विति भावः। ननु तानिति मात्रास्पर्शानां
परामर्शो युक्तः तत्कथं शीतोष्णादीनित्युक्तम् मैवम्। शीतोष्णहेतूनां
मात्रास्पर्शानामेव तच्छब्देनोपलक्षणात्।  
