+++
title = "39 एषा तेऽभिहिता"

+++
।।2.39।। पूर्वप्रकरणोपसंहारपूर्वकं
तत्सङ्गतत्वेनोत्तरप्रकरणारम्भप्रतिज्ञार्थंएषा तेऽभिहिता इत्युक्तम् तत्र
साङ्ख्ययोगशब्दौ कापिलपातञ्जलशास्त्रवचनाविति प्रतीतिनिरासाय व्याचष्टे
**साङ्ख्य**मिति। प्रतीतार्थावेव कुतो न स्यातां इत्यत आह
**नेतरा**विति। इतरौ शास्त्रलक्षणौ। कुत्रचिदागमे एतौ तूपादेयौ। बुद्ध्या
युक्तः इत्यादिवचनात्। अतो न तावत्र विवक्षिताविति वाक्यशेषः।
प्रकृतिपुरुषविवेकादेस्तदुक्तस्योपादेयत्वात्कथमेतत् इत्यत उक्तं
**सामस्त्येने**ति। एकदेशस्योपादेयतया तदुपादेयत्वे सौगतादेरपि
तत्प्रसङ्ग इति भावः। इतोऽपि न योगः पातञ्जलशास्त्रमित्याह **कर्मे**ति
अस्मिन्नेव योगे कर्मयोगो विशिष्यत इत्यादिप्रयोगाच्च। न हि शास्त्रे
कर्मयोगशब्दोऽस्तीति। न केवलमुपादेयत्वाभावान्नेतरौ विवज्ञितौ किन्त्वित्यत
आह **निन्दितत्वा**दिति। कथं निन्दितत्वं इत्यत आह
**भिन्ने**ति। साङ्ख्य योगः पाशुपतं वेदारण्यकमेव च। ज्ञानान्येतानि
भिन्नानि नात्र कार्या विचारणा म.भा.12।349।64 इति साङ्ख्यादीनां
विरुद्धमतत्वमुक्त्वापञ्चरात्रस्य कृत्स्नस्य वक्ता नारायणः स्वयम्।
ज्ञानेष्वेतेषु राजेन्द्र सर्वेष्वेतद्विशिष्यते म.भा.12।349।68 इति
पञ्चरात्रस्तुत्या विरुद्धानामेकस्तुतिपरनिन्दां गमयतीति प्रसिद्धमेवेति
भावः। एवं तर्हि वेदारण्यकस्यापि निन्दा स्यादित्यत आह **वेदानां**
त्विति। एकार्थत्वात्पञ्चरात्रेण। ज्ञानान्वेतानि भिन्नानि इति
पार्थक्योक्तेः कथमेकार्थत्वं इत्यत आह **पार्थक्यं** त्विति।
युक्तमित्यनेन तेषामेव प्रकृतत्वादित्यभिप्रैति। तथा चाद्यवाक्ये
वेदारण्यकपदेन पञ्चरात्रमुत्तरवाक्ये च पञ्चरात्रपदेन वेदारण्यकमुपलक्ष्यते
इति भावः। वेदपञ्चरात्रयोरेकार्थत्वं कुत इति चेत्
उदाहृतमोक्षधर्मवाक्यार्थान्यथानुपपत्त्या तावत्।  
अपरं प्रमाणमाह **तत्रैवे**ति। मोक्षधर्मे एवये हि ते यतयः ख्याताः
सत्यचित्रशिखण्डिनः। तैरेकमतिभिर्भूत्वा यत्प्रोक्तं शास्त्रमुत्तमम्।
वेदैश्चतुर्भिः समितं कृतं मेरौ महागिरौ म.भा.12 इत्यादिना
चित्रशिखण्डिशास्त्रस्य वेदैक्योक्तेश्च असङ्गतमेतदित्यत आह
**पञ्चरात्रे**ति। पञ्चरात्रमूलकस्येत्यर्थः। एतच्च वैखानससंहितोपक्रम एव
प्रसिद्धम्। अत एतद्व्याख्यानंज्ञानयोगेन साङ्ख्यानां 3।3साङ्ख्ययोगौ
पृथग्बालाः 5।4 इत्यादावप्यतिदिशति **एवमेवे**ति। शब्द इति
जात्यभिप्रायमेकवचनम्। इतोऽप्यत्र साङ्ख्ययोगशब्दौ ज्ञानोपायवाचिनावित्याह
**युक्तेश्चे**ति। तामेव युक्तिं दर्शयति **ज्ञान**मिति।
अत्रोक्तवक्ष्यमाणयोरर्थयोः साङ्ख्ययोगशब्दौ प्रयुक्तावुक्तवक्ष्यमाणार्थौ
ज्ञानोपायावेवेति तदर्थावेतौ युक्ताविति **जैवं ज्ञान**मिति। जीवस्य
तत्त्वमित्यर्थः। यद्यपीश्वरतत्त्वं चोक्तं तथापि तादर्थ्येनेत्यदोषः। ननु
बुद्धिर्ज्ञानं तदुत्पाद्यत एव न त्वत्राभिहितं नापि श्राव्यते
तत्कथमुच्यतेसाङ्ख्ये बुद्धिरभिहिता योगे त्विमां शृणु इति तत्राह
**बुध्यत** इति। वागिति शेषः। ननु साङ्ख्यं न वाचोऽधिकरणं तत्कथं सप्तमी
किमर्थं च प्रसिद्धवाक्छब्दपरित्यागेनाप्रसिद्धबुद्धिशब्दोपादानं इत्यत आह
**साङ्ख्ये**ति। साङ्ख्यं चासौ विषयश्च अनेन विषयसप्तमीयमित्याह। नाविशदं
वाङ्मात्रमुक्तं किन्तु तव बोधो यथोत्पद्यते
तथेत्यप्रसिद्धपदोपादानप्रयोजनमित्युक्तं भवति।  
