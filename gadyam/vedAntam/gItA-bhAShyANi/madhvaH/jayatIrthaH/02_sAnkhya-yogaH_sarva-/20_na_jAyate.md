+++
title = "20 न जायते"

+++
।।2.20।। तथापिन जायते इति पुनरुक्तमित्याशङ्क्य नेदं भगवद्वाक्यं
किन्तूक्तार्थे सम्मतित्वेन मन्त्रवर्णोऽयमुदाह्रियत इत्याह **अत्रे**ति।
ननु जीवः स्वरूपेण भूत्वा देहसम्बन्धेन भवितैव तत्कथमुच्यतेभूत्वा भविता न
इतीत्यतोऽन्यथा व्याचष्टे **न चे**ति। जीवो न जायते चेत्तर्हि
यथेश्वरज्ञानं वृद्धिह्रासादिवर्जितं भूत्वैव  
  
कयाचिदचिन्त्यया शक्त्या भूतमिति व्यवहारालम्बनं तथा जीवेऽपि किं
जननव्यवहारस्तन्निमित्त इति पृच्छायां नेत्यनेनोच्यत इत्यर्थः।
नन्वीश्वरज्ञानस्योक्तप्रकारं भूत्वा भवनं कुतः सिद्धम् येन जीवस्य
तथाभावासम्भावनायोदाह्रियते इत्यत आह **तद्धी**ति।
तदीश्वरज्ञानस्योक्तप्रकारेण भूत्वा भवनं श्रुतिस्मृतिसिद्धं हीति
सम्बन्धः। तदैक्षत छां.उ.6।2।3 इति भवनमुच्यते देवदत्तोऽपश्यदितिवत्।
**देशत** इति वृद्धिह्रासादिराहित्यम्। नन्वीश्वरवदित्येव कस्मान्नोक्तम्
नैवं शङ्क्यं लोकदर्शनस्याधिकस्य तत्रोत्पादात्अजो नित्यः इति
पुनरुक्तमित्याशङ्क्य तन्निवर्त्यामाशङ्कामुक्त्वाऽन्यथा व्याचष्टे
**कुत** इति। न जायते म्रियते इत्येतत्कस्मात्कारणादित्यर्थः।
अजादीत्यनेन्अजो नित्यः शाश्वतः इति व्याख्यातम्। शाश्वत इत्येतन्नित्य
इत्यनेन गतार्थमित्यन्यथा व्याचष्टे **शाश्वत** इति। तथा चाजो नित्य
इत्याभ्यां बिम्बोत्पत्तिनाशनिमित्तौ शाश्वत
इत्यनेनोपाधिबिम्बसन्निधिजनननाशनिमित्तौ जन्मनाशौ न स्त इत्युक्तं भवति।
तथाप्यज इत्युक्तत्वात्पुराणं इति पुनरुक्तिरिति चेत् न भूत्वा भविता वा
नेत्युक्तम्। तत्कुतः किंनिमित्तश्च तर्हि जननव्यवहारः इत्याशङ्क्य
देहान्तरप्राप्तिरस्यास्तीत्यनेनोच्यत इत्याह  **पुर**मिति। एवमपि न
हन्यत इति पुनरुक्तिरिति चेत् न यदि पुराणस्तर्हि
उपाधिभूतदेहनाशाद्दर्पणनाशात्प्रतिबिम्बनाशवदात्मनाशः स्यादित्याशङ्काऽत्र
पूर्वाभिप्रायेण परिह्रियत इति भावेनाह **तथापी**ति पुराणत्वेऽपि।  
