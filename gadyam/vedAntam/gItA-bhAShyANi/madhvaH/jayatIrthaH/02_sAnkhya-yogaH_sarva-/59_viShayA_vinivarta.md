+++
title = "59 विषया विनिवर्तन्ते"

+++
।।2.59।। विषया विनिवर्तन्ते इत्यादिश्लोकत्रयान्तेऽपितस्य प्रज्ञा
प्रतिष्ठिता 2।61 इत्युक्तत्वादिदमपि लक्षणविवरणमिति भ्रान्तिः
स्यात्तन्निरासार्थमाह **न चे**ति। एतल्लक्षणं यस्माद्भवति
तदेतल्लक्षणम्। अयत्नतोऽल्पयत्नतःअनुदराकन्या इति यथा। यद्येवल्ँ लक्षणकं
ज्ञानं तर्हि सर्वोऽपि जनः कस्मान्न तत्साधयति कामाद्युपद्रवपरिहारार्थम्
किं दन्दह्यमानशिरा इव बम्भ्रमीति अतो नास्त्येवेदं ज्ञानिषु
लक्षणमित्याशङ्कापरिहारार्थमिति शेषः। त्रिभिरित्यनुवर्तते
ज्ञानस्याल्पप्रयत्नासाध्यत्वमत्र न प्रतीयत
इत्याशङ्क्योपोद्धातप्रक्रिययेन्द्रियजयस्य तावन्महाप्रयत्नसाध्यत्वमाद्येन
श्लोकेनोच्यत इति भावेन तं व्याचष्टे **निराहारत्वेने**ति एतेनरसवर्जं
इत्येतदन्तस्य वाक्यस्यार्थ उक्तः। एवशब्देनरसवर्जं इत्येतद्व्याचष्टे। तथा
हि निराहारस्य देहिनः। तेन निराहारत्वेनेति यावत्। विषया रूपादयः।
तद्भोगसामर्थ्यानीन्द्रियाण्यनेनोपलक्ष्यन्ते तानि विनिवर्तन्ते। रसवर्जं
रसो रागः तं वर्जयित्वा विषयाभिलाषश्चैतसिको निराहारत्वेन न निवर्तत इति।
अस्यैवार्थान्तरमाह **इतरे**ति। आकाङ्क्षाशब्देन भोगशक्तयोऽपि
लक्ष्यन्ते। रसवर्जं इत्यस्यार्थो रसाकाङ्क्षादिरिति। ततश्चेयं योजना
निराहारत्वेन रसादितरे विषयाः तद्भोगशक्तयः तदाकाङ्क्षाश्चेति यावत्
विनिवर्तन्ते। रसं वर्जयित्वा मनसो रसविषयाकाङ्क्षा रसनेन्द्रियस्य
तद्भोगशक्तिश्च न निवर्तत इति। रसोऽपीत्यस्यार्थमाह **स त्वि**ति।
आद्येऽर्थे स रसः सर्वविषयविषयो रागः। द्वितीये स रसः तद्भोगशक्तिः
तदाकाङ्क्षा च। उक्तमर्थं श्लोकारूढं करोति **इत्याहे**ति। द्वितीयार्थे
प्रमाणमाह **इन्द्रियाणी**ति। जयन्ति भोगशक्तिक्षयेण च रागक्षयेण च। असौ
रसना तु रस्ये विषये प्रकारद्वयेन च वर्धते। आद्यमर्थमुपपादयति
**रसे**ति। उक्तं युक्तमित्युभयत्र शेषः। रसशब्दस्य रागवाचित्वं
उक्ताभिधानादवगन्तव्यम्। अचेतने चेतनवदुपचाराद्रसः परं दृष्ट्वा निवर्तते
इति युक्तम्।  
अयमर्थसङ्ग्रहः यदा बाह्येन्द्रियाणि विषयैः सन्निकृष्यन्ते तदा तद्द्वारा
मनस्तत्र प्रवर्तते प्रवृत्ते च मनसि रागो भवति तत आत्मनः क्षोभ इति। एवं
इन्द्रियाणामविजयः। यो हि यं व्याकुलं करोति स तेन जित इत्युच्यते। यदा तु
बाह्येन्द्रियाणि विषयसन्निधानेऽपि न तैः सन्निकृष्यन्ते सन्निष्टान्यपि न
मनस्तदाभिमुखेनाहरन्ति आहृतेऽपि मनसि न विषयरागो जायते तदा नात्मनः क्षोभो
भवतीत्येष इन्द्रियजयः। सोऽयं सङ्ग्रहेण द्वेधा बाह्येन्द्रियाणां
शक्तिक्षयान्मनसो रागक्षयाच्च। एतत् द्वयं च पुरुषभेदेनोक्तप्रकारद्वयेन
निराहारत्वब्रह्मसाक्षात्काराभ्यां भवतीत्येवमिन्द्रियजयस्य
महाप्रयत्नसाध्यत्वमिति।  
