+++
title = "24 अच्छेद्योऽयमदाह्योऽयमक्लेद्योऽशोष्य"

+++
।।2.24।। तर्ह्यच्छेद्योऽयमित्यादिपुनरुक्तमित्यत आह **वर्तमाने**ति। लटः
प्रयोगेन वर्तमानस्यैव च्छेदादेर्निषेधादिदानीं दृश्यमानत्वेनात्मनः
प्राग्विनाशाभावेऽप्युत्तरत्र शस्त्रादिना विनाशः स्यात् इति शङ्कायां
च्छेदादियोग्यतैवात्मनो नास्तीति। प्रतिपादनायेदमुदितम्। अर्हे कृत्यतृचश्च
अष्टा.3।3।169 इति कृत्यस्यार्हार्थत्वस्मरणादिति भावः। तर्हि तेनैवालं
किमाद्येन श्लोकेन इत्यत आह **वर्तमाने**ति। प्रवृत्ते शस्त्रसम्पाते 1।20
इति वचनात्प्रसक्तौ सत्यामपि वर्तमानस्य
च्छेदादेरदर्शनाच्छेदाद्ययोग्यत्वमात्मनो युक्तमिति दर्शयति प्रथमश्लोकेन।
एवं तर्ह्यौत्तराधैर्यप्रसङ्ग इति चेत् न उपोद्धाताभिप्रायेण
भगवतोक्तेऽभिप्रायमजानानस्य शङ्कामनूद्यावतारस्य कृतत्वात्। स्वाभिप्रायेण
तूपोद्धातमुक्त्वा साध्यमाहेत्यवतारः कर्तव्यः। नित्यः सर्वगतः इत्यादिकं
जीवेऽसम्भावितमित्याशङ्क्य तन्निवर्त्याशङ्काप्रदर्शनपूर्वकं व्याचष्टे
**कुत** इति। वर्तमानच्छेदाद्यदर्शनमात्मनः च्छेदाद्ययोग्यतायां किं
निश्चययुक्तिः उत सम्भावनायुक्तिः। नाद्यः कदाचिददृष्टस्यापि
पश्चाद्दर्शनात्। द्वितीये तु कुतो योग्यतानिश्चयः इति शङ्कार्थः।
नित्यसर्वगतेति  
  
भावप्रधानो निर्देशः। ईश्वरस्य तावच्छेदाद्ययोग्यत्वं सिद्धम्
नित्यसर्वगतत्वादिविशेषणवत्त्वात्। नह्येवम्भूतस्य छेदादिकं सम्भवति
अतस्तत्प्रतिबिम्बस्यापि जीवस्य तदयोग्यत्वमिति भावः। मन्त्रवर्णे
कठो.1।2।18 शाश्वतः इतीश्वरविशेषणमुक्तम्। अत्र स्थाणुरिति तयोर्भेदमाह 
**शाश्वत** इति। एकरूपत्वमात्रं सामान्येनान्यथात्वाभावः तस्य
सामान्यप्रकरणत्वात्। स्थाणुः इत्यस्य नैमित्तिकनिषेधप्रकरणत्वात्।
अस्यार्थभेदकथनस्योत्तरत्रोपयोगं वक्ष्यामः। नित्य इतीश्वरविशेषणं
प्रतिभाति तदन्यथा व्याचष्टे  **नित्यत्व**मिति। भिन्नपदोक्तमपि
विशिष्टस्य विशेषणं विशेषणमुपसंक्रामति। सन्निधानाच्च सर्वगतत्वमिति भावः।
द्वयं पृथगीश्वरविशेषणं किं न स्यात् इत्यत आह  **अन्यथे**ति। अजो नित्यः
2।20 इति नित्यत्वमीश्वरस्य प्रागुक्तं अप्रमेयस्येति सर्वगतत्वं च।
अतस्ताभ्यां पुनरुक्तेरित्यर्थः। अस्याप्युत्तरत्रोपयोगः।  
ननु जीवस्येश्वरप्रतिबिम्बत्वमत्र बहुवारमुक्तम् अतः पुनरुक्तिरित्यत आह
**ऐक्योक्ता**विति। जीवस्येश्वरैक्यविषये न पुनरुक्तिदोषः। कुतः
ऐक्यमात्रस्य पुनःपुनरुक्तावपि पूर्वपूर्वानुक्तानां तत्र तत्रोपयुक्तानां
ईश्वरविशेषणानां उत्तरत्रोपादानादिति। ऐक्यमत्र गौणं विवक्षितम्।
विशेषणभेदाद्विशिष्टभेद इति भावः। ननु एतदपि नास्तिशाश्वतः 2।20
इत्युक्तस्यैव स्थाणुशब्देन ग्रहणादित्यादिशङ्कानिरासायशाश्वतः
इत्येकरूपत्वमात्रमित्यादिकः प्राचीनो ग्रन्थः। ननु प्रतिबिम्बत्वं
तत्तत्साध्यसिद्धये हेतुत्वेनोक्तम् न चैकस्यैव हेतोरनेकसाध्यसिद्ध्यर्थं
पुनः पुनरुपन्यासे दोषोऽस्ति तत्कस्य हेतोः प्रमेयभेदात् अतः कथमियं
शङ्केति उच्यते एकत्रोक्तमीश्वरप्रतिबिम्बत्वमन्यत्रापि हेतुत्वेन
शिष्यैरेव ज्ञायतां किं स्वयं वचनेनेति शङ्कितुरभिप्रायः
ईश्वरप्रतिबिम्बत्वमात्रस्य तत्तद्विशिष्टशङ्कानिरासासामर्थ्यात्
तत्तदौपयिकविशेषणप्रदर्शनार्थं स्वयमुपादानमिति परिहाराभिप्रायः।
नन्वीश्वरस्य नित्यसर्वगतत्वादिविशेषणवत्त्वात् अस्त्वच्छेद्यत्वादिकं
जीवस्य तु कुतः तथाविधेश्वरप्रतिबिम्बत्वादिति चेत् नयो यत्प्रतिबिम्बः स
तद्धर्मा इति नियमाभावादित्यत आह **युक्ता** इति। बिम्बधर्मा
बिम्बसमानधर्माः। यो यत्प्रतिबिम्बः सोऽसति विरोधे तद्धर्मेति
व्याप्तिरभिप्रेतेति भावः। स्यादिदं व्याख्यानं यदि
जीवस्येश्वरप्रतिबिम्बता स्यात् सैव कुतः सिद्धेत्यत आह **तत्ते**ति। ननु
जीवस्येश्वरप्रतिबिम्बत्वाङ्गीकारेअंशो नानाव्यपदेशात्
ब्र.सू.2।3।43ममैवांशो जीवलोके 15।7 इत्यादिवाक्यसिद्धेन तदंशत्वेन विरोधः
स्यात्। प्रतिबिम्बो हि बिम्बादत्यन्ताभिन्न इति केषाञ्चिन्मतं
अत्यन्तभिन्न इत्यपरेषाम्। अंशस्तु तदेकदेशः तेन भिन्नाभिन्नः यथा
पटांशस्तन्तुः पटेन। ततः पक्षद्वयेऽपि कथं न विरोध इत्यत आह **न चे**ति।
जीवस्येश्वरप्रतिबिम्बत्वाङ्गीकारेऽपि न तदंशत्वविरोधः। कुत इत्यत आह 
**तस्ये**ति। प्रतिबिम्बत्वस्यैवांशशब्दप्रवृत्तिनिमित्तत्वात्। **अयं
भावः**  अत्यन्तभिन्नस्य जीवस्य यदीश्वराधीनतत्सादृश्योपेतत्वं
तत्प्रतिबिम्बत्वमुच्यते अभेदमतस्य निराकरिष्यमाणत्वात्। तदेव तदंशत्वमिति
कुतो विरोधः इति। नन्वंशत्वं तदेकदेशत्वं तत्कथमुच्यते
प्रतिबिम्बत्वमेवांशत्वं इति तत्राह **न चेति**। अंशता
अंशशब्दप्रवृत्तिनिमित्तम्। न केवलमेकदेशत्वमंशशब्दप्रवृत्तिनिमित्तम्
अपितु प्रतिबिम्बताऽपीति भावः। अस्तु नामानेकार्थत्वमंशशब्दस्य तथापिअंशो
नाना ब्र.सू.2।3।43 इत्यादौ प्रतिबिम्बत्वमेवांशत्वमित्यत्र किं प्रमाणं
तदेकदेशत्वं किं न स्यात् इत्यत आह **प्रमाण**मिति।
जीवस्येश्वरप्रतिबिम्बत्वं तदंशत्वं च तावदुच्यते। नच परस्परविरुद्धः
शास्त्रार्थो भवितुं युक्तः। तत्रानेकार्थस्यांशशब्दस्य विरुद्धार्थं
परित्यज्यार्थान्तरं गृह्यत इत्यर्थापत्तिरेवात्र प्रमाणमिति भावः।
स्यादेतत्। तथा प्रतिबिम्बत्वमेव तत्त्वं अंशशब्दस्यापि तदेव
प्रवृत्तिनिमित्तमिति वचनद्वयविरोधशान्त्यर्थं कल्प्यते तथैकदेशत्वमेव
तत्त्वं प्रतिबिम्बशब्दस्यापि तदेव प्रवृत्तिनिमित्तमिति कुतो न कल्प्यम्
वचनद्वयविरोधस्यैवमपि शान्तेरित्यत आह  **न चे**ति।
अंशस्यांशत्वस्यैकदेशत्वस्य प्रतिबिम्बत्वं
प्रतिबिम्बशब्दप्रवृत्तिनिमित्तत्वं कुतो न कल्प्यम् कुत इत्यत आह 
**गाधी**ति। गाध्यादिष्वंशशब्दाभिधेयेषु अंशत्वस्य बाहुरूप्यदृष्टेः।
इतरत्र प्रतिबिम्बशब्दाभिधेयेषु सूर्यकादिषु
प्रतिबिम्बत्वस्यानेकरूपत्वादृष्टेः। इदमुक्तं भवति इन्द्रांशो
गाधीत्युच्यते। तत्र विशेष एवांशशब्दप्रवृत्तिनिमित्तं भेदाभेदादेः
प्रमाणबाधितत्वात्। पटांशस्तन्तुः इत्यत्रैकदेशत्वंसूर्यांशश्चक्षुः
इत्यत्रात्यन्तभिन्नस्य तदधीनसादृश्यम्। एवमंशशब्दोऽनेकार्थः प्रयोगेषु
दृश्यते। तथा चोक्तं द्विरूपावंशकौ तस्य इत्यादि। नचैवं
प्रतिबिम्बशब्दस्यानेकं प्रवृत्तिनिमित्तं दृश्यते। तथाच
सावकाशस्यांशशब्दस्य निरवकाशेन प्रतिबिम्बशब्देन बाधो युक्तः न तु
वैपरीत्यमिति।  
नन्वीश्वरस्य स्थाणुत्वं न युज्यते तदैक्षत छां.उ.6।2।3 सोऽकामयत
बृ.उ.1।2।47  
  
इत्यादिकर्तृत्वविरोधादित्यत आह **स्थाणुत्वे**ऽपीति। कुतः इति चेत् किं
द्वयोः परस्परपरिहारेण वृत्तिदर्शनाद्विरोधश्चोद्यते उत सहादर्शनात्।
नाद्यः कर्तृत्वरहितस्य कस्याप्यदर्शनात्। न द्वितीय इत्याह **उभये**ति।
अन्यत्र सहादृष्टं स्थाणुत्वं कर्तृत्वं च कुतो भगवतीत्यत आह
**अचिन्त्ये**ति। मायावादी तु कर्तृत्वं स्थाणुत्वयोरेकं कर्तृत्वं
मायामयं स्थाणुत्वं तु पारमार्थिकम् काल्पनिकपारमार्थिकयोश्च गगने
नीलत्वनीरूपत्वयोरिव न विरोध इति विरोधसमाधानं मन्यते तदसदित्याह **न
चे**ति। कुत इत्यत आह **त्वयी**ति। **ब्रह्मणि ईश्वर** इति
सम्पूर्णैश्वर्ये न योगित्वात् किन्तु ईश्वरत्वात्। **कार्यकारणे**
सकलकार्योत्पादनसामर्थ्योपेते। **इत्यादी**ति क्रियाविशेषणम्।
विरुद्धानामन्यत्र सहानवस्थितानां धर्माणां भगवत्यविरोधस्य
सहावस्थानस्योक्तेः। तथा च बादरायणीयं मतमवलम्बमानस्यैवं विरोधसमाधानं
असाम्प्रदायिकमिति भावः। इतश्च तदयुक्तमित्याह **महातात्पर्याच्चे**ति।
सकलवेदानां परमेश्वरगुणोत्कर्षे  
  
महातात्पर्यम्। तत्रेक्षितृत्वादीनां मिथ्यात्वकल्पने तद्विरोधः
स्यादित्यर्थः। समस्तवेदानां भगवद्गुणोत्कर्षे तात्पर्यमित्येतदेव कुत इति
चेत् उच्यते यस्य हि शास्त्रस्य यत्प्रयोजनं तत् यस्य ज्ञानाद्भवति स तस्य
विषय इति नियमः। अन्यथा विषयप्रयोजनयोः सम्बन्धो न स्यात्। तथा च तत्र
प्रेक्षावतां प्रवृत्तिर्न भवेत्। वेदस्य च मोक्षः प्रयोजनम्। स च
गुणोत्कर्षज्ञानादेव भवतीति तत्रैव तस्य महातात्पर्यं युक्तमिति
प्रतिपादयिष्यन् सर्ववेदानां मोक्षः प्रयोजनमित्येवासिद्धं न स्वर्गादेः
फलान्तरमिति कैश्चिदङ्गीकृतत्वादित्यतस्तत्तावत्साधयति **मोक्ष** इति।
वेदो हि महच्छास्त्रंवेदशास्त्रात्परं नास्ति इति वचनात्। तस्य च
महापुरुषार्थेनैव प्रयोजनेन भवितुं युक्तम्। मोक्षश्च महापुरुषार्थः। अतः स
एव तस्य प्रयोजनमिति भावः। मोक्षस्य महापुरुषार्थत्वं कुतः इत्यत आह
**तत्रापी**ति। पुरुषार्थेष्वपि अत्र निर्धारणेन महत्त्वं गम्यते।
अन्तेषु धर्ममोक्षेषु मध्येषु अर्थकामेषु अन्तयोरन्तरं मध्यम्। नैतावता
धर्मो मोक्षसमः क्षयिफलत्वादित्याह **पुण्ये**ति। चितः प्राप्तः।
अस्त्वेव ततः किं इत्यत आह **स चे**ति। मोक्षस्य भगवत्प्रसादसाध्यत्वं
अन्यसाध्यत्वाभावश्चेति द्वे एते प्रमेये। तत्र यथायोगं वाक्यान्येतानि
ज्ञातव्यानि। यदि निर्व्यलीकं छद्मना विना सर्वात्मना सर्वेण प्रकारेण
आश्रितपदो भगवान्येषां दययेद्दयां कुर्यात् तर्हि येषां श्वश्रृगालभक्ष्ये
देहेममाहं इति धीर्न भवति ते देवमायां देवस्य महिमानं विदन्ति अतितरन्ति च
संसारमित्यर्थ। ऋते सत्ये। यद्यस्मात्। ईशेति सम्बुद्धिः।
अतस्तवाङ्घ्रेश्छायां आश्रयेमेति सम्बन्धः। ज्ञानं प्रसादसाधनमित्यनुपदं
वक्ष्यते। अतःतमेवं इत्याद्युदाहरणम् ततोऽपि किं इत्यत आह **स चे**ति।
विष्णुप्रसादश्च लोके सत्पुरुषप्रसादो गुणोत्कर्षज्ञानसाध्यः प्रसिद्धः।
तद्दृष्टान्तेनानुमानादित्यर्थः।  
नन्वीश्वरस्यानुमानाविषयत्वात्कथं तत्र लोकप्रसिद्धमङ्गीकार्यम्
अन्यथाऽज्ञानादिकमङ्गीकार्यं स्यादिति अत आह  **लोके**ति। अन्यथा
मीमांसारम्भानुपपत्तिरिति भावः। नन्विन्द्रप्रसादकामोऽहल्यायै जारेति
तन्निन्दामेव करोति। ततो भग्नव्याप्तिकमिदमनुमानमित्यत आह **अहल्ये**ति।
अहल्याजारत्वादिप्रतिपादकं वाक्यमप्युत्कर्षमेव वक्ति। कथं दोषकृतोऽपि ते
यस्तत्फलं बहुतरो लेपः स नासीदित्यस्यार्थस्य अनेन व्यञ्जनादित्यर्थः। कुत
एतत् अत्यन्तालौकिककल्पनादेवं कल्पनस्य ज्यायस्त्वात् तत्फलं बहुतरो लेप
इत्येतत्कुतः इत्यत आह **बह्वि**ति। असौ परनारीधर्षणदोषः। हीति
सकलधर्मशास्त्रप्रसिद्धिं द्योतयति। स लेपस्तस्य नासीदित्येतत्कुतः इत्यत
आह **तस्ये**ति। अहल्याधर्षणेन तस्येन्द्रस्य लोमापि न क्षीयते इत्यर्थः।
भगवत्प्रसादस्तद्गुणोत्कर्षज्ञानसाध्य इत्येतन्न केवलमनुमानात्सिद्धं किं
तर्हि तद्वचनाच्चेत्याह  **य** इति। अत्रस सर्ववित् 15।19
इत्यादिस्तुत्या प्रसादोऽवगम्यते। तदेवं भगवद्गुणोत्कर्षे महातात्पर्यं
सर्वागमानामिति प्रमितम्। ननु ब्रह्मरुद्रादीनां
सर्वोत्कृष्टत्वप्रसिद्धेर्विष्णोः सर्वोत्कर्ष एव नास्ति कुतस्तत्र
सर्वागमानां महातात्पर्यं इति चेत् न तत्प्रसिद्धेर्भ्रान्तित्वात्। तत्कुत
इत्यत आह **सत्यमि**ति। सत्यं वक्ष्यमाणम्। तस्य लेशस्येति सर्वत्र
सम्बध्यते। ननु पुराणविरोधाल्लौकिकी प्रसिद्धिरस्तु भ्रान्तिः
पुराणेष्वेवान्येषां सर्वोत्कर्षो भगवदैक्यं च उच्यते तत्कथम् नहि पुराणस्य
पुराणं बाधकम् साम्यादित्यत आह **अन्ये**ति। अन्योत्कर्ष ऐक्यं च
पुराणेषु प्रतीतमपि महाभारतविरुद्धम् अतो न ग्राह्यमित्यर्थः। अत्रैक्यं
प्रसङ्गादुक्तम्। महाभारतस्य पुराणबाधकत्वं कुत इत्यत उक्तं **तथैवे**ति।
इत्यादिना ग्रन्थान्तरेण सिद्धः प्रमित उत्कर्षः सर्वशास्त्रोत्तमत्वं यस्य
तत्तथोक्तम्। कथं महाभारतविरुद्धत्वमित्यत आह **तत्र** हीति। तत्र
महाभारते इत्यादिषु वाक्येषु वक्ति भगवान्व्यासः इतोऽपि महाभारतस्य
पुराणबोधकत्वं युक्तमित्युक्तं **साधारणे**ति। कः सर्वोत्कृष्टः
इत्यादिसाधारणप्रश्नरूपेऽवसरे विष्णुप्रशंसामनुपक्रम्य स्वरूपकथनावसर इति
यावत्। पुराणेऽप्येवमेवान्योत्कर्षाद्युक्तौ साम्यमेवेत्यत आह  
  
**अन्यत्रे**ति। अन्यत्र पुराणे
यत्किंञ्चिदुक्तावप्यन्योत्कर्षाद्युक्तावप्यसाधारण एवावसरे
तत्स्तुतिप्रसङ्गे तदुक्तमिति शेषः। असाधारणावसरोक्तमपि
रुद्रादेरुत्कृष्टत्वादि कुतो दुर्बलं इत्यत आह **तद्धी**ति।
यत्स्तुतिप्रस्तावोक्तं सर्वोत्कृष्टत्वं वेदादावग्न्यादेरप्यस्ति तस्यापि
ग्राह्यत्वं स्यादित्यर्थः। इतश्च न पुराणोक्तं रुद्रादेरुत्कृष्टत्वं
ग्राह्यमित्याह **तद्ग्रन्थेति**। तद्ग्रन्थः शैवपुराणम्।  
तत्कथमित्यत आह **तथा ही**ति। तद्ग्रन्थेत्युक्तप्रदर्शनाय शैव
इत्युक्तम्। ङ्यापोः संज्ञाछन्दसोर्बहुलम् अष्टा.6।3।63 इति जाह्नवीति
ह्रस्वः। तत्रैव स्कान्द एव। शिवान्मुक्तिं निषिध्य। इतश्च न पुराणोक्तं
शिवादेरुत्कृष्टत्वे ग्राह्यमित्याह  **समेति**। समं
शैववैष्णवपक्षयोःनाहं न च शिवोऽन्ये च इत्यादितद्वचनम्। अस्तु
लौकिकीप्रसिद्धिर्भ्रान्तिः पुराणं च विप्रलम्भमूलं व्यामोहनार्थम्
तथापिविश्वाधिको रुद्रः इत्यादिवेदविरोध इत्यत आह **वेदश्चे**ति।
सङ्कुचिताद्यर्थो व्याख्यातव्यः कुत इत्यत आह **यदी**ति।
इतिहासाद्यननुरुध्य यथाश्रुतवेदव्याख्यानेऽनिष्टमाह  **अनिर्णयाच्चे**ति।
न केवलं विश्वाधिक इत्यादिवेदो विष्णोः सर्वोत्कर्षस्याविरोधी किन्तु
प्रत्युत तत्र वेदेऽस्मदिष्टस्य विष्णोः सर्वोत्कर्षस्य सिद्धिरपीत्याह
**तत्रापी**ति। कुत इत्यत आह **नामे**ति।
विष्णोर्नामभिर्वैशेष्याद्विशिष्टत्वाद्रुद्रादिसर्वनामवत्त्वादित्यर्थः। महातात्पर्याच्च
इत्यादिनोक्तमर्थमुपसंहरति **अत** इति। अप्रामाणिकत्वात्
प्रमाणविरुद्धत्वाच्चेत्यर्थः। अस्त्वेवं तथापि ईक्षितृत्वादेर्न
मायामयत्वे तद्विरोधः। गुणोत्कर्षस्य सत्त्वे हि स स्यात्। नच
वेदतात्पर्यविषयत्वमात्रेण सत्यता मोक्षापेक्षयेश्वरं प्रसादयितुमुक्तस्य
राजाद्युत्कर्षस्येवासत्त्वसम्भवात्। संवादाभावेन सत्यत्वनिश्चयायोगादित्यत
आह **तथापी**ति। फलापेक्षया प्रसादयितुं प्रतिपादितत्वेऽपि स्वतः
प्रामाण्यात् संवादमनपेक्ष्य ज्ञानग्राहकेणैव प्रामाण्यस्य निश्चितत्वात्।
नहि प्रामाण्यनिश्चये विषयासत्त्वशङ्का सम्भवति। एवं सति
बौद्धाद्यागमविषयस्यापि सत्त्वं स्यादिति चेत् न प्रसक्तस्यापि
तत्प्रामाण्यग्रहणस्य बलवद्विरोधेनापोदितत्वात्। नच तथाप्रकृतेऽपीत्याह
**अविरोधा**दिति।  
नन्वन्यत्र पुरुषे सर्वोत्कर्षस्यादर्शनात्तद्दृष्टान्तेनेश्वरेऽपितदभावस्य
साधयितुं शक्यत्वात् अनुमानविरोधोऽस्तीत्यत आह **नचे**ति।
कालातीतमनुमानमिति भावः। प्रमाणविरुद्धस्याप्यनुमानत्वेऽतिप्रसङ्गं सूचयति
**धर्मे**ति। धर्मैर्वैचित्र्यं धर्मवैचित्र्यम्। एवमनुमानेऽर्थानां
धर्मवैचित्र्यं न स्यादिति भावः। यद्वाऽनेन ग्रन्थेनासम्भावनाविरोधं
परिहर्तुं सम्भावनां दर्शयति। भवेदेवं यदि स्वत एव प्रामाण्यग्रहः स्यात्
तदनङ्गीकारे किमुत्तरमित्यत आह **स्वत** इति। संवादाधीनः प्रामाण्यग्रह
इत्यङ्गीकारे तु प्रामाण्यनिश्चयाय संवादकमानोक्तौ तस्याप्यदोषत्वं
प्रामाण्यमन्यसंवादेन साधयेदित्यनवस्थालक्षणातिप्रसङ्ग इत्यर्थः। इतोऽपि न
वेदतात्पर्यगोचरस्य भगवद्गुणोत्कर्षस्यासत्त्वं शङ्कनीयमित्याह
**अनन्ये**ति। प्रयोजनापेक्षया चेत्यर्थः। तर्हि तत्परत्वमेव न
सिद्ध्येत्। प्रयोजनपर्यालोचनया हि तत्प्राक्साधितमित्यत आह
**सिद्ध**मिति। कथमित्यत आह **नारायणे**ति। प्रयोजनापेक्षया
भगवद्गुणोत्कर्षपरत्वपक्षे प्रयोजनेन तत्साधनं कृतम् प्रयोजनानपेक्षापक्षे
त्वागमैरेव तत्सिद्धम्। पक्षद्वयं चसर्वे वेदास्तु देवार्थाः
इत्यादिवक्ष्यमाणप्रमाणसिद्धम्। एकस्यैव वाक्यस्य
प्रयोजनसापेक्षत्वमनपेक्षत्वं च विरुद्धमित्यत आह **नचे**ति।
प्रतिपत्तृभेदादिति भावः। ननु जडस्य वेदस्यैतान्प्रति एवं
प्रतिपादयिष्याम्येतान्प्रत्येवमिति कथं चेतनवत्प्रवृत्तिरित्यत आह
**ईश्व**रेति। अनादिर्वेद इत्युक्तम् तत्र कथमीश्वरस्य नियमनमित्यत आह
**अनादौ चे**ति। अनादिपदार्थविषये नियामकत्वमन्यत्रादृष्टं
कथमीश्वरस्येत्यत आह **प्रयोजकत्वं त्वि**ति।
अनादेर्नियोजकत्वमीश्वरस्याचिन्त्यशक्त्या युक्तम्। अनन्यापेक्षया
चेत्यादिनोक्तमुपसंहरति **अत** इति तथा च पक्षद्वयेऽपि
महातात्पर्यविरोधान्नेश्वरस्येक्षितृत्वादिकं मायामयमिति भावः। अप्रामाणिकं
च तन्मायामयत्वम्। तथा हि किं स्थाणुत्वे
ईक्षितृत्वान्यथानुपपत्त्यैतत्कल्प्यते उत प्रमाणान्तरात्। नाद्यः
अन्यथैवोपपत्तेरुक्तत्वादित्याह **तच्चे**ति। स्थाणोरपीक्षितृत्वम्
अनन्यापेक्षा स्वतन्त्रा। न द्वितीयः तददर्शनादिति भावेनोपसंहरति **अत**
इति।  
प्रकृतमनुसरन्अचलः इत्येतत्पदं यदन्यैः परिस्पन्दरहित इति व्याख्यातम्
तदसदिति भावेनाह **अचलत्व**मिति। इत्यादिवद्व्याख्येयमिति शेषः।
सत्यज्ञानानन्दस्वरूपं ब्रह्म अभ्युपगच्छता यथैतानि वाक्यानि व्याख्यायन्ते
लौकिकसत्तादिरहितमिति तथाचल इत्येतदपि लौकिकक्रियाप्रतिषेधपरं व्याख्येयम्।
सर्वथा  
  
परिस्पन्दाभावार्थत्वेऽप्रहर्षमित्यादेरपि सर्वथाऽनानन्दत्वादिकमर्थः
स्यात्। अविशेषादिति भावः। ननु विषमोऽयमुपन्यासः विज्ञानमानन्दं ब्रह्म
बृ.उ.3।9।28 सत्यं ज्ञानं तै.उ.2।1 इत्यादिभिरानन्दरूपत्वादेः प्रमितत्वेन
तथाव्याख्यानोपपत्तेरिति चेत् समं प्रकृतेऽपीत्याह **क्रिये**ति। कुतः
क्रियादृष्टिः इत्यत आह **तप** इति। तप आलोचनम्। विज्ञानमानन्दं
इत्यादीनि निरवकाशानि क्रियावाक्यानि सावकाशानि सर्वस्य ब्रह्मधर्मस्य
मायामयत्वात्। अतः पुनर्वैषम्यमित्यत आह **अतश्चे**ति। अतएव
महातात्पर्यविरोधादेव। इतश्च नेश्वरधर्माणां मायामयत्वमित्याह
**ऐश्वर्यादी**ति। सम्बोधनादीश्वरस्य अर्शआद्यजन्तोऽयं शब्द इत्येवकारेण
व्यवच्छिनत्ति। नियामकाभावेनाश्रुतप्रत्ययकल्पनायोगात्। एवं सम्बोधने
तत्स्वरूपत्वमेवैश्वर्यादीनां स्यात् नत्वमायामयत्वमित्यत आह
**स्वरूपत्वा**दिति। अनन्तत्वस्वाभाविकत्वादिवचनाच्च नेश्वरशक्त्यादीनां
मायामयत्वम्। मायामयस्यानन्तत्वाद्यनुपपत्तेरित्याह  **विज्ञाने**ति।  
