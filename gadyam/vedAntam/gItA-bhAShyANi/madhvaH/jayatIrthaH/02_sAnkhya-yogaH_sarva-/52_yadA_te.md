+++
title = "52 यदा ते"

+++
।।2.52।। यदा ते इति श्लोके योगसम्बन्धि न किमप्युच्यत इत्यतस्तत्सङ्गतिमाह
**किय**दिति। एवं फलकामनादिवर्जितानि
ईश्वराराधनरूपाणीत्याकाङ्क्षायामाहेत्यर्थः। नन्वियमाकाङ्क्षैवानुपपन्ना
योगो हि ज्ञानफलसाधनतयोपदिष्टः साधनं च साध्यप्राप्तिपर्यन्तमनुष्टेयमिति
प्रसिद्धमेव। नियतपूर्वक्षणवृत्ति कारणं इति तल्लक्षणम्। उच्यते योगो हि न
साक्षाज्ज्ञानसाधनम् किन्तु श्रवणादिकमेव प्रमितेः प्रमाणफलत्वात्।
योगस्त्वदृष्टद्वारा सत्त्वशुद्धिमुत्पाद्य श्रवणादीनामुपकरोति उपकारस्य च
द्वयी गतिर्दृष्टा अतो युक्तैवेयमाकाङ्क्षेति। तथापि जिज्ञासुनेति
वक्तव्यम्। सत्यम् मोक्षसाधनज्ञानार्थिनेत्येतावतोऽर्थस्य ग्रहणाय
मुमुक्षुणेत्युक्तम्। निर्वेदं वैराग्यमित्यन्यथाप्रतीतिनिरासायाह
**निर्वेद**मिति। ननु निरः पूर्वो विदिर्वैराग्ये रूढः  
  
तत्कुतो लाभार्थतेत्यत आह **प्रयोगादि**ति। अस्यामपि श्रुतौ
वैराग्यार्थता किं न स्यात् इत्यत आह  **न ही**ति। कुतो नोपपद्यत इत्यत
आह **तथा सती**ति। जुगुप्साविरामप्रमादार्थानामुपसङ्ख्यानम् इति
कात्यायनवचनात्पाण्डित्यस्य विरामार्थधातुयोगबलेनापादानत्वप्राप्तौ अपादाने
पञ्चमी स्यात् न द्वितीयेत्यर्थः। इदमत्राभिप्रेतम् निरुपसर्गः
सत्तार्थस्यैव विदेरर्थं बाधित्वा तं वैराग्यार्थं व्यवस्थापयति निर्विद्यत
इति कर्तरि प्रयोगदर्शनात्। लाभार्थस्य विदेरर्थं विशिनष्ट्येव
केवलम्। निर्विन्दतिनिर्विन्दते इति वैराग्ये तत्प्रयोगादर्शनादिति।
अथवाऽस्तु सर्वत्र निरो धात्वर्थबाधकत्वम् विशेषकत्वमपि क्वचित् किं न
स्यात् व्याददातीत्यादावुभयदर्शनादिति।  
न केवलं गीतायां प्रयोगाल्लाभार्थता किन्तु वैराग्यार्थतानुपपत्तेश्चेत्याह
**न चे**ति। अनेनान्तःकरणस्य मोहकलिलातिक्रमो नाम ज्ञानप्राप्तिरिति
सूचितं भवति। आदिपदेन तदुपयुक्तं गृह्यते कुतो न भवति इत्यत आह
**आत्मारामा** इति। भक्तिं श्रवणादिलक्षणाम्। कस्य वा महतीमेतामात्मारामः
समभ्यसत् इत्यस्योत्तरत्वात् अनुष्ठानाच्च श्रवणादेरिति शेषः। ननु
शुक्रादीनां श्रवणाद्यनुष्ठानेऽपि फलं नास्ति तत्फलस्य ज्ञानस्य
प्राप्तत्वात्। फलाभावानुसन्धानमेव चात्र वैराग्यशब्देनाभिप्रेतम्। यथाऽऽह
मायावादीतदा श्रोतव्यं श्रुतं च निष्फलं प्रतिपद्यत इत्यभिप्रायः शां.भा.
इति। अनुष्ठानं तु लोकसङ्ग्रहार्थं संस्काराद्वेत्यत आह **न चे**ति। कुतो
नेत्यत आह **तस्यैवे**ति। तस्यैव श्रवणादेरेव स्थान्यादेशोक्तिव्यत्ययेन
द्वन्द्वेऽल्पाच्तरस्य परनिपातेन चआन्महतः समानाधिकरणजातीययोः अष्टा.6।3।46
इत्यस्य विधेरनित्यत्वज्ञापनात्महत्तत्त्वाद्विकुर्वाणात् भाग.3।5।29
इत्यादिप्रयोगदर्शनाच्च महत्सुखत्वादिति युक्तम्। तथापि श्रवणादिकमेव कथं
सुखम् उत्तरक्षण एव महासुखोदयादैक्योषचार इत्यदोषः। तिष्ठतु तावत्
कालान्तरभावि महत्फलमित्येवशब्दः। नन्वस्मदादीनां श्रवणोत्तरक्षणे सुखं
नोत्पद्यत इत्यत आह **तेषा**मिति रसिकानामित्यर्थः। न हि
पितृजीवनादिवार्ताश्रवणेनान्येषामिव न पुत्रस्यापि सुखेनोत्पत्तव्यमिति।
अस्तु सम्भावना निश्चयस्तु कुतः इत्यत आह **ये**ति। भवतो भवज्जनानां च
स्वमहिमन्याविर्भूतस्वरूपे आब्रह्मण्यल्पमुक्ते। न केवलं तात्कालिकं सुखं
तत्फलम् किन्तु मुक्तावानन्दवृद्धिश्चेत्याह **तेषा**मिति। ज्ञानिनामपि
ज्ञानोत्तरस्याप्यनुष्ठानस्य यदि फलं
स्यात्तर्ह्यनुष्ठानस्यैकविध्यनियमासम्भवात्। स्वर्गवदपवर्गेऽपि तारतम्यं
प्रसज्येत। न च तद्युक्तम् अप्रमाणिकत्वात् प्रमाणविरुद्धत्वाच्चेत्यतो
नेदमनिष्टमिति भावेनाह **तारतम्ये**ति। प्रमाणविरोधाभावाच्चेति चार्थः।  
कुतः प्रमाणान्मुक्ततारतम्याधिगतिः इत्यतोऽर्थापत्तिं तावदाह
**तथाही**ति। यदि मुक्तानां तारतम्यं न स्यात् तदा
मुक्तिमप्यनिच्छतामेकान्तिनां मोक्षमात्रफलं तं मोक्षमिच्छतामपि
सुप्रतीकादीनां मोक्षो भवतीत्यङ्गीकार्य स्यात्। तथा च नात्यन्तिकमिति
मोक्षमनिच्छतां स्तुतिः कथमुपपन्ना स्यात् निमित्ताभावात् अतः
स्तुत्यन्यथानुपपत्त्येच्छतां मुक्तेरनिच्छतां मुक्तिरधिकेति गम्यते
इत्यर्थः। आत्यन्तिकं मुक्तिहेतुम्। एकात्मतां सायुज्यम्। एकत्वमपि तदेव।
आगमाच्च तारतम्याधिगतिरित्याह **वचनाच्चे**ति। आविर्भूतस्वरूपिणामिति
कर्मधारयादतिशयार्थे इनिः। अनेन
जीवन्मुक्तावैश्वर्यतारतम्येनार्थापत्तेरन्यथोपपत्तिः परिहृतालिङ्गभेदने
भिन्नलिङ्गानां इत्याद्युक्तेः। परमं साम्यमुपैति मुं.उ.3।1।3
इत्यादिवचनविरुद्धं मुक्ततारतम्यमित्यत आह **साम्ये**ति। प्राचुर्यं
पूर्णत्वम्। कुत एतत् उक्तप्रमाणविरोधात् विशेषवचनाच्चेत्याह
**तथाचे**ति। यद्यपि परानन्दोऽलम्बुद्धिगोचरत्वमात्रेण समः तथापि न च
ज्ञानिनामित्यादिनोक्तमर्थमुपसंहरति **अत** इति। अस्तु तर्हि
भगवन्महिमादिव्यतिरिक्तश्रुतादौ वैराग्यमत्र विवक्षितमित्यत आह **न
चे**ति। निर्वेदशब्दस्य वैराग्यार्थकत्वे निश्चिते
तद्बलाच्छ्रोतव्यादिशब्दस्यार्थसङ्कोचः क्रियेतापि। इतरत्र नितरां लाभे
तस्य प्रयोगे विद्यमाने निर्मूलं सङ्कोचकल्पनमित्यर्थः। ननु लाभार्थतायामपि
असच्छास्त्रादिव्युदासाय सङ्कोचः कार्य एवेत्याह **महद्भि**रिति।
अयोग्यतयैव तन्निरासः प्रकरणाद्वेति भावः।  
