+++
title = "15 यं हि"

+++
।।2.15।। अतो मात्रास्पर्शानां विफलीकरणतो भवत्प्रयोजनमाह **अत** इति।
दुःखाभावस्य युद्धाकरणेनैव सम्भवात्किं तत्कृत्वा
प्रसक्तदुःखाभावायाभिमानत्यागेनेत्येतदाशङ्कापरिहारायेति शेषः। पूर्वश्लोके
तितिक्षस्वेतिपदं सहस्वेति कैश्चिद्व्याख्यातम् तदसत्। तदनुवादे
विफलीकरणस्यैव प्रतीतेरिति भावेनाद्यपादं व्याख्याति **यमि**ति। न
व्यथयन्ति न चालयन्ति न शीतोष्णसुखदुःखलक्षणवैषम्यवन्तं कुर्वन्तीत्यर्थः।
स्त्रीणामप्येवंविधानां मैत्रेयीप्रमुखानाममृतत्वश्रवणात्पुरुषमिति
विशेषणमयुक्तमित्यतोऽन्यथा व्याचष्टे **पुरी**ति शरीरसबन्धिनमेव सन्तं
शरीरदर्शनवन्तमित्यर्थः। एतदपि किमर्थं विशेषणमित्यत आह **शरीरे**ति।
सुप्त्यादौ सर्वेषां प्राकृतानामप्यभिमानाभावेन
व्यथाभावादमृतत्वप्रसक्तिरित्याशङ्कानिवृत्त्यर्थमित्यर्थः। ननु यस्य
देहादावभिमानो नास्ति तस्य दुःखं सुखं च नास्तीत्युक्तं तस्य कथंसमदुःखसुखं
धीरं इति विशेषणद्वयम् अस्य पूर्वकक्ष्यागतत्वादित्याशङ्क्य
तदुपायप्रदर्शनार्थं पूर्वावस्थानुवादोऽयमिति क्रमेण पृच्छापूर्वकमाशयमाह
**कथमि**ति। येनाभिमानत्यागेन मात्रास्पर्शा न व्यथयन्ति स कथं केनोपायेन
भवतीत्यर्थः। दुःखं यथानुपादेयमपुरुषार्थत्वात् तथा वैषयिकं
सुखमप्यमृतत्वविरोधित्वादनुपादेयं यस्य स समदुःखसुखः। एवम्भावे च कथं
सुखहेतुषु शोभनाध्यासलक्षणस्तद्विरोधिषु द्वेषलक्षणोऽभिमान स्यादिति भावः।
तत्समदुःखसुखत्वमेव **कथं** केनोपायेन भवतीत्यर्थः **धैर्येणे**ति सुखे
दुःखे च प्राप्ते सति तत्कार्ययोरुत्सेकविषादयोः स्तम्भकेन
प्रयत्नेनेत्यर्थः।  
