+++
title = "70 आपूर्यमाणमचलप्रतिष्ठं"

+++
।।2.70।। पृष्टस्य समस्तस्योत्तरमुक्तं तत्किंआपूर्यमाणं इत्यनेनेत्यत आह
**तेने**ति। क्रियमाणेत्युपस्कर्तव्यम्। नित्यसापेक्षत्वादसामर्थ्याभावः।
बाह्यानुसन्धानरहितस्य युज्येतापि कथञ्चिद्गमनादिकं विषयानुभवस्तु
दृश्यमानः कथं स्यात् तस्य नियतसाधनसाध्यस्यानुसन्धानेन
विनाऽनुदयादित्याशङ्कापरिहारार्थमिति शेषः। तद्वत्कामा यं प्रविशन्ति इति
सङ्क्षेपेणोक्तं तद्विवृणोति **य** इति। कामशब्दस्यार्थो विषयैरिति।
अन्यथाविहाय कामान् 2।71 इत्युत्तरविरोधात्। अचलप्रतिष्ठत्वस्यैव
व्याख्यानं नोत्सेकमित्यादि। कुत एषोऽर्थः इत्यतः
समुद्रदृष्टान्तोपादानसामर्थ्यादिति भावेनाह **न ही**ति। स शान्तिमाप्नोति
इत्यस्यार्थमाह **स** इति। ज्ञानिप्रशंसार्थमेतत्। एतद्दृष्ट्वा
केचिज्ज्ञानिन एव मुक्तिरित्यनेनाहेत्याहुः तदसत् गतार्थत्वात्।  
