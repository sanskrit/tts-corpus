+++
title = "17 अविनाशि तु"

+++






**Sanskrit Commentary By Sri Jayatritha**

।।2.17।। अविनाशि तु इति श्लोके सर्वगतस्य नित्यत्वमुच्यते
तत्प्रकृतानुपयुक्तमित्याशङ्क्य पूर्वार्धं तावत्प्रकृतोपयोगं
सूचयन्व्याचष्टे **किं बहुने**ति। वाक्यानामुपासनार्थत्वात् सम्प्रदायस्य
च मूलानिश्चयात् प्रकृतिब्रह्मणो स्वरूपस्यैवासिद्धेः
जीवादन्यस्यानादिनित्यस्याभावात् पुनरन्यस्य व्याप्त्यसिद्धिरित्याशङ्क्य
किं बहुना प्रकृत्यादिस्वरूपसाधनेन किञ्चेदमिदं नित्यमिति बहुना
प्रत्येकमुक्तेन **यद्देशतोऽनन्तं तन्नित्यमेवे**त्येवं
सङ्ग्राहकसङ्गृहीतं वेदादिकं जीवादन्यदप्यस्ति तद्व्याप्तिग्रहणस्थलं
भविष्यतीत्याह भगवानित्यर्थः। वेदशब्देन वर्णा गृह्यन्ते।
**आदि**पदेनाकाशादयः। एतेषां च प्रत्यभिज्ञानादिना नित्यत्वसिद्धिः। ननु
कालावयवाः क्षणादयः सर्वगता अपि न नित्याः सत्यं नह्यत्र व्याप्तिरुच्यते
किन्तु बहूक्तिपरिहारायोपलक्षणमात्रमिति। तुशब्दार्थं एवेति।
तथाप्युत्तरार्धः पुनरुक्त इत्यत आह **नापी**ति। पूर्वं स्वाभाविको नाशो
निषिद्धः अविनाशीति ताच्छीलिकप्रत्ययात्। अत्र तु नैमित्तिकः कश्चित्कर्तुं
नार्हतीति वचनात्। प्रागनुक्तस्य वेदादेरव्ययत्वस्य कथमनुवाद इति अत आह
**अव्ययमि**ति। विधानमेवेदं कैमुत्येन शापादिना विनाशस्याभावं
साधयितुमिति भावः।

