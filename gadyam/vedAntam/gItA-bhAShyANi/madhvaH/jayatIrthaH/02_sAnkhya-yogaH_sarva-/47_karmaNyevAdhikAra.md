+++
title = "47 कर्मण्येवाधिकारस्ते मा"

+++
।।2.47।। ज्ञानिनः कर्माभावमुक्त्वा इदानीमज्ञानिनः कर्मोच्यत इत्यन्यथा
व्याख्याननिरासायाह **कामात्मना**मिति। येषां कर्मिणां सकामतया कर्म
कुर्वतां या निन्दा कृतायामिमां 2।42 इत्यादिना सा न युक्तेत्यर्थः। कुतः
स्वर्गकामो यजेत आप.श्रौ.10।1।2।1 इत्यादौ। यजनवत्स्वर्गकामस्यापि
विहितत्वान्नहि विहितं कुर्वतां निन्द्यत्वम्। तथात्वे यजनस्यापि
निन्द्यत्वप्रसङ्गादिति वदन्विशिष्टविधित्वं मन्यते पूर्वपक्षी। ते
इत्येतदर्जुनमात्रविषयमित्यन्यथा प्रतीतिनिरासायाह  **त** इति।
सर्ववर्णाश्रमोपलक्षणमर्थः प्रयोजनमस्येति तथोक्तम्। वक्तर्यायत्ते
शब्दप्रयोगे वाचकमेव प्रयुज्यतां किं लक्षणया इत्यत आह  **तवे**ति।
फलकामः कर्तव्यो यस्यासौ तथोक्तस्तस्य भावस्तत्ता। फलकामस्य कर्तव्यता तव
कर्तुरिति वा। कृतोऽपि फलकामो ज्ञानिनो नात्यन्तबाधकः। तत्प्रतिबन्धनीयस्य
ज्ञानस्याप्तत्वात् मोक्षस्य च नियतत्वात्। तथापि
मोक्षविलम्बहेतुत्वात्तस्यापि न कर्तव्यः किम्वन्येषामज्ञानिनाम् इति
प्रदर्शनायोपलक्षकपदप्रयोग इति भावः। ननुकर्मण्येवाधिकारो৷৷.मा फलेषु इति
द्वयमुक्तम् तत्कथं न फलकामकर्तव्यतेत्येकस्यैव ग्रहणम् उच्यते
फलकामकर्तव्यतानिषेधस्यैवात्र प्राधान्यात्कर्मण्येवाधिकार इति
तदर्थानुवादः। तथापि न फलकामाधिकार इति वक्तव्यम्। मैवम् अधिकाराभावाभावयोः
कर्तव्यत्वाकर्तव्यत्वसमर्थनार्थमुक्तत्वेन साध्यस्यैवोपादानात्। तथा च
वक्ष्यति। त इत्युपलक्षणार्थमित्युक्तस्य व्यावर्त्यमाह **न त्वि**ति।
केषाञ्चित्फलकामकर्तव्यताऽस्ति केवलं तेनास्तीत्यर्थस्तु नेत्यर्थः।
कामान्यः कामयते मुं.उ.3।2।2 इत्यादौ सर्वेषां निषेधादिति भावः।
नन्वर्जुनस्य ज्ञानित्वे स्यादिदं तदेव कुत इत्यत आह **स ही**ति।
हिशब्दसूचितां प्रमाणसिद्धिमेव दर्शयति **नरांश** इति। कथं
तर्हियज्ज्ञात्वा न पुनर्मोहं 4।35 इत्यर्जुनस्य मोह उच्यते कथं च
प्रश्नकरणम् इत्यत आह **मोहादि**रिति। बलवता प्रारब्धकर्मादिना
ज्ञानस्याभिभवान्मोहः। विशेषज्ञानाद्यर्थः प्रश्न इत्यर्थः।
नन्विन्द्रादीनामेव कुतो ज्ञानित्वं इत्यत आह **यदी**ति। सत्त्वं हि
ज्ञानकारणम्। सत्त्वात्सञ्जायते ज्ञानं 14।17 इति वचनात् देवाश्च
शुद्धसत्त्वाः अतः कारणसद्भावाद्युक्तं तेषां ज्ञानम्। अन्यथा न कस्यापि
स्यात्। इतश्चेन्द्रादयो ज्ञानिन इत्यत आह **उपदेशे**ति। एतदु हैवेंद्रो
विश्वामित्राय प्रोवाच इत्यादिरुपदेशः। आदिपदेन प्रजापतौ ब्रह्मचर्यम्।  
अर्जुनस्य ज्ञानित्वे प्रमाणान्तरमाह **पार्थे**ति। ज्ञानिषु गणनात्।
एतेनापव्याख्यानमपि निरस्तम्। नन्वत्रमा  
  
फलेषु इति फलविषयो निषेधः कृतः तत्कथमुक्तं फलकामेति तत्राह **कामे**ति।
फलशब्देन तद्विषयं काममुपलक्ष्य तद्विषयो निषेधोऽत्र क्रियते न फलविषय
इत्यर्थः। कुतो लक्षणाश्रयणं इत्यत आह **फलानी**ति। यत्र हि पुरुषस्य
कर्तुमकर्तुं वा स्वातन्त्र्यं तत्रैव निषेधः नान्यत्र प्रसक्तेरभावात्। न
च फलेषु स्वातन्त्र्यमस्ति अतो मुख्ये बाधकाल्लक्षणाश्रयणमित्यर्थः। कथम
स्वातंत्र्यमित्यतः करणे तावदाह **न ही**ति। अकरणेपि तदाह **भवन्ति
चे**ति। चोऽवधारणे। अविरोधे ब्रह्मदर्शनादितत्तद्विरोध्यभावे। तदनेनते
इतिफलेषु इति च पदद्वयं व्याख्यातम्। स्यादेतत्। स्वर्गकामो यजेत
आप.श्रौ.10।1।2।1 इत्यादौ स्वर्गादिकामनाविशिष्टं यजनादिकं कर्म
कार्यतयोच्यते अतो न कामात्मनां निन्दोचितेति शङ्कायां
किमेतत्कर्मण्येवाधिकारः इत्याद्यसङ्गतमुच्यते यश्च कर्मवत्कामनाया अपि
कार्यतां मन्यते कुतस्तस्य फलकामनायामधिकाराभावः सिद्धः फलेष्विति
लाक्षणिकशब्दप्रयोगे च किं प्रयोजनं इत्याशङ्क्य पूर्वार्धं व्याचष्टे
**अत** इति। अतः इत्यस्य वक्ष्यमाणेनभूत्वा इत्यतः परेणेत्यर्थ
इत्यनेनान्वयः। अत उक्तन्यायेन पदद्वयस्य लाक्षणिकत्वे सतीत्यर्थः।
श्लोकार्थः सम्पद्यते इति शेषः। तत्र तावत्कर्मण्येवाधिकारः
सर्ववर्णाश्रमिणां न फलकामनायामित्युक्तेऽर्थद्वये हेतुद्वयमाह
**कर्माकरण** इति। कुर्वन्नेवेह कर्माणि इत्युक्त्वा एवं त्वयि
नान्यथेतोऽस्ति न कर्म लिप्यते नरे ई.उ.2 इत्युक्तत्वात्। कर्माकरण एव
प्रत्यवायोऽनिष्टप्राप्तीष्टानवाप्तिलक्षणः। न त्वकामनया प्रत्यवायः
प्रमाणाभावात्। ननु कामाभावे तत्तत्फलानवाप्तेः कथं प्रत्यवायाभाव इत्यत
उक्तम् **फलाप्राप्ता**विति। काम्यकर्मफलाप्राप्तावपि न प्रत्यवाय
इत्येतदुपपादनायोक्तं **ज्ञानादिना वे**ति। वाशब्द उपमायाम्। यथा
ज्ञानादिना साधनेन मोक्षं गच्छतः स्वर्गाद्यलाभो न खेदहेतुः
महाफललाभेऽल्पफलहानेरकिञ्चित्करत्वात् तथाऽकामनया फलाप्राप्तावपि न खेदः
निष्कामेण कर्मणा महाफलस्य ज्ञानादेर्लाभादिति भावः। ततः किमित्यत उक्तस्य
हेतुद्वयस्य गीतोक्तं साध्यद्वयमाह **अत** इति। न तु फलकामनायामिति च
वक्तव्यम्। यत एवं कर्माकरणे प्रत्यवायोऽतः कर्मण्येवाधिकारः। यतः कामाकरणे
प्रत्यवायोऽतो न कामेऽधिकार इत्यर्थः। ततः किं प्रकृते इत्यतः
परमसाध्यद्वयमाह **अत** इति। यतः कर्मण्येवाधिकारोऽतस्तदेव कार्यं
विधिविषय इत्यर्थः। यतः कामेनाधिकारोऽतः कामेन फलप्राप्तिः फलप्राप्तये
कामः इति यावत् न कार्यः। तत्र दृष्टान्तः। **ज्ञानादिनिषेधेन वे**ति।
अत्रापि वाशब्द उपमायाम्। यथा प्रेक्षावता ज्ञानादिकं परित्यज्य
फलप्राप्तिर्न क्रियते तथेत्यर्थः।  
पूर्वोक्त एवाभिप्रायः। यदि कर्मैव विधिविषयो न कामः तर्हि स्वर्गकामो यजेत
इत्यादिवाक्यानां किं तात्पर्यम् इत्यत आह **कामे**ति।
अनादिविषयवासनावासितान्तःकरणा न सहसा ज्ञानसाधने कर्मणि प्रवर्तितुं
शक्यन्ते अतस्तेषां कर्मण्यभिरुचिजननार्थं स्वर्गकामः आ.श्रौ.10।1।2।1
इत्यादिश्रुतिः प्रवृत्ता कर्मणि प्रवृत्तांस्तु शनैः कामं
त्याजयिष्यामीत्यभिप्रायवती। यथा फलेन प्रलोभ्य बालानां भैषज्यरोचनं
क्रियते तथेत्यर्थः। अस्त्वेवं तात्पर्यं योजना तु कथं इत्यत आह **अत**
इति। यत एवं न्यायेन कर्मण एव कार्यत्वं न कामस्येति प्राप्तम् अतः कामी
यजेतेत्येव श्रुत्यर्थः। कामानुवादेन यजनं विधीयत इति यावत्।
एवशब्दव्यावर्त्यमाह **नत्वि**ति। कामविशिष्टयजनविधानं तु नेत्यर्थः।
एतदुक्तं भवति विशिष्टविधानशङ्कायां नेदं विशिष्टविधानं किन्तु कामानुवादेन
यजनस्यैवेति परमसाध्यमत्राध्याहार्यम्। तत्कुतः इत्यपेक्षायां कर्मण एव
कार्यत्वात् कामस्य तदभावादिति वा हेतुवचनं चोपस्कर्तव्यम्। तदपि कुत
इत्यपेक्षायां कर्मण्येवाधिकारः न फलकाम इति गीतोक्तयोर्हेत्वोरुपस्थानम्।
तदपि कुतः इत्यपेक्षायां कर्मकामकरणाकरणयोः
प्रत्यवायभावाभावयोर्हेत्वोरध्याहारः। एतदुपपादनाय
लाक्षणिकफलशब्दोपादानमिति। **भास्करस्**त्वाह नित्यनैमित्तिकान्येव
कर्माणि मुमुक्षुणा निष्कामतया कर्तव्यानि न तु ज्योतिष्टोमादीनि
कामाधिकारे विहितानि तेषां निष्कामतया करणे प्रमाणाभावात् अतोऽसदिदं
व्याख्यानमिति तत्राह **निष्काम**मिति। यज्ञादिकमेव प्रक्रम्य तस्य
निष्कामतयाऽनुष्ठानवचनाद्युक्तमिदं व्याख्यानम्। एतान्यपि तु कर्माणि सङ्गं
त्यक्त्वा 18।6 इत्यादिवक्ष्यमाणवचनेभ्यश्च। न चैतानि
नित्यनैमित्तिकविषयाणि तत्र कामप्रसक्त्यभावेन तत्प्रतिषेधानुपपत्तेः।
किञ्च नित्यनैमित्तिकातिरिक्तस्य ज्योतिर्नामकयज्ञस्य फलकामनया
विनाऽविधानाच्च। ज्योतिष्टोमस्यैवायं गुणविधानायानुवाद इति तु न सम्मतम्।
आदिपदेन विश्वजिता यजेत इत्यादेर्ग्रहणम्। तत्रापि स्वर्गकामपदाध्याहारो
निर्णीत इति चेत् सत्यम् कामिनां तु तथा स्ववनेनानुक्तौ कारणमिहोक्तमिति।
ननु पूर्वार्धेनैव शङ्काया निरस्तत्वात्किमुत्तरार्धेन इत्यतः क्रमेण
पादद्वयोपयोगमाह **अत** इति।  
  
फलकामस्याकर्तव्यत्वात् कर्मफलहेतुत्वमप्रसक्तं किमिति प्रतिषिध्यत इत्यत
आह **कर्मे**ति। शाकपार्थिवादित्वात्तत्कृतिपदलोपोऽत्रेति भावः।  
**तर्ही**ति। यदि फलं नाकाङ्क्ष्यमित्यर्थः। न करोमि स्वयं
क्लेशरूपत्वादिति भावः। अकर्मपदस्य निषिद्धेऽपि प्रवृत्तेः सङ्गशब्दस्य
चानेकार्थत्वात्प्रकृतोपयुक्ततया व्याचष्टे **कर्मे**ति।
सोपपत्तिकमाक्षिप्ते कथमिदमुत्तरं इत्यतो भगवदभिप्रायमाह **अन्ये**ति।
प्रसादशब्देन भक्तिज्ञानादिकमप्युपलक्ष्यते। एवं तर्हि भगवत्प्रसादादीच्छया
कर्म कर्तव्यमित्युक्तं स्यात्। न च तद्युक्तम् कामस्य निन्दितत्वात्।
अन्यथा स्वर्गादिकामनाया अपि प्रसङ्गात्। अतो नेदं भगवदभिप्रायवर्णनं
युक्तमित्यत आह **इच्छा** चेति। ते तव परितोषणाय सकलं कर्म वृणीमह इति
महदाचारेण भगवत्परितोषणस्य कर्तव्यतावगमात्। ननु तदकर्तव्यतायामपि
कामनानिन्दावचनं प्रमाणमस्तीत्युक्तमित्यत आह **अनिन्दना**दिति। यथा
महदाचारो विशेषविषयो न तथा कामनिन्दावचनं किन्तु सामान्यविषयसेव। अतो
महदाचारेण बाध्यत इति भावः। तर्हि तद्वत्स्वर्गादिकामनाऽपि कार्येति
यदुक्तं तत्राह **विशेषत** इति। चशब्देन प्रमाणाभावं समुच्चिनोति।
अस्त्वाचारो विशेषविषयः कामनिन्दावचनं तु सामान्यविषयम् तथापि कुतो
बाध्यबाधकभाव इत्यत आह **सामान्य**मिति। सामान्यविशेषशब्दौ
तद्विषयप्रमाणपरौ। चशब्दाद्विरोधे सति। उक्तं च प्रमाणमुपसंहरन्
प्रमाणान्तराण्यप्यत्राह  **अत** इति। एकात्मतां सायुज्यम्। अस्यैव शेषो
भक्तिमन्विच्छन्त इति। ननु न ब्रह्मजिज्ञासाशब्दो ज्ञानेच्छापरः किन्तु
विचारस्योपलक्षकः सत्यम् तथापि तत्पूर्वको विचारो लक्ष्यते अन्यथा
सम्बन्धाभावात् लोकसिद्धन्यायात् लोकसिद्धव्याप्तिकानुमानात्।  
