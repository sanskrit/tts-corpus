+++
title = "60 यततो ह्यपि"

+++
।।2.60।। ननु यत्नज्ञानाभ्यामिन्द्रियजयमुक्त्वायततोऽपि इति तद्विरुद्धं
कथमुच्यते इति चेत् न इन्द्रियजयार्थं किं निराहारत्वलक्षणेन महाप्रयत्नेन
प्रत्याहारादिना साधारणेन प्रत्यनेन तत्सम्भवात् तथा किमपरोक्षज्ञानेन
नित्यानित्यविवेकज्ञानेनापि तदुपपत्तेरित्याशङ्क्य तन्निषेधोऽत्र क्रियत
इत्याशयवान् व्याचष्टे **अपरोक्षे**ति। ज्ञानस्य प्राधान्यसूचनाय
विपश्चितोऽपीत्येतत्पश्चादुक्तमपि अपरोक्षेत्यादौ व्याख्यातम्।
यततोऽपीत्यस्यार्थः **साधारणे**ति। हरन्ति विषयसन्निकृष्टानि तदभिमुखं
कृत्वा तद्रागीकुर्वन्तीत्यर्थः। पुरुषस्येति व्यर्थं
स्त्रीणामप्येवम्भावादित्यत आह **पुरुषस्ये**ति।
एतच्चोक्तोपपादनार्थम्। प्रमाथीनि इत्यस्य प्रयोजनं वक्तुमाह **को दोष**
इति। एतावताऽऽत्मनस्तदविजयः कथं इत्याशयः। मनो हृतवन्ति पुरुषस्य
क्षोभणशीलानि न तेन विजितानीति भावः। पुरुषस्य इत्यनेनोभयत्रास्यान्वयं
दर्शयति।  
