+++
title = "21 वेदाविनाशिनन् नित्यम्"

+++
।।2.21।।**वेदाविनाशिन**मिति। पुनरात्मनोऽविनाशित्वादिकं किमर्थमुच्यते
इत्यतोऽस्य तात्पर्यमाह **अत** इति। उक्तैः प्रमाणैरेवमविनाशित्वादिरूपं
कं कथं घातयति हन्ति वेत्येवंभावं करोतीत्यर्थः। जीवस्यानित्यत्वादिकं
मन्यमानो न जानातीत्युक्तम् इदानीं तु ज्ञानी नैवं मन्यत इत्युच्यत इति।
अविनाशिनं नित्यमिति पुनरुक्तिमाशङ्क्य द्वेधार्थभेदमाह
**अविनाशिन**मिति। **नैमित्तिको** बिम्बनाशादिनिमित्तकः। स्वाभाविकः
कालकृतः। दोषयोगरहितमित्यनेन मात्रास्पर्शा इत्यत्र
यदुक्तमाभिमानिकमेवात्मनो दुःखादिकं न तु स्वगतमिति तस्यानुवादः क्रियते।
एवं व्याख्यानप्रकारमन्यत्राप्यतिदिशति **इती**ति। विवेकः शब्दार्थयोः।
अविनाशिनं दोषयोगरहितमिति कुतो लभ्यमित्यत आह **दोषे**ति।
अनेकार्थत्वाद्धातूनामिति भावः।  
