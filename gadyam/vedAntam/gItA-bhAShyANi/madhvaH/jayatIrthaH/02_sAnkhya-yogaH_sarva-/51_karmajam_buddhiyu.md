+++
title = "51 कर्मजम् बुद्धियुक्ता"

+++
।।2.51।। ननु कर्मजमिति श्लोकः पूर्वोक्तान्न विशिष्यत इत्यत आह
**तदि**ति। तस्य ज्ञानस्य उपायं योगं तज्ज्ञानमुपायो यस्य तं मोक्षं चाह
विवृणोतीत्यर्थः। व्यवहितत्वादन्वयमाह कर्मजं फलं त्यक्त्वा। अप्राप्तस्य
फलस्य कथं त्याग इत्यतो व्याचष्टे **अकामनये**ति। प्रकृत्यादिभ्य
उपसङ्ख्यानात्तृतीया। एतत्प्रागुक्तमित्यतः प्रकारान्तरेण व्याचष्टे
**ईश्वराये**ति। बुद्धियुक्ता मनीषिणः इति पौनरुक्त्यपरिहारायाऽऽह
**बुद्धी**ति। सम्यग्ज्ञानिन इतिशास्त्रजनिततत्त्वज्ञानिनः। अनेनमनीषिणः
इत्यपरोक्षज्ञानिन इति सूचितम् प्रशंसायां मत्वर्थीयविधानात्। नन्विदमेकं
वाक्यं कथं वाक्यार्थद्वयस्य विवरणम् मोक्षस्वरूपविवरणेऽपि योगो न सम्यक्
विवृतः अङ्गिनः कर्मण एवानभिधानात् अङ्गानां च सङ्कल्पत्यागादीनामित्यत आह
**स** इति। समस्ताङ्गसङ्ग्रहाय योगग्रहणम्। तज्ज्ञानं यद्यपि
योजनावशादिदमेकं वाक्यं तथाप्यर्थद्वयवशाद्द्वे वेदितव्ये। योगश्चकर्मजं
फलं त्यक्त्वा इत्यनेन समग्रो लक्षित इति भावः।  
