+++
title = "65 प्रसादे सर्वदुःखानाम्"

+++
।।2.65।। प्रसादे सति किं स्यात् इत्यत उक्तंप्रसाद इति तदाक्षिपति
**कथ**मिति। तरति शोकमात्मवित् छां.उ.7।1।3 इत्यादिविरोधादिति भावः।
किञ्च प्रसादे सति ज्ञानं भवतीति वा व्यवधानान्तरं वा वक्तव्यं तत्रोक्तम्।
सर्वदुःखहानिश्चावक्तव्यैवोक्तेति चाक्षेपशेषः। एतत्परिहारत्वेनोत्तरार्धं
व्याख्याति **प्रसन्ने**ति। एतेनप्रसादस्य फलद्वयमुच्यते इत्यपि
प्रतीतिर्निरस्ता भवति। प्रसादे सति ब्रह्मापरोक्षज्ञानं भवति। तच्च
व्यवधानेनेति भविष्यति। ततो भवति सर्वदुःखहानिः प्रसादफलतयोक्तेति न
वक्तव्यानुक्तिः नाप्यवक्तव्योक्तिः। बुद्धियुक्तः 2।50 इति श्लोके
सुकृतदुष्कृतहानं ज्ञानफलमित्युक्तम् तदयुक्तम् अपुरुषार्थत्वात्
इत्याशङ्कां परिहर्तुं प्रसङ्गादिदमुक्तमिति। ननु
यस्यानायासेनाभिलषितविषयोपनतिस्तस्य मनोऽव्याकुलं प्रसन्नमित्युच्यते। ततः
कथं प्रसादस्येन्द्रियजयफलत्वं ज्ञानसाधनत्वं चोच्यते इत्यत आह 
**प्रसाद** इति। अत्र विवक्षितेति शेषः। स्वतोऽपि प्रयत्नं विनाऽपि
विषयागतिर्विषयान्प्रत्यप्रवृत्तिः।  
