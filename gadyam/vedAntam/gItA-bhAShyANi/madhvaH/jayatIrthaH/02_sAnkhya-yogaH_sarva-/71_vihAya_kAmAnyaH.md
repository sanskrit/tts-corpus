+++
title = "71 विहाय कामान्यः"

+++
।।2.71।। विहाय इत्यनेनाप्ययमेवार्थ उच्यतेऽतः पुनरुक्तिरित्यत आह
**एतदेवे**ति। यद्यत्र कामा इच्छाविशेषास्तर्हि निस्स्पृह इति पुनरुक्तिः
यदि काम्यन्त इति विषयास्तदा चरतिर्यदि भक्षणार्थस्तदा व्याघातः अथ
गत्यर्थस्तदा व्यर्थ इत्यतो व्याचष्टे **कामा**निति। निर्ममो निरहङ्कारः
इत्येतदसम्भवपरिहाराय व्याचष्टे **भक्षयामी**ति। कर्तृत्वाभिमान
एवाहङ्कारः स्वामित्वाभिमान एव ममता न त्वहम्प्रत्ययादिमात्रमिति भावः। स
हि पुमान् अन्यः पशुरित्यर्थः। कुतः इत्यत आह **स एवे**ति। स पुमान्
इत्यनेनैवान्वयसमाप्तिं वदता ज्ञानिन एव मुक्तिरित्येषोऽर्थो नात्र
प्रतिपाद्यत इति दर्शितम् स्त्रीव्यावृत्त्यभावश्च।  
