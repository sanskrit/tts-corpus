+++
title = "61 तानि सर्वाणि"

+++
।।2.61।। उपोद्धातस्य साध्ये वक्तव्ये तानि सर्वाणीति किमुच्यत
इत्यतोऽन्तरापतितां शङ्कां निवर्तयितुमेतदिति भावेनाह **तर्ही**ति। यदि
साधारणविवेकज्ञानाभ्यां न जीयन्ते इत्यर्थः। अशक्यान्येव जेतुमिति शेषः।
निराहारस्य देहावस्थानासम्भवात्। ब्रह्मापरोक्षज्ञानस्य
चेन्द्रियजयसाध्यतयाऽभिप्रेतत्वेनेतरेतराश्रयप्रसङ्गादिति भावः। तथा  
  
च तज्जयस्य ज्ञानसाधनत्वं यद्विवक्षितं तन्न सम्भवतीति शङ्काशेषः।
इन्द्रियसंयमोऽशक्य एवेति शङ्कायां तानि सर्वाणि संयम्यासीतेति
किमेतदुच्यते इत्यत आह **बहुयत्ने**ति। यत्नं बहुमिति शेषः। यद्यपि
तज्जयेन परोक्तं साधनं अस्मदुक्तं वा शक्यं तथापि तत्प्रतिनिधिना
महाप्रयत्नेन जय्यानीत्यर्थः। एतदप्युपोद्धातत्वेनैवोक्तमिति ज्ञातव्यम्।
युक्त इति नैतद्युजिरो रूपम् येन प्रतिसम्बन्ध्याकाङ्क्षायां तदनुक्तिदोषः
स्यात् किन्तु समाध्यर्थस्य युजेरिति भावेनाह **युक्त** इति। मत्पर
इत्युत्तरत्र श्रवणात्मयि इत्युक्तम्। मत्पर इत्यद्वैतज्ञानं
इत्यन्यैर्व्याख्यातं तन्नाक्षरानुसारीत्याशयवान्व्याचष्टे **अहमेवे**ति।
भगवानेव सर्वस्मादुत्कृष्ट इति ज्ञात्वा तस्मिन्नेव निरन्तरं मनसो योजनं
इन्द्रियजये परं साधनमिति भावः। निराहारत्वादिकं तु
वस्तुगतिप्रदर्शनार्थमेवोक्तमिति मन्तव्यम्। यदर्थमयमुपोद्धात
उक्तस्तत्प्रदर्शन पर तयोत्तरार्धतात्पर्यमाह **फल**मिति। यद्येवं ततः
किमित्याशङ्कायां इन्द्रियजयस्य ज्ञानं फलमाहेत्यर्थः। यत एवं ज्ञानं
महायाससाध्येन्द्रियजयफलं अतएवायासभीरुर्जनो न तत्साधयति न तु
ज्ञानस्योक्तलक्षणत्वाभावादिति श्लोकत्रयतात्पर्यार्थः।  
