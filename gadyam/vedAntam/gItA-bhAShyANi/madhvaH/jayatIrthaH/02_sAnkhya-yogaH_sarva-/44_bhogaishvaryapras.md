+++
title = "44 भोगैश्वर्यप्रसक्तानान्"

+++
।।2.44।। तयाऽपहृतेत्यादेरप्रतीतिनिरासायार्थमाह **तेषा**मिति। तेषां
बुद्धिर्मनोवृत्तिर्व्यवसायात्मिका सम्यग्युक्तिनिर्णयात्मिका न भवति। तत
एवेश्वरे सम्यक्समाधानार्थं न विधीयत इत्यर्थः।
सम्यग्युक्तिनिर्णयात्मकत्वाभावे कुतः समाध्यभावः इत्यत आह 
**सम्यगि**ति। अनेन समाधिशब्दार्थोऽपि विवृतो भवति। किमीश्वरे
मनस्समाधानेन येन तदभावे निन्दा स्यात् इत्यत आह **तद्धी**ति।
मोक्षाभावश्च महानिन्देति। वक्ष्यति। सम्यङ्निर्णीतार्थानामित्युक्तम्। न
केवलमानुभाविकं किन्तु पुराणेप्युक्तमित्याह  **उक्तं चे**ति। वरीयसीः
वरीयस्यः। सुपां सुलुक् अष्टा.7।1।39 इत्यादिना जसः पूर्वसवर्णः। वाचो
वेदवाचः। स्वप्ने निरुक्त्या स्वप्नप्रतीतार्थदृष्टान्तेन हेयानुमितं
हेयत्वेनानुमितम्। इदमेव हि सम्यङ्निर्णीतार्थत्वम्। यद्धेयोपादेयविवेकेन
हेयहानमुपादेयोपादानं च तद्धि मोक्षसाधनमित्येतत्तु
श्रुत्यादिप्रसिद्धमेव।  
