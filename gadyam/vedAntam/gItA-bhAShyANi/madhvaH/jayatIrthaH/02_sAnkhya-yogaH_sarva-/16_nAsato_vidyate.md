+++
title = "16 नासतो विद्यते"

+++
।।2.16।। न त्वेवाहं 2।12 इत्यत्र भगवान् कृष्णोऽपि यं प्रति पक्षे
निक्षिप्तः स आक्षेप्तुं प्रसक्तिं दर्शयति **नित्य** इति।
उक्तमनादित्वेन हेतुनाऽनुमितम्। ततः किमित्यत आह **कि**मिति।
अनादिश्चेत्यपि ग्राह्यम्। आद्ये दृष्टान्ताभावेन व्याप्तिग्रहासम्भवः।
द्वितीयस्त्वप्रामाणिकत्वादशक्योपन्यास इति पूर्वपक्ष्यभिप्रायः।
विदिताभिप्रायः सिद्धान्ती किमृजावन्वये सम्भवति वक्रेण व्यतिरेकेणेति
मन्यमानो द्वितीयपक्षमुपादत्ते **अन्यदपी**ति। उक्ताभिप्रायेण पृच्छति
**तदि**ति। इति शङ्कायामिति शेषः। दुर्गमार्थत्वात्पूर्वार्धं व्याचष्टे
**असत** इति। कारणस्य प्रकृतेः। अभावः प्रागभावः प्रध्वंसश्च। कुत
एतदित्यतो भाष्यकारस्तावत्प्रमाणमाह **प्रकृतिरि**ति। पुरुषः परमात्मा
ब्रह्मशब्दोक्तः। अनादित्वेऽप्येवमागमो ज्ञेयः। ननु असतः सतश्चाभावो न
विद्यत इत्येकेनैव वाक्येन द्वयोरभावप्रतिषेधे कर्तुं शक्ये किमेवं
पृथक्प्रतिषेधेनेत्यत आह **पृथगि**ति। **विद्यत** इति वाक्यद्वयग्रहणम्
असतो भावो न विद्यते सतश्चाभावो न विद्यते इति द्वयोः पृथगभावप्रतिषेध
आदरार्थ इति योज्यम्। आदरश्चानुमानव्याप्तिसद्भावे।
अतएवानेकदृष्टान्तप्रदर्शनम्। ननु सतो ब्रह्मण इत्यस्तु असतः कारणस्येति तु
कथमिति अत आह **असत** इति। असच्छब्दार्थस्य कारणत्वं च भागवते
प्रसिद्धमित्यर्थः। असतोऽसच्छब्दस्य कारणत्वं कारणार्थत्वमिति वा।
सदसद्रूपया कार्यकारणरूपया। असत इति श्रुतेरनेकार्थत्वादत्रोदाहरणम्।
कारणस्याव्यक्तेश्च असच्छब्दार्थत्वम्। गत्यर्थस्य सदेः कर्मणि क्विबन्तस्य
हि सदिति रूपम्। असदव्यक्तरूपत्वात्कारणं चापि शब्दितम् इति वचनात्।
अत्रार्थे भगवता प्रमाणमुच्यते **उभयोरपी**ति। तदसत्।
अन्यदर्शनस्यान्यान्प्रत्यप्रत्यायकत्वात् इत्याशङ्क्य दर्शनमूलकः
सम्प्रदायः उपदेशपरम्परारूपो लक्षणयाऽत्र प्रमाणत्वेनोच्यत इत्याह
**सम्प्रदायतश्चे**ति। चशब्दो भाष्यकारोदितप्रमाणसमुच्चये। आगमो
ग्रन्थनिबद्धं वाक्यं सम्प्रदायस्तु उपदेशपरम्परामात्रमिति भेदः।
एतत्प्रकृतिपुरुषयोरनादिनित्यत्वम्। केचिदपिशब्दस्य भिन्नक्रमत्वमङ्गीकृत्य
तेन सूचितं प्रमाणं प्रागुदाहृतमिति वर्णयन्ति। नन्वन्तो विनाशादिः
परिच्छेदो वाऽत्र तत्त्वदर्शिभिर्दृष्ट इत्युच्यते तत्कथं न विरोध इत्यत आह
**अन्त** इति। निर्णयोऽनादिनित्यत्वावधारणम्। अपव्याख्यानं त्वन्यत्र
निराकृतम्।  
