+++
title = "63 क्रोधाद्भवति सम्मोहः"

+++
।।2.62 2.63।। ध्यायतः इत्यादिना प्रकृतानुपयुक्तं किमेतदुच्यते इत्यत आह
**रागादी**ति। रागादिदोषस्य कारणं रागादिदोषकारणम्। तथा रागादिदोषः कारणं
यस्य तद्रागादिदोषकारणम् परिहाराय रागादिदोषस्य। इदमुक्तं भवति मत्परो
युक्त आसीत 2।61 इतीन्द्रियजयस्य परमसाधनमुक्तम्। रागद्वेषपरिहारोऽप्यपरं
साधनमिति वक्ष्यति। तत्र स एव कथं स्यात् इत्या(शङ्कायां) काङ्क्षायां  
  
उपोद्धातप्रक्रिययेदमुच्यत इति। सम्मोहो मूर्छाऽत्र न सङ्गच्छत
इत्यतोऽन्यथा व्याचष्टे **सम्मोह** इति। अधर्मेच्छा अकार्येच्छा। कुतः
इत्यत आह **तथा ही**ति। संशब्दस्तु तस्यैव विशेषक इति भावः।
अदृष्टरूपाधर्मविषयम्। तद्धेतुषु पापकर्मसु च नियतं कामनं
मोहसंज्ञितमित्यर्थः। स्पष्टं चात्र प्रमाणमाह **तथा चे**ति।
यत्किञ्चिद्विषयस्य स्मृतिविभ्रमस्य प्रकृतानुपयोगात्सम्यग्व्याचष्टे
**स्मृतिविभ्रम** इति। विभ्रमोऽनवस्थानं नाश इति यावत्। चेतनस्य कथं
बुद्धिनाशः इत्यत आह **बुद्धिनाश** इति। स्मृतिविभ्रम एवायमित्यतः
सर्वात्मनेत्युक्तम्। नित्य आत्मेत्युक्तम् तत्कथं विनश्यति इत्यत आह
**विनश्यती**ति। उक्तार्थे प्रमाणमाह **तथा ही**ति। तदा दोषादृष्टेः।
एतदुक्तं भवति रागद्वेषयोः परम्परयानरकाद्यनर्थप्राप्तिः कार्यमिति ज्ञानेन
तत्परिजिहीर्षायां विषयध्यानपरम्परया तत्कारणमिति ज्ञानेन
तदकारणात्तयोरनुत्पादो भवतीति।  
