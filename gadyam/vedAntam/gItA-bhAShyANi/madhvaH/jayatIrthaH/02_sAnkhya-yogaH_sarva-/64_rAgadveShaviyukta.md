+++
title = "64 रागद्वेषवियुक्तैस्तु"

+++
।।2.64।। रागद्वेषेति श्लोकद्वयस्य तात्पर्यमाह **इन्द्रिये**ति।
इन्द्रियजयश्च तत्फलं चेन्द्रियजयफलं इन्द्रियजयस्य फलमिन्द्रियजयफलम्।
अस्त्वेवं रागद्वेषपरिहारः ततः किं इत्याकाङ्क्षायां
रागद्वेषपरिहारस्येन्द्रियजयाख्यं फलमाह इन्द्रियजयेन किं भवतिवशे हि
यस्येन्द्रियाणि 2।61 इति ज्ञानं भवती त्युक्तमिति चेत् सत्यम् तत्किं
साक्षादिन्द्रियजयफलं उत व्यवहितं इत्याकाङ्क्षायां इन्द्रियजयस्य फलं
ज्ञानं यथा भवति तथाऽऽहेत्यर्थः। रागद्वेषपरिहारवद्विषयाचरणस्यापि
इन्द्रियजयसाधनत्वमुच्यत  
  
इत्यन्यथाप्रतीतिनिरासायाह **विषयानि**ति। निराहारत्वमिन्द्रियजये कारणं
तच्चाशक्यमतः कथमिन्द्रियजयः इत्याशङ्क्य देहधारणामात्रोपयुक्तविषयानुभवो न
दोषायेति तदभ्युपगममात्रमनेन क्रियत इति भावः। इन्द्रियजयवाचकं पदमत्र न
श्रूयत इति अतस्तद्व्याचष्टे। **विधेय** इति। स विधेयात्मेति शेषः।
किमनेनापि इत्यत आह  **जितात्मे**ति। अनेन पादत्रयेण
रागद्वेषपरिहारस्येन्द्रियजयाख्यं फलमुक्तम्। यद्यप्यनुवादोऽयं प्रतीयते
तथाप्यप्राप्तत्वादन्यथा वाक्यवृत्तिः। तथाहि य उक्तविधया त्यक्तरागद्वेषः
स रागद्वेषवियुक्तैस्ताभ्यामप्रयुक्तैः केवलशरीरधारणार्थं विषयांश्चरति स
विधेयात्मा भवति तत एव बाह्येन्द्रियाण्यपि तस्य वश्यानि भवन्तीति। अत एव
क्रमेण वाक्यद्वयस्य पृथक् तात्पर्यं नोक्तम्।
द्वितीयाकाङ्क्षोत्तरत्वेनेन्द्रियजयस्य ज्ञानं व्यवहितफलमिति दर्शयितुं
साक्षात्फलमुक्तम्। विधेयात्मा प्रसादमधिगच्छतीति। तत्र प्रसादो
नामात्मधर्म इति प्रतीयते तन्निवृत्त्यर्थमाह **प्रसाद**मिति।
प्रसन्नचेतस इति वक्ष्यमाणत्वादिति भावः।  
