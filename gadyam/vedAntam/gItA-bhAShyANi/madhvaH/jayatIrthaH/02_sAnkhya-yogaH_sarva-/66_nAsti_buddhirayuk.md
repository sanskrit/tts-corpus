+++
title = "66 नास्ति बुद्धिरयुक्तस्य"

+++
।।2.66।। वक्तव्यस्योक्तत्वान्नास्ति बुद्धिरित्यादिकं किमर्थं इत्यत आह
**प्रसादे**ति। श्रवणमननाभ्यामुपकृतेन ध्यानेनैव
ब्रह्मापरोक्षज्ञानसिद्धेः किमनेन प्रसादेन यदर्थमिन्द्रियजयोऽपेक्षितः
इत्याशङ्क्येति शेषः। नन्वत्र प्रसादाभाव इदं स्यादिति नोच्यते ततः
कथमेतदुक्तं इत्यतः प्रकरणप्राप्तमध्याहरति **न ही**ति। ननु प्रसादरहिता
अनुमिमते इत्यत आह **चित्ते**ति। एकाग्रतेत्यर्थः। एवमध्याहारे सतिनास्ति
बुद्धिः इत्येतत्सम्बध्यत इति भावेनाह **अयुक्तस्ये**ति। ज्ञानमात्रं
प्रकृतानुपयुक्तमयुक्तं चेत्यत आह **सम्य**गिति
ब्रह्मापरोक्षज्ञानमित्यर्थः। एतावता प्रसादाभावे दोष उक्तस्तत्किमर्थं न
चायुक्तस्य इत्येतदित्यत आह **तदेवे**ति। ध्यानेनैव ज्ञानोत्पादात्कथं
नास्ति बुद्धिरयुक्तस्य इत्याशङ्क्येति शेषः। भावना ध्यानम्। अत एवन
चाभावयतो ज्ञानम्। न चाज्ञानिनः शान्तिः इति योज्यम्। ननु शान्तिः प्रसादः
तस्य ज्ञानसाधनत्वेनोक्तत्वात्कथं ज्ञानोत्तरत्वमुच्यते इत्यत आह 
**शान्ति**रिति। एतच्च न केवलं मुक्तौ सर्वदुःखहानिः किन्तु
संसारिभिरलभ्यं परमं सुखं चेति ज्ञापयितुं प्रसङ्गादुक्तम्। एतदेवावेक्ष्य
भाष्यकृता ब्रह्मादिपदादित्याद्युक्तम्।  
