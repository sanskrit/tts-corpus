+++
title = "50 बुद्धियुक्तो जहातीह"

+++
।।2.50।। बुद्धियुक्तः प्रेक्षावान् काम्यं सुकृतं दुष्कृतं च जह्यादिति
योगस्वरूपनिरूपणपरतां निराकर्तुमाह **ज्ञाने**ति। कथं कर्मणो
ज्ञानादतीवावरत्वमित्यतः काम्यकर्मिणः कृपणाः दीनाः इमं लोकं हीनतरं वा
विशन्ति मुं.उ.1।2।10 इत्युक्तम् तथापि कथं दूरेणावरमित्यपेक्षायां
कर्मफलाद्विलक्षणं ज्ञानफलमाहेत्यर्थः। प्रतीतेऽर्थेनुपपत्तिं तूत्तरत्र
दर्शयिष्यति। अत्र दुष्कृतवत्सुकृतस्यापि सर्वात्मना हानं प्रतीयते
तत्सङ्कोचेन व्याचष्टे **सुकृत**मिति। अप्रियं सुकृतं कीदृशं इत्यत आह 
**मानुष्ये**ति। व्यावर्त्यमाह **ने**ति। बृहत्  
  
प्राङ्मुक्तेर्ज्ञानादिगुणवृद्धिलक्षणं तदनन्तरं चानन्दवृद्धिरूपं फलं यस्य
तत् बृहत्फलं तथाभूतं सुकृतमेव नास्ति कारणाभावादित्यत आह **उपासने**ति।
आदिपदेन निवृत्तं कर्म। कुतः सङ्कोच इत्यत आह **न हास्ये**ति। यजते ददाति
तप्यतेऽनेनेति शेषः। अत्राविदित्वेति विशेषणाज्ज्ञानिनः सुकृताक्षयः
प्रतीयते। उत्तरत्र वाऽस्याः श्रुतेरुपयोगः। ननु नास्त्यकृतः कृतेन
मुं.उ.3।2।12 इत्यादिश्रवणात्सत्प्रतिपक्षा एताः श्रुतय इत्यत आह **अत**
इति। विशेषश्रुतेर्बलवत्त्वादिति भावः। श्रुतिः श्रवणम्। क्षीयन्ते चास्य
कर्माणि मुं.उ.2।2।8 इति ज्ञानिनोऽपि कर्मक्षयः प्रतीयत इति चेत् न
निरवकाशश्रुतिविरोधेनास्य दुष्कृतविषयत्वात्। तदा विद्वान्पुण्यपापे विधूय
मुं.उ.3।1।2 इति ज्ञानिनोऽपि उभयक्षयश्रुतिरस्तीत्यत आह **उभये**ति।
उक्तैव युक्तिः। युक्तिविरुद्धं च ज्ञानिनः सर्वसुकृतहानम्। तथा हि
उपासनादिजनितं सुकृतं ज्ञानिनः किमिष्टं उतानिष्टम्। आद्ये किं तदिच्छया
क्षीयते उत ज्ञानस्वभावात् आद्यं दूषयति **नही**ति। येन ज्ञानी
तत्क्षयमिच्छेत् इति शेषः। द्वितीयं निराकरोति **न चे**ति।
ज्ञानस्यापुरुषार्थताप्रसङ्गादिति भावः नान्त्यः अनिष्टत्वे कारणाभावात्।  
निष्फलत्वादनिष्टमित्यत आह **इष्टा**श्चेति। केचिदित्यलौकिकाः।
मुक्तावलौकिका विषया इष्टा भवन्ति। तत्प्राप्तिः सुकृतफलमिति भावः। मुक्तो
विषयानिच्छतीत्येतत्कुतः इत्यत आह  **स यदी**ति। यज्ञो यशस्वी।
ब्राह्मणानां सकाशात्। मुक्तो यद्यत्कामयते तत्कर्मास्मात्परमात्मनः सृजते।
इष्टविषयप्राप्तिः सुकृतफलमित्येतदपि अनया श्रुत्योच्यते। उपासनादिकमेव
ज्ञानी करोति। कृतेन वा सुकृतं न जायते इत्येतदप्यनया निराकृतम्। ननु
मुक्तः किमर्थं विषयानिच्छेत् न तावत्सुखार्थम्
ज्ञानेनावरणरूपाविद्यानिवृत्तौ आत्मनः स्वरूपसुखस्य व्यक्तत्वात्।
पृथक्सुखस्यानङ्गीकारात्। नापि दुःखनिवृत्त्यर्थम् अविद्यानिवृत्त्यैव
तत्सिद्धेरिति। मैवम् नाविद्यैवात्मस्वरूपावरणम् किन्त्वीश्वरेच्छाऽपि। तथा
च वक्ष्यति। तथा च ज्ञानेनाविद्यायां निवृत्तायामशेषानिष्टनिवृत्तिर्भवति।
स्वरूपसुखं च बहुतरं व्यज्यते। न तु सर्वम्। ज्ञानोत्तरमनुष्ठितेन
निवृत्तकर्मणा प्रसन्नः परमेश्वरो मुक्तौ विषयानुत्पाद्य तद्भोगेन
ज्ञानानभिव्यक्तमपि स्वरूपसुखं व्यक्तीकरोति। अत्र च भाष्यकृतैव तत्र तत्र
प्रमाणान्युक्तानि। अनेनैवाभिप्रायेण श्रुत्यादिषु
मुक्तैर्ज्ञानमात्रसाध्यत्वं ज्ञानकर्मसमुच्चयसाध्यत्वं चोच्यते। ननु
ज्ञानमात्रसाध्यं यत्स्वरूपसुखं तदेव बहुतरमस्ति अतः
कर्मसाध्यविषयभोगाभिव्यङ्ग्यसुखाङ्गीकारः किमर्थं इत्यत आह
**बहुत्वेऽपी**ति। कर्मसुखेऽङ्गीकृत इति शेषः। शरीरेन्द्रियरहितस्य
मुक्तस्य कथं विषयानुभवे शक्तिः इत्यत आह **अनुभवे**ति। तदुक्तंब्राह्मेण
जैमिनिः ब्र.सू.4।4।6 इति। किञ्च कामरूप्यनुसञ्चरन् तै.उ.3।10।5
इत्यादिलीलाविग्रहग्रहणश्रुतेश्च मुक्तस्य विषयानुभवो युज्यत इत्याह
**श्रुतेश्चे**ति।  
ननु यदेतदुदाहृतासु श्रुतिषु विषयेच्छादिकं श्रूयते
तच्चरमशरीरपातात्पूर्वकालीनं किं न स्यात् इत्यत आह **न चे**ति।
अस्माच्छरीरादुत्थाय ৷৷. स तत्र पर्येति छा.उ.8।12।3 अस्माल्लोकात्प्रेत्य
৷৷. एतमानन्दमयमात्मानं तै.उ.3।10।5 इत्याद्युत्तरत्र श्रवणात्। इत्यादीति
क्रियाविशेषणम्। अद्वैतवादिनस्त्वाहुः ब्रह्मैकमेव तत्त्वम्।
तदेवोपाधिभेदभिन्नं जीवभावं प्रतिपद्यते गगनमिव घटाद्युपाधिभिन्नं
घटाकाशादित्वम्। तत्र यस्य जीवस्य ज्ञानं उत्पन्नं स ब्रह्मणैकीभवति घटनाशे
इव महाकाशेनेति। तत्रैके जीवब्रह्मभेदस्योपाधेश्च मिथ्यात्वं मन्यन्ते।
अन्ये च सत्यत्वम्। यदा च स ज्ञानी ब्रह्मणैकीभूतस्तदा सकलस्य
क्रियाकारकलक्षणफलभेदस्य प्रविलयात्कुतो विषयभोगः यदर्थं सुकृतस्यावस्थानं
इति तद्दूषयति **न चे**ति। एवशब्देन भेदाभेदौ निराकरोति। परमात्मानमासाद्य
तद्भूता यतयोऽमलाः। अमृतत्वाय कल्पन्ते न निवर्तन्ति वा विभो
म.भा.12।301।78 इति भीष्मेण तस्मिन्भूतास्तद्भूता इत्यभिप्रायेणोक्ते
मुक्तास्तद्ब्रह्मैव भूता इत्यर्थान्तरमाशङ्क्य युधिष्ठिरेणआजन्ममरणं वा ते
स्मरन्त्युत वा वाऽनघ म.भा.12।301।80 इति विकल्प्य पृष्टम्। यदि ज्ञानिनो
मुक्तौ ब्रह्मणैकीभवन्ति तदैवं वाच्यम् किं ते संसारानुभूतं दुःखं स्मरन्ति
उत न इति। आद्यस्य दूषणमुक्तम् मोक्षे दोषो महानेषः प्राप्य सिद्धिं
गतानृषीन्। यदि तत्रैव विज्ञाने वर्तन्ते यतयः परे। म.भा.12।301।82 पूर्वं
सिद्धिं गतानृषीन्प्राप्य परेऽपि यतयो यदि तत्र मुक्त्तौ विज्ञाने
विज्ञानेन प्रागनुभूतदुःखस्मरणेन युक्ता वर्तन्ते तर्हि मोक्षे महानेषः
प्रसिद्धो दोष इति। दोषं च भाष्यकारः स्फुटीकरिष्यति। द्वितीयोऽपि दूषितः
**मग्नस्ये**ति। पूर्वानुभूतस्मरणाद्यभावे परेऽज्ञाने मग्नस्य चेतनस्य
दुःखतरं दुःखातिशयो न भवेत्किं भवेदेव। तदेवं मोक्षधर्मेऽस्य पक्षस्य
निन्दितत्वान्न ज्ञानी ब्रह्मणैकीभूत इत्यर्थः। ननु पूर्वपक्षस्थेन  
  
युधिष्ठिरेण निन्दितत्वेऽपि कथं भीष्माचार्येणोक्तमसत्स्यात् परिहारे
तदुक्तदोषस्योद्धारसम्भवादित्यत आह **परिहार** **इ**ति। न मयैतदुक्तं
किन्तु त्वमन्यथा गृहीत्वा दूषितवानसीत्याशयेन परिहारे भीष्मेण परमात्मनः
पृथक्त्वेन मुक्तानां भोगाभिधानाच्च न ज्ञानी ब्रह्मणैकीभूत इत्यर्थः। तथा
हि भीष्मवचनम् तथापि अत्रापि तत्त्वं परमं शृणु सम्यङ्मयेरितम्। ৷৷.
इन्द्रियाणि च बुध्यन्ते स्वदेहं देहिनो नृप।। करणान्यात्मनस्तानि सूक्ष्मः
पश्यति तैस्तु सः म.भा.12।301।8586 इति।। यद्यपीदं दुर्बोधं तथापि स्वः
स्वरूपभूतो देहो यस्य तं स्वदेहं परमात्मानं मुक्तमन्यान्देहान्विषयांश्च
मुक्तस्य इन्द्रियाणि बुध्यन्ते। किं तानि कर्तॄणि नेत्याह **करणानी**ति
कस्तर्हि पूर्वार्धस्यार्थः इत्यत उक्तम् **सूक्ष्म इति**। इतश्च न
ज्ञानिनो ब्रह्मैक्यमित्याह **शुकादीना**मिति। अनेन वाक्यत्रयेण
मुक्तानां ब्रह्मभेदे क्रमेण प्रत्यक्षानुमानागमा उपन्यस्ताः। तत्र
प्रत्यक्षं न बाधकम्। शुकादयो यद्यपि
ज्ञानिनस्तथापीदानीमविनष्टोपाधित्वात्तन्निमित्तभेदवत्तया दृश्यन्ते।
प्रारब्धकर्मक्षयादुपाधिनाशे ब्रह्मैव संवृता भूताः न पृथक् द्रक्ष्यन्त
इत्यत आह **उपाधिनाशे** **इ**ति। जीवास्तावद्ब्रह्मणः प्रतिबिम्बा इति
समर्थितम् तत्र यदि तदीयस्योपाधेर्नाशोऽङ्गीक्रियते तदा तेषां नाशः
प्रसज्यते। दर्पणाद्युपाधिनाशे मुखादिप्रतिबिम्बस्य नाशदर्शनादित्यर्थः।  
यच्चोक्तं शुकादयोऽविनष्टोपाधित्वाद्ब्रह्मणः पृथक् दृश्यन्त इति
तदसदित्याह **न चे**ति। वस्तुत एकीभूतस्योपाधिनाऽपि पृथक्ज्ञाने न मानं
पश्यामः। गगनादिदृष्टान्तस्यासम्मतत्वात् सत्योपाधिभेदमतस्य चेदं दूषणम्।
किञ्चोपाधिक एव जीवब्रह्मणोर्भेदः वास्तवं त्वैक्यमिति वदन्प्रष्टव्यः किं
ब्रह्म निर्दुःखं स्वरूपमेवानुसन्धत्ते न जीवगतं दुःखं तत्तु जीव
एवानुसन्धत्त इति पक्षः उत तदपीति। आद्यं दूषयति **न चैकीभूतस्ये**ति।
हस्तपादाद्युपाधिभेदेऽपि भोक्तुरेकत्वदर्शनादिति भावः। द्वितीयं निराकरोति
**आस**मिति लङत्र सर्वकालोपलक्षणार्थः। जीवरूपेण दुःख्यासं स्वरूपेण तु
नेति व्यवस्थयाऽनुसन्धानान्न विरोध इत्यत आह **अनेने**ति। इति च
युक्तमिति शेषः। कुतः इत्यत आह **भेदे**ति। उपाधेरभेदकत्वस्योक्तत्वादिति
भावः। अपरे तु ब्रह्मणैक्यमापन्नस्य मुक्तस्य पूर्वदुःखानुस्मरणमस्ति न वा
नेतिपक्षेमग्नस्य हि इत्युक्तो दोषः। आद्ये किमसौ पृथक् स्मरति उत
ब्रह्मात्मक एव। प्रथमस्य दूषणं **न चैकीभूतस्ये**ति द्वितीयस्य
**आसं** इत्यादीनि व्याचक्षते। अनेनमोक्षे दोषो महानेषः इत्युक्तो दोषः
प्रदर्शितो भवति। ननुउपाधिनाशे नाशाच्च प्रतिबिम्बस्य इति यदुक्तं तदसत्
भेदे हि बिम्बप्रतिबिम्बयोरेतत्स्यात्न चैवं किन्तु बिम्बमेव प्रतिबिम्बं
तदेवेदमिति प्रत्यभिज्ञानात्। नेक्षेतोद्यन्तमादित्यं नास्तं यान्तं कदाचन।
नोपरक्तं न वारिस्थं न मध्यनभसो गतम् मनुः4।38 इति स्मृतावुद्यदादाविव
वारिस्थ प्रतिबिम्बेऽपि आदित्यशब्दप्रयोगदर्शनात्। भेदस्तु
दर्पणाद्युपाधिकृतः। तथाचोपाधिनाशे भेद एव नश्यति प्रतिबिम्बस्य कुतो नाशः
एवं जीवस्यापीत्याशङ्क्य प्रत्यभिज्ञानं तावदसिद्धमित्याह **न चे**ति। न
पश्यामो न प्रत्यभिजानीमः प्रत्युत प्रत्यग्भावादिना तयोर्भेदमेव पश्याम
इति चार्थः। यच्चोक्तंजीवब्रह्मणोर्बिम्बप्रतिबिम्बयोरौपाधिको भेदः इति
तन्नास्माकमनिष्टम्। किन्तु परस्यैव। जीवोपाधिनाशे प्रमाणाभावेन
नित्यत्वात्तन्निमित्तस्यापि भेदस्य मुक्तौ स्थितेरित्याशयवानाह
**उपाधिनाश** इति। न पश्याम इत्यनुवर्तते। न केवलं उपाधिनाशे प्रमाणाभावः
किन्तु तन्नाशाङ्गीकारे बाधकमस्तीत्याह **मग्नस्ये**ति। उपाध्यभावे
स्मरणादिविलोपात्। न केवलमेतावत् उपाधिनित्यत्वे प्रमाणं चास्तीत्याह
**यावदि**ति। अस्तु तर्हि उदाहृतस्मृतिवाक्यं बिम्बप्रतिबिम्बयोरैक्ये
प्रमाणमित्यत आह **अत** इति प्रत्यक्षेण भेदस्य प्रतीयमानत्वात्।
प्रतीयमानमपीत्यनेन प्रत्यभिज्ञायामिव वचनस्वरूपेऽपि न विवादोऽस्तीत्याह
वारिस्थमिति। न परस्य मुख्यं सम्भवतीत्यनौपचारिकैः सह पाठेऽपि
बाधकवशादौपचारिकतब्रह्मज्ञानेन वा मुक्तिः इत्यादौ दृष्टमिति। एवंशुकादीनां
इत्युक्तं प्रत्यक्षमुपपादितम्।  
अधुनाऽऽस्तां तावदुपपादनसापेक्षं प्रत्यक्षं तन्निरपेक्षं चास्तीत्याह
**दृष्टा**श्चेति। ते निवृत्तसकलकर्माणो मुक्ताः। एतच्च मोक्षधर्मे
स्पष्टमुक्तम् प्राङ्मुक्तेश्वरभेदे स्मृतिरुदाहृता श्रुतिं चोदाहरति
**प्रतिशाखमि**ति। ननु भेद इवाभेदेऽपिपरेऽव्यये सर्व एकीभवन्ति
इत्यादिवाक्यानि सन्ति तत्कथं निर्णयः इत्यतः सामान्यन्यायं तावदाह
**विरोधे** त्विति। बलवद्विरोधेन दुर्बलं बाध्यते इति भावः। ततः किं
प्रकृते इत्यत आह **युक्तय** इति। **अत्र** भेदपक्षे उपलक्षणमेतत्।
प्रत्यक्षानुकूल्यं च भेदवाक्यानां प्राबल्याय ग्राह्यम्।
तर्ह्येकीभवन्तीत्यस्य का गतिः इत्यत आह **अत** इति। उभयत्रैकीभाववादेन
तद्वादिवाक्यं गृह्यते। स्थानैक्यविषयमैक्यवाक्यमित्यर्थः। इयं च  
  
रूढलक्षणेति न प्रयोजनमन्वेषणीयमिति दृष्टान्तोक्तिः। न केवलमियं
गतिर्न्यायप्राप्ता किन्तु श्रौती चेत्याह **उक्तं चे**ति।
उदकेऽप्यैक्यादसम्मतो दृष्टान्त इत्यत आह **तत्रापी**ति। नास्त्येव
समुद्रे वृद्धिरनुपलम्भादित्यत आह **अस्ती**ति। समुद्रेऽपि वृद्धिरिति
शेषः। अनुपलम्भस्यासिद्धिमाह **द्वारी**ति। नदीनां द्वारि दृश्यते चेति
शेषः। अन्यत्र कुतो न दृश्यते इत्यत आह **महत्त्वादि**ति
सामुद्रस्योदकस्य महत्त्वात्। न केवलं वृद्धिलिङ्गादनुमानादुदकभेदः सिद्धः
किं तर्हि प्रत्यक्षादपीत्याह **ता** इति। या इन्द्रकमण्डलोरादाय
स्वकमण्डलूदके क्षिप्तास्ता एवापस्तस्येन्द्रस्य ददौ वसिष्ठ इति
महाकौर्मवचनात्समर्थानां वसिष्ठादीनां जले भेददर्शनाच्च। भेदादर्शने विभज्य
कथं दद्यादिति। इतश्च मुक्तभेदवाक्यमेव प्रबलम् अभेदनिषेधात्मकत्वादित्याह
**नैवे**ति। कैवल्यं सर्वोत्तमत्वम्। इतोऽपि भेदपक्षो बलवानिति वक्तुमाह
 **से**ति। पूर्वोत्तरपक्षबलाबलचिन्ता विचारः। निर्णयो
जीवेशभेदावधारणम्। बहवः पुरुषा ब्रह्मन् इत्यादिनेति शेषः। न हि
भिन्नयोर्मुक्तावभेदः सम्भवतीति भावः। ततः किमित्यत आह **बलवानि**ति।
निर्णयश्चेति सम्बन्धः। वाक्यमात्रादेकीभवन्तीत्यादेः।  
कथं तर्हि यत्रेत्यादिभूमलक्षणमुच्यते इत्यत आह **अत** इति
सविचारनिर्णयविरोधादेव। विद्यमानस्याप्यन्यस्य भगवदधीनसत्तादित्ववाचि।
इतश्चैवमित्याह **अन्यथे**ति। यद्यन्यदेव न स्यात्तर्हि कथमीश्वरस्य
सर्वेश्वरत्वसार्वज्ञादिकं श्रुत्यादिसिद्धं स्यात् मायामयमेव
तच्छ्रुत्यादावुच्यते इत्यत आह **न चे**ति। बाधकान्तरमाह **अन्यथे**ति।
यदि भूमाऽद्वितीयः स्यात् कथं तर्हि तज्ज्ञानान्याच्चय स एकधा छां.उ.7।26।2
इत्यादिभेदे श्रुतिर्ब्रूयात् न तद्भ्रूमज्ञानफलम् किन्तु
सगुणविद्योपासनफलमित्यत उक्तम् **तत्रैवे**ति भूमप्रकरण एव। ननु नारदेन
श्वेतद्वीपे भगवतो भिन्ना दृष्टास्ते मुक्ता एव न भवन्ति सशरीरत्वात्
सशरीराणामपि मुक्तत्वाङ्गीकारे न ह वै सशरीरस्य सतः
प्रियाप्रिययोरपहतिरस्ति छां.उ.8।12।1 इत्यादिश्रुतिविरोध इत्यत आह  **न
चे**ति। कुतो नेत्यत आह  **वैलक्षण्या**दिति। किं
तदस्मदादिशरीरेभ्यस्तेषां वैलक्षण्यं इत्यत आह **अभौतिकानी**ति
अजडानीत्यर्थः। तर्हि किमात्मकानि इत्यत आह **नित्योपा**धीति।
विकारित्वाद्विनाशः स्यादित्यत उक्तम् **ईश्वरशक्त्ये**ति। कुत एतदित्यत
आह **तथा चे**ति। नित्योपाधिरेव षोडशी कला। एतदुक्तं भवति यच्छ्रुतौ
सशरीरस्य दुःखानपहतिवचनं तत्कर्माधीनजडशरीराभिप्रायम् श्वेतद्वीपे नारदेन
दृष्टानि तु शरीराणि चिन्मयानि जडान्यपि न कर्माधीनानि अतो न दुःखकारणानि।
तथा च न तेषां सशरीराणामपि मुक्तत्वे श्रुतिविरोध इति।  
यदि मुक्ताः सशरीरास्तर्हि कथं तेषु अशरीरं वा व सन्तं न प्रियाप्रिये
स्पृशतः छा.उ.8।12।1 इति शरीराभाववचनमित्यत आह **वदन्ति चे**ति।
लौकिकाद्वैलक्षण्ये सति तद्वदत्रापीति शेषः।
इतश्चाशरीरत्वोक्तिर्युक्तेत्याह **निरुक्ती**ति। निरुक्तिलभ्यार्थस्य
तत्राभावादित्यर्थः। काऽसौ निरुक्तिरित्यतः प्रक्रियासम्पादनगौरवपरिहाराय
श्रुतिमेव तत्परां दर्शयति **तथाही**ति। अशारि शीर्णमभवदिति
हेतोस्तच्छरीरशब्दमभवदित्यर्थः। कथं निरुक्तिलभ्योऽर्थस्तेषु नास्ति इत्यत
आह **नही**ति। एवं तर्हि कथं तेषुशरीरं जायते तेषां इति शरीरशब्दप्रयोगः
इत्यत आह **साम्यादि**ति। अस्मदादिशरीरैः करचरणादिमत्त्वसाम्याद्गौण
इत्यर्थः। कुतोऽयमशरीरशब्दस्याभिप्रायः सर्वथा विग्रहराहित्यमेव किन्न
स्यात् इत्यत आह **प्रयोगाच्चे**ति। नारदादिभिर्दृष्टदेहेष्वेव
मुक्तेष्वेतद्वाक्यद्वये देहाभावप्रयोगादन्यथाऽनुपपत्त्याऽयमर्थः सिद्धः। न
केवलं सम्भवमात्रेणेति चार्थः। इत्यादीति क्रियाविशेषणम्। प्रयोगादित्यनेन
सम्बध्यते। सन्तु नारदेन दृष्टाः श्वेतद्वीपवासिनो मुक्ताः तथापि नास्माकं
प्रत्यक्षविरोधः यत एतेषां श्वेतद्वीपप्राप्तिरूपा निर्गुणमुक्तेरन्या गौणी
मुक्तिः। निर्गुणायामेव मुक्तौ वयमैक्यं ब्रूम इत्यत आह **न चे**ति।
श्वेतद्वीपप्राप्तिव्यतिरिक्तमुक्तिनिषेधादियमेव मुक्तिरित्यर्थः।  
ननु शिशुपालादयः श्वेतद्वीपगमनेन विनैवात्र भगवन्तं प्रविश्य मुच्यन्ते
तत्कथमेतत् इत्यत आह **ये त्वि**ति। ते न तदा मुच्यन्ते इति शेषः। तर्हि
कदेत्यत आह **तेऽपी**ति। ततो मुच्यन्त इति शेषः। ननुकेचिदत्रैव मुच्यन्ते
इत्याद्युक्त्वामहाज्ञाना गच्छन्ति क्षीरसागरम् इति महायोग्यतावतामेव
श्वेतद्वीपगमनोक्तेः कथमयं नियमः इत्यत आह **योग्यत्व**मिति। अत्र निवास
इति शेषः। अस्ति सर्वेषां श्वेतद्वीपप्राप्तिः। महाज्ञानत्वलक्षणं  
  
योग्यत्वं त्वत्र निवासे विवक्षितमित्यर्थः। नन्विदं वाक्यं
श्वेतद्वीपप्राप्तिं विना सगुणमुक्तिर्नास्तीत्येतत्परम्
निर्गुणमुक्तिस्त्वन्याऽस्तीत्यत आह **युधिष्ठिरे**ति। सायुज्यं
तावत्प्रसिद्धम् सैव निर्गुणमुक्तिः तत्रात्मनो ब्रह्मणैकत्वमित्यत आह
**सायुज्यं चे**ति। यथा ग्रहस्य पुरुषान्तरं प्रविश्य भोगः तथा
मुक्तस्येश्वरं प्रविश्य भोग एव सायुज्यं न त्वैक्यमित्यर्थः। कुत एतत्
सायुज्यशब्दसामर्थ्यादागमवाक्याच्चेत्याह **तदुक्ते**श्चेति। उत्तमायां
मुक्तौ सायुज्यलक्षणायामीश्वरं प्रविश्येति शेषः। ईश्वरानन्दव्युदासाय 
**बाह्या**निति। बाह्येष्वपि विभागो वचनान्तरादवसेयः।
सुकृतमप्यप्रियमित्यादिनोक्तमर्थमुपसंहरति **अत** इति। यथा सुकृतत्यागे
सङ्कोचस्तथाऽनिष्टत्यागेऽप्यस्ति किमिति जिज्ञासायामाह **स** इति।
प्राचुर्याभिप्रायाण्येतानि वचनानि किं न स्युः इत्यत आह **विशेषे**ति।  
सङ्कर्षणादयः समष्टिजीवास्तावन्मुक्ताः तेषां च बललक्ष्मणादिरूपेषु दुःखं
दृश्यते तदेव विशेषप्रमाणमित्यत आह **येषा**मिति। न सायुज्यं प्राप्ताः न
मुक्ता इत्यर्थः। सायुज्ययोग्यानां तदभावे मुक्त्यभावात्। तेषां
मुक्तत्वोक्तेस्तर्हि का गतिः इत्यत आह **सामीप्यादी**ति। मुक्तत्वोक्तौ
बीजमिति शेषः। कुतस्ते न मुक्ताः इत्यत आह **अत** इति।
दुःखदर्शनात्तद्धेतुभूतप्रारब्धकर्मभावान्न मुक्ताः। कदा तर्हि मुच्यन्ते
इत्यत आह **तदि**ति। अत्रागमसम्मतिमाह **तच्चोक्त**मिति।
सोऽस्त्येवेत्याद्युक्तमुपसंहरति  **अत** इति। तत्किमनिष्टनिवृत्तिमात्रं
मुक्तिः इत्यतोऽनुमानागमाभ्यां परमसुखं चेत्याह **परब्रह्मत्व**मिति।
मुक्तत्वं ब्रह्मादिभिर्दुःखहीनैरपि मोक्षे सक्तिस्तुत्यर्थमेतदिति न
ब्रह्मण एकान्तित्वविरोधः। समासान्तविधेरनित्यत्वाद्वाङ्मनोगोचरं
इत्युक्तम्। महत् इत्येतत्सुखं इत्यनेन सम्बध्यते।
**ब्रह्मादिपदादप्यधिकतममि**ति। ब्रह्मणो ब्रह्मपदादप्यधिकं शेषस्य
शेषपदादप्यधिकमित्यादि ज्ञेयम्।  
एवं ज्ञानफलप्रदर्शनत्वेन पूर्वार्धो व्याख्यातः। उक्तविधया
योगस्वरूपनिरुपणपरः किं न स्यात् इत्यतोऽस्मदुक्तार्थे तृतीयपादसङ्गतेः
अन्यथा तदसङ्गतेरित्यभिप्रेत्य तं पठति **अत** इति। न
दूरस्थहेतुपरामर्शोऽयमिति ज्ञापयितुं तस्मादिति पठितव्येअतः इत्युक्तम्।
ज्ञानस्य महाफलत्वात् **योगाय युज्यस्वे**ति कथं हेतुहेतुमद्भाव
इत्यतोयोगाय इत्येतद्व्याचष्टे **ज्ञाने**ति। ननुसमत्वं योग उच्यते 2।48
इति योगो व्याख्यातःयोगः कर्मसु कौशलम् इति पुनर्व्याख्यायते इत्यतः
स्तुतिरियं योगस्य क्रियत इति भावेनाह **तद्धी**ति। तद्योग इति शेषः।  
