+++
title = "72 एषा ब्राह्मी"

+++
।।2.72।। ज्ञानी स्तूयतेएषा इत्यनेनेत्यसत् प्रथमवाक्ये तददर्शनादिति
भावेनाह  **उपसंहरती**ति। प्रकरणं समापयतीत्यर्थः। ब्रह्मधर्मभूतेति
प्रतीतिनिरासायाह **ब्राह्मी**ति। स्थितिर्नोक्ता कथमेवमुच्यते इत्यत आह
लक्षणमिति ब्रह्मविषयज्ञानवतो लक्षणमुक्तमित्यर्थः। किं प्रभाषेत 2।5
इत्यादिप्रश्नपरिहारस्यार्थादुक्तत्वादनुपसंहारः। अन्तकाले चरमे वयस्यपि यः
परिव्रज्यास्यां स्थितौ तिष्ठति सोऽपि ब्रह्माप्नोतीति किमु ब्रह्मचर्यादेव
प्रव्रज्य इति (शां.) व्याख्यानमसत् अप्रकृतत्वात् इत्याशयवान्व्याचष्टे
**अन्तकालेऽपी**ति। ज्ञानिनो ब्रह्मप्राप्तिरुक्ता सा किं
तद्देहपातान्तरमेव उतान्यथा इत्यपेक्षयामिदमुच्यते। कुतोऽस्यार्थस्य
भगवदभिप्रेतत्वं इत्यत आह **यं यमि**ति। ननु ज्ञानमेव मोक्षसाधनम्
कारणपौष्कल्ये च कार्यं भवत्येव अतः कथं ज्ञानिनः शरीरान्तरप्राप्तिः इत्यत
आह **ज्ञानिना**मिति। प्रारब्धकर्म सामग्र्याः प्रतिबन्धकं तदेवान्तकाले
ब्रह्मानुसन्धानं प्रतिबध्नातीति भावः। ननु ज्ञानादेव सर्वं कर्म
क्षीणमित्यत आह **भोगेने**ति। अस्तु प्रारब्धकर्मणो भोगेनैव क्षयः स च
ज्ञानं यच्छरीरे जातं तत्रैवाभूत् अतः कथं शरीरान्तरारम्भ इत्यत आह  
  
**सन्ति ही**ति। तानि कथमेकेनैव शरीरेण भुज्येरन्निति शेषः। सप्तजन्मनीति
द्विगुः। इतश्चैवमित्याह **दृष्टेश्चे**ति। बह्वित्यनेकोपलक्षणम्। कथं
ज्ञानिनां बहुशरीरप्राप्तिर्दृश्यते इत्यत आह **तथाही**ति।  
ननु ज्ञानिनोऽपि यदि शरीरान्तरप्राप्तिस्तर्हि
गर्भवासादिभिर्दुःखैर्लुप्तशक्तिकं ज्ञानं न मोक्षाय पर्याप्तं स्यादित्यत
आह **निश्चिते**ति। तस्य ज्ञानिनस्तावदेव चिरं तावानेव विलम्बः यावन्न
विमोक्ष्ये विमोक्ष्यते प्रारब्धकर्मणा अवसिते कर्मणि ब्रह्म सम्पत्स्यत
इत्यर्थः अवसितकर्मणि ज्ञानिनि विषये यदि पुत्रादयः शव्यकर्म कुर्वन्ति यदु
च न यदि वा न कुर्वन्ति। सर्वथाऽर्चिषमभिसम्भवति प्राप्नोत्येवेत्यर्थः।
तदिदमुक्तंनैनां प्राप्य विमुह्यति इति। पाशुपतवैशेषिकादयस्त्वाहुः
अनियतकालविपाकान्यपि कर्माणि ज्ञानी
योगसामर्थ्यात्समाहृत्यानेकशरीरफलान्यपि कायव्यूहनिर्माणेन क्षपयित्वा
प्रव्रज्यते तत्कुतोऽस्य देहान्तरमिति तत्राह **न चे**ति। ज्ञानिनः
कर्मक्षयार्थमिति शेषः। तथा हि अप्रारब्धकर्मक्षयार्थं वा सा स्यात्
प्रारब्धकर्मक्षयार्थं वा नाद्यः तेषां ज्ञानेनैव क्षीणत्वात् इति भावेनाह
**तद्यथे**ति। द्वितीये तु यः कश्चिज्ज्ञानी तथा करोति सर्वो वा आद्ये
सम्प्रतिपत्तिमुत्तरमाह **प्रारब्धे त्वि**ति। द्वितीयासम्भवे हेतुमाह
**प्रमाणे**ति। चशब्दात्प्रागुदाहृतप्रमाणविरोधाच्च। पाशुपतादिशास्त्रेषु
तथोक्तत्वात्कथं प्रमाणाभावः इत्यत आह **न चे**ति। तच्छिष्या अपि
तच्छब्देनोच्यन्ते इति बहुवचनम्।  
उमापतिः पशुपतिः श्रीकण्ठो ब्रह्मणः सुतः। उक्तवानिदमव्यग्रं ज्ञानं
पाशुपतं शिवः इत्यादौ तत्स्तुतिरपि दृश्यते इत्यत आह **यत्रे**ति।
वैष्णवशास्त्रोक्तप्रकारेण शिवभक्तानां लक्षणयेति शेषः। सत्यत्वं
तदुक्तार्थस्येति शेषः। उक्तनिन्दाविरोधादिति भावः। तर्हि शैवपुराणानि
कायव्यूहनिर्माणनियमादौ प्रमाणानीत्यत आह **न ही**ति। तेषामिति
बुद्धिस्थशैवपुराणपरामर्शः इतरग्रन्था उदाहृतगारुडादयः। शैवपुराणानां
गारुडादिवैष्णवग्रन्थानां च को विशेषो येन बाध्यबाधकभावः इत्याशङ्क्य
दुर्जनव्यामोहार्थं प्रणीतपशुपतादिशास्त्राणां व्यामोहनार्थत्वे
तावत्प्रमाणमाह **तथा ही**ति। कारयेति स्वार्थे णिच्। अतथ्यानि
सर्वथाऽप्यविद्यमानानि वितथ्यानि व्यधिकरणानि च तेषु दर्शयस्व। प्रकाशं
प्रसिद्धम्। इदानीं तन्मूलत्वं शैवपुराणानां इतरेषां
पञ्चरात्रादिमूलत्वमित्यत्र प्रमाणमाह **कुत्सितानी**ति। तच्छास्त्रसमयेन
तच्छास्त्रसिद्धान्तमनुसृत्य। वेदैरिति वेदानामापाततः प्रतीतिमनुसृत्य।
भागवतं भगवद्विषयम्।  
उक्तमुपसंहरति **अत** इति। ज्ञानिनां मुक्तिर्भवतीत्येव न तु
तद्देहपातानन्तरमिति नियम इत्युपसंहारार्थः। ननु भीष्मादयो
ज्ञानिनोऽन्तकालेऽस्यां ब्राह्म्यां स्थितौ स्थिताश्च न मुक्ताश्च
तत्कथमेतदुक्तं इत्यत आह **भीष्मादीना**मिति। साक्षाद्देहत्यागक्षणे
युक्त्या परमेश्वरे मनोयोगेन भाव्यमित्येतत्कुतः इत्यत आह
**स्मरन्नि**ति। ननु तत्क्षणे युक्त्या मुक्तिश्चेदज्ञानिनामपि
तत्सम्भवेन मुक्तिरित्यत आह **न चे**ति। भक्तिज्ञानेनेति
द्वन्द्वैकवद्भावः। भक्तिसहितं ज्ञानं भक्तिज्ञानमिति वा। ब्रह्मनिर्वाणं
ब्रह्मस्वरूपानन्दं इति व्याख्यानं
सर्वप्रमाणविरुद्धमित्याशयवान्निर्वाणमिति भिन्नं पदं व्याचष्टे
**निर्वाण**मिति। कथमेतत् इत्यत आह  **काय** इति।
कार्यब्रह्मव्यावृत्त्यर्थमेतत्। अनेन ब्रह्मणो निराकारत्वं प्राप्तं
तत्प्रतिषेधार्थमाह **निर्वाणे**ति। प्रतिपादनं व्याख्यानम्। इत्यादिवत्
इत्यादेरिव प्राकृतादिविग्रहराहित्याथत्वेनेत्यर्थः। किमनेन व्याख्यानेन
निराकारमेव ब्रह्म किं न भवेत् इत्यत आह **कथ**मिति। भगवतो विष्णोः
साकारत्वेऽपि ब्रह्मणो निराकारत्वमेव। न च भगवानेव ब्रह्म तस्य
तदुत्तमत्वेन ततोऽन्यत्वात् अतो न पुराणादिविरोध इत्यत आह **न
चे**ति। महत् ब्रह्म इत्येतानि वाक्यानि भगवतो
ब्रह्मत्वप्रतिपादकानि। यस्मात् इत्यादीनि तस्यैव सर्वोत्तमत्वेन
तदुत्तमाभावप्रतिपादकानि। इन्द्रियग्राह्यमतिक्रान्तस्तदुत्तमः सर्वमेव
योगीन्द्रियग्राह्यम्। उत्तमाधमभावेन ब्रह्मेश्वरयोर्भेदो माभूत्
ब्रह्माशरीरं ईश्वरस्तु सविग्रह इत्यतो भेदोऽस्तु अभेदस्यापि
सत्त्वाद्ब्रह्मशब्दोपपत्तिरित्यत आह **न चे**ति। तस्य पराभिमतस्य
एतद्भगवतोऽन्यत्वम्। कुत इत्यत आह
**तस्यापी**ति। दहरोऽस्मिन्नन्तराकाशस्तस्मिन्यदन्तस्तदन्वेष्टव्यं
इत्यन्तं वाक्यं इह विवक्षितम्। इत्यादिषु ब्रह्मविद्यात्वेन सम्मतेष्विति
शेषः।  
कथमत्र श्रवणं इत्यत आह **यदी**ति। रूपं विग्रहः। विज्ञानमानन्दं ब्रह्म
बृ.उ.3।9।28 इत्यानन्दशब्दस्य  
  
नपुंसकत्वदर्शनात्तथोपादानम्। ज्योतिश्शब्दो भास्वररूपस्य वाचकः अत उक्तं
सुवर्णरूपत्वमिति। दहरत्वं दहरस्थत्वमविग्रहस्येति वर्तते। दहरस्थत्वं कथं
अविग्रहस्यानुपपन्नं इत्यत आह **दहरस्थश्चे**ति। एवमुपपत्तिसापेक्षाणि
वाक्यान्युदाहृत्य स्पष्टान्युदाहरति **सहस्रशीर्षे**ति। अवसीयते
परमात्मा। प्राग्भवतोऽन्यस्योत्तमत्वं वाक्यविरुद्धमित्युक्तम् इदानीं
व्याहृतं च तदिति भावेनाह **अतिपरिपूर्णतमे**ति।
अत्यादिशब्दैर्निरतिशयत्वं द्योत्यते। ऐश्वर्यं वशित्वम्। श्रीः कान्तिः।
परमेश्वरे भगवच्छब्दस्यौपचारिकत्वपरिहारायैतेषां गुणानां सद्भावे
प्रमाणान्याह **परे**ति। आनन्दं ब्रह्मणः इत्यत्र यतो वाचः इति
पूर्ववाक्यमभिप्रेतम्। अमितशब्दात्परश्चन्द्रशब्दोऽध्याहार्यः।
द्रष्टृपुरुषभेदात्ति्रविधोक्तिः। ऐश्वर्याद्यनन्तगुणत्वे मयीति प्रमाणम्।
सङ्ख्यापरिमाणाभ्यां गुणानामानन्त्ययनेनोच्यते। शक्तेः परत्वं प्रागुक्तं
तदस्पष्टमित्यतो **विज्ञाने**ति। ज्ञानस्यापरोक्षरूपताप्रतिपादनाय
**तुर्य**मिति। ईश्वरो नात्मानं वेत्ति कर्तृकर्मभावविरोधात्
इत्येतन्निरासाय **आत्मान**मिति। ईश्वरे भगवच्छब्दस्यौपचारिकत्वासम्भवं
दर्शयितुं तदन्यस्य तच्छब्दार्थतानिरासाया**न्यतम** इति। अन्य एवान्यतमः
भगवच्छब्दस्यायमर्थ इत्यत्रैश्वर्येति प्रमाणम्। अत्र षण्णामित्युपलक्षणम्।
षाड्गुण्ये सर्वगुणान्तर्भावो वा। तद्वान् भगवानिति सिद्धमेव। भगवत्त्वात्स
एव सर्वोत्तम इति। समग्रार्थो वेति **अतीवे**ति। यदन्येन करिष्यामीति
स्मर्तुं बुद्धिस्थीकर्तुं वाऽयुक्तं तत्त्वं कर्तुं शक्तः। मतुपा
ज्ञानादीनां भगवता भेदः प्रतीतः। षण्णामित्यादिना परस्परं च
तथाऽऽकृतिर्भगवत इत्युक्त्या कृतेस्तन्निरासार्थमाह **तानी**ति। तत्र
प्रमाणान्याह **विज्ञान**मिति। **तप** आलोचनक्रिया। ज्ञानमयं
ज्ञानात्मकमिति। धर्माणां परस्परमभेदोक्तिः। प्राकृतेति ङीबभावश्छान्दसः।
अणञ्भ्यामन्यो वा प्रत्ययः। मांसमेदोऽस्थिभिः सम्भवो यस्याः सा तथोक्ता।
एतच्च न योगित्वात् किन्त्वीश्वरत्वात्। अत एव विभुः
निर्दोषगुणात्मकविग्रहादच्युतः। ज्ञानज्ञानः इत्यादेरतिशयितज्ञानादित्यर्थः।
**तेन** निर्दोषत्वादिना।  
भगवद्रूपस्यैवम्भावे कथं परिच्छिन्नत्वगर्भवासादिसंसारिधर्माश्च तत्र
दृश्यन्ते इत्यत आह  **तदेवे**ति। किमर्थं इत्यत उक्तं **लीलये**ति।
मायया मोहकशक्त्या। अत्र प्रमाणमाह **न चे**ति। देव्या देवक्याः। एवं
गर्भवासादिप्रदर्शनेन मोघं दर्शनं यस्मिन्विषये स तथा। आत्मवतां
भागवतानाम्। आत्मा निरुपाधिकप्रिय इति यावत्। मुनिसुतो रावणः।
ब्रह्मवाक्यवत् रुद्रवाक्यमप्यतुलं प्रत्यस्तीत्यतःरुद्रवाक्यं
इत्युक्तम्। करुणः करुणावान् अर्शआदित्वादच्।  
तदेवेत्याद्युक्तमुपसंहरति **न तत्रे**ति। अत इत्युपस्कर्तव्यम्। यद्येवं
तर्हि विश्वरूपं परं तदपेक्षया कृष्णादिरूपाण्यपराणीति कथं ग्रन्थेषूच्यते
इत्यत आह **यत्र चे**ति। यत्र ग्रन्थे। तत्र विश्वरूपमपेक्ष्यान्यत्र
कृष्णादावपरत्वमज्ञबुद्धिमपेक्ष्योक्तं ज्ञातव्यमित्यर्थः। कुत एतदित्यत आह
**तच्चे**ति। अखिलरूपतोऽखिलधर्मैः विमोहनं कर्तुम्। नन्वयमुपचारो वा
स्तुतिर्वा किं न स्यात् इत्यत आह **न चे**ति। असम्भवे ह्येषा कल्पना।
अचिन्त्यशक्त्या चैकस्यैवानेकपरिमाणत्वादिकं सम्भवति। अन्यत्रादर्शनेन
त्वपलापेऽतिप्रसङ्ग इत्यर्थः। अत्रैव प्रमाणमाह **कृष्णे**ति। विमोहसि
विमोहयसि। श्लोकार्थमुपसंहरति **तस्मा**दिति।  
  
  
