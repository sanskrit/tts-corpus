+++
title = "46 यावानर्थ उदपाने"

+++
।।2.46।। योगोपदेशप्रसङ्गे ज्ञानफलकथनस्य क उपयोगः इत्यत आह
**तथापी**ति। यामिमाम् 2।43 इत्यत्र काम्यकर्मिणां निन्दा
कृतानिस्त्रैगुण्यो भव 2।45 इति च तत्त्यागो विहितः। तत्र प्रष्टव्यम्
किन्निमित्तमेतदिति। ननूक्तं काम्यकर्मिणां समाध्यभावेन ज्ञानाभावान्मोक्षो
न भवतीति। अत्रेदमुच्यते यद्यपि ज्ञानफलं काम्यकर्मिणां न भवति तथापि
तन्निन्दादिकं नोपपद्यते। कुतः काम्यकर्मिणां फलं स्वर्गादिकं ज्ञानिनां न
भवति इति ज्ञानकर्मणोः साम्यमेवेति योगानुष्ठाननियमाक्षेपे
सतीत्याहेत्यर्थः। केचिदस्य श्लोकस्य कर्ममात्रत्यागो तात्पर्यमाहुः अपरे
तु यत्कर्मसमुच्चितं ज्ञानं मोक्षसाधनं तत्कर्मपर एव वेदभागोऽधिगन्तव्यः न
तु समस्तवेदाभ्यासेनायुः समापनीयमिति तन्निरासाय व्याचष्टे **यथे**ति।
सामर्थ्याद्यथैवंशब्दयोरध्याहारः। यावांस्तावानित्येतयोरावृत्तिश्च
**सर्वेषु वेदे**ष्विति। तदुक्तकाम्यकर्मिणामित्यर्थः। ब्राह्मणस्येति न
क्षत्ति्रयादिव्यावृत्तिः शङ्क्येति भावेनाह **ब्रह्मे**ति। वर्णविपर्ययो
निरुक्तत्वात्। एवं तर्हि ब्राह्मणशब्दो मुक्तवाचीति स्यात् न च मुक्तस्य
फलमस्तीत्यत आह **अपरोक्षे**ति। तदुपपादयति **स ही**ति। तर्हि विजानत
इति पुनरुक्तिरिति चेत् न तस्य परोक्षज्ञानिवाचित्वात्।
उभयग्रहणमनुपपन्नमित्यत आह **विजानत** इति। तस्यापरोक्षज्ञानस्य
परोक्षज्ञानफलत्वम्। एतच्च स्वरूपकथनम्। यद्यपि ज्ञानिनः
कर्मिणश्चान्योन्यफलाभावः तथापि ज्ञानिनः फलं महासमुद्रोदकमिव महत्त्वात्।
कर्मिणां फलं तु कूपोदकमिवात्यन्ताल्पम्। अतस्तयोर्न साम्यम्। तथा
चाल्पास्थिरकर्मनिन्दया महानन्तफलज्ञानसाधने योगे प्रेरणं युक्तमेवेति
भावः। अपव्याख्यानं तूक्तवक्ष्यमाणन्यायनिरस्तम्।  
