+++
title = "55 श्री भगवानुवाच"

+++
।।2.55।। लक्षणप्रश्नस्यैवोत्तरं प्रतीयते न तुस्थितधीः
इत्यादेरित्यतस्तदुत्तरस्थानं दर्शयन्ननन्तरप्रकरणार्थं दर्शयति
**गमनादी**ति। अभिसन्धिः प्रयोजनोद्देशः। ईषदभिसन्धिसूचनायातिशब्दः।
प्रवृत्तिमात्रमिहाभिप्रेतं न भाषणादिकमेवेति ज्ञापनाय भाषणादीति नोक्तम्।
व्यवहाराय लक्षणप्रश्नो घटते। प्रवृत्त्युद्देशप्रश्नस्तु व्यर्थ एव न च
शक्यः प्रतिवक्तुम् अनेकेषां
प्रवृत्त्युद्देश्यस्यैकरूपस्याभावादित्यभिप्रायेण भगवतोपेक्षितोऽसाविति
किं न स्यात् किं तदुत्तरस्थानप्रदर्शनेन अन्यथाऽल्पमप्युद्देश्यं
वक्तव्यमित्यत आह **एव**मिति। एवं भेरीताडनादावपि अचलेत्युक्तप्रकारेण
परमानन्दतृप्तश्चेत्किमर्थं प्रवृत्तिं करोति न कुर्यात् करोति च
तस्मादुक्तमसदित्युक्ताक्षेप एव। अत्राभिप्रेतप्रश्नस्तु मुखत एव। अतो
नोपेक्षामर्हतीति भावः। एतच्चार्जुनस्य प्रेक्षावत्त्वाद्गम्यते एवं  
  
चेद्गमनादिप्रवृत्तिरित्युक्तः परिहारो न पूर्णः
प्रवृत्तिकारणानुक्तेरित्यत आह **प्रारब्धकर्मणे**ति। ईषत्तिरोहितं
ब्रह्म यस्यासौ तथोक्तः। परिहरति द्वितीयं प्रश्नम्या निशा इत्यादाविति
शेषः। ननु सर्वकामप्रहाणं ज्ञानिलक्षणत्वेनोच्यते
तत्कथमल्पाभिसन्ध्यङ्गीकारः इत्यत आह  **प्राय** इति। कुतः
सर्वशब्दसङ्कोच इत्यत आह **शुकादीना**मिति। विरुद्धकामस्येति शेषः। तच्च
प्रवृत्तिलिङ्गेनागमाच्च ज्ञातव्यम्। अनुकूलकामस्तु सर्वथाऽस्त्येवातोऽपि
सङ्कोच इत्यत आह **त्वत्पादे**ति। तां भक्तिम्। उपलक्षणमेतत्। प्रायेण
विरुद्धकामत्यागो ज्ञानिनो लक्षणं चेदिन्द्रादीनां ज्ञानित्वं न स्यात्
बहुतरविरुद्धकामदर्शनात्। तथाभूता अपि चेज्ज्ञानिनस्तर्हि देवदत्तादयोऽपि
किं न स्युरित्यत आह **यदे**ति। आग्रहो विरुद्धकामाभिनिवेशः।
एतत्प्रमाणेन स्थापयति **तच्चोक्त**मिति। आधिकारिका इति
पुरुषविशेषसंज्ञाप्रजापाश्च तथा देवाः इत्यादिवचनात्।
देवदत्तादिप्रतिबन्दीं मोचयति **अत एवे**ति। एतदागमोक्तादेव। आदिपदेन
विरुद्धक्रोधादिग्रहणम्। अनेन कामशब्दः क्रोधादीनामुपलक्षणार्थ इति सूचितं
भवति।  
ननु समाधिं कुर्वतो ज्ञानिनो लक्षणमेतदिति व्याक्रियताम् तथा सति
प्रश्नवाक्यस्थंसमाधिस्थस्य इति पदं समञ्जसं स्यात्
सर्वशब्दश्चासङ्कुचितार्थः स्यात् इन्द्रादिविषयाक्षेपाप्रसक्तिश्चेत्यत आह
**न चे**ति। समाधिं कुर्वतः स्नेहनिषेधोऽनुगुण एवेत्यत आह **नही**ति।
नात्र स्नेहनिषेधमात्रमुच्यते किन्तुतत्तत्प्राप्य शुभाशुभम् 2।57 इति
शुभाशुभार्थप्राप्तिपूर्वकं न च तत्प्राप्तिः समाधिं कुर्वतो ज्ञानिनोऽस्ति
कुतः इत्यत उक्तम् **असम्प्रज्ञाते**ति। असम्प्रज्ञातः समाधिर्यस्यासौ
तथोक्तः। बाह्यार्थानुसन्धानं यत्र नास्ति सोऽसम्प्रज्ञातसमाधिः इतरः
सम्प्रज्ञातसमाधिरिति योगशास्त्रे प्रसिद्धिः। तथा च लक्षणमसम्भवि
प्रसज्जेत्। सावकाशेभ्यो बहुभ्यो निरवकाशस्यैकस्य बलवत्त्वमिति भावः। एवं
तर्हि सम्प्रज्ञातसमाधिस्थस्यैतल्लक्षणमस्तु तत्रोक्तदोषाभावादित्यत आह
**सम्प्रज्ञाते** त्विति। यद्यपि सम्प्रज्ञातसमाधौ
शुभाशुभप्रतीतिसम्भवेनासम्भवित्वं नाम लक्षणविरोधो नास्ति तथापि कामादिहानं
समाधिस्थ एव पुंसि इति नियमो नास्ति समाधिस्थेऽपि ज्ञानिनि विद्यमानत्वात्
तथा चातिव्याप्तिः स्यादित्यर्थः। असमाधिस्थेऽपि ज्ञानिनि कामाद्यभावः कुतः
इत्यत आह **कामादय** इति। तदर्थं सर्वथेति विशेषणप्रक्षेपेऽपि
पुरुषविशेषेऽतिव्याप्तिपरिहारो दुर्घट एव। न चास्मन्मतेऽप्यव्याप्तिदोषः
असम्प्रज्ञातसमाधिस्थ व्यतिरिक्तविषयत्वात्। सम्भवतस्तु तद्विषयत्वादिति।
कामानां मनोगतत्वाद्व्यर्थं विशेषणमित्यतो नेदं विशेषणम् किन्तु
सर्वकामत्यागस्यासम्भवित्वमाशङ्क्य तदुपपादनाय युक्तिरियमुक्तेत्याह
**मनोगता** इति। तत्रैव मनस्येव। कामज्ञानयोर्विरोधः कुतः इत्यत आह 
**विरोधश्चे**ति। रसो राग इति वक्ष्यति। ननु सर्वकामप्रहाणमस्मदादिषु न
दृष्टम् तद्दृष्टान्तेन ज्ञानिष्वपि तदभावानुमानादसम्भवित्वं लक्षणस्येत्यत
आह **न चे**ति। कुतः उदाहृतप्रमाणविरोधात्। प्रमाणविरुद्धार्थानुमाने
पण्डितमूर्खादिपुरुषवैचित्र्यापलापप्रसङ्गादित्याह **पुरुषे**ति।
**आत्मन्यात्मने**ति पदद्वयेन जीव एवात्रोच्यत इति कश्चित् शं.चा.
तृतीयान्तेन मन इत्यपरः रामानुजः तदुभयमसदिति भावेनाह **आत्मने**ति।
स्थितः सन्निति शेषोक्तिः। वाक्यार्थं वदन् स्वव्याख्यानानुपपत्तौ
परव्याख्यानुपपत्तौ च युक्तिमाह **आत्माख्य** इति। तस्मिन् स्थितस्य
तदेकाग्रचित्तस्य अत्र त्यक्तविषयस्यापि तुष्टिरुच्यते। सा च
परमात्मपरिग्रहे सम्भवति नान्यथेत्यर्थः। कुतः इत्यत आह **विषया**निति।
ततः किम् इत्यत आह **अत** इति।  
