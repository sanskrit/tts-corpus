+++
title = "48 योगस्थः कुरु"

+++
।।2.48।। कर्मण्येव इत्यनेनयोगस्थः इत्यस्य गतार्थतापरिहारार्थमाह
**पूर्वे**ति। निष्कामनादिविशिष्टानि कर्माण्येव योगः। अतोयोगस्थः
इत्यनेनैव लब्धं पुनःकुरु कर्माणि इति किमर्थमुच्यते इत्यत आह **योगस्थ**
इति। ज्ञानोपायमनुतिष्ठन्नित्यर्थः। कर्मसम्बन्धं त्यक्त्वा कर्माणि
कुर्वित्येतद्व्याहतमित्यत आह **सङ्ग**मिति। ईश्वरो मे प्रसीदंतु
इत्यभिसन्धिमपि त्यक्त्वा इति व्याख्यानं पूर्वेणैव निरस्तम्। तत एवेति
परामर्शसौकर्याय त्यक्त्वेत्यनुवादः कृतः। सङ्गं त्यक्त्वासिद्ध्यसिद्ध्योः
समो भूत्वा इति द्वयमुक्त्वासमत्वं योग उच्यते इति एकस्यैव ग्रहणमयुक्तम्।
तथा सति सङ्गत्यागस्यायोगत्वप्रसङ्गादित्यत आह **तत** इति सङ्गत्यागादेव।
एतयोः कार्यकारणभावात्कार्ये गृहीते कारणमर्थाद्गृहीतमिति भावः। ननु
समत्वयोगयोर्भेदः केन शङ्कितः येनसमत्वं योग उच्यते इति तयोरैक्यमुच्यते
इत्यत आह  **स एवे**ति। योगस्थः इत्युक्ते को योग इत्यपेक्षायां
भगवतासङ्गं त्यक्त्वा ৷৷. सिद्ध्यसिद्ध्योः समो भूत्वा इति योगो
व्याख्यातः। मन्दास्तु पृथगेवैते विशेषणे कल्पयिष्यन्तीति तदनुजिघृक्षया
इदमुदितमिति भावः। स एव यत्समत्वमिति शेषः। योगैकदेशे योगशब्दः।  
