+++
title = "54 स्थितप्रज्ञस्य का"

+++
।।2.54।। ज्ञानिनि प्रकृते लब्धावसरोऽर्जुनः पृच्छतीति प्रसङ्गतः स्पष्टं
ह्यनुक्त्वा प्रज्ञाशब्दस्य बुद्धिमात्रार्थत्वप्रतीतिनिरासाय
स्थितप्रज्ञशब्दार्थमाह **स्थिते**ति। प्रतिष्ठां प्राप्ता।
ज्ञानमपरोक्षम्। किं प्रभाषेत इत्यतः का भाषेत्यस्यार्थान्तरमाह
**भाष्यत** इति। ज्ञानीति व्यवह्रियत इत्यर्थः। **भाषे**ति।
भाषाशब्दस्य स्त्रीलिङ्गत्वात्अनया इत्युक्तम्। व्यवहारकारणानामनेकत्वात्।
कस्यायं प्रश्न इति न ज्ञायतेऽत आह **लक्षण**मिति। सास्नादिमत्त्वं
लक्षणं दृष्ट्वा हि गौरिति व्यवह्रियते। ज्ञानिमात्रव्युदासाय
समाधिस्थस्येति विशेषणमिति प्रतीयते। **समाधिं कुर्वत** इति। यथाऽऽह
**शङ्करः** लब्धसमाधिप्रज्ञस्य लक्षणत्वबुभुत्सया अर्जुन उवाच इति
तदसदिति भावेनाह **उक्त**मिति। ज्ञानिसामान्यलक्षणविषय एवायं प्रश्नः
किमर्थं तर्हि समाधिस्थस्य इत्युक्तमिति चेत्समाधावचला बुद्धिः 2।53
इत्यनेनोक्तं ज्ञानिसामान्यलक्षणमनेनावदतीति ब्रूमः। न हीदं न लक्षणं
ज्ञानिमात्रनिष्ठधर्मत्वात्। किमर्थोऽनुवादः इति चेत् तज्ज्ञातं ममेति
ज्ञापनायेति। वदामः। एतज्ज्ञापने किं प्रयोजनं इति चेत् लक्षणान्तरं
**पृच्छामी**ति ज्ञापयितुम्। अन्यथा सिद्धप्रश्नोऽयमित्युपेक्ष्यः
प्रसज्येतेति भावः। लक्षणान्तरप्रश्नस्य चेदं प्रयोजनम्।
अयावल्लक्ष्यभावित्वान्न तत्सम्यग्व्यवहारोपयोगि यावल्लक्ष्यभावि तु
सार्वत्रिकव्यवहारोपयोगि ज्ञास्यामीति। अत एव प्रसिद्धलक्षणपदपरित्यागेन
अप्रसिद्धभाषापदोपादानमिति। कश्चाश्चेशश्च केशाः ब्रह्मविष्णुमहेश्वराः ते
यस्यावयवभूताः स केशवः परमात्मा इति भास्करो निरुक्तवान्एतच्छ्रुत्वा वचनं
केशवस्य 11।35 इत्यत्र तदसदिति भावेनाह **क**मिति।  
कुत इयं निरुक्तिरित्यत आह **तथाही**ति। को ब्रह्मेति समाख्यात ईशोऽहं
सर्वदेहिषु। आवां तवाङ्गे सम्भूतौ ततः केशवनामवान् इति हरिवंशवचनं
वचनान्तराच्चेयमेव निरुक्तिः स्वीकार्येत्याह **हिरण्यगर्भ** इति। अत इति
लभ्यते। तेन एवशब्दस्यान्वयः। हिरण्यगर्भ एव न त्वन्यः प्रजापतिः। शङ्कर एव
न त्वन्यः समर्थ इति वा। अनेन केशयोः कर्मणोरुपपदयोरन्तर्णीतण्यर्थात्वृतु
वर्तने इत्यस्माद्धातोःडोऽन्यत्रापि दृश्यते इति डप्रत्यय इत्युक्तं भवति।
आसेरकर्मकत्वात् कथं कर्मप्रश्न इत्यत आह **किमासी**तेति।
अध्याहृतप्रतियोगनिमित्तांत् द्वितीया न कर्मणीत्यर्थः।
प्रश्नकरणादर्जुनस्याज्ञत्वं प्रतीतं तन्निवारयति **न चे**ति।
तल्लक्षणादिकं ज्ञानिलक्षणं तत्प्रवृत्त्यनुपपत्तिसमाधानं च।
प्रश्नस्यान्यथोपपत्तेरिति भावः। कुत इत्यत आह **जानन्ती**ति। समासान्तो
विधिरनित्यः अतः पूर्वराजान इति साधु। देवर्षयश्च तथैव जानन्त्येव
धर्मानित्युपलक्षणम्। वार्तायै गुरोरात्मनां च ख्यात्यै। लोकस्य
गुह्यार्थवित्तये। एतेषां प्रश्नकरणं लोकानां कथं गुह्यार्थवित्तये
भवतीत्यतो व्यतिरेकमुखेनोपपादयति **न त** इति। छन्दस्युभयथा अष्टा.3।4।117
इत्यतोऽल्पबुद्धीनामिति दीर्घत्वाभावः। गुह्यास्तेऽर्थाः पुराणादिषु
प्रश्नोत्तरोपनिबन्धनेन विनोक्तिमात्रेणाल्पबुद्धीनां व्यक्तं न
प्रकाशन्ते। न च प्रश्नाकरणे तदुपनिबन्धनं सम्भवतीति भावः।
एतेनमोहादिस्त्वभिभवादेः इत्येतत्प्रपञ्चितं भवति।  
