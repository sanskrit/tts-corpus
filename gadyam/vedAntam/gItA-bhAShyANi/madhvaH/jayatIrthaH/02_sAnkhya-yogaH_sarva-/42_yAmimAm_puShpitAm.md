+++
title = "42 यामिमाम् पुष्पिताम्"

+++
।।2.42।। यामिमाम् इतिश्लोकस्य प्रकृतोपयोगादर्शनात्सङ्गतिमाह
**स्यु**रिति। न तु वैदिकान्यप्यव्यवसायात्मकानि। ततः किं प्रकृते इत्यत
उक्तं **तेऽपी**ति। व्यवसायात्मकं मतं वैदिकमतमवलम्बमाना अपि केचित्
वैदिकानि सर्वाण्येव कर्माणि स्वर्गादिफलान्याहुः। भवांस्तु काम्यान्येव
स्वर्गादिफलकानि निष्कामानीश्वरार्पणबुद्ध्याऽनुष्ठितानि तु
ज्ञानार्थानीत्यभिप्रैति। तथाच त्वद्वचने निष्ठानुपपत्तिस्तदवस्थेति भावः।
**आह** तेषां वैदिकाभासत्वप्रदर्शनाय निन्दामिति शेषः। भोगैश्वर्यगतेरपि
प्रकृतत्वात्तयेति तत्परामर्शभ्रान्तिं वारयति **यामि**ति। अन्यथा
यच्छब्दः साकाङ्क्षोऽनन्वितः स्यादिति भावः। वाचः पुष्पितत्वं कथं इत्यत आह
**मोक्षे**ति। अत्यल्पत्वेनोपमा। वेदवादरता इत्येतत्कथं निन्दावचनं इत्यत
आह **वेदे**ति। कथमेतस्मात्पदाल्लभ्यते कथं चैषाऽपि निन्दा इत्यत आह
**वेदै**रिति। वादशब्दोऽत्रापाततः प्रतिपादने वर्तते। वक्ष्यते
चात्राभिधानम्। आपाततः प्रतिपाद्यं च कर्मादि सावधारणं चैतत्। अब्भक्षो
वायुभक्ष इति यथेत्यर्थः। सावधारणत्वं कुत इति चेत् उत्तरपदबलादिति तानि
पठति **नान्यदि**ति। आपाततः प्रतीतार्थादन्यस्य सद्भावे भवेदेषां निन्दा।
कोऽसौ कुतश्च इत्यत आह **परोक्षे**ति। क्वचित्प्रकटवचनादिवेत्युक्तम्।
अतएव प्राय इत्याह **देवा** वेदाभिमानिनः। तत्प्रकारसूचनार्थं मां विधत्त
इत्याद्युदाहृतम्। वदन्ति वेदाः।  
