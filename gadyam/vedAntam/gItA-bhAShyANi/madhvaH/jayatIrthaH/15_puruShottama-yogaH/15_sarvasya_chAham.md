+++
title = "15 सर्वस्य चाहम्"

+++
।।15.15।। वेदान्तकृदित्युपनिषदां कर्तेत्यन्यथाप्रतीतिनिरासार्थमाह --
**वेदे**ति। वेदो वेदार्थः तस्यान्तो निर्णयस्तदात्मिका।
तादर्थ्यात्ताच्छब्द्यं मीमांसा ब्राह्मी तस्याः कर्तेति शेषः। कुत एतत्
इत्यत आह -- **तथा चे**ति।
युक्तिसूत्रकृद्वेदार्थनिर्णयार्थयुक्तिसूचकवाक्यकृत्। स कालक इति
द्वितीयेन कलधातोर्ज्ञानाद्यर्थतया
प्रसिद्धत्वान्निगदव्याख्यानमेतदित्याचष्टे।
