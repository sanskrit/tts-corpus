+++
title = "08 शरीरं यदवाप्नोति"

+++
।।15.8।। पूर्ववाक्ये जीवस्य प्रकृतत्वात्तदुत्तरमपि तद्विषयमिति
व्याख्यानमसत्; ईश्वरपदरूढार्थपरित्यागदोषात्; इत्याशयवान् सङ्गतिं तावदाह
-- **कर्षती**ति। शरीरावाप्तौ मूलकारणादुत्क्रमणे शरीरात् स्थितौ
गोलकादिभ्यो विषयान्प्रतीन्द्रियाणि जीवः कर्षतीति पूर्वत्रोक्तम्। तथा च
तस्य नियामकान्तरानुक्त्या इन्द्रियकर्षणे स्वातन्त्र्यं प्रतीतं
तदयुक्तम्। पूर्वोक्तविरोधादित्याशङ्क्येश्वरस्यैव
तत्प्रतिपादयंस्तज्जीवस्य स्वातन्त्र्यं निवारयतीत्यर्थः।
श्लोकद्वयोपादानायादिपदम्। अत्र शरीरावाप्त्युत्क्रमणयोरुक्तत्वादीश्वरस्य
तदयोगात्कथमिदं तद्विषयम्। इत्यतो व्याचष्टे -- **यदि**ति। जीव इति
पूर्ववाक्यादनुवर्तते। यदेति श्रवणात्तदेति लभ्यते। एतानीन्द्रियाणि संयाति
शरीरं लोकान्तरं च। कुतोऽयमर्थ इत्यतो जीवस्य शरीरप्राप्तौ
तावदीश्वराधीनत्वे प्रमाणसम्मतिमाह -- **यत्रे**ति। संयुक्तः प्रेरकत्वेन
संयुक्तः परमेश्वरो यत्र यत्रैव योनौ गर्भं धाता तत्र तत्रैव वसति जीवः।
प्रवृत्तावपीश्वराधीनत्वे जीवस्य प्रमाणसंवादमाह -- **भावे**ति। भावाभावौ
लौकिके शुभाशुभे गरीयः श्रेयो मोक्षमपि; तथापि तन्न करोमि साधयितुं न
स्वतन्त्रोऽस्मि; किन्तु आशासु दिक्षु हर्म्यासु हर्म्येषु ह्रदासु ह्रदेषु
तास्ताः क्रियाः कुर्वन्निव प्रतीयमानोऽहं यथेश्वरेण नियुक्तोऽस्मि तथा तथा
तां वहामि। हननादिक्रियाः कृत्वा यः कश्चित्
परमपुरुषवत्स्वातन्त्र्यमात्मनो मन्यते सोऽप्यकर्तैव भवति
यतस्तद्धननादिकर्तेश्वर एव करोति। शरीरोत्क्रमणमपीश्वराधीनमित्यत्र
श्रुतिसम्मतिमाह -- **तद्यथे**ति। अनः शकटम्। सुसमाहितं
पुरुषेण,सम्यगधिष्ठितमुत्सर्जद्ग्रामादिकमुत्सृजच्छारीर आत्मा जीवः
प्राज्ञेनात्मना परमात्मना अन्वारूढोऽधिष्ठितः। उत्सर्जत् शरीरमुत्सृजन्।
वागित्यनेनोत्क्रमणे परदेवतावागादीन्याकर्षतीत्युच्यते।
अनेकेष्वाकृष्यमाणेषु सत्सु गन्धोपादानेऽभिप्रायमाह -- **गन्धानिवे**ति।
गन्धवतः पुष्पाद्यवयवानित्यर्थः। ननु श्रोत्रमित्यादिना
विषयभोगोऽस्योच्यते; न चेश्वरस्यासावस्ति; किन्तु जीवस्यैव
तत्कथमिदमीश्वरविषयं इत्यत आह -- **भोग** इति। पुरस्तात् सप्तमे।
