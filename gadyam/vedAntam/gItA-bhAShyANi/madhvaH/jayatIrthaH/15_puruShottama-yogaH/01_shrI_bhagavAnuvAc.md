+++
title = "01 श्री भगवानुवाच"

+++
।।15.1।। अध्यायप्रतिपाद्यमर्थमाह -- **संसारे**ति। संसरत्यनेनेति संसारः
प्रकृत्यदिकं क्षेत्रम्। पूर्वाध्याये संसारैकदेशानां गुणानामेव वृत्तं
दर्शितम्; अत्र पुनः समग्रं संसारस्वरूपं प्रदर्श्य तदत्ययेच्छामुत्पाद्य
तत्साधनजिज्ञासुं प्रति प्रागुक्तं साधनं प्रपञ्चयति। तत्प्रसङ्गादलौकिकं
भगवन्महिमानं च दर्शयत्यनेनाध्यायेनेत्यर्थः। जगद्वृक्षस्योर्ध्वमूलत्वं
घटयितुमूर्ध्वशब्दाभिधेयं तावदाह -- **ऊर्ध्व** इति। कुतः
श्रौतप्रयोगादित्याह -- **ऊर्ध्वे**ति। आदौ तावदहमूर्ध्वेन विष्णुना
पवित्रो निष्पापोऽस्मि ततो वाजिरूपश्च नेता च वाजिनीः सूर्यः तत्र वसतीति
वाजिनीवसुः; तेन वाजिनीवसुना विष्णुना अमृतं
प्रारब्धकर्मनिर्मुक्तश्चास्मि। स तेजसि सूर्ये सम्पन्नः \[प्रश्नो.5।5\]
इति श्रुतेः। ततश्च तेनैव सवर्चसं सप्रभं अनुभूयमानमिति यावत्। द्रविणं धनं
सुखं चास्मीत्यर्थः। वर्चसशब्दोऽकारान्तोऽप्यस्ति ब्रह्महस्तिभ्यां वर्चसः
\[अष्टा.5।4।78\] इत्यत्र योगविभागात्समासान्तो वा; विष्णुप्रसङ्गदर्शनाय
श्रुतिशेषोदाहरणम्। इदानीं तस्य तत्र प्रवृत्तौ निमित्तमाह -- **ऊर्ध्व**
इति। उन्नतो ह्यूर्ध्व उच्यते अतो ब्रह्मादिलोकस्थत्वादिलक्षणा
सूक्ष्मत्वादिगुणयोगो वा नाश्रयणीयः सर्वतः सर्वस्मात्प्रपञ्चात् सर्वैश्च
गुणैः। अधश्शाखं इत्येतद्धटयन्नधश्शब्दार्थं तावदाह -- **अध** इति। शाखाः
काः इत्यत आह -- **शाखा** इति। तानि हि मूलापेक्षयाऽपकृष्टानि। ननु
वृक्षमात्रस्य सारूप्यमभिदधता,कथमश्वत्थत्वमस्योच्यते इत्यत आह --
**श्वोऽपी**ति। सुपि स्थः \[अष्टा.3।2।4\] इति कः; श्वसः सकारस्य तकारो
धातुसकारस्य लोपश्च निरुक्तत्वात्। श्वः स्थाता श्वत्थः; श्वत्थो न
भवतीत्यश्वत्थः; किमुत कालान्तर इत्यपिशब्दः। ननु पदार्थानां
बहुकालस्थायित्वदर्शनात्कथमेतत् इत्यत उक्तम् -- **एके**ति। तिष्ठतीति
लुडर्थेनादरसूचनाय लट्। अथवाऽपिशब्देन वर्तमानातीतयोः समुच्चयः। ततः
क्रियाप्रबन्धे लट्। तर्ह्यव्ययमिति व्याघात इत्यत आह -- **तथापी**ति
विकारित्वेऽपि। एतदपि नास्ति। जगत्प्रवाहस्य प्रलये व्ययादित्यत आह --
**पूर्वे**ति। छन्दसां पर्णत्वं घटयति -- **फले**ति।
फलकारित्वसादृश्यादित्यर्थः। तत्र फलं मोक्षादिकम्। छन्दसां वेदानाम्।
स्यादिदं यदि पर्णानां फलकारणत्वं स्यात् तदेव कुतः
अन्वयव्यतिरेकाभ्यामित्याह -- **न ही**ति। किन्तु जात एवेत्यन्वयोऽपि
वाच्यः।
