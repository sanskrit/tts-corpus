+++
title = "03 न रूपमस्येह"

+++
।।15.3।। अस्य रूपं नोपलभ्यत इत्युक्ते प्रमाणबाधः; अत उक्तम् -- **तथे**ति।
तत्सापेक्षमित्यतः पूरयति -- **यथे**ति। विकारित्वादिनेत्यर्थः। जगतो
देशकालाभ्यां परिच्छेदस्योपलभ्यमानत्वान्नान्त इत्याद्युक्तमयुक्तमित्यत आह
-- **अन्तादिरि**ति। संहर्तृत्वादेरिति शेषः। अत्र सम्मतिमाह --
**त्वमि**ति। मध्यं स्थितेः कर्ता। तस्यानुपलभ्यमानत्वे प्रमाणमाह --
**अनादी**ति। आद्यन्तरहितम्। असङ्ग एव शस्त्रमिति व्याख्यानमसदिति भावेनाह
-- **असङ्गे**ति। असङ्गः सङ्गराहित्यं तेन सहितं ज्ञानमसङ्गशस्त्रम्।
दध्योदनादिवत्। वृत्तौ साहित्यस्यान्तर्भावादप्रयोग इति,भावः। प्रतीतार्थः
कुतो न इत्यतो ज्ञानस्यैव तत्र कारणत्वोक्तेरित्याह --
**ज्ञाने**ति। छित्त्वा इत्यस्यसबीजमुद्धृत्य इति (शं.) व्याख्यानमसदिति
भावेनाह -- **छेदश्चे**ति। चस्त्वर्थः विमर्शो विवेकः।
व्याख्यानान्तरपरित्यागेनैवं व्याख्याने को हेतुः इत्यत आह --
**ततश्चे**ति। यतो विमर्श एव प्रकृत्यादेर्विश्वस्य छेदो न सर्वथोद्धारणम्।
तत एव तस्यैकस्यैवेदमबन्धकं भवतीति युज्यते। अन्यथैकेन छेदे कृते
सर्वमुक्तिः स्यादिति भावः। इतश्चायमेव छेद इत्याह -- **तथा ही**ति। अत्र
ह्यश्वत्थमेनं छित्त्वाततः परं तत्परिमार्गितव्यं \[15।4\] इति
विश्वच्छेदस्य ब्रह्मप्रतीतावुपायत्वमुच्यते। तथाहि। विश्वस्य
कार्यत्वादिना विमर्शे सति कार्यस्य कारणापेक्षत्वात्
चेतनानधिष्ठितादुपादानादुत्पत्त्यसम्भवात्परतन्त्राणां
मुख्यतोऽधिष्ठातृत्वायोगान्मूलस्थमुपादानकारणाधिष्ठातृ ब्रह्म प्रतीयते न
विश्वविनाशे। अतो योग्यतावशाद्विमर्श एव च्छेदो न विनाश इति गम्यत
इत्यर्थः। विश्वमिथ्यात्वज्ञानमेव च्छेद इति चेत्; न अस्य
मिथ्याज्ञानत्वात् श्रुतिसंवादाच्चैवमेवेत्याह -- **तच्चे**ति। तं वै
प्रपद्ये यं वै प्रपद्ये इति तच्छुतावेव अतस्तं छेदकमेव।
