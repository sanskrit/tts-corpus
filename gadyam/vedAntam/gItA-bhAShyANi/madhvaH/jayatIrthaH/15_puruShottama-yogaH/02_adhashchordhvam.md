+++
title = "02 अधश्चोर्ध्वम्"

+++
।।15.2।। अधश्चेत्येतद्धटयति -- **अव्यक्तेऽपी**ति। अनेन तस्य शाखा
भूतान्यधश्च स्वापेक्षयाऽप्रकृष्टे शरीरादौ कार्ये चोर्ध्वं च उत्तमे
कारणेऽव्यक्ते च प्रसृताः। सूक्ष्मरूपेण सन्तीति व्याख्यातं भवति। प्रसृताः
इत्यनेनोच्यन्त इति शेषः। अधः पातालादावूर्ध्वं
स्वर्गादावित्यादिव्याख्याने प्रकृतप्रक्रिये प्रसज्येते;
गुणशब्दस्यानेकार्थत्वात्। गुणप्रवृद्धाः इत्यत्र विवक्षितमर्थमाह --
**गुणैरि**ति। अर्वाचीनमूलैर्हि शाखाः प्रवृद्धा भवन्ति।
सत्त्वादयश्चार्वाचीनमूलानीति वक्ष्यन्ते। विषयाणां प्रवालत्वं घटयति --
**प्रतीतिमात्रे**ति। प्रतीतिसमयमात्रसुखहेतुत्वादित्यर्थः।
विमर्दनासहत्वसाम्यादिति भावः। विषयाः प्रवाला इति सम्बन्धः। अधश्च मूलानि
इत्यत्र रागद्वेषादिवासनामूलानीति व्याख्यानमसत्; प्रक्रमविरोधादिति
भावेनाह -- **मूलानी**ति। आदिपदेन जडाजडप्रकृत्योः सत्त्वादीनां च ग्रहणम्;
तेषामपिऊर्ध्वमूलं इत्यत्र विवक्षितत्वात्। ननु भगवतः कथं कर्मानुबन्धित्वं
इत्यत आह -- **भगवानपी**ति। अत्र कर्मानुबन्धित्वं नाम कर्मानुसारित्वम्।
तच्च कर्मसम्बन्धेन फलदातृत्वाद्भगवतोऽपि युक्तमित्यर्थः। यद्वा
कर्मैवानुबन्धश्चरमभाविकारणं कर्मानुबन्धः; तद्वत्त्वं कर्मानुबन्धित्वम्।
तदपि कर्मानुबन्धेन फलदातृत्वाद्भगवतो युज्यत इति। श्लोकद्वयार्थे
श्रुतिसम्मतिं चाह -- **तथा चे**ति। अस्य जगद्वृक्षस्य
पृथग्वृक्षानन्तर्गतम्। सहभूतं मूलं समूलं अर्वाचीनमूलं
भूम्यन्तर्गतपादाख्यं छन्दांसीत्यस्योपपादनम् -- **पत्रेभ्यो ही**ति।
देवादिशरीराणि चोपशाखाः। मात्राः भूतसूक्ष्माणि। शिफाः जटाः।
मुक्त्यमुक्तिशब्दाभ्यां मोक्षतदितरपुरुषार्थसाधने ज्ञानकर्मणी उच्येते।
फलमवान्तरम्। मोक्षामोक्षशब्दाभ्यां तु पुरुषार्थावेव। रसः श्रेष्ठं फलम्।
गुणा विषयाः। अलोलपत्राणि प्रवालपर्णानि यस्यासौ तथोक्तः। न स्थीयत
इत्यनेनाश्वत्थशब्दार्थकथनम्। तत्किं क्षणिकः न स्थीयते प्रवाहव्ययो
नास्तीत्यर्थः। तस्योपपादनम् -- **न ही**ति। द्विरुक्तिस्तात्पर्यार्था।
