+++
title = "21 कार्यकारणकर्तृत्वे हेतुः"

+++
।।13.21।। कारणानामपि कार्यत्वात् पृथगुक्तिर्व्यर्थेत्यतो रूढिमाश्रित्य
कार्यकारणशब्दौ व्याख्याति -- **कार्यमि**ति। भोक्तृत्वे इत्यत्र
प्रकृत्यर्थो भोगोऽभ्यवहारादिसुखादिविषयो न सम्भवति; अत आह -- **भोग** इति।
स्वीयतया साक्षात्कार इत्यर्थः। भोगः प्रकृतेरेव न पुरुषस्य; अतःपुरुषः
सुखदुःखानां भोक्तृत्वे हेतुः इति कथमुक्तं इति साङ्खयाः। तत्राह -- **स
ही**ति। न तु प्रकृतिः; अचैतन्यादिति शेषः। ननुकार्यकारणकर्तृत्वे हेतुः
प्रकृतिः इत्युक्तम्; कर्तृत्वं च ज्ञानेच्छाप्रत्यययोगः तत्कथं
प्रकृतेर्भोगासम्भवः इत्यत आह -- **प्रकृतिश्चे**ति। चस्त्वर्थः
परिणामिकारणत्वात्कर्तृत्वमित्युपचर्यत इति भावः। श्लोकार्थे
पुराणसम्मतिमाह -- **कार्ये**ति। कारणं विदुः इत्त्युत्तरार्धेऽनुवर्तते।
