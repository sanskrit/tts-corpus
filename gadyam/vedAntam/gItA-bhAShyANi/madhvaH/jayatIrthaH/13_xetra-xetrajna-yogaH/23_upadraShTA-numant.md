+++
title = "23 उपद्रष्टाऽनुमन्ता च"

+++
।।13.23।। यतश्च यत् \[13।4\] इति वक्तुमित्युक्तं तत्केनोच्यते इत्यत आह --
**यतश्चे**ति। इति प्रतिज्ञातमिति शेषः। अनुमन्ता अनुज्ञातेति कश्चित्।
तदसत्; औदासीन्यप्राप्तौ भर्ता भोक्तेत्यादिविरोधादिति भावेन व्याचष्टे --
**अनुमन्ते**ति। अनुशब्दः पुनरर्थे क्रियावृत्तिश्च तदर्थ इति ज्ञापनाय
द्विरुक्तिः। विशेषत इति तृनोऽर्थः। निरूपकः कर्तव्यस्यालोचकः। य एनं वेत्ति
पुरुषं इत्यत्र पुरुषशब्दं व्याख्यातुमुपोद्धातमाह -- **पुरुष** इति।
सुखदुःखभोक्तृलिङ्गादिति भावः। सुखदुःखानां भोक्तृत्वे भोगे हेतुः कर्तेति
व्याख्यानमामित्येदमुक्तम् व्याख्यानान्तरे तु भगवानेवात्र पुरुषःपुरुषः
प्रकृतिस्थो हि \[13।22\] इति जीवः। उपलक्ष्यमेतत्; उपद्रष्टेतीश्वर उक्त
इत्यपि द्रष्टव्यम्। ततः किं इत्यत आह -- **पुरुषमि**ति। यत एवमुभावपि
प्रकृतौ अतोय एनं वेत्ति पुरुषं \[13।24\] इत्यत्र पुरुषशब्देन जीवेश्वरौ
द्वावपि गृह्येते; द्वयोरपि परामर्शसम्भवात्। तर्हि द्वयोर्द्विवचनेन
भाव्यमित्यत उक्तं **सहैवेति**; तन्त्रेण इत्यर्थः। अत्र कश्चित् \[शं\]य
एनं वेत्ति पुरुषं साक्षात् अयमहमस्मि इत्येवमध्याहारेण जीवेश्वरैक्यं
व्याख्यातवान्; तद्दूषयति -- **अन्यत्रे**ति। जीवेश्वरैक्ये सर्ववेदानां
प्राधान्येन यत्प्रतिपादकत्वं तद्विरोधः। कथमित्यत आह -- **उत्कर्षे
ही**ति। सर्वागमानामीश्वरस्य सर्वोत्कर्षे हि महातात्पर्यमित्यर्थः।
तत्कुतः प्रागुक्तयुक्तेः श्रुतेश्चेत्याह -- **तथा ही**ति।
विष्णोर्महत्त्वादेवावाच्यत्वेनोक्ते सर्वोत्कर्षे सर्वासां वेदवाचां
सर्वन्यायानां न्यायव्युत्पादकस्य मीमांसाशास्त्रस्येति यावत्।
महत्तत्परत्वं महातात्पर्यम्। अस्तूत्कर्षे महातात्पर्यम्;
तथाप्युत्कर्षस्य सत्त्वं कुतः न हि जैनवाक्यस्य क्वचिन्महातात्पर्येऽपि
तत्सत्त्वमस्तीत्यत आह -- **तच्चापी**ति। न केवलं तत्र तात्पर्यं; किन्तु
तन्महत्त्वमपि चास्त्येव। धियां स्वतः प्रामाण्यादिति हेरर्थः।
स्वतःप्रामाण्येऽपि बाधकाद्विषयासत्त्वं भवति। तदप्यत्र नास्तीत्याह -- **न
चात्रे**ति। **शङ्के**ति। शङ्काहेतुर्बाधकमिति यावत्। कथं बाधकाभावः इत्यत
आह -- **अत** इति। अत इत्यस्योत्तरत्रान्वयः। तत्रेश्वरस्य सर्वोत्कर्षे तु
यद्विरुद्धं मानं शङ्क्यते तदपि किमक्षजादौ। अक्षजागमयोरन्यतरत्। अथवा
युक्तिः। आद्यं निराकरोति -- **न तदि**ति। कवयो न्यायविदः। कुतः अत
उपजीव्यवेदविरोधात्। एतेन द्वितीयोऽपि निरस्तः। तथापि विशेषं वक्तुमाह --
**न चे**ति। युक्तिरपि नैव मानं; यतो दृष्टेः श्रुतेरूनमतिर्जात्यैव
दुर्बलज्ञानोत्पादिका भगवदुत्कर्षे सर्वागमानां महातात्पर्यमित्यत्र
पठितायाः श्रुतेः शेषेण योऽर्थो लब्धः सोऽपि प्रकृतोपयुक्त एव। उत्कर्षस्य
सत्त्वाभावे जीवेश्वरैक्यस्य तद्विरोधाभावात् अतस्तं स्ववाक्येनाप्याह --
**अत** इति। युक्तिभिरित्युपलक्षणम्। एतदपलापो
भगवदुत्कर्षस्याविद्यमानत्वादिकल्पनम्। अत इत्युक्तमेवार्थं विशदयति --
**अत** इति; वेदविरोधादित्यर्थः। आदिपदेनानिर्वाच्यत्वं गृह्यते
भगवदुत्कर्षस्येति शेषः। साऽपीत्यपिशब्देन प्रत्यक्षादेः समुच्चयः।
इतिशब्दो हेतौ बाधकाभावादित्यर्थः। उत्कर्षस्य प्रकृतत्वेऽपि तच्चापीति
श्रौततच्छब्दव्याख्यानाय माहात्म्यमित्युक्तम्। ननु प्रतिपन्नस्य
विद्यमानत्वादिकं बाधकाभावेन कल्प्यम् स्वतः प्रामाण्यात्। न चोत्कर्षस्य
सत्त्वं वेदात्प्रतिपन्नम्। उत्कर्षे तत्सत्त्वे च तात्पर्याङ्गीकारे
वाक्यभेदप्रसङ्गादित्यत आह -- **अवान्तरं चे**ति। चशब्दस्य तत्र सत्त्वे
चेत्यन्वयः। उभयत्र महातात्पर्याभावान्न दोषः। एतत्कुतः इत्यत आह --
**उक्तं चे**ति। तत्रैव तस्यामेव श्रुतावङ्गीकृत्य चेदमुक्तं;
वस्तुतस्तूत्कर्षसत्त्वे महदपि तत्परत्वम्। कुतः
अनन्तसम्बन्धिनोस्तयोरुत्कर्षस्य तत्सत्त्वस्य चैकत्वात्। अनन्त इति
प्रकृतत्वादेवोक्तम्। **एतदुक्तं भव**ति -- प्रमाणं हि प्रवर्तमानं
विधिरूपं निषेधरूपं वा; न तूदासीनं; तस्य च बाधाभावे स्वत एव
सत्त्वासत्त्वलक्षणौ विधिनिषेधौ सिध्यतः; किं तत्र तात्पर्यान्तरकल्पनया
इति। ननु निराकारमेव ब्रह्म श्रूयते तत्कथं तद्गुणोत्कर्षे सर्वश्रुतीनां
महातात्पर्यं स्यादित्यत आह -- **श्यामत्वे**ति। एतच्चानन्तरातीताध्याये
प्रपञ्चितम्। वेदविरोधाद्युक्त्यादेराभासत्वसम्भवात्। अज्ञानं
चोपाधिव्यभिचारादिविषयम्। स्वतः प्रमाणस्यापौरुषतया
पुरुषगुणानपेक्षप्रमाणत्वमित्युक्तम् तदयुक्तम्; नियामकाभावात्।
विपर्ययस्यापि सुवचनादित्यत आह -- **युक्तं चे**ति। युक्तं सम्भावितम्।
अज्ञानसम्भवात् अज्ञानमूलत्वसम्भवात्। अज्ञानं चोपाधिव्यभिचारादिविषयम्।
स्वतः प्रमाणस्यापौरुषेयतया पुरुषगुणानपेक्षप्रमाणभावस्य
युक्तेरज्ञानमूलत्वसम्भावना निर्बीजेत्यत आह -- **अदर्शनं चे**ति। सम्भवति
शङ्कार्हमित्यर्थः। **एतदुक्तं भव**ति -- वेदस्य युक्त्यादेश्च
परस्परविरोधे द्वयोः प्रामाण्यानुपपत्तावन्यतरस्याभासत्वे कल्पनीये
युक्त्यादेरेव तत्कल्प्यं; सम्भवात्। न तु वेदस्य; असम्भवात्। निरवकाशेन
सावकाशस्य बाधदर्शनादिति। पुरुषेष्वदर्शनमाशङ्कमानानामतिप्रसङ्गमाशङ्क्य
निषेधति -- **तर्ही**ति। विपर्ययो भगवद्गुणोत्कर्षस्य सर्ववाचाम् इति
श्रुत्यैवोक्तत्वादिति। परिहारे स्थितेऽन्यमप्याह -- **यत** इति। तस्यामेव
श्रुतावाह वेदपुरुषः एतद्विरुद्धाः भगवद्गुणोत्कर्षविरुद्धाः। उत्कर्षे
हीत्यादिनोक्तमुपसंहरति -- **तदि**ति। सर्ववेदानां यद्भगवद्गुणोत्कर्षे
महातात्पर्यमुक्तं तद्विरुद्धं जीवसात्म्यमीश्वरेण जीवस्यैकात्म्यं
सूत्रेतिहासविरुद्धं चेत्याह -- **आभास** इति। बहव इति पक्षेऽपि किं सर्वे
समाः उतैकः श्रेष्ठः द्वितीये कोऽसावत्र पुरुषेषु श्रेष्ठः कथं च श्रेष्ठः
तं तथा वक्तुमर्हतीति। एतदेतस्मिन् जगति किन्तु बहवः तेषां बहूनां
पुरुषाणां मध्ये यो योनिः यः कारणभूतः श्रेष्ठः। तथा च तं पुरुषं तथा
व्याख्यास्यामि। विश्वं व्याप्तम्। स्यादेतत्; सर्वं
जगत्स्वप्नवदेकाज्ञानपरिकल्पितमित्येके;
इन्द्रजालवदनेकाज्ञानकल्पितमित्यपरे। अपकृष्टापेक्षश्चोत्कर्षेः; तथा
चापकृष्टस्य विश्वस्य मिथ्यात्वादुत्कर्षस्य सत्त्वं कथं स्यात् कथं च तत्र
सर्ववेदानां महातात्पर्यं इत्यत आह -- **न चे**ति। भगवद्वचनं यत इति शेषः।
इतोऽप्येवमित्याह -- **न चे**ति। कल्पितत्वे विश्वस्य एवं
बहुजीवकल्पितत्वेऽपीति वाच्यम्। विपर्यये सत्यत्वे। तर्हि कथं विश्वस्य
पुराणेषु स्वप्नादिसाम्यमुच्यते इत्यत आह -- **उक्तं चे**ति। अयं प्रपञ्चः
स्वप्न इवोच्यते; चञ्चलत्वादनित्यत्वात् विकारित्वाच्च न तु स्वप्नः;
साक्षान्मिथ्येति यावत्। कुतः एतत एतस्य विच्छेदो बाधो न हीत्यर्थः। यद्यपि
स्वप्नः सत्यः तथाप्यङ्गीकारवादोऽयं मिथ्यार्थप्राचुर्याद्वा। ननु जीवस्य
ब्रह्मणि अहं ब्रह्मास्मि \[बृ.उ.1।4।1\]
इत्यहङ्ग्रहोपास्तिस्तावत्कर्तव्या; जीवश्च न सर्वोत्कृष्टः ततश्च
तेनैकीभूतस्येश्वरस्य कथं सर्वोत्कर्ष इत्यत आह -- **नायमि**ति।
बुद्धिस्थस्यायमिति परामर्शः कुतः इत्यत आह -- **न ही**ति। किं तर्ह्युच्यत
इत्यत आह -- **जीवस्य ही**ति। स्यादयं दोषः; यदि अहं ब्रह्मास्मि
इत्यादिनेश्वरमुद्दिश्य तस्यानुत्कृष्टजीवैक्यमुच्येत। नचैवं; किन्तु
जीवमुद्दिश्य तस्येश्वरैक्यं अन्यथा ब्रह्म मदात्मकं भवति
निर्देशप्रसङ्गादिति। सत्यमेतत्; जीवस्येश्वरैक्यमुच्यत इति। तथापि
नोक्तदोषपरिहारः। यदीश्वरो वस्तुतः सर्वोत्कृष्टः स्यात्तदा कथं जीवस्य
तदैक्यं स्यात् श्रुतस्यानुत्कृष्टत्वेनानुभवात्। अतो जीवस्य ब्रह्मणि
तस्याहङ्ग्रहोपासनस्यान्यथाऽनुपपत्त्येश्वरस्य सर्वोत्कृष्टत्वं
मिथ्येत्यङ्गीकार्यमित्यत आह -- **तदि**ति। यज्जीवस्येश्वरेणैक्यमुच्यते
तदपि न निरुपाधिकं निरुपचरितम्; किन्तूपचारेणैवोच्यते। उपचारबीजं सहेतुकमाह
-- **अत** इति। यतः साक्षादैक्यं नार्थः अतोअहं ब्रह्मास्मि
इत्यादावुच्यमानमैक्यं प्रतिबिम्बत्वविरोधि,प्रतिबिम्बत्वादन्यत् न भवति
किन्तु प्रतिबिम्बत्वमेवेत्यर्थः। ननु साक्षादैक्यं कुतो नार्थः
कुतश्चोपचारोऽपि प्रतिबिम्बत्वनिमित्तः इत्यत आह -- **तथा चे**ति।
जीवस्यापि विष्णोरैक्यं यदृषयो वदन्ति तत्प्रतिबिम्बेनैव निमित्तेन
हीत्यर्थः। इतश्चोपचारेणैवाहङ्ग्रहोपासनमित्याह -- **अहमि**ति। फलाधिक्यं
मुख्यं फलमहङ्ग्रहोपासनस्य हि परमं प्रयोजनमीश्वरसारूप्यापत्तिरेव
श्रुत्योच्यते। यदि च निरुपचरितमैक्यमुपास्यं स्यात् तथा तन्नोपपद्येत। तं
यथा यथोपासते तदेव भवति इति श्रुतेरिति भावः। अभ्याशः समीपम्। अल्पेनैव
कालेनेत्यर्थः। इतोऽप्युपचारेणैवाहङ्ग्रह इत्याह -- **तदीय** इति।
भृत्यैरेवोपास्यत इति शेषः। स्वतः साक्षादैक्यात्। नन्वग्निर्माणवक
इत्याद्युपचारो भेदज्ञानसहचरितो दृष्टः; न च प्रकृते तदस्ति;
तत्कथमुपचारेणाहङ्ग्रहोपासनं इत्यतोऽत्रापि भेदज्ञानसाहित्यमस्तीति
सप्रमाणकमाह -- **प्रातिबिम्ब्येने**ति। ननु बिम्बत्वमङ्गीकृतं
चेदैक्यमेवोपपन्नमित्यत आह -- **प्रातिबिम्ब्यं** **चे**ति। तदधीनत्वं च
ग्राह्यम्;तदीयोऽहं इत्युक्तत्वात्। एवशब्दस्त्वैक्यस्य व्यवच्छेदार्थः।
एतेनक्षेत्रज्ञं चापि मां विद्धि \[13।3\] इत्यादेरपव्याख्यानमपास्तं भवति।
