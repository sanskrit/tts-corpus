+++
title = "20 प्रकृतिम् पुरुषम्"

+++
।।13.20।। ननुप्रकृतिं पुरुषं चैव विद्धि इत्यादिकमप्रतिज्ञातं
किमित्युच्यते मैवम्। यादृक्च \[13।4\] इति प्रतिज्ञातस्य सप्रकारस्य
क्षेत्रस्य कथनात् तत्प्रतिज्ञाक्रमेण प्रागेव कुतो नोक्तं इत्यत आह --
**यतश्चे**ति। यतश्च यत् \[13।4\] इति प्रतिज्ञातं प्रेरकस्वरूपं
तावत्प्रभावानन्तरं वक्तव्यं प्राप्तम्। तत्र प्रेरकस्य स्वरूपनिरूपणं
प्रेर्यज्ञानमपेक्षते। प्रेर्यं च सप्रकारं क्षेत्रम्; प्रेरकस्वरूपं
वक्तुं अनेन प्रेरणीयं सप्रकारं क्षेत्रमुच्यते। तस्य प्रागपि वचने,गौरवं
स्यादिति भावः। तर्हि प्रकृतीत्यादि कथमुच्यते ईश्वरातिरिक्तः सर्वोऽपि
चेतनाचेतनवर्गः क्षेत्रमित्युच्यते। तत्र प्रकृतिशब्देनमहाभूतानि \[13।6\]
इत्यादिनोक्तानि चतुर्विंशतितत्त्वानि गृह्यन्ते।
विकारशब्देनेच्छाद्युपलक्षिताः क्षेत्रान्तर्भूता अपि गुणत्रयाद्याः सर्वे
विकारा विवक्षाविशेषवशेन पृथगुपात्ताः। पुरुषशब्देन जीव इति। यावत्सञ्जायते
\[13।27\] इत्यादिना पुनर्वक्ष्यमाणत्वात्पुनरुक्तिदोषं परिहर्तुं
संङ्क्षिप्येत्युक्तम्। आह सप्रकारान्निरूपयति। गुणाः सुखदुःखमोहा इति
\[शं.\] कश्चित्। कार्यकारणलक्षणा इत्यन्वयः; तदुभयं निराकर्तुं व्याचष्टे
-- **गुणा** इति। ननु सत्वरजस्तमसामपि प्रकृतिविकारत्वात्विकारांश्च
गुणांश्च इति। पृथगुक्तिः किमर्था इत्यत आह -- **तेषामि**ति। इति
ज्ञापयितुमिति शेषः। विकाराः पृथगुक्ता इति विकाराश्च गुणाश्च पृथगुक्ता
इत्यर्थः। कार्याश्च तेऽकार्याश्च। तिखस्त्रयः। अनेन सुखाद्यङ्गीकारे
विकारेभ्यः पृथग्ग्रहणमयुक्तमित्यपि सूचितम्।
