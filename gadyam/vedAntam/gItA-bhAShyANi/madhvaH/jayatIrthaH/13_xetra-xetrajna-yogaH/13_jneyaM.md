+++
title = "13 ज्ञेयं"

+++
।।13.13।। प्रतिज्ञातार्थद्वयप्रतिपादनायज्ञेयं यत्तत् इत्यादिकं वाक्यमिति
सूचितम्; तत्र केन तु किमुच्यते इत्यत आह -- **परमि**ति। इति नामोक्त्या
अन्यत्अनादिमत् इत्यादिकंयत्प्रभावः \[13।4\] इति प्रतिज्ञातस्य
प्रतिपादकमित्यर्थः। आदिरस्यास्तीत्यादिमन्न आदिमदनादिमदिति व्याख्याने न
विद्यते आदिरस्येत्यनादीति बहुव्रीहित्वाश्रयणेनैव विवक्षितार्थसिद्धेः
मतुपो वैयर्थ्यमिति दोषं पश्यन्तः केचित्अनादि इतिमत्परं इति च पदं
विच्छिद्यअहं वासुदेवाख्या परा शक्तिर्यस्य तन्मत्परं इति व्याचक्षते;
तदसत्; अर्थासम्भवात् न हि ब्रह्मेति वासुदेवेति कश्चिद्भेदः। न चावतारेषु
पारावर्यमित्युक्तमिति भावेन यथा मतुपो न वैयर्थ्यं तथा व्याचष्टे --
**आदिमदि**ति। आदिर्येषामस्तीत्यादिमन्ति; न विद्यन्ते आदिमन्ति यस्य
तदनादिमत्। सामर्थ्यात्तानि देहेन्द्रियगुणक्रियादीनीत्यर्थः। अथवा
पूर्वोक्त एव विग्रहः। न च तुमपो वैयर्थ्यं वैदिकं लिङ्गव्यत्ययं
विभक्तिलोपं वा मन्यमानस्य बहुव्रीहिर्वा नञ्समासो वाऽयमिति संशयः स्यात्।
तथा च ब्रह्म स्वयं कारणं न भवतीत्यपि शङ्क्येत; तन्निवृत्त्यर्थं
मतुबन्तेनादिशब्देन नञ्समासस्याश्रयणात् ये त्वेवं प्रयोजनमनभिधाय मतुपः
प्रयोगः श्लोकपूरणार्थ इत्युक्तवन्तस्तान्निराचष्टे -- **अन्यथे**ति।
अस्मदुक्तप्रयोजनद्वयानङगीकार इत्यर्थः। सार्थकेन शब्दान्तरेण
श्लोकपूरणसम्भवादिति भावः। ननु बहुव्रीहिमाश्रित्य पुनर्मतुपः प्रयोगे दोषः
स्यात्; न चैवम् किन्तु शब्दान्तरमेवैतत्; तत्कथमयं दोषः अन्यथायद्विकारि
\[13।4\] इत्यत्रापि दोषप्रसङ्गात्। मैवम्; बहुव्रीहिं विवक्षित्वाऽल्पेन
शब्देनाभिमतार्थप्रतिपादनसम्भवे बहुयत्नाश्रयणस्य
दोषत्वेनोक्तत्वात्। यद्विकारि इत्यत्र गौरवाभावात्।
