+++
title = "16 अनेकबाहूदरवक्त्रनेत्रम्"

+++
।।11.16।। अनेकबाहूदरवक्त्रनेत्रं इत्यत्रानेकशब्दस्य द्व्यादौ पर्यवसानात्
विवक्षितमर्थमाह -- **अनेकेति**। अनेनानेकवक्त्रनयनमित्यपि व्याख्यातम्।
कुत एतत् इत्यत आह -- **अनन्तेति**। सर्वत
इत्यस्यार्थस्तात्पर्यनिर्णयेऽवगन्तव्यः इत्यादि च वक्ष्यति। बाहुभ्यां
प्रधानाभ्यां; पतत्त्रैः पतत्त्रसदृशैरितरबाहुभिः; सन्धमति अग्न्यादिभूतानि
संयोजयतीति प्रत्येकमन्वयः। सन्नमतीत्यस्याप्ययमेवार्थः। एतयोर्मन्त्रयोः
प्रकृतानुपयोगादयुक्तमुदाहरणमित्यत आह -- **विश्वशब्दश्चेति**। तथा च
प्रथमार्थे तसिरित्युक्तं भवति। स्पष्टार्थो चात्र श्रुतिमाह --
**अनन्तबाहुमिति**। यदि भगवाननन्तबाह्वादिस्तद्य परममहत्परिमाणः स्यात्।
अन्यथा तदयोगात्। न च तद्युक्तम्। रूपं महत्ते \[11।23\] इति
महत्त्वमात्रोक्तेः। तथाबहुवक्त्रनेत्र \[11।23\] इति
बहुत्वमात्रोक्तेरनन्तबाह्वादित्वोक्तिश्चानुपपन्नेत्यत आह --
**महत्त्वादिति**। स्यादयं विरोधो यदि भगवद्रूपस्य महत्त्वमात्रं तदवयवानां
च बहुत्वमात्रमुच्येत्। न चैवम्; अवच्छेदकाश्रवणात्।
महत्त्वबहुत्वोक्तिस्तु परममहत्त्वात्मकत्वेनानन्तावयत्वेन च सह सम्भवति।
परममहति महत्त्वस्यानन्ते
बहुत्वस्यान्तर्भावादित्यर्थः। अवच्छेदकानुक्तावप्यवान्तरमहत्त्वादिग्रहणे
को दोषः इत्यत आह -- **अन्यथेति**। तत्र परममहत्त्वस्यानन्तावयवत्वस्य
चोक्तेरिति भावः। पश्यामि त्वां सर्वतोऽनन्तरूपंत्वया ततं विश्वमनन्तरूप
\[11।38\] इत्यनन्तशब्दद्वयस्य माहात्म्यातिशयसूचनायार्थभेदमाह -- **एकत्र
त्विति**। अपरिमाणोऽपरिच्छिन्न इत्यनन्तरूप इति सम्बन्धः। स्यादिदं
व्याख्यानं यदीदं द्वयं प्रामाणिकं स्यादित्यत आह -- **उक्तं हीति**।
महान्तं महत्। महतो महान्तं इत्यनन्तमपरिच्छिन्नपरिमाणं
रूपमस्येत्युक्तार्थे प्रमाणम्। एकं भिन्नमपि
अनन्तरूपमित्यनन्तसङ्ख्यान्यस्य रूपाणीत्यत्र। ननुमहतो महान्तं इति
महत्तत्त्वान्महत्त्वमेवोच्यते; न त्वन्तत्वम्। ततश्चयदेकमव्यक्तं
इत्यव्यक्तव्यापित्ववचनात्तत्साम्यमेव सिध्यतीत्यत आह --
**अव्यक्तस्येति**। महतो महत्त्वेऽव्यक्तव्यापित्वे चेत्यपि ग्राह्यम्।
अव्यक्तस्यानन्तत्वं कुतः इत्यत आह -- **महान्तं चेति**। अनन्तस्य विष्णोः
प्रतिमाभूतस्य तस्यान्तः परिमाणं परिच्छेदः; कार्यतः सङ्ख्यानं
सङ्ख्यापरिच्छेदोऽपि न विद्यते।
प्रकारान्तरेणानन्तरूपशब्दद्वयस्यार्थभेदमाह -- **तानि चेति**।
एकस्यानन्तरूपशब्दस्यानन्तसङ्ख्यारूपार्थत्वे स्थिते
सत्येकत्रानन्तरूपशब्दे तानि चानन्तसङ्ख्यानि रूपाणि
प्रत्येकमपरिच्छिन्नपरिमाणानीत्यर्थो भवतीत्यर्थः। अत्र प्रमाणमाह --
**असङ्ख्याता** इति। ज्ञानकाः ज्ञानानन्दात्मकाः। अयं बहिर्व्याप्त आकाशः
परमात्मा यावान् यावत्परिमाणस्तावानेवैषोऽन्तर्हृदये स्थितः
परमात्मेत्यर्थः। गर्भे जठरे जगद्यस्यासौ तथोक्तः। अवसन्नोऽवनतः।
गर्भजगत्त्वेनापरिच्छिन्नपरिमाणत्वं लभ्यते।
कृष्णादीनामप्यपरिच्छिन्नपरिमाणत्वं वदन्तो वक्तव्याः।
तत्राल्पपरिमाणप्रतीतिर्या सा किं भ्रान्तिरुत प्रमितिः इति। आद्ये
क्रियादेर्द्विभुजचतुर्भुजादेश्च मिथ्यात्वं स्यात्। न द्वितीयः;
युगपदेकत्राल्पानल्पपरिमाणसमावेशस्यायुक्तत्वात्।
अतोऽपरिच्छिन्नपरिमाणोक्तिरुपचारमात्रमिति चेत्;
किमिदमनेकपरिमाणत्वस्यायुक्तत्वं किमन्यत्रादर्शनेनासम्भावितत्वम् उत
नायमल्पानल्पपरिमाणोपेतो द्रव्यत्वात्। नायं परममहत्परिमाणः;
अल्पपरिमाणत्वात् पटवदित्यादियुक्तिविरुद्धत्वम्। अथातिप्रसङ्गदुष्टत्वं
किंवाऽप्रामाणिकत्वम् नाद्य इत्याह -- **न चेति**। अघटितघटनाशक्त्युपेते
किं नामासम्भावितमिति भावः। न द्वितीयः; ईश्वरस्य युक्त्यगोचरत्वेन
तदनवकाशादिति भावेनाह -- **अचिन्त्या इति**। एषा ब्रह्मविषया। अपनेया
निराकार्या। अतिप्रसङ्गोऽपि किं यदीश्वरो विरुद्धपरिमाणद्वयोपेतः स्यात्
तदा निर्दुःखो दुःखी स्यादितीश्वरमधिकृत्य स्यात् उत प्राणादयोऽपि तथा
स्युः तथा चाणुश्चेत्यादिका तद्विषयवाक्यव्यवस्था
नाङ्गीक्रियेतेत्यन्यदधिकृत्य स्यात्। आद्यं दूषयति --
**अतिप्रसङ्गस्त्विति**। अविशेषमाश्रित्य ह्ययमतिप्रसङ्गः; नचासावस्ति
निर्दोषानन्तगुणत्वे हरेः श्रुतीनां महातात्पर्येण दुःखादेस्तद्विरोधात्;
परिमाणद्वयस्य तु तदविरोधात्; दुःखादेरप्रामाणिकत्वात्; परिमाणद्वयस्य
तूक्तवक्ष्यमाणवाक्यसिद्धत्वादिति भावः। विपर्ययापर्यवसायी चायं प्रसङ्ग
इति भावेनाह -- **न हीति**। यदि घटः पृथुबुध्नोदराकारः स्यात्तर्हि पदार्थो
न स्यात् तथाविधस्य पदार्थस्य कस्याप्यदृष्टत्वादिति प्रसङ्गो यथा न
युक्तः; भवति च पदार्थस्तस्मात्पृथुबुध्नोदराकारः; न भवतीति विपर्ययस्य
प्रमाणबाधितत्वेनापर्यवसानात्; तथात्वेन तस्य
धर्मिग्राहकप्रमाणदृष्टत्वात्। तथा प्रकृतेऽपीति। एतेनानुमानानां
कालात्ययापदिष्टत्वं चोक्तं भवति। प्राणादिकमधिकृत्यातिप्रसङ्ग इति
द्वितीयं निराकरोति -- **केषुचिदि**ति। अत्रापि सम्भावनाहेतुभावाभावाभ्यां
विशेषादविशेषोऽसिद्ध इति भावः। चतुर्थं निरस्यति -- **गुणा इति**। श्रुता
अश्रुता अपि सुविरुद्धा अन्यत्र सहादृष्टा अविरुद्धाश्च। तथा गुणा इव दोषाः
श्रुता अश्रुताश्च नैव सन्ति; किन्त्वज्ञैर्मिथ्यादृष्टिभिर्हि तथा सन्तीति
प्रतीताः। एवं परे ईश्वरे स्थितिः; ततोऽन्यत्र तु श्रुतानां
प्रमाणान्तरसिद्धानां च गुणदोषाणां व्यवस्थावस्थानम्। तच्च क्रमादुत्तमेषु
गुणबाहुल्यं दोषाल्पत्वं; मध्यमेषूभयसाम्यम्; अवरेषु दोषबाहुल्यं
गुणाल्पत्वमिति। तदेवमसम्भावनाद्यभावान्न भगवति
अपरिच्छिन्नपरिमाणत्वोक्तेरुपचरितत्वं कल्प्यम्। अर्जुनेनापि
तन्निराकृतमिति भावेनाह -- **उपचारत्वेति**। नान्तं न पुनस्तवादिं पश्यामि
इत्याद्यन्ताभावोक्तेरुपचरितत्वपरिहाराय न मध्यमित्युक्तम्।
मध्यनिराकरणार्थमेव तत्किं न स्यात् इत्यत आह -- **अन्यथेति**।
उपचारत्वपरिहारार्थत्वाभावे तद्वैयर्थ्यं स्यादिति शेषः। कुतः
आद्यन्तसापेक्षत्वात् मध्यस्य तदभावोक्त्यैव तदभावसिद्धेः। विश्वं महदादिकं
रूपं स्वरूपमस्येति प्रतीतिं सप्रमाणकं निवायरति -- **विश्वरूप इति**।
एतच्चाभ्यासरूपमिति मन्तव्यम्।
