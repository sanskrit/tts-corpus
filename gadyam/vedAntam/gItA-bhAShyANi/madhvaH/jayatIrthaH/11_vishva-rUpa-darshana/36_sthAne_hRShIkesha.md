+++
title = "36 स्थाने हृषीकेश"

+++
।।11.36।। स्थाने इत्येतत्युक्तं इत्यर्थेऽव्ययं चास्ति; अस्ति च
सप्तम्यन्तं पदं; तत्किमत्राभिप्रेतं कथं चास्यान्वयः इत्यत आह --
**यदि**ति। स्थाने विषये एवेति वा; बहुमानस्थाने त्वयीति वा योजनायां
साध्याहारत्वमिति भावः। हृषीकेशशब्दस्य प्रकृतोपयुक्तमपूर्वमर्थमाह --
**अग्नी**ति। अत्राद्येनादिशब्देन सूर्यो गृह्यते; द्वितीयेन बोधनस्थापने
अग्न्याद्यंशुभिः स्वकेशैरिति शेषः। जगद्धर्षणादेरिति बोधनस्थापनाभ्यां
जगद्धर्षणादित्यर्थः। सूर्याद्यंशूनां कथं भगवत्केशत्वं इत्यत आह --
**केशत्वं** त्विति। तन्नियतत्वतज्जन्यत्वादिना तादात्म्योक्तिरित्यत्र किं
प्रमाणं इत्यत आह -- **प्रमाणं त्वि**ति। **इत्यत्रै**तद्व्याख्यानावसरे।
अनेन वक्ष्यमाणं वाक्यं विवृतं भवति। तथा चाग्न्याद्रिषु स्थित्वा
स्वकेशनियतैस्तदंशुभिर्जगतो बोधनस्थापनाभ्यां हर्षणादित्युक्तं भवति।
हृष्यतेः कीप्रत्ययः। हृष्यो हर्षहेतवः केशा अस्येति हृषीकेशः। नानेन
प्रसिद्धोऽर्थस्त्यज्यत इति भावेन तमप्याह -- **हृषीकाणा**मिति। ननु
जगदीशस्य विशेषत इन्द्रियेशत्वं कथं इत्यत आह -- **तेषा**मिति।
पुरुषार्थोपयुक्तज्ञानक्रियाशक्तिप्रेरकत्वेनेति भावः।
हृषीकशब्दस्येन्द्रियवाचित्वं कुतः इत्यत आह -- **ने**ति। पूर्वेण
समुचितस्यास्य व्याख्यानसमर्थनहेतुत्वाच्चशब्दः। आद्येऽर्थे प्रमाणमाह --
**इतरोऽर्थ** इति। अग्निश्च। जगद्बोधयन्तः स्थापयन्तश्च पृथक् स्वावसरे
उत्पद्यन्ते उदयं गच्छन्ति सूर्यकृतैश्च। अत्रापि
पूर्ववद्बोधनादेर्हेतुहेतुमद्भावो ज्ञातव्यः। ईशानत्वादावप्युक्तो हेतुः।
