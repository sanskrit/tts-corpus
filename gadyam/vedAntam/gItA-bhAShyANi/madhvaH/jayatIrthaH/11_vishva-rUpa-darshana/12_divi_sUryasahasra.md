+++
title = "12 दिवि सूर्यसहस्रस्य"

+++
।।11.12।। दिवि सूर्यसहस्रस्य इति विश्वरूपस्य सहस्रसूर्योपमप्रभत्वमुच्यते
तत्र सहस्रशब्दो दशशतवाचीति प्रतीतिनिरासार्थमाह -- **सहस्रेति**।
अनन्तसूर्योपमप्रभत्वमपि भगवतो न वास्तवं; निरुपमत्वात् किं तर्हि इत्यत आह
-- **तदपीति**। प्रत्यायनार्थं बुद्धिप्रवेशनार्थमेवोच्यते। यथा भगवतो
दाशरथेः पाकशासनोपमपराक्रमत्वमित्यर्थः। सहस्रशब्दस्य
प्रसिद्धार्थपरित्यागः कुतः इत्यत आह -- **तथा हीति**। ततस्ततः
सूर्यादेरपि। विलक्षण इति शेषः। कुतः श्रुत्या गीतावाक्यस्य बाधः इति चेत्;
शतं सहस्रमिति अपरिमितनामानीति; गीतावाक्यस्य सावकाशत्वेन दौर्बल्यात्;
श्रुतेर्निरवकाशत्वेन प्राबल्यात् इतश्च श्रुतेः प्राबल्यमित्याह --
**महातात्पर्याच्चेति**। समस्तागमानां महाप्रयोजनाय यद्भगवति महातात्पर्यं
श्रुतेस्तदानुकूल्यात्; गीतावाक्यस्य तत्प्रातिकूल्यादित्यर्थः। कथं
गीतावाक्यस्य तत्प्रातिकूल्यं इति चेत्; किं भगवतः परिमितप्रभत्वमेव
वस्तुतः उतापरिमितप्रभस्याप्यत्र सहस्रसूर्योपमप्रभत्वमुच्यते नाद्यः --
सकलश्रुतिस्मृतीतिहासपुराणविरोधात्। द्वितीये त्वपरिमितस्य परिमाणोक्त्या
किञ्चिदपि प्रयोजनं न सिध्यति। कुतो महत् इत्याह -- **न चेति**।
