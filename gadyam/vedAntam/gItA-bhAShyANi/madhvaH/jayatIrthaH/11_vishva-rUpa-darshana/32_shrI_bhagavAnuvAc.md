+++
title = "32 श्री भगवानुवाच"

+++
।।11.32।। एवं तर्हिकालोऽस्मि इत्युत्तरमयुक्तं धर्मानुक्तेरित्यत आह --
**कालेति**। धर्मविशिष्टभगवद्वाचीत्यर्थः। कुत एतत् इत्यत आह -- **कलेति**।
यथा कामधेनुः सर्वार्थान् ददाति तथाऽयमपि धातुः सर्वार्थवाचीत्यर्थः। तथा
चास्मादण् कर्तरि घञ् वा। जगदिति योग्यतया सम्बध्यते। भवत्वयं
बन्धनादिधर्मवद्वाची; भगवद्वाची तु कुतः अन्यत्र रूढत्वादित्यत आह --
**प्रसिद्धश्चेति**। बद्धं मां प्रति विकत्थसे आत्मानं तु श्लाघसे। कः
कालः। अयं कथम् श्यामः प्रजा हरति। बद्ध्वा तिष्ठति रौद्रश्चेति। अत्र कथं
विष्णुवाचित्वनिश्चयः इत्यत आह -- **विष्णुनेति**। कालनामाविग्रहो यस्यासौ
तथोक्तः। प्रवृद्ध इति कादाचित्की वृद्धिः प्रतीयतेऽत आह -- **प्रवृद्ध
इति**। वृद्धिर्धात्वर्थः। सा च प्रशब्देन देशतः कालतश्च सदातनी
विवक्षितेति भावः। अनादिरिति नित्यत्वस्याप्युपलक्षणम्। भूताधिकारे
विहितस्य क्तस्य कुतः सार्वकालिकत्वं प्रयोगदर्शनादिति भावेनाह -- **ऋतं
चेति**। इद्धाद्भूतमितिवदित्यर्थः। अत्रापि सार्वकालिकत्वानिश्चय इत्यतो
भगवतो दीप्तेः सत्तायाश्च सदातनत्वे श्रुतिसद्भावादित्याह --
**प्रविष्णुरिति**। विष्णुः -- तवसो देशकालपरिच्छिन्नात् सूर्यादेस्तेजसः
स्तवीयान् अतिशयिततेजोरूपो भवति; अत एव ह्यस्य स्थविरस्यानादिकालीनस्य
त्वेषमिति नाम असाधारण्येन हि व्यपदेशा भवन्तीत्यर्थः। अस्त्वेवं तथापि
प्रागल्पः सन्निदानीं वृद्धिङ्गत इत्यत्रार्थः किं न स्यात् इत्यत आह --
**नत्विति**। तुशब्दो विशेषणार्थः। विक्रियारूपं वर्धन
प्रवृद्धशब्दप्रवृत्तिनिमित्तं न भवति। भगवति भावविकाराणां
प्रतिषिद्धत्वात्। भगवतो विक्रियारूपवृद्ध्यभावेऽपि तद्रूपस्य भवत्विति
तत्राह -- **यस्येति**। ननु न कर्मणा वर्धते नो कनीयान् इति श्रुतौ
कर्मनिमित्तवृद्धिप्रतिषेधनात् वृद्धिमात्रमस्तीति ज्ञायते; अन्यथा
विशेषणवैयर्थ्यात्। तथा च सत्प्रतिपक्षमुक्तवाक्यमित्यत आह -- **नेति**। न
कर्मणा इति विशेषनिषेधस्तु वृद्धिलक्षणविक्रियाकारणत्वेन सम्भावितेन
कर्मणाऽपि यदा न वर्धते; तदा स्वयं कर्मण विना न वर्धत इति किमु वक्तव्यम्
इति वृद्धिलक्षणविक्रियाकारणत्वमात्रनिषेधाय
कैमुत्यप्रदर्शनार्थमित्यन्यथोपपन्नमित्यर्थः। ननु सर्वत्र भगवानेव लोकानां
संहर्ता तस्मात्इह इति व्यर्थमित्यत आह -- **लोका**निति।
युगपद्बहून्प्रत्यक्षत एवेति विशेषेण युधिष्ठिरादीनामवशिष्टत्वात्
कथंत्वामृते इत्येवोक्तं इत्यत आह -- **भ्रात्रादींश्चेति**। अपिशब्दो
द्योतयतीति शेषः। अस्मत्प्रतिकूलेष्वनीकेषु अवस्थिता योधा न
भविष्यन्तीत्युक्ते का पाण्डवादीनां प्राप्तिर्येनऋतेऽपि त्वा इत्युच्यत
इत्यत आह -- **प्रत्यनीकत्वमिति**। सेनाद्वयस्यापीति शेषः। कुत एवं
व्याख्यानं इत्यत आह -- **सर्वेऽपीति**। सेनाद्वयगता अपीत्यर्थः।
प्रत्यनीकेष्विति बहुवचनं कथं इत्यत आह -- **अक्षौहिणीति**। भेदेन
बहुत्वेन।
