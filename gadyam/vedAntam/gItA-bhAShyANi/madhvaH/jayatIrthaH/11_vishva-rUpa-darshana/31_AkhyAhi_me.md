+++
title = "31 आख्याहि मे"

+++
।।11.31।। स्वरूपमेवाज्ञात्वा तद्धर्मान्वाऽयं पृच्छतीत्यन्यथा
प्रतीतिनिरासायार्थमाह -- **धर्मान्तरेति**। तर्हि किं धर्मान्तरो भवान्
इति प्रश्नेन भाव्यम्। को भवान् इति तु न युज्यत इत्यत आह -- **यथेति**।
अन्येषां व्यवहारान्नाम प्रत्यक्षेण रूपादिकं च जानन्नपि जातिज्ञानार्थं
यथा कश्चित्कञ्चित्कस्त्वमित्येवं पृच्छति; तथाऽर्जुनो भगवन्तं
तद्धर्मांश्च जानन्नपि धर्मान्तरज्ञानार्थंको भवान् इत्येव पृच्छतीत्यर्थः।
प्रश्नव्याख्यानस्य वर्तमानत्वाद्वर्तमाननिर्देशः। उग्रं रूपं दृष्ट्वा
रुद्रो वा यमो वाऽयमिति स्वरूप एव सन्दिहानस्य प्रश्नः किं न स्यात् इत्यत
आह -- **यदीति**। तत्स्वरूपमेवेत्यर्थः। भासस्तवोग्राः प्रतपन्ति विष्णो
\[11।33\] इति। तर्हि ननु धर्मविषयोऽयं प्रश्नोऽस्तु; ततश्चान्तरशब्दो न
युक्त इत्यत आह -- **त्वमिति**। यदि भगवद्धर्मान्न जानीयात्तर्हित्वमक्षरं
परमं \[11।18\] इत्यादिवर्णनं न स्यात्। अतो भगवन्तं
तद्धर्मांश्चाक्षरत्वादीन् ज्ञात्वा तदन्यधर्मज्ञानार्थमेव प्रश्न
इत्येवमुक्तमित्यर्थः।
