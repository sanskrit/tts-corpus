+++
title = "37 कस्माच्च ते"

+++
।।11.37 -- 11.40।। सर्वे नमस्यन्ति \[11।36\] इत्येतद्युक्तमिति
स्वयमेवोक्त्वाकस्माच्च ते न नमेरन् इति विरुद्धं कथं पृच्छति इत्यत आक्षेप
एवायमिति ज्ञापयन् तन्निवर्त्याशङ्काप्रदर्शनपूर्वकमवतारयति -- **कथ**मिति।
इति शङ्कायामिति शेषः तत्तस्या उत्तरम्।
महात्मन्नक्षुद्रचित्तेत्यल्पार्थप्रतीतिनिरासार्थमाह -- **पूर्णश्चे**ति।
आत्मा जीव इति प्रतीतिं वारयितुमाह -- **आत्मे**ति। उक्तो निरुक्तः।
यद्यस्मात्। आप्नोतेर्मन्। पकारस्य च तकारः। आङ्पूर्वाद्दाञः स एव प्रत्ययः
आकारलोपस्तत्वम्। आङ्पूर्वाददो मन्। तत्वं च। इह देहे। सन्ततो भावो नित्या
सत्ता। आङ्पूर्वात्तनोतेर्ङ्मन्। सदसद्भावात्मकं विश्वं त्वमेवेति
सत्तादिप्रदत्वादेवोच्यते। नत्वन्यथा; तथा सति उत्तरवाक्यविरोधात्; इति
भावेन तत्पठित्वा सप्रमाणकं व्याचष्टे -- **तत्परमिति**।
