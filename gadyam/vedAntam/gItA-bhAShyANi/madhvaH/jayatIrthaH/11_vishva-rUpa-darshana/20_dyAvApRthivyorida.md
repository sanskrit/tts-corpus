+++
title = "20 द्यावापृथिव्योरिदमन्तरं"

+++
।।11.20।। द्यावापृथिव्योरिदमन्तरं हि इत्यत्रत्वया इत्यनेनैवैकत्वस्य
सिद्धत्वात्एकेन इति व्यर्थमित्यतः प्रमाणपूर्वकं तदभिप्रायमाह --
**मातापि**त्रोरिति। बहुत्वेऽपि स एकोऽभिन्नः अनेनदिशश्च सर्वाः
रूपान्तरैरित्युक्तं भवति। तदयुक्तम्। विश्वरूपस्यद्रष्टुमिच्छामि ते रूपं
\[11।3\] इत्यादिना एकत्वावगतेरित्यत आह **पश्येति**। ऐक्यापेक्षयैकवचनमिति
भावः। मातापित्रोः इति श्रुतिः प्रकृतानुपयोगिनी कथमुदाहृताद्यावापृथिव्योः
इत्यनभिधानादित्यत आह -- **मातापितरौ चेति**। माता पृथिवी;
नोऽस्मान्दुर्मतौ माधात् न दध्यात्। नोऽस्माकं मधु
सुखहेतुरस्तु। दृष्ट्वाऽद्भुतं इत्यादिना विश्वरूपदर्शनस्य
भयहेतुत्वमुच्यते। तन्न सर्वेषां सर्वदा; किन्तु
केषाञ्चित्कारणविशेषात्कदाचिदेवेति सप्रमाणकं तदभिप्रायमाह -- **न
त्वि**ति। अभ्यसेऽभ्यासे सति सर्वेषां तृप्तिरानन्द एवेत्यर्थः। एवं
तद्दर्शनस्य भयहेतुत्वनियमाभावमभिधाय लोकत्रयस्य दर्शनाभावं चाह -- **न
त्वि**ति। किन्तु त्रिलोकेषु स्थितैर्भक्तैरित्युक्तप्रकारेण कैश्चिदेव।
तदभिप्रायश्च लोकत्रयशब्द इति भावः। प्रकारान्तरेणलोकत्रयं
इत्यस्याभिप्रायमाह -- **अदृष्ट्वाऽपीति**। विश्वरूपदर्शनार्थं यतमानानां
लोकत्रयस्थानां पुंसां तददृष्ट्वाऽपि चेतसि निरूप्य स्थितानां भये जाते सति
तद्द्रष्टुरर्जुनस्य तथाऽहमिवैतेऽपि दृष्ट्वा बिभ्यतीति
प्रतिभातीत्यतःलोकत्रयं दृष्ट्वा प्रव्यथितं इत्याहेत्यर्थः। अत्र
श्रुतिसम्मतिमाह -- **दृष्ट्वेति**। देवं विश्वरूपं दृष्ट्वा मोदमानास्त
एतेऽर्जुनादयस्तद्ध्यायिनः पश्यन्ति। कथम्भूतान् अदृष्ट्वापि
तन्निरूप्यैतद्भयाद्बिभ्यतो भयचिह्नवतस्तस्मिन्नेव विश्वरूपे मनसो
गतत्वात्तन्न्यस्तचक्षुर्मुखांश्च दृष्टवत् दृष्टवन्त इवेत्यर्थः।
