+++
title = "01 श्री भगवानुवाच"

+++
।।7.1।। ज्ञानसाधनादन्यदुत्तराध्यायप्रतिपाद्यं वक्तुंयोगे त्विमां शृणु
2।39 इति प्रतिज्ञातमसमाप्य कथमर्थान्तरमुच्यते। इत्याशङ्कां तावत्परिहरति
**साधनमि**ति। ज्ञानस्येति शेषः। तत्र तत्र भगवन्महिम्नोऽपि वर्णितत्वेन
प्राधान्येनेत्युक्तम्। प्राचुर्येणेत्यर्थः। उक्तं इत्यनेन
प्रतिज्ञातसमाप्तिं सूचयति। तच्च प्रतिज्ञान्तरकरणादवगम्यते।
इदानीमुत्तरग्रन्थप्रतिपाद्यमाह **उत्तरै**स्त्विति। अध्यायैरिति वर्तते।
अनेन ज्ञानविज्ञानशब्दौ ज्ञेयभगवन्माहात्म्यपराविति सूचितम्। अत्रापि
क्वचित्साधनस्योक्तत्वात्प्राधान्येन इत्युक्तम्। सङ्गतिस्तु प्रथमश्लोक
एवोक्ता अनेन द्विविधेन योगेन यज्ज्ञातव्यं
तच्छृण्वित्युक्तत्वात्। आसक्तमनाः सम्बद्धमनाः इति प्रतीतिनिरासायाह
**आसक्ते**ति। अतीव इत्याङोऽर्थः सम्बन्धमात्रस्य योगानङ्गत्वादिति भावः।
भगवदाश्रयत्वं सर्वसाधारणं कथं योगिनो विशेषणम्। इत्यत आह **मदाश्रय** इति।
शरणं रक्षकः। इति स्थित इति जानन्निति यावत्। असंशयं समग्रं इत्युभयं
भगवद्विशेषणत्वेन भास्करो व्याख्यातवान् संशयरहितं समग्रं कृत्स्नं मां
इति। अपरस्तु (शां.) समग्रमित्येवसमग्रं समस्तं
विभूतिबलशक्त्यैश्वर्यादिगुणसम्पन्नं मां ৷৷. संशयमन्तरेण इति
तन्निरासार्थमाह **असंशयमि**ति तच्च समग्रं यथा भवति तथेत्यर्थः। न हि
भगवतः संशयराहित्यमिदानीं वक्तव्यम्। न च भगवान्समग्रोऽन्येन केनचिच्छक्यो
ज्ञातुम्स्वयमेवात्मनाऽऽत्मानं वेत्थ त्वं 10।15 इति वक्ष्यमाणत्वादिति
भावः।
