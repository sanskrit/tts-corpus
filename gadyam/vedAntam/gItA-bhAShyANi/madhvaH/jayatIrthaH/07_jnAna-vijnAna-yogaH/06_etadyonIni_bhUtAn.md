+++
title = "06 एतद्योनीनि भूतानि"

+++
।।7.6।। नन्वत्रापरपरनिरूपणपूर्वकं भगवतो यत्परतरत्वं वक्तुमभिप्रेतं तत्र
शरीरेन्द्रियविषयलक्षणाख्यकार्यस्य जीवानां च तयोरेवान्तर्भाव इति
दर्शयितुंएतद्योनीनि इत्युक्तम् इदानीमहं परतर इति वक्तव्यं इदं
तुकिमर्थमुच्यते इत्यत आह **न केवलमि**ति। पूर्वं वाक्यभेदेन
प्रकृत्योरवरत्वं परत्वंमे इति स्ववशत्वं चोक्त्वाययेदं धार्यते
जगत्एतद्योनीनि इति जगदाधारत्वकारणत्वे कथिते तत्रप्रकृती एव भगवद्वशे
जगज्जन्मस्थितिलयास्तु प्रकृत्यधीना एव न भगवदधीनाः इति प्रतीतं
तन्निरासार्थमेतदित्यर्थः। जगत्प्रतिममैश्वर्यं इत्येतावत्
प्रकृतिद्वारकमुपचरितमिति यावत्। प्रकृत्योः कारणत्वादिकं मदायत्तमिति
भावः। जगद्धर्मयोः प्रभवप्रलययोः साक्षाद्भगवदैक्यमुच्यत इति
प्रतीतिनिरासार्थमाह **प्रभवादेरि**ति। यथा पुत्रादिप्रभवो
रिपुप्रलयश्चोपलब्धः सुखहेतुरित्युपलब्धः पित्रादेस्तद्भोक्तृत्वं तथा
तद्भोक्तृत्वात्। भगवतः सर्वभोक्तृत्वं कुतः इत्यत आह **तथा चे**ति। सर्वकामः
इत्यादेर्द्विरुक्तत्वात् एकं भोगविषयमिति ज्ञायते। काम्यन्त इति कामा
द्रव्याणि। गन्धरसशब्दौ गुणान्तरस्याप्युपलक्षकौ। सर्वमिदमभि अभितः आत्तो
धृतः स्थित इत्यर्थः। न विद्यते वाक्यमनुग्रहमन्तरेण यस्यासाववाक्यः। न
विद्यते आदरः आश्चर्यबुद्धिर्यस्यासौ नादरः अवाक्यश्चासौ
नादरश्चेत्यवाक्यनादरः। कारणत्वादिनैवैक्यव्यपदेश इत्येतत्कुतः इत्यत आह
**आह चे**ति। सुखरूपस्य सुखकारणस्य। ननुस्रष्टा पाता इत्यादिकमयुक्तं
कादाचित्कक्रियावेशे विकारित्वप्रसङ्गात्। भोगेन यद्भाव्यं सुखं तस्य
पूर्वमभावेनापूर्णत्वप्रसङ्गाच्चेत्यत आह **आगमिष्यदि**ति।
यद्भोगेनागमिष्यत्सुखं तच्च सदाऽप्यस्त्येव। क्रियाश्च शक्तिरूपेण चेति
चार्थः। तर्हि कथं भोगेन जातमित्युच्यते इति भावेन पृच्छति **अपि त्वि**ति।
उत्तरमाह **तथापी**ति। सदा सद्भावेऽपि यद्यपिप्रभवत्यस्मादिति प्रभवः
प्रलीयतेऽस्मिन्निति प्रलयः इति शक्यते व्याख्यातुं तथापि
महिमातिशयलाभायैवं व्याख्यातम्। एतेनयस्मान्मम प्रकृती योनी सर्वभूतानां
ततोऽहं कृत्स्नस्य जगतः प्रभवः प्रलयस्तथा शां. इति व्याख्यानमपहसितं भवति।
