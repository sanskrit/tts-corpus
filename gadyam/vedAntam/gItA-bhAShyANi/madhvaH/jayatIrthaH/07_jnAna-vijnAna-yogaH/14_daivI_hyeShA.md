+++
title = "14 दैवी ह्येषा"

+++
।।7.14।। उपायाभावानुमानाभासाभ्यामनुपलम्भो विपरीतोपलम्भश्चेत्युक्तम् अतः
किमुत्तरेण वाक्येनेत्यत आह **कथमि**ति। भगवान्गुणमयविग्रह इत्ययं न मोहः
बाधकप्रत्ययाभावात्। ज्ञानिनां सम्यक्प्रत्ययो बाधक इत्युक्तमिति चेत् न
बहुतरज्ञानविरोधेन कतिपयज्ञानानामेव यथार्थत्वापत्तेः। ननूत्तरकाले
बाधकप्रत्ययो भविष्यति चेत् न अनादौ काले जातस्योत्तरत्राप्यसम्भवादिति
भावः। ननु बाधकप्रत्ययाभावाद्यथार्थ एवायं प्रत्यय इति शङ्कायां
किमेतदसङ्गतमुच्यते इत्यत आह **अयमि**ति। एषा इत्यनुवादेनमोहिका इति
व्याख्यातं मोहितमिति धात्वर्थमात्रं परामृश्य योग्यप्रत्ययसम्बन्धेन
व्याख्यानात्। गुणमयी तदभिमानिनी दुर्गा या हि तमोगुणेनैवंविधं मोहं जनयति।
अनुमानं तु निमित्तमात्रम्। ततः किम् इत्यत आह **सा चे**ति। सा च दुरत्यया
तत्कृतमोहं कोऽपि नात्येतुं शक्नोति न कस्यापि बाधकप्रत्ययो भवति। कुतो
दुरत्यया इत्यतोऽतिशक्तेरिति हेतुरध्याहृत्योक्तः। कुतोऽतिशक्तित्वम्
इत्यतोदैवी इत्येतद्धेतुगर्भमिति व्याख्यातम् देवसम्बन्धित्वादिति।
सम्बन्धित्वं परमप्रियत्वम्। स च देवस्यातिशक्तित्वे
तत्सम्बन्धिन्यास्तत्स्यात् तदेव कुतः इत्यतो देवशब्दार्थो निरुक्तः।
**सृष्ट्यादी**ति। सृष्ट्यादिश्च सा क्रीडा च प्रथमादिपदेन स्थित्यादेः
सङ्ग्रहः द्वितीयेन विजिगीषादेः। क्रीडादिमत्वेनातिशक्तिर्न सिध्यतीति
क्रीडा व्याख्याता। देवशब्दस्य क्रीडादिमत्त्वमर्थः। कुतः इत्यत आह **तथा
ही**ति। देवशब्दे या प्रकृतिस्तदर्थमित्यर्थः। प्रत्ययंस्तु इगुपधलक्षणस्य
कस्य बाधकः पचाद्यच्। दैवी इत्यनेन निराकाङ्क्षत्वान्ममेति व्यर्थमित्यत आह
**कथमि**ति। तस्यैव व्याख्यार्थमेतदिति भावः। त्वदीयत्वेऽपि कथं दैवीत्यतः
शेषं पूरयति **अहं** हीति। आशयवर्णनसमाप्ताविति शब्दः। अत्र प्रमाणमाह
**अब्रवीच्चे**ति। उत्तरस्य प्रकृतोपयोगितया सङ्गतिमाह **तर्ही**ति। यदि न
केवलमनुमानं किन्तु भगवतोपोद्बोलिता माया मोहहेतुस्तर्हीत्यर्थः। ततश्च
ज्ञानिव्यावृत्त्यर्थं यदिदमित्युक्तं तदसदिति भावः। ननु
मायात्ययोपायस्यासम्भावनाशङ्कायां तदुपाय एव वक्तव्यः न
तूपायान्तरप्रतिषेधः। अतोऽनुपपन्नमव धारणमित्यतआह **अन्यदि**ति।
स्वप्रतिपत्तावित्थम्भावसूचक एवैवशब्दो नोपायान्तरप्रतिषेधपर इत्यर्थः। एवं
तर्हि गुर्वादिवन्दनाभावः प्राप्त इत्यतोऽभिप्रायमाह **गुर्वादी**ति।
भागवता एत इत्यादिबुद्ध्या वन्दनादि कुर्वन्तीति यावत्। एतन्मध्यमभक्तानां
चरित्रमुक्तम् उत्तमानां त्वाह **स एवे**ति। भगवानेव तत्र गुर्वादिषु।
द्वयं प्रमाणेनोपपादयति **आह चे**ति। अहं च सा सम्पत्तिश्च मदुपाधितया
मत्प्रतिमात्वेन। चैत्यं चित्स्थम्। स्वगतिं स्वज्ञानम्। व्यनङ्क्षि
व्यञ्जयसि।
