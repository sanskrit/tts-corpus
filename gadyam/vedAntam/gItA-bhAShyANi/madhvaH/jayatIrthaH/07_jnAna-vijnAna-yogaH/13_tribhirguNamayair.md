+++
title = "13 त्रिभिर्गुणमयैर्भावैरेभिः"

+++
।।7.13।। ननु विज्ञाननिरूपणं प्रारभ्यत्रिभिः इत्यादिकं किमर्थमुच्यते इत्यत
आह **तर्ही**ति। ये चैव 7।12 इति। विज्ञाननिरूपणोपसंहारवाक्ये
सत्त्वादिगुणनिर्वृतानां भगवान्कारणमाश्रयश्च तदनाश्रयश्चेत्युक्तम्।
पृ.371 तेनैव गुणातीत इति चोक्तप्रायम्। तस्यायमाक्षेपः। एवं गुणातीततया
सगुणश्च ज्ञायस इति शेषः। एवमनुपलम्भविपरीतोपलम्भाभ्यामुक्तमसदिति भावः।
विकारार्थतानिरासार्थमाह **तादात्म्ये**ति। मयटस्तादात्म्यार्थत्वं कुतः
इत्यत आह **तच्चे**ति। तादात्म्ये प्रयोगं दर्शयितुमुपोद्धातमाह **न
ही**ति। कार्यभूतेत्युपलक्षणम्। गुणप्राचुर्यादिकमपि तस्यां न सम्भवति। ततः
किं इत्यत आह **गुणे**ति। दैवी ह्येषा गुणमयी मम माया 7।14 इति मायाया
गुणमयीत्वमुच्यते। न च तत्र विकाराद्यर्थता सम्भवति ततः परिशेषतः
तादात्म्यार्थता ग्राह्येत्यर्थः। अस्तु मयटस्तादातम्ये शक्तिः। अत्र
विकारार्थतां परित्यज्य तद्ग्रहणे को हेतुः इति चेत् उच्यते
विकारार्थताग्रहणेमामेभ्यः परं इत्यत्र गुणकार्येभ्य एव भगवतः परत्वमुक्तं
स्यात् न तु गुणेभ्यः। अतस्तत्सङ्ग्रहाय तादात्म्यार्थताग्रहणम्। एवं तर्हि
गुणेभ्य एव परत्वमुक्तं स्यात् न तु गुणकार्येभ्योऽपीति समानमित्यत आह
**सिद्धं चे**ति। सिद्धं प्रमितम्। ततश्चगुणात्मकैः इत्युक्ते गुणानां
तत्कार्याणां चोपादाने सति उभयपरत्वमुक्तं भवति **कार्यधर्मादेरि**ति।
कार्यद्रव्यस्योपादानेन गुणक्रियाजातिपूर्वाणां धर्माणां
गुण्यादिभिरित्यर्थः। भावशब्दस्यानेकार्थत्वात्तस्य विवक्षितमर्थमाह
**भावैरि**ति। एवं सति सर्वपरत्वलाभादिति भावः। नन्वेवमप्येभिरिति
पुरोवर्तिनामेव ग्रहणात् न सर्वपरत्वसिद्धिरित्यत आह **सर्व** इति।
प्रमितपरामर्शोऽयं न पुरोवर्तिमात्रस्येति भावः। जगन्मोहितमित्यलं
किमिदमित्यनेनेत्यत आह **ज्ञानी**ति। व्यवहारपतितमित्यर्थः। ननु
भगवद्विषयस्य सगुणत्वमोहस्य कथं गुणात्मकाः पदार्थाः कारणं इत्यत आह
**गुणमये**ति। देहत्वादिहेतुनेति शेषः। मायेति गुणमयानां ग्रहणम्। मोहितो
जनः। अत्र प्रमाणमाह **जगाद चे**ति। आदिपदेनेन्द्रियादिग्रहणम्। यदर्थं
तादात्म्यार्थग्रहणं कृतं तदाह **एभ्य** इति। ननु भगवतो गुणातीतत्वे
प्रमिते तदर्थोऽयं श्रमः सफलः स्यात्। तदेव कुतः इत्यत आह
**गुणेभ्यश्चे**ति।
