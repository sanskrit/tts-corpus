+++
title = "27 इच्छाद्वेषसमुत्थेन"

+++
।।7.27।। इच्छाद्वेषौ द्वन्द्वम् तज्जन्यो मोहो द्वन्द्वमोहः तेनेति कश्चित्
शं. तदसदिति भावेनाह **द्वन्द्वे**ति। अन्यथा इच्छाद्वेषसमुत्थेन
मोहेनेत्येव स्यादिति भावः। व्याख्यानव्याख्येयभावश्चागतिका गतिः।
द्वन्द्वमोहस्येच्छाद्वेषसमुत्थत्वं कथं इत्यत आह **इच्छे**ति।
किञ्चित्सुखादिकं हेयत्वादिनेति शेषः। ननुनाहं प्रकाशः 7।25 इति भगवतोदैवी
ह्येषा 7।14 इति तदधीनायाः गुणमय्या मायायाश्च मोहकत्वमुक्तं तत्कथं
भगवद्विषयसम्मोहस्येच्छाद्वेषसमुत्थो द्वन्द्वमोहः कारणमुच्यते इत्यत आह
**कारणान्तरमि**ति। इच्छाद्वेषसमुत्थद्वन्द्वमोहलक्षणमेतद्भगवद्विषयस्य
सम्मोहस्यावान्तरकारणमुच्यत इत्यर्थः। कुत एतदित्यतः तत्सूचकं पदं पठति
**सर्ग** इति। सर्गः क्रिया कथं तस्याधिकरणत्वं इत्यतो लक्षणामाश्रित्य
व्याचष्टे **सर्गे**ति। तदुत्तरकालं किं तन्न कारणं इत्यतः
पुनर्लक्षणाश्रयणेनाह **आरभ्ये**ति। सर्गकालमिति सम्बन्धः।
कथमनेनावान्तरकारणत्वं ज्ञायते इत्यतः सावधारणमेतदित्युक्तमेवेति।
उक्तमुपपादयन्नाह **शरीर** इति। आदिपदेन द्वेषस्य द्वन्द्वानां च ग्रहणम्।
अतः सर्गकालमारभ्यैवैतत्कारणमिति सिद्धम्। एतावता कथमवान्तरकारणत्वसिद्धिः
इत्यत आह **पूर्वं त्वि**ति। सर्गात्पूर्वं त्विच्छादिना विना
ज्ञानमस्त्येव भगवदिच्छाद्यधीनमत एतदवान्तरं कारणमिति सिद्धमित्यर्थः।
