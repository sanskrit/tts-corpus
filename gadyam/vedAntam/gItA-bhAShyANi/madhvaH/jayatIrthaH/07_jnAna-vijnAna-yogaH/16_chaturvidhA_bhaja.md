+++
title = "16 चतुर्विधा भजन्ते"

+++
।।7.15 7.16।। उत्तरवाक्यं प्रकृतानुपयुक्तमित्यत आह **तर्ही**ति। यदि
त्वत्प्रतिपत्तिर्मायातरणोपायस्तर्हीत्यर्थः। त्वां प्रपद्येति शेषः। तथा
चमामेव 7।14 इत्युक्तमसदिति भावः। दुष्कृतित्वादीनां प्रयोजनान्तराभावात्
हेतुत्वेनान्वये स्थिते किं ते पञ्चापि साक्षाद्भगवदप्रतिपत्तिहेतवः किं वा
हेतुहेतुमद्भावेन इत्यपेक्षायामाह **दुष्कृतित्वादि**ति। मूढाः
मिथ्याज्ञानिनः विपर्ययस्याधर्मकार्यत्वप्रसिद्धेः। अत एव मूढत्वादेव।
देवानामुत्तममध्यममनुष्याणां च केवलमिथ्याज्ञानित्वाभावात्।
अधिष्ठानयाथात्म्याज्ञानस्य विपर्ययहेतुत्वप्रसिद्धेरपहृतज्ञानत्वाच्च
मूढाः। अत एव नराधमत्वादेव। जीवत्रैविध्यविवक्षायां
नराधमानामसुरेष्वन्तर्भावस्य प्रसिद्धत्वात् आसुरभावाश्रयणान्न मां
प्रपद्यन्त इत्यर्थः। नन्वासुरो भावो हि
हिंसानृतादिलक्षणोऽन्यैर्व्याख्यातः (शं.) तद्रहिताश्च क्षपणकादयो न
भगवन्तं प्रपद्यन्ते तत्कथमस्य हेतुत्वमित्यत आह **स चे**ति। एतेषामन्यतमः
सर्वेवप्यस्तीति भावः। ननु मुक्तौ योग्यानामयोग्यानां च
भगवन्तमप्रतिपद्यमानानां एते धर्मा वक्तव्याः तत्र मुक्तियोग्यानां
सम्यग्ज्ञानस्वभावात् तत्कथमपहृतज्ञानत्वं इत्यत आह **अपहार** इति।
आगमवाक्यमपि सज्जीवविषयं मुक्तियोग्यानामसुर
भावाश्रयणप्रवृत्त्याद्यज्ञानेनोक्तम्। प्रकारान्तरेण घटयितुमाह
**असुष्वि**ति। इन्द्रियेषु तत्प्रीणन् एव रताः। **असौ** इति जातावेकवचनम्।
पदसन्धेर्विवक्षाधीनत्वादसन्धिर्न दोषः। त्रिभिरित्यत्र भगवतो
गौणविग्रहत्वज्ञानस्य कारणमुक्तम्। अत्र तु स्वदोषादेव न मां प्रपद्यन्ते।
न तु मत्प्रपत्तेर्मायातरणोपायत्वाभावादित्यतो महान्भेदः।
