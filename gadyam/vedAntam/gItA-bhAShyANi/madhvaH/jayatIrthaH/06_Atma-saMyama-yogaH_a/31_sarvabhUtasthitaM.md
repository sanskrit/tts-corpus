+++
title = "31 सर्वभूतस्थितं यो"

+++
।।6.31।। यो मां 30 इत्युक्तमेव पुनः किमर्थमुच्यते इत्यत आह
**एतदेवे**ति। एकत्वमास्थितः इत्यस्यान्यथाप्रतीतिनिरासार्थमर्थमाह
**एकत्व**मिति। मयि वा मद्विकारे वा वर्तमानोऽपि इत्यपव्याख्याननिरासार्थमाह
सर्वेति। न्यायेन वाऽन्यायेन वेत्यर्थः। अपव्याख्याने थाल्प्रत्ययो न युक्त
इति भावः। भगवन्तं भजतो धर्माचरणं सर्वथाऽप्यकिञ्चित्करमिति
प्रतीतिनिरासायाह **एवमि**ति। अधर्माचरणेऽपीति शेषः। ज्ञानफलं मोक्षः।
आनन्दह्रासादिकं तु विद्यत एवेति भावः। ननु ज्ञानिनो मोक्ष एवापेक्षितः
सोऽधर्माचरणेऽपि न प्रतिबध्यते चेत् तत्किमधर्मं करोति इत्यत आह
**तथापी**ति। सर्वथाऽप्यकरणे सर्वथा वर्तमानोऽपीत्युक्तमयुक्तमित्यत उक्तम्
**प्राय** इति। एतेननहीदृशस्य यथेष्टचेष्टता सम्भवति इति
परकीयमस्मद्व्याख्यानदूषणमपि निरस्तं भवति प्रारब्धवशेन
कदाचित्तथाभावदर्शनात्। कुतो न करोति इत्यत आह **कुर्वतस्त्वि**ति। अत्र
प्रमाणमाह **आह चेति**। कियन्महदिति शेषः। कर्मणः प्रारब्धस्य बाहुल्यात्
प्राबल्यात्। लोके प्रवृत्तिकर्मणो बाहुल्येन चित्तविक्षेपादिति वा।
