+++
title = "09 सुहृन्मित्रार्युदासीनमध्यस्थद्वेष्यबन्धुषु"

+++
।।6.9।। मध्ये लक्ष्यस्योक्तत्वात्सुहृत् इत्यादिकं न योगारूढलक्षणमिति
प्रतीतिनिरासायाह **स एवे**ति। साधुपापादिषु समबुद्धिश्च स योगारूढ एवेति न
किन्तु सर्वस्मादयोगिवर्गाद्विशिष्यत इत्येतद्वक्तुं पृथगन्वय इति भावः।
साधुत्वं धर्मित्वम् पापत्वं पापवत्त्वं च नियतं न तु
सुहृत्त्वादिवदव्यवस्थितमित्यतः सुहृदादिष्वित्यनुक्त्वासाधुपापादिषु
इत्युक्तम्। समबुद्धित्वं नाम पूजादिसाम्यमित्यन्यथाप्रतीतिनिरासायाह
**जीवचित** इति। एष चेतनया युक्तो जीव इत्यभिधीयते इति चेतनाचेतनपिण्डे
जीवशब्दप्रयोगात् चित इत्युक्तम्। सुहृदादिचैतन्यस्य तथा सर्वत्र
सुहृदादिषु स्थितस्य परमात्मनः एवं सर्वत्र सुहृदादिषु स्थितस्य
सुदृत्त्वादेः परमात्मनिमित्तकत्वस्य चैकरूप्येण कारणेन तद्दर्शी
समबुद्धिरित्यर्थः। तत्राद्यं प्रकारं विवृणोति **चिद्रूपा एवे**ति।
मनुष्येषु यदेक एकं प्रति सुहृदित्यादि तत् न जीवस्वभावान्तर्गतं किन्तु
चिद्रूपत्वादिकमेवेत्यर्थः। तर्हि सुहृत्त्वादिधर्मः किमात्मकः इत्यत आह
**विशेषस्त्वि**ति। अन्तःकरणोपादानको बाह्यधर्मः। एतदुक्तं भवति
मुक्ताववशिष्यमाणं यज्जीवरूपं तत्त्रिविधा जीवसङ्घाः
इत्यादिप्रमाणाद्विषममेव किन्तु देहेन्द्रियान्तःकरणधर्मैर्यद्वैषम्यं
तत्तत्स्वरूप एवारोप्य विषमबुद्धित्वं योगारूढस्य नास्तीति द्वितीयः
प्रकारः स्फुटः। तृतीयं विवृणोति **सर्वेषामि**ति। स्वतः
स्वातन्त्र्येण। अत्र प्रमाणमाह **उक्तं चे**ति। स्वतः स्वरूपेण।
दोषैररित्वादिभिः। एवं सुहृत्त्वादिगुणैरित्यपि ग्राह्यम्। आगन्तुकधर्मा न
स्वरूपान्तर्गता इत्यर्थः। किं तर्हि इत्यत आह **तेषां त्वि**ति। दोषा
गुणाश्च। उपाधिरन्तःकरणादिः। सर्वं सुहृत्वादिकम्। अतएव प्रकारद्वयेन
यदनात्मधर्मानात्मस्वन्तर्भाव्य वैषम्यम् यच्च क्वचित्
परमेश्वरानधीनरूपत्वं तद्भ्रान्तिप्रतीतम्। योगे प्रवर्तमानं प्रति
यत्सुहृत्त्वादिकं तत् मनुष्येष्वेव स्वरूपवैषम्यकारणं न भवति। न तु
देवादिष्वित्युक्तस्यापवादमाह **एवमि**ति। तुशब्दोऽवधारणे। अवधारणार्थं
विवृणोति **विशेष** इति। विशेषो योगिनं प्रति सुहृत्त्वादिः। तदेव
प्रपञ्चयति **असुरादेरि**ति। तथाशब्दो वक्ष्यमाणसमुच्चये। दोषा योगिनं
प्रति अरित्वाद्याः। तथा चोक्तम्विद्ध्येनमिह वैरिणम् 3।37 इति। गुणदोषौ
सुहृत्त्वारित्वादी अनागन्तुकौ। गुणैः सुहृत्त्वादिभिरेकमात्रं
गुणैकमात्रम्। तथा च श्रुतिः यथा ह वै बहवः पशवः बृ.उ.1।4।10
इत्यादिका। सुहृत् इत्यादिश्लोकस्य प्रतीत एवार्थः किं न स्यात्। इत्यत आह
**न त्वि**ति। सर्वशब्दपर्यायस्य समशब्दस्यैव सर्वनामसंज्ञा न
साधारणार्थस्य समे देशे यजति इति। तथा न केवलं समपूजायां दोषः किन्तु
विषमपूजाविधानं चास्तीत्याह **वित्तमि**ति। बन्धुरिति बन्धुत्वम्। मान्यानि
च तानि स्थानानि च। वित्तादिशब्दैः तद्वन्त उपलक्ष्यन्ते।
दृष्टिरेवोक्तप्रकारत्रयेण समा कार्या पूजा तु विषमैवेत्यत्र
प्रमाणान्तरमाह **गुणे**ति। या विषमा पूजा सा वैषम्यम्। तस्यैव
व्याख्यानमुत्तमत्वम्। साम्यं ददाति विदुःखत्वनिमित्तम्। समबुद्धित्वं
प्रकारान्तरेण व्याचष्टे **सुहृदादिष्वि**ति। एतन्न योगारूढविषयमिति तत्रैव
नोक्तम्। न हि योगारूढो लौकिकेष्वरिष्वपकारं करोति यः।
सुहृन्मित्रशब्दयोररिद्वेष्यशब्दयोरुदासीनमध्यस्थशब्दयोश्चार्थभेदो न
प्रतीयते अत आह **प्रत्युपकारे**ति। निरपेक्षयाऽनपेक्षया अवासितमप्रियं तत
उपक्रियमाणात्।
