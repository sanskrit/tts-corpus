+++
title = "08 ज्ञानविज्ञानतृप्तात्मा"

+++
।।6.7 6.8।। योगो विहितः तत्किं जितात्मन इत्यनेन इत्यत आह **जितात्मन**
इति। उपकारी हि बन्धुरुच्यते। तत्र जितं मनः कमुपकारं करोति येन बन्धुः
स्यात् आत्मोद्धारं करोतीति चेत् स एव च कः इत्याशङ्क्येति शेषः। जितात्मनः
फले वक्तव्ये प्रशान्तस्येत्यनुवादः किमर्थः इत्यत आह **जितात्मा ही**ति।
वाक्यभेदेनेदमेव फलकथनमिति भावः। ननु जितात्मत्वमेव प्रशान्तत्वं तत्कथं
तत्फलं स्यात् इत्यत आह **ने**ति। तस्य जितात्मनः स्वत एवेति शेषः। तर्हि
निराकाङ्क्षत्वादुत्तरं वाक्यं व्यर्थमित्यतः परमफलं दर्शयितुं तदिति भावेन
न्यूनमध्याहारेण पूरयन्व्याचष्टे **तदा चे**ति। प्रशान्तत्वे सति परमात्मा
सर्वेषां हृदि सन्निहित एव तत्कुतः प्रशान्तस्य विशेषः इत्यतः
सम्यक्पदसूचितार्थं विवृणोति **अपरोक्षे**ति। योगारूढ इत्यर्थः। यदा हि 6।5
इति योगारूढस्य लक्षणमुक्तं तत्किमर्थं पुनरुच्यते इत्यत आह
**अपरोक्षे**ति। सार्धश्लोकद्वयग्रहणायादिपदं अत्र सप्तम्या अन्वयो न
दृश्यतेऽत आह **शीते**ति। अत्र भास्करोऽन्वयमपश्यन्परमात्मा समाहितः इति
सम्प्रदायागतं पाठं विसृज्यपरात्मसु समा मतिः इति पाठान्तरं प्रकल्प्यसमा
मतिः इति तु आवर्त्य सप्तम्या अन्वयमुक्त्वा पूर्वपाठेऽन्वयाभाव इत्यवादीत्
तदनेन नापहसितं भवति। कृत्रिमेऽपि पाठेसुहृत् इत्यादिकंआत्मौपम्येन 6।32
इत्यादिकं च पुनरुक्तं स्यात्। ननु यः शीतोष्णादिषु कूटस्थः तस्य
ज्ञानविज्ञानतृप्तमनस्त्वं विजितेन्द्रियत्वं चार्थात्सिद्धमेव तत्किमर्थं
पुनरुच्यते इत्यत आह ज्ञाने**ति। प्रत्येकमन्वयादेकवचनम्। ननु
शिल्पादिविषया बुद्धिर्विज्ञानम्मोक्षे धीर्ज्ञानमन्यत्र विज्ञानं
शिल्पशास्त्रयोः अमरः1।5।6 इत्यभिधानात् तत्कथं विज्ञानेन तृप्तात्माऽयं
स्यात् इत्यत आह** विज्ञानमि**ति। अनेन सामान्यज्ञानं परोक्षज्ञानं वा
ज्ञानमिति सूचितम्। कुत एतत् इत्यत आह** तच्चे**ति।
प्रसिद्धाभिधानार्थोऽप्यङ्गीक्रियत इति चशब्दः। सामान्यैः साधारणैः
पुरुषैः। सामान्यविषयं तु ज्ञानमित्यपि द्रष्टव्यम्। तदेव ज्ञानमिति
सम्बन्धः। अङ्गादेर्व्याकरणादेः शिल्पस्य च। विशिष्टं दर्शनं
वैष्णवशास्त्रम्। कूटस्थशब्दो नित्यादिपर्यायः तेन कथमन्वयः सप्तम्याः
इत्यत आह** कूटस्थ **इति। तत्कथं इत्यत आह** कूटवदि**ति। सुपि स्थः
अष्टा.3।2।4 कूटशब्दोऽनृतवाद्यादिवाची तत्परिग्रहे निर्विकारत्वं न लभ्यत
इत्यत आह** कूटमि**ति। एतैः शब्दैराकाश उच्यत इत्यर्थः। युक्तो योगी इति
पुनरुक्तिरिति मन्दाशङ्कानिरासार्थमाह** योगी**ति। इनेरस्त्यर्थत्वात्
कुर्वन्नित्युक्तम्। निष्ठाया भूतार्थत्वात् सम्पूर्ण इति।
वक्ष्यमाणान्वयापेक्षया क्रमोल्लङ्घनम्। तर्हि विरुद्धार्थयोः कथं
सामानाधिकरण्यं इत्यत आह** एवम्भूत **इति। धातुसम्बन्धे प्रत्ययाः इति
ह्युक्तम्।**
