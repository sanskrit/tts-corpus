+++
title = "16 तत्रैवं सति"

+++
।।18.16।। न चैवं जीवस्य कर्मकारणेष्वनन्तर्भावे व्याख्यायमानेतत्रैवं सति
इत्युत्तरवाक्ये केवलमिति न युज्यते; एकाकिनमात्मानं कारणत्वेन मन्यमानस्य
निन्दयाऽस्य सहायस्य कारणत्वप्रतीतेरित्यत आह -- **केवलमि**ति। नात्र
केवलशब्द एकाकिवचनः; किन्तु निष्क्रियत्ववाची तदुक्तिश्च
निन्दोपपादनार्थेति भावः। केवलशब्दस्य निष्क्रियार्थत्वं कुतः इत्यत आह --
**एनमि**ति। तत्रैवायास्यश्रुतावेवोक्तम्।
