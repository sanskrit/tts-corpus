+++
title = "03 त्याज्यन् दोषवदित्येके"

+++
।।18.3।। त्याज्यं दोषवत् इत्यनेन हेयः कापिलानां पक्ष उपन्यस्त इति केचित्;
तदसदिति भावेनाऽऽह -- **मनीषिण** इति। पूर्वपक्षः पूर्वोपन्यस्तः पक्षः।
ननुयज्ञदानतपःकर्म न त्याज्यं कार्यमेव तत् \[18।5\] इति
भगवन्मतविरुद्धोऽसौ कथं ग्राह्यः इत्यत आह -- **फलत्यागेने**ति।
फलत्यागाभिप्रायेण यज्ञादेस्त्यागो विवक्षितः; तत्पक्षे न स्वरूपतः।
कुतःमनीषिणः इति विशेषणादेव। अतो न भगवन्मतविरुद्धोऽसौ। कर्मत्यागशब्दः कथं
फलत्यागेनार्थेनार्थवानित्यत आह -- **यस्त्वि**ति। नन्वेवं सति
पूर्वोत्तरार्धोपन्यस्तयोः पक्षयोरविरोध आपद्यत इति चेत् सत्यं; इत्याह --
**अत** इति। अतो मनीषिपक्षत्वादेकोऽविरुद्धः। अयं पूर्वोत्तरार्धोपन्यस्तः
किन्त्वापापप्रतीतिमपेक्ष्य सन्देहबीजत्वेन विप्रतिपत्तिरियमुद्भावितेति
भावः।
