+++
title = "15 शरीरवाङ्मनोभिर्यत्कर्म"

+++
।।18.14 -- 18.15।। अधिष्ठानादि करण एवान्तर्भूतमिति वक्ष्यति;
तत्प्रबोधनायाधिष्ठानं निर्दिशति -- **अधिष्ठानमि**ति। आदिपदेन भूम्यादि।
कर्ता जीव इति व्याख्यानमसदिति भावेनाऽऽह -- **कर्ते**ति। शंरीरवाङ्मनोभिः
क्रियमाणानां कर्मणां कर्ता कथं विष्णुः इत्यत आह -- **स ही**ति।
उक्तमुपपादितम्। तथापि जीवोऽत्र कर्ता किं न स्यात् इत्यत आह -- **जीवस्य
चे**ति। अपराधीनत्वाभिप्रायेणेदं निराकरणं; पराधीनं
कर्तृत्वमङ्गीकृत्यान्यत्र जीवो व्याख्यात इत्यविरोधः।
भावसाधनताप्रतीतिनिरासार्थमाह -- **करणमि**ति। आदिपदेन स्रुवादि।
भावसाधनार्थस्य साध्यत्वाच्चेष्टाग्रहणेन च गृहीतत्वाच्च। वायवीयाः
प्राणापानाद्याश्चेष्टाः (शां.) इत्यसत्। द्रव्याभिधाने
चेष्टात्वानुपपत्तेः। प्राणनाद्यभिधाने
साध्यत्वात्कारकत्वानुपपत्तेरित्याशयवानाह -- **चेष्टा** इति। क्रियाणां
साधकत्वात्कथं कारकत्वं इत्यत आह -- **हस्तादी**ति। सावान्तरव्यापारं हि
करणं कारकमुच्यते। तत्राधिष्ठानादिपदैर्व्यापारिणो निर्दिश्यन्ते।
क्रियाशब्देन त्ववान्तरा व्यापाराः। कारकाश्रिताभिरवान्तरक्रियाभिः
प्रधानक्रियाजननं च प्रसिद्धमेवेत्यर्थः। नन्वत्र
कारकाभिधानप्रसङ्गेऽधिष्ठानाद्येवोक्तं कर्मसम्प्रदानापादानानि कुतो
नोक्तानि अधिष्ठानादीनां सर्वक्रियानुगमात् कर्मादीनां तदभावादिति ब्रूमः।
तथा च वक्ष्यति -- शरीरवाङ्मनोभिर्यत् \[18।15\] इति। एवं,तर्हि चेष्टाऽपि
न वक्तव्या। ध्यानादिजनने करणस्य मनसश्चेष्टाभावेनानुगमादित्यत आह --
**ध्यानादेरपी**ति। आदिपदेन स्मरणं गृह्यते; ज्ञात एवार्थे ध्यानं भवति;
ज्ञानं चात्मेन्द्रियसन्निकृष्टेनैव मनसा जायते; सन्निकर्षश्च
मानसचेष्टाजन्यः; अतो ध्यानादेरपि मनस्सम्बन्धिनी चेष्टा कारणं भवतीति
भावः। ननु नियतपूर्वक्षणे सत्कारणं न च ध्यानादिपूर्वक्षणे मनसि
क्रियाऽस्ति चिरातीतत्वात्। मनोनैश्चल्यसाध्यत्वाद्ध्यानादेः। न च
सन्निकर्षज्ञानद्वारा करणं तस्यापि चिरातीतत्वादित्यत आह -- पूर्वतनीति।
पूर्वतनी चिरातीताऽपि मानसी क्रिया सन्निकर्षद्वारा
ध्यानादिहेतुसंस्कारकारणत्वेन भवति; ध्यानादेः कारणसंस्कारस्य
स्थायित्वादित्यर्थः। दैवमन्तर्यामिव्यापार इति कश्चित्; तदसत्
कर्तेत्यनेनैवोक्तत्वात्। चक्षुराद्यनुग्राहकाः सूर्यादय इत्यपरः
\[वें.ब्र.\] तदप्यसत् करणादिशब्दैरेव गृहीतत्वादिति भावेनाऽऽह --
**दैवमदृष्टमि**ति। उक्तमर्थं श्रुतिसम्मत्याऽपि समर्थयते -- **तथा चे**ति।
देह इत्युपलक्षणम्। हेतुः कारणम्। कर्म हेत्विति क्वचित्पाठः; तत्र छान्दसो
लिङ्गव्यत्ययः।
