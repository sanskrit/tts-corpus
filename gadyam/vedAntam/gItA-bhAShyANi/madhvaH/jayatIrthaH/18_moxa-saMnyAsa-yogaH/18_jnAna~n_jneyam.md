+++
title = "18 ज्ञानञ् ज्ञेयम्"

+++
।।18.18।। यदि न जीवस्य कारणत्वं कथं तर्हि तज्ज्ञानादेरुत्तरवाक्ये कर्मणां
मूलकारणत्वमुच्यते ज्ञानादित्रयं कर्मणां प्रवर्त्तकमितीत्याशङ्क्य
तस्यार्थान्तरं विवक्षुस्तन्निवर्त्यामाशङ्कामाह -- **एवं तर्ही**ति। यदि
जीवो न कर्मणां कारणमित्यर्थः। विधिः श्रौतः स्मार्तश्च। न प्रवर्तेत ततश्च
तद्वैयर्थ्यप्रसङ्ग इति शेषः। एवं तर्हीत्युक्तस्यैव विवरणम् --
**अकर्तृत्वादि**ति। जीवस्य घटवदिति शेषः। ननु ज्ञानादिरूपेण
कर्मचोदनायास्त्रैविध्यमयुक्तम्; अनुपयुक्तं च कथमुच्यते नियोक्तुः प्रेरणं
हि विधिः; न च तज्ज्ञानादित्रयरूपम्। न चानेनोक्तशङ्कानिवृत्तिरित्यत आह --
**त्रिविधे**ति। स्पष्टप्रतीत्यर्थोऽनुवादः। इत्यत्रेति शेषः। एतत्
ज्ञानादिकम्। कर्मविधिः प्रवर्तते; जीवं प्रतीति शेषः। इतिशब्दो हेतौ।
त्रिविधेत्युच्यते कर्मचोदना निमित्तकनैमित्तिकभावेनाभेदोपचार इत्यर्थः।
कर्मकारणानामुक्तत्वात्किमिदं पुनरुच्यते इत्यत आह -- **कारणानी**ति। तर्हि
कर्मसङ्ग्रह इति कथं कारणसङ्ग्रहः इति वक्तव्यत्वादित्यत आह --
**कर्मे**ति। कर्मशब्देन तत्कारणानि लक्ष्यन्त इत्यर्थः। यदि पञ्चानां
कारणानामयं सङ्ग्रहस्तर्हि कस्य कुत्रान्तर्भावः इत्यत आह --
**अधिष्ठानादी**ति। आदिपदेन दैवपदोक्तमदृष्टं
गृह्यते। कांस्यपात्र्याभुङक्तेदैवेन कृतमन्यथा इत्यादिवत्साधकतमत्वेन
विवक्षितत्वात्विवक्षातः कारकाणि भवन्ति इति वचनात्। न चादिपदेन चेष्टायाः
सङ्ग्रहः तत्र कारकान्तर्भावस्यैवौचित्यात्; कर्मेति पृथग्ग्रहणाच्च। न च
कर्मादृष्टङ्कर्म चेष्टा इत्यन्यत्र व्याख्यातत्वात्। कर्तुरीप्सिततमं कर्म
\[अष्टा.1।4।49\] इति कश्चित्। तदसत्; पञ्चसु कारणेषु
तस्यागृहीतत्वात्। श्लोकार्थे श्रुतिसम्मतिं चाऽऽह -- **तथा ही**ति।
कर्मेत्यावर्तनीयम्। तत्रैकं व्यस्तम्; परं समस्तम्। ननुज्ञानं ज्ञेयं
इत्यनेन कथमुक्तशङ्कानिरासः इत्यत आह -- **अकर्तृत्वेऽपी**ति।
अपराधीनकर्तृत्वाभावेऽपि जीवस्य न तं प्रति विधिवैयर्थ्यम्। कुतः इति
हेतोरित्यन्वयः। विधिशब्देन तत् ज्ञानमुपलक्ष्यते इच्छेत्यनेन प्रयत्नोऽपि।
उक्तकारणैरधिष्ठानादिभिः। अनेन ज्ञानं विधिविषयं
चेच्छाप्रयत्नलक्षणमधिष्ठानादिलक्षणं पुरुषार्थलक्षणं च परिज्ञाता सर्वज्ञ
ईश्वरश्च सर्वप्रेरको जीवे सन्निहितोऽस्ति। अतस्तं प्रति कर्मचोदनेत्यर्थः
सूचितो भवति। **एतदुक्तं भवति** -- नापराधीनकर्तृत्वं विधिविषयत्वे
प्रयोजकं येन जीवं प्रति कमविधिवैयर्थ्यं स्यात्। तथा सतीश्वरस्याऽपि
विधिविषयत्वापातात्; किन्तु यस्य स्वसम्बन्धितया विधिज्ञानं कर्म तत्फलं
चोद्दिश्येच्छा,तदनुगुणश्च प्रयत्नोऽधिष्ठानादिसन्निधानं कर्मसम्बन्धः
फलभाक्त्वं चास्ति। तं प्रति कर्मविधयः प्रवर्तन्ते। अस्ति चेदं समस्तं
परमेश्वरप्रसादायत्तं जीव इति कथं न तं प्रति कर्मविधयः स्युः
एतत्सङ्ग्रहवाक्यमुत्तरवाक्यैर्विव्रीयते। नन्वीश्वरश्चेत्प्रेरको
जीवशरीरेऽभ्युपगतस्तदा तत्प्रसादादेवेच्छाप्रयत्नयोरुत्पादनात्। किन्तु
विधिज्ञानमङ्गीक्रियत इत्यत आह -- **ईश्वरे**ति। इच्छति प्रयतते चेति शेषः।
अनेन विधिद्वारेश्वरप्रसादादिच्छोत्पत्त्येतद्विवृतं भवति। उक्तकारणैः कर्म
भवतीत्युक्तम्; तेनाधिष्ठानादीनां स्वव्यापारे स्वातन्त्र्यं प्राप्तं
तन्निरासार्थमाह -- **यदि चे**ति। ईश्वरेणैव कर्म अधिष्ठानादीनि
निमित्तमात्राणि कृत्वा कारितं भवति। अत्र णिचं प्रयुञ्जानस्य
स्वातन्त्र्यं चेति वक्ष्यमाणाभिप्रायः। कर्मद्वारा पुरुषार्थो भवतीति
पुरुषार्थसाधने कर्मणां प्राधान्यं प्राप्तमत आह -- **फलं चे**ति।
ईश्वरेणैवेति वर्तते; यद्वायदि च इत्यादिना वाक्यद्वयेन विधिविषयतासिद्धये
कर्मफलसम्बन्धस्य काकतालीयता निराक्रियते। इदं च नेश्वरमुक्तजडेषु
विध्यविषयेष्वस्ति; किन्तु संसारिष्वेवेति भवति प्रयोजकम्। एवमेकं गीतोक्तं
कारणमुक्त्वा भाष्यकारः कारणान्तरं चाऽऽह -- **वस्तुत** इति। वस्तुतः
परमार्थतः। अभिमानिकमहङ्कारकारितं भ्रान्तिप्रतीतम्। तस्य जीवस्य;
एवेत्यवधारणेनास्य जीवं प्रति विधिप्रवृत्तौ प्रयोजकत्वं समर्थयते।
परमेश्वरकृतासु क्रियासु स्वस्य स्वातन्त्र्यं मन्यमानस्यापराधिनो
विधिबन्धलक्षणो दण्ड इति भावः। प्रकारान्तरमाह -- **स्वातन्त्र्यं चे**ति।
तस्येति वर्तते। स्यादिदं विधिप्रवृत्ति(प्रवृत्तिविधि इति पाठः
कृष्णाचार्याणाम्)वैयर्थ्यम्। यदि जीवस्य क्रियास्वातन्त्र्यलक्षणं
कर्तृत्वं सर्वथा न स्यात्। न चैवम्; ईश्वरायत्तस्य तस्याङ्गीकारात्
अपराधीनापेक्षया तदभावोक्तेः। न चैवं जडतौल्यमित्यत आह --
**जडमपेक्ष्ये**ति। अधिकमिति शेषः। जडं हि तदा परकृतेन नोदनादिना
क्रियावद्भवति। न त्वागन्तुककारणमन्तरेण स्वेच्छया जीवस्त्वनादिसिद्धया
परमेश्वरप्रसादायत्तया सत्तातुल्यया क्रियाशक्त्या कर्तेति युक्तस्तं प्रति
कर्मविधिरिति। नन्वेतत्सर्वं कुतः प्रमाणात्प्रतिपत्तव्यं इत्यत आह --
**सर्वं चे**ति। अनुभवेनोक्तप्रमाणैश्च विधिज्ञाने
सतीच्छोत्पत्तिरित्यादिकं अनुभवसिद्धम्। ईश्वरप्रसादात् इत्यादिकं
तुयथानियुक्तोऽस्मि इत्याद्युदाहृतागमसिद्धम्। पृथक् पुनः।
