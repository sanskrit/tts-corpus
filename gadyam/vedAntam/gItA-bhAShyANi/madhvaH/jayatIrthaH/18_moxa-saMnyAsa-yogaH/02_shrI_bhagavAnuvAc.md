+++
title = "02 श्री भगवानुवाच"

+++




**Sanskrit Commentary By Sri Jayatritha**

।।18.2।। काम्यानां कर्मणां इत्येतं श्लोकं केचिद्व्याचक्षते -- काम्यानां
कर्मणामश्वमेधादीनां स्वरूपेण त्यागः सन्न्यासः;
नित्यनैमित्तिकादिसर्वकर्मफलत्यागस्त्यागः इति; तदसदिति भावेनाऽऽह --
**फले**ति। वैकल्पिककाम्यानां स्वर्गादिफलानिच्छया विशेषणत्यागेन त्यागो
नियतकाम्यानां स्वरूपाकरणेन त्यागः सन्न्यासः; काम्यकर्मणामेव फलत्यागस्तु
त्यागः करणाकरणे तु न विवक्षित इत्यर्थः। कुत एतत् इत्यत आह -- **तथा
ही**ति। अकर्मणा अकरणेन
जनकाश्वपत्यादिभिर्मुमुक्षुभिरश्वमेधादीनामनुद्दिष्टफलानामनुष्ठानान्न
काम्यानां स्वरूपपरित्याग एव नित्यनैमित्तिकफलस्यान्तःकरणशुद्धेः
सर्वापेक्षितत्वेन तत्त्यागो न युक्तः।

