+++
title = "22 श्री भगवानुवाच"

+++
।।14.22।। प्रकाशं च प्रवृत्तिं च इत्यनेन गुणातीतस्य सर्वथा
सत्त्वादिगुणकार्येषु प्रकाशादिषु द्वेषाकाङ्क्षे न स्त इत्युच्यत
इत्यन्यथाप्रतीतिनिरासार्थमाह -- **प्राय** इति। इदमुक्तं भवति --
सत्त्वादयो गुणा द्विविधाः स्थूलाः सूक्ष्माश्च; तत्र स्थूलेभ्यो लौकिकाः
प्रकाशप्रवृत्तिमोहाः जायन्ते सूक्ष्मेभ्यस्तु परमेश्वरादिविषयाः।
तत्राद्येषु गुणातीतस्य द्वेषाकाङ्क्षे प्रायो न स्तः। न तु सर्वथा
प्रारब्धवशात्कदाचित्सम्भवात्। द्वितीयेषु तु आकाङ्क्षादिकं विद्यत एवेति
कुत एतत् इत्यत आह -- **तथा ही**ति। यद्यपिन द्वेष्टि इत्यादिकमुक्तम्;
तथापि यदि सुतमः सूक्ष्मतमो दैववशात्तं प्रविष्टं स्यात्; तदाऽसौ
तज्जह्यात् द्विष्यात्। गुणातीतानां च सूक्ष्मसत्त्वसद्भावे भारतवाक्यं च
पठति -- **नही**ति। यदि देवा ऋषयश्च सूक्ष्मेण सत्त्वेन हीनाः स्युः; तदा
सत्त्वस्था इति नोच्येरन्; किन्तु ततस्तदा वैकारिका मताः प्रसज्येरन्; ततः
किं कथं वैकारिको गच्छेत् पुरुषोत्तमम् तेषां मोक्षो न स्यादिति यावत्।
अस्ति च तेषां मोक्षोऽतः सूक्ष्मसत्त्ववन्त एव त इत्यर्थः। सात्त्विकः
सूक्ष्मसत्त्ववान्। ससूक्ष्मसत्त्वसंयुक्तः संयुक्तस्त्रिभिरक्षरैः। पुरुषः
पुरुषं गच्छेन्निष्क्रियः पञ्चविंशकः।। इति सूक्ष्मसत्त्वप्रकरणात्।
मोक्षार्थनिश्चितः,मोक्षलक्षणे पुरुषार्थे निश्चितः।
