+++
title = "03 मम योनिर्महद्ब्रह्म"

+++
।।14.3।। अत्र महत् ब्रह्मेति जडाऽविद्योच्यत इति प्रतीतिनिरासार्थमाह --
**महदि**ति। प्रकृतिर्महालक्ष्मीः। ननु सत्त्वं रजस्तम इति जडा
प्रकृतिर्वक्ष्यते; तत्सन्निधानादत्रापि सैव युक्तेति चेत्; न तत्रापि
चेतनप्रकृत्यभिधानात्; कथमस्याः सत्त्वादिभेदभिन्नत्वं इत्यत आह -- **सा
चे**ति। जडप्रकृतेरभिमानिनी
तत्कार्यसत्त्वादिगुणाभिमानिन्येतद्रूपत्रयवतीत्यर्थः। ननु भगवती माहेश्वरी
ब्राह्मी कौमारी माहेन्द्री श्रीर्भूर्दुर्गेति सप्तधा भिन्नाऽऽगमेषूच्यते;
तत्कथं त्रिधा भिन्नोच्यते इत्यत आह -- **उमे**ति। आद्याश्चतस्रो भगवत्या
अन्याः। कुतः जीवाः। कथं तद्रूपत्वोक्तिः तदंशयुतास्तत्सन्निधानोपेताः। कुत
एतत् इत्यत आह -- **तथा चे**ति। मम योनिः इत्येतत्परे व्याचक्षते मम
स्वरूपभूता योनिः कारणं विश्वस्य प्रतीत एवान्वये मम मातेत्यापत्तेरिति
तन्निरासार्थमाह -- **ममे**ति भार्येत्यर्थः। ममेत्यनुवादेनान्यथा
प्रतीतावन्वयबाधः स्यादिति सूचयति। प्रतीतान्वयाङ्गीकारेमाता इत्यपि
प्रतीयेत; तत्र कथं भार्येति निश्चयः इत्यत आह -- **न त्वि**ति। इति
प्रतीतिः प्रसज्ज्यत इति शेषः। कुतो न इत्यत आह -- **वाक्ये**ति। तस्मिन्
गर्भं दधाम्यहम् इति वाक्यशेषाद्भार्यार्थतानिश्चयात्। श्रुतिबलाच्चेत्याह
-- **तथा ही**ति। प्रकाशयन्ती प्रवर्तते। अनयैव श्रुत्याऽन्यदपि लब्धमिति
प्रसङ्गादाह -- **अत** इति। मृषाऽयथार्थं प्रदर्शनं यस्य तत्तथा।
इतश्चैवमेवेत्याह -- **तथे**ति। तत्र ह्येवमुक्तन्दग्ध्वा मायामयीं सीतां
भगवानुग्रदीधितिः। रामायादर्शयत्सीतां पावकोऽसौ सुरप्रियः \[ \] इत्यादि।
ननु महालक्ष्मीः श्रीर्भूर्दुर्गेति भिन्नेत्युक्तम्।
भुवश्चगौर्भूत्वाऽश्रुमुखी खिन्ना \[भाग.10।1।18\] इति दुःखं प्रतीयते;
तत्कथं तत् इत्यत आह -- **न चे**ति। इयं भूताभिमानिनी प्रसिद्धा भूः
भगवत्या रूपं न भवति; किन्त्वियमन्यैव। कुतः इत्यत आह -- **तथा चे**ति।
महालक्ष्मीरूपं भूरन्या; इयं प्रसिद्धा; तस्य तस्याः। छाया प्रतिमा। ननु
रावणहरणादिकं भवतु मायासीतायाः वाल्मीकिदास्यं तावन्मत्स्यपुराणे
साक्षात्सीताया एवोक्तन्दास्ये च दुःखमवर्जनीयं इत्याशङ्कां
प्रमाणपूर्वकमपाकरोति -- **अवापे**ति। श्रुतिरस्ति। यतोऽतः इति शेषः।
महद्ब्रह्म प्रकृतिरित्युक्तम्; तत्र प्रमाणं वक्तुं व्यवहितत्वात्पुनः
प्रतिजानीते -- **महदि**ति। महत्; ब्रह्म इति भिन्ने पदे ततः
परमितिशब्दोऽध्याहार्यः। कुतः इत्यत आह -- **महती**ति। तत्रैव
मत्स्यपुराणे। अर्थक्रमेणमम योनिर्महद्ब्रह्म इत्यत्र व्युत्क्रमेण
व्याख्यानम्। मत्स्यपुराणोदाहरणप्रसङ्गादत्रोपपादनमिति।
