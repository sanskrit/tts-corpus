+++
title = "26 माञ् च"

+++
।।14.26।। ब्रह्मभूयाय इत्यस्य परब्रह्मत्वायेति व्याख्यानं
प्रमाणविरुद्धमिति भावेनान्यथा व्याचष्टे -- **ब्रह्मवदि**ति। नात्र
ब्रह्मशब्दं परं ब्रह्म; किन्तुमम योनिर्महद्ब्रह्म \[14।3\] इति प्रकृता
प्रकृतिरेवब्रह्मणो हि प्रतिष्ठाऽहं \[13।27\] इत्युत्तरवाक्यात्। तद्भूयं
च न तादात्म्यं; किन्तु तद्वद्भगवत्प्रियत्वमेव अन्यस्यान्यभावायोगादिति
भावः। तत्किं यावत्प्रकृतेर्भगवत्प्रियत्वं तावद्गुणातीतस्येत्यतः
सप्रमाणमाह -- **न त्वि**ति। तत्किं भूयशब्दः प्रियत्ववाची येनैवं
व्याख्यायते इत्यत आह -- **भूयाये**ति। भुवो भाव इति वचनाद्भावो भवनं
भूयशब्दार्थः। ब्रह्मवद्भावो ब्रह्मभूयम्। वदः सुपि \[अष्टा.3।1।106\] इति
सुबन्तमात्रस्योपपदस्यानुवृत्तेः। वत्यर्थस्य च वृत्तावन्तर्भावात्।
मयूरव्यंसकादिवत्। वत्यर्थश्च प्रियत्वमिति तदुक्तमिति भावः।
