+++
title = "11 ये यथा"

+++
।।4.11।। ये यथा इति वाक्यं न प्रकृतेन साक्षात् सङ्गतम् अतस्तत्सङ्गमयितुं
मध्ये शङ्कान्तरं निराकरोति **न चे**ति। मामुपासिता मद्भावमागता
इत्युक्त्याऽन्यदेवतादिरूपेण मद्भजनमात्रेण त्रैविद्यानामपि मुक्तिर्भवतीति
नाशङ्कनीयमित्यर्थः। विष्णुं सामान्यतः सर्वोत्तमं ज्ञात्वाऽन्यदेवताः
पितॄंश्चेष्ट्वाऽन्ते विष्णौ समर्पणमन्यदेवतादिरूपेण भगवद्भजनम्। उपपत्तिं
तूत्तरत्र वक्ष्यामीति भगवतोऽभिप्रायः। तत्किं त्रैविद्यानां त्वद्भजनं
निरर्थकमेव इत्यत आह **तथापी**ति। यद्यपि न मुक्तिं ददामि तथापि तदभिप्रेतं
स्वर्गादिकं ददामीति शेषः। एवं तर्हि ज्ञानिभ्यो मुक्तिं
त्रैविद्येभ्योऽल्पं फलं ददद्विषमो भगवान्
स्यादित्याशङ्कानिरासार्थत्वेनोत्तरवाक्यं सङ्गमयन्नाह **सर्वेषामि**ति।
अनुरूपेण सेवानुसारेण सर्वेषां ज्ञानिनां त्रैविद्यानां चेति चतुर्थ्यर्थे
षष्ठी। तथैव भजामि इत्येतदन्यथाप्रतीतिनिरासाय व्याचष्टे
**सेवयामी**ति। बहुलमेतन्निदर्शनम् इति वचनात्स्वार्थे णिच्। मम वर्त्म
इत्यस्य सङ्गत्यप्रतीतेस्तामाह **कथमि**ति। यः फलतारतम्यहेतुरयं
ज्ञानिभ्यस्त्रैविद्यानां सेवायां विशेषः कथं किम्प्रकार इत्यर्थः।
कथमनेनैतच्छङ्कापरिहारः इत्यतो व्याचष्टे **अन्ये**ति। न केवलं ज्ञानिनः
किन्त्वन्यदेवता यजन्तोऽपि त्रैविद्या इति यावत्। किं तत्सर्वेषां
त्वद्वर्त्मानुवर्तनं इत्यत आह **सर्वे**ति। भोक्तृत्वाद्धविरादीनाम्। एतत्
द्वयमेव भगवद्वर्त्मानुवर्तनम्। तथा व्यवहारे निमित्तत्वात्पञ्चमी।
इदमुक्तं भवति। अहमेव सर्वयज्ञानां भोक्ता च प्रेरकश्च। तदेतज्ज्ञात्वा
भागवता निष्कामा मामेव यजन्ते। त्रैविद्यास्त्वेतत्तत्त्वतोऽजानानाः
कर्मणां सिद्धिं काङ्क्षन्तोऽन्यदेवता यजन्ते। एवं सेवाविशेषाद्युक्तं
फलतारतम्यमिति। कुत इदं भगवतोऽभिप्रेतम् इत्यत आह **येऽपी**ति। अनेन
श्लोकद्वयमुपात्तम्। तत्र च स्पष्टमेषोऽर्थः प्रतीयते।
नन्विन्द्रादिनामवद्भिर्मन्त्रैर्दत्तं हविरादिकं कथं भगवान् भुङ्क्ते
भगवतः सर्वनामत्वेन मन्त्राणां तत्परत्वादिति भावेनाह **य** इति। ननु
विश्वकर्मैवमुच्यत इत्यत आह **भगवानेवे**ति। तत्र चेति सम्बन्धः। अनेन
भगवतः सर्वयज्ञादिभोक्तृत्वे बाधकं परिहृतम्।
