+++
title = "06 अजोऽपि सन्नव्ययात्मा"

+++
।।4.6।। प्रश्नस्य परिहृतत्वात्अजोऽपि इति किमर्थं इत्यत आह **न तर्ही**ति।
यदि जन्मानि व्यतीतानि तर्हीत्यर्थः। अनादिर्देहतोऽपि। उपलक्षणं चैतत्।
मरणरहितः सर्वभूतानां ईश्वरश्चेत्यपि द्रष्टव्यम्। तथा चोक्तविरोध इति भावः
ननु देहतोऽप्यनादित्वादेराक्षेपेऽजत्वादिमात्रं कथमुच्यते इत्यतोअव्ययात्मा
इत्येतावता देहतोऽप्यविनाशमाचष्टे। तत्साहचर्यात्अजोऽपि इत्येतदपि तथैव
व्याख्येयमिति भावेनाह **अव्यय** इति। अपिपदात्परं अस्येत्यध्याहार्यम्।
स्यादेवं व्याख्यानं यदि भगवद्विग्रहस्याप्यव्ययत्वं गीताचार्याभिमतं
स्यात् तदेव कुतः इत्यत आह **अनन्तमि**ति। इति च रूपविशेषणमिति वर्तते। एवं
तर्हि कथं तत्रैवजगृहे पौरुषं रूपं भाग.1।3।9 इति ग्रहणमुच्यते गृहीतस्य च
त्यागो नियत एवेत्यत आह **जगृह** इति। व्यक्तिः इत्युच्यत इति शेषः। कुत एवं
कल्प्यते इत्यत आह **युक्तय** इति। युज्यत एभिरिति युक्तयः प्रमाणानि
असम्भावनापरिहारार्था अचिन्त्यशक्तित्वाद्या युक्तयो वा। उक्ता द्वितीये।
अस्तु भगवद्विग्रहस्याप्यव्ययत्वम् अत्र तु स्वरूपस्यैवोच्यत इति किं न
स्यात् इत्यत आह **आत्मे**ति। आत्मनः स्वरूपस्य
देहस्याप्यव्ययत्वोपपादनेनाजत्वमपि साहचर्यात्तस्यैवेति योऽभिप्रायस्तं
प्रकटयितुमव्ययत्वमुपक्रम्यानादित्वमित्युक्तम्। **सर्वसमं**
जीवानामप्यस्ति अतस्तद्विषयो नाक्षेपः परिहारो वा सम्भवतीति भावः।
आत्मशब्दोऽप्यन्यथा व्यर्थः। अस्मत्पक्षे स्वरूपदेहयोरुपादानार्थः। अत
एवदेहोऽपि भाग.11।13।17 इत्युक्तम्। एवं तर्हिप्रकृतिं स्वामधिष्ठाय इति
कथमुक्तं इत्यतस्तदन्यथा व्याख्यातुमाह **कथमिति**। स्वरूपतो
देहतश्चानादिनित्यस्यसम्भवामि इति जनिः कथमुच्यते व्याहतत्वादित्यत
आहेतिशेषः। अधिष्ठाय इत्यतः परमितिशब्दश्च। कथमनेन परिहारः इत्यतो व्याचष्टे
**प्रकृत्ये**ति। वसुदेवादिषु प्रादुर्भूतत्वादिति शेषः। अनेन
जन्मभ्रान्तेर्निमित्तमुक्तम्। यथोक्तं स्त्रीपुम्प्रसङ्गादित्यादि।
भ्रान्तेरुपादानमाह **तयैवे**ति। तमोरूपया यदि
मातापितृसम्बन्धोऽङ्गीकृतस्तर्हि तन्निमित्तं दुःखादिकमपि प्रसज्जत
इत्याशङ्कानिरासायस्वां इतिपदं व्याख्याति **न त्वि**ति।
प्रकृतेर्भगवदधीनत्वं कुतः इत्यत आह **द्रव्य**मिति। अत्र वाक्ये
प्रकृतिर्न श्रूयत इत्यत आह **सा ही**ति। द्रव्यपदेनेति
शेषः। तस्याप्रकृतिवाचित्वं कुतः इत्यत आह **तत** इति। सर्वसृष्टिकारणानि
ह्यत्र निर्दिश्यन्ते। तच्च प्रकृतेरेव सम्भवति। न पृथिव्यादेरित्यर्थः।
आत्ममाययाऽऽत्माविद्ययेति प्रतीतिनिरासायाह **आत्मे**ति। कुतो हेतोरेवं
जीवविलक्षणं ते जन्म इत्याशङ्कानिरासार्थमेतत्। अन्यथाप्रतीतिरप्यनेन
परिहृता सर्वज्ञस्याविद्यायोगात्। प्रकृतिरत्र माया किं न स्यात् इत्यत आह
**प्रकृतेरि**ति। मायाशब्दस्य ज्ञानवाचित्वं कुतः इत्यत आह **केतुरि**ति
इति प्रज्ञायाः नामधेयानीति वाक्यशेषात्। प्राक्प्रकृतिं स्वामधिष्ठाय
इत्यनेनैव भ्रमनिमित्तत्वमुपादानत्वं च प्रकृतेरुक्तमिति मायाशब्दो न
प्रकृतिवाची पुनरुक्तिप्रसङ्गादित्युक्तम् इदानीं तस्य निमित्तमात्रपरत्वे
मायाशब्दस्य प्रकृत्यर्थतायामपि न दोषः उपादानप्रतिपादनार्थत्वादिति
भावेनाह **सृष्टी**ति प्रकृत्येति शेषः। तेषां वसुदेवादीनां सृष्ट्वा तत्र
प्रादुर्भूतः विमोहिकया मायाख्यया। अत्रागमसम्मतिमाह **उक्तं चे**ति।
आत्मचिद्बलादजात एव। नन्वीशनशीलानामपि ब्रह्मादीनामुत्पत्तिमरणदर्शनेन
विरोधाभावादीश्वरोऽपिसम्भवामि इति कथमुच्यतेस्थेशभासपिसकसो वरच्
अष्टा.3।2।175 इत्येतद्विहायान्यथा व्याचष्टे **ईश्वर** इति। कुत एतदित्यत
आह **ईशेभ्य** इति। एतदागमवलादेव समासाकारलोपावनुमन्तव्यौ। अजत्वादेः
सम्भवेन शाब्दो व्याघातः अस्य तु व्याप्त्येति ज्ञापनाय क्रममुल्लङ्घ्य
व्याख्यातम्।
