+++
title = "14 न माम्"

+++
।।4.14।। अपव्याख्यानस्य दूषणान्तरं सूचयन् क्रियावैलक्षण्यकथनस्य का
सङ्गतिः इत्यत उत्तरेण सङ्गतिमाह **अत एवे**ति। एवशब्देनास्मद्व्याख्यान
एवायं हेतुहेतुमद्भावो युज्यते न परव्याख्यान इति सूचयति। जीवानां
कर्मलेपेऽभिनिवेशादिकं कारणं तस्य नास्तीति। मिथ्यात्वं तु जीवक्रियायामपि
समानमिति तेषामपि लेपाभावे किमाश्रय आक्षेपः स्यात् ज्ञानेन विशेष इति चेत्
न तस्याश्रवणात्। लेपनिवारणं च व्यर्थम् तस्यापि मिथ्यात्वेन
ज्ञातव्यत्वात्। हेतुहेतुमतोरुक्तत्वात्न मे कर्म इति किमर्थं इत्यत आह
**इतश्चे**ति। नन्वात्मार्थं भगवतः फलस्पृहाभावेऽपि परार्थमस्त्येव
तत्कथमेवमुच्यते इत्यत आह **इच्छे**ति। तत्र कर्मफले येन
तत्प्राप्तिपर्यन्तं मनसो विक्षेपः सोऽभिनिवेशः। अत्र प्रमाणमाह
**तच्चे**ति। व्यत्ययो बहुलम् अष्टा.3।1।85 इति व्यत्ययः। ज्ञानं ज्ञानमिव
इति मामित्येवं ज्ञानिनो मुक्तिः फलमुच्यते। सा च वर्तमानप्रत्ययेन। प्राक्
च भूंतप्रत्ययेनमद्भावमागताः 4।10 इति। तत्रैकजीववादिनामाक्षेपमुद्भाव्य
प्रतिषेधति **न चे**ति। केचिदिदानीं मुक्ता भवन्ति केचिद्भूता इति
पक्षेऽतीत एव काले क्रमेण सर्वमुक्तिः स्यात्। तथा चेदानीं संसारानुपलम्भः
स्यादिति शङ्कनीयम्। कस्मात् यतः श्रुतिरेवमाशङ्क्य पर्यहार्षीदित्याह
**तथा ही**ति। हृदा बुद्ध्या च इत्येतत्कथं वा युज्यते
उक्ताक्षेपादित्याशङ्कायामनन्ता जीवा इत्युत्तरम्। ननु कालोऽप्यनन्तोऽत्
इत्यस्योत्तरमाह **अनन्तवदि**ति। यथा भगवान्
कालक्षणेभ्योऽप्यतिशयेनानन्तस्तथाऽनन्ताः कुत इति होवाच इति
श्रुत्यन्तरमिति।
