+++
title = "17 कर्मणो ह्यपि"

+++
।।4.17।। ननुयज्ज्ञात्वा मोक्ष्यसेऽशुभात् 4।16 इत्यनेनैव कर्मस्वरूपं
मुमुक्षुणा ज्ञातव्यमिति लब्धम् तत्किमर्थंकर्मणो हि इत्याद्युच्यते इत्यत
आह **न केवलमि**ति। तत्कर्मादिकम्। सिद्धे सत्यारम्भो नियमार्थ इति भावः।
अत्रैव प्रमाणमाह **तच्चे**ति। दर्शनापेक्षया समानकर्तृकत्वात्
क्त्वानिर्देशः। कर्मशब्दार्थो भगवतैव वक्ष्यते। अकर्मशब्दार्थावाह
**अकर्मे**ति। किं तद्विकर्म इत्यत आह **निषिद्धमि**ति। एवं
चेत्कामाद्युपेतस्यकुत्रान्तर्भावः इति चेत् विकर्मणीति ब्रूमः। कथं तस्य
निषिद्धत्वं इत्यत आह **बन्धकत्वादि**ति। अस्त्वेवं शब्दार्थः योजना तु कथं
इत्यतो लाघवार्थं द्वितीयपादयोजनां तावदाह **तत** इति। ततो विकर्मणः
कर्मादि कर्माकर्म च इत्यादीत्यनेनाद्यतृतीयपादयोजनां सूचयति। कर्मणो
विविच्य विकर्मादि बोद्धव्यम्। अकर्मणश्च विविच्य कर्मादि बोद्धव्यमिति।
ननुकवयोऽप्यत्र मोहिताः 4।16 इत्यनेन कर्मादेर्दुर्ज्ञेयत्वमुक्तम् तत्पुनः
किमर्थमुच्यते इत्यत आह **न चे**ति। ज्ञातुं स्वभावेनेति शेषः। एतच्च
श्रोतुरधिकादरणननार्थमिति ज्ञेयम्।
