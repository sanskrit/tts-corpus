+++
title = "28 द्रव्ययज्ञास्तपोयज्ञा"

+++
।।4.28।। ननु द्रव्यं यज्ञो न भवति तत्कथं बहुव्रीहिः तत्पुरुषत्वे च कथं
पुरुषसामानाधिकरण्यं इत्यत आह **द्रव्यमि**ति। अनेन नायं यज्ञशब्दो
भावार्थः किन्तु कर्त्रर्थः। तथा च द्रव्यस्य यज्ञा याजका इत्यर्थ
इत्युक्तं भवति। एतदाशङ्कापरिहारायैव तपोयज्ञा इत्येतदप्येवं व्याचष्टे
**तप** इति। तत्र परमेश्वरे। योगयज्ञाः इत्यादिकमप्येवमेव व्याख्येयमिति
दर्शयति **इत्यादी**ति। तपसो होमः कथं इत्यत आह **इदमि**ति। तपश्चरणमेव
तपोयज्ञत्वं किं न स्यात् इत्यत आह **तदर्पण एवे**ति। अनेनैव प्रकारेण
यज्ञत्वसम्पादनं नान्यथेत्यर्थः।
