+++
title = "18 कर्मण्यकर्म यः"

+++
।।4.18।। कर्म प्रवक्ष्यामि 4।16 इति प्रतिज्ञातं कर्मादिप्रवचनं क्वापि
नोपलक्ष्यतेकर्माणि इति श्लोकस्य यत्किञ्चिद्दर्शनस्तुतिरूपत्वादित्यत आह
**कर्मादी**ति। यद्यप्ययं श्लोकोऽन्यथा प्रतीयते तथाप्यविहितस्य
स्तुत्ययोगाद्वाक्यभेदेन कर्मादिकं प्रतिपाद्य तत्स्तुतिः क्रियते इति
भावः। कथमनेन तत्स्वरूपमुच्यते इत्यतो व्याचष्टे **कर्मणी**ति
वर्णाश्रमोचिते। अकर्म कर्माभावं स्वस्य। तद्विवृणोति
**विष्णोरेवे**ति। चित्प्रतिबिम्बः इत्यनेन तदधीनः करोमीत्यपि सूचयति।
सुप्त्यादिकं कथमकर्म इत्यत उक्तम् **अकरणे**ति। जीवापेक्षयेदम्। एतदपि
विवृणोति **अयमेवे**ति। सर्वदा जीवव्यापारभावेऽभावे च सर्वस्य महदादेः
स्वप्नगजादेश्च अनेन भगवतः परानपेक्षया कर्तृत्वं स्वस्य तदधीनकर्तृत्वं च
ज्ञात्वा वर्णाश्रमविहितानुष्ठानं कर्मेत्युक्तं भवति। अनेनैवोक्तलक्षणे
विकर्माकर्मणी प्रोक्तप्रायो यः पश्येत्स बुद्धिमानिति कोऽर्थभेदः कथं च
स्तुतिः इत्यत आह **स** इति। ज्ञानिशब्दो हि पामरविलक्षणे प्रसिद्धः।
मतुबादीनां प्रशंसार्थत्वात् स युक्त इत्येतत्स्तुतियथा स्यात्तथा
व्याचष्टे **स एव चे**ति। कृत्स्नकर्मकृत् इत्येतन्मुख्ये बाधकं प्रदर्शयन्
गौणं व्याख्याति **सर्वे**ति। सर्वस्याश्वमेधादेः। कृत्स्नकर्मणां फलस्य
ज्ञानस्य मोक्षस्य प्राप्तप्रायत्वादित्यर्थः।
