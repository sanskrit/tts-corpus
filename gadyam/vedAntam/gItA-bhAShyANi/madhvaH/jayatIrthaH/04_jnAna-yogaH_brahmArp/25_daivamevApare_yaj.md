+++
title = "25 दैवमेवापरे यज्ञम्"

+++
।।4.25।। उत्तरप्रकरणप्रतिपाद्यं बुद्ध्यारोहार्थमाह **यज्ञे**ति। सामान्यतः
कर्मस्वरूपमुक्तम् तच्च यज्ञादिभेदभिन्नम्। तत्रनायं लोकोऽस्ति 4।31 इति
वक्ष्यति तदनुपपन्नम्
यत्याद्याश्रमविलोपप्रसङ्गादित्याद्याशङ्कानिरासार्थमिति शेषः। तत्रदैवं
देवविषयं इति व्याख्यानमसत्। द्रव्ययज्ञाः 4।28 इत्यस्य पुनरुक्तत्वादिति
भावेनाह **दैवमि**ति। एवं तर्हिकेचित् भगवन्तमुपासते इत्युक्तं स्यात्। तथा
च नेयं यज्ञोक्तिरित्यत आह **स एवे**ति। स इति परामृष्टं दर्शयति
**भगवदि**ति। भगवदुपासनस्य यज्ञत्वमिह कथं लभ्यते इत्यत आह **यज्ञमि**ति।
भगवदित्यादिकं क्रियाविशेषणत्वप्रदर्शनार्थमेकमेव वाक्यम्। साधनं परित्यज्य
धात्वर्थमात्रस्य विशेषणं क्रियाविशेषणम्। अवधारणार्थं दर्शयति
**नान्यदि**ति। अन्यद्भगवदुपासनात्। अनेन एवशब्दो भिन्नक्रम इत्युक्तं
भवति। दैवमेवोपासते नान्यदिति तु प्रकृतासङ्गतम्। केषाञ्चित्परमहंसानाम्।
अन्येषां बाह्यकर्मणोऽपि भावात्। यद्वाकेषाञ्चित् इत्यस्यैव व्याख्यानं
यतीनामिति। ब्रह्माग्नौ इत्यस्यआत्मानमात्मनैव मनसा वा ब्रह्मणैकीभावयन्ति
इति व्याख्यानमसदिति भावेन यज्ञमित्येतद्व्याचष्टे **यज्ञमि**ति। भगवतो
यज्ञशब्दार्थत्वं कुतः इत्यत आह **यज्ञेने**ति। यज्ञेन इत्यस्यार्थमाह
**यज्ञेने**ति। एवशब्देनापव्याख्यानं निराकरोति। एवं चेद्यज्ञमित्यस्य
कथमन्वयः इत्यत आह **यज्ञमि**ति। एतद्व्याख्यानमन्यत्रातिदिशति **इति
सर्वत्रे**ति। अतिप्रसङ्गनिवारणायसर्वत्र इत्युक्तं विवृणोति **तमिति**।
एवं तर्ह्यग्रतो जातं तं पुरुषं यज्ञं भगवन्तं प्रति बर्हिषि
प्रौक्षन्नित्यर्थः स्यात्। स च निर्मूल इत्यत आह **उक्तं** चेति।
