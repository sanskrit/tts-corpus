+++
title = "23 गतसङ्गस्य मुक्तस्य"

+++
।।4.23।। यदुक्तं कामादिवर्जनं तदेवगतसङ्गस्य
इत्यनेनोच्यते। त्यक्तसर्वपरिग्रहः 4।21 इत्येतत्मुक्तस्य इत्यनेन कर्मणीति
नित्यतृप्त इति चज्ञानावस्थितचेतसः इत्यनेन। अतः पुनरुक्तिरित्यत आह
**उपसंहरती**ति। विक्षिप्तं पिण्डीकरोतीत्यर्थः। गतसङ्गस्येति
विषयसापेक्षम् अतस्तत्प्रदर्शनेन व्याख्याति **गते**ति। मुक्तस्यै तत्साधके
घटयति **मुक्तस्ये**ति। अनेनाभिमानान्मुक्तस्येति वा मुक्तसदृशस्येति वा
व्याख्यातं भवति। ज्ञानस्य विषयसापेक्षत्वात्तं प्रदर्शयन् व्याचष्टे
**ज्ञाने**ति आत्मज्ञानस्याप्युपलक्षणमेतत्।
