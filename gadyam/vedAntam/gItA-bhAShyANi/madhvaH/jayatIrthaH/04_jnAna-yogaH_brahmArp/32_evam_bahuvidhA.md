+++
title = "32 एवम् बहुविधा"

+++
।।4.32।। ब्रह्मणो मुखे वितताः इत्यस्य वेदप्रतिपादिता इति व्याख्यानमसत्
मुखशब्दवैयर्थ्यादित्यभिप्रायेणाह **ब्रह्मण** इति। परमात्मनः
सर्वयज्ञभोक्तृत्वं कुतो भगवत्सम्मतं इत्यत आह **अहं ही**ति। उपासनादीनां
कर्मजत्वाभावात्कर्मजान्विद्धि तान् सर्वान् इत्ययुक्तमित्यत आह
**मानसिके**ति। अत्र विमोक्ष्यस इति सन्नन्तान्मुचः कर्मकर्तरि लट्। तस्य
प्रकृतोपयुक्ततयाऽर्थमाह **एवमि**ति। एवं ज्ञात्वाऽपि यदि सर्वेऽपि यज्ञाः
कर्मजा इति जानासि तर्हि तानि युद्धादीनि स्वविहितानि कर्माणि कृत्वैव
विमोक्ष्यसे संसारादात्मानं मोक्तुमिच्छसि। सर्वेषां कर्मजत्वज्ञाने तवैव
मोक्षार्थं युद्धादिकं कर्तव्यमितीच्छा भविष्यतीत्यर्थः। तत्कथमित्यत आह
**युद्धमि**ति। यद्येवमनेके यज्ञास्तर्हि किं कर्मात्मकेन युद्धेन
उपासनादिनैवाहं कृती स्यामित्यर्जुनस्य हार्दं ज्ञात्वा भगवतेदमुक्तम्।
**तस्यायं भावः** मोक्षार्थं यदुपासनादिकं युद्धं परित्यज्य करिष्यसि तदपि
कर्म। तथा च त्वया विहितातिक्रम एव कृतः स्यात्। न तु कर्मत्यागः। अत एवं
जानतस्तव विहितयुद्धादिकं न त्याज्यमिति बुद्धिर्भविष्यतीत्यर्थः।
विमोक्ष्यस इति लृडन्तत्वपक्षेऽयमर्थः। किं सर्वयज्ञानां
कर्मजत्वज्ञानमात्रेण मोक्षः तथा चकुरु कर्मैव 4।15 इति विधानं
व्यर्थमित्यत आह **एवमि**ति। कर्मजान्विद्धि इत्यनेन कथमर्जुनस्य
शङ्कापरिहारः इत्यत आह **युद्धमि**ति।
