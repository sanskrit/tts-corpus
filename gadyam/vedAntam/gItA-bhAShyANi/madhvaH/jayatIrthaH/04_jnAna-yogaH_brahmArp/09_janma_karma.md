+++
title = "09 जन्म कर्म"

+++
।।4.9।।**जन्म कर्म चे**ति। भगवज्जन्मादिज्ञानमात्रेण मुक्तिरुच्यत इति
प्रतीतिनिरासायाह **पृथगि**ति। एकदेशज्ञानेनेत्यर्थः।
दर्शनार्थमुपलक्षणार्थम्। यथाप्रतीत एवार्थः किं न स्यात् इत्यत आह **न
त्वि**ति उक्तं तृतीये। प्रमाणान्तरं चाह **वेदादी**ति।
वाक्यत्वाविशेषादेतस्य गीताबाधकत्वं कुतः इत्यतः
सावकाशत्वनिरवकाशत्वाभ्यामित्याह **अत्रे**ति।
अयोगव्यवच्छेदमात्रपरत्वमित्यर्थः। एतच्च पूर्वोक्तादर्थान्तरमिति ज्ञेयम्।
इतरवाक्यान्यधिकारिविशेषापेक्षया सावकाशानीति कुतो नान्या गतिः इत्यत आह
**ने**ति। विशेषणात् पक्षान्तरव्यवच्छेदात्। इतोऽप्यत्र
सर्वज्ञानमङ्गीकार्यमित्याह **तत्त्वत** इति। आपतति
इत्यनेनार्थापत्तिमभिप्रैति। एतमेवन्यायमन्यप्राप्यमतिदिशति **यत्रे**ति।
एवं भवति सर्वज्ञाने प्रमितेऽप्येकदेशज्ञानोक्तिर्भवति। तत्त्वतो ज्ञानं
कथं सर्वज्ञतामाक्षिपतीत्यत आह **उक्तं चे**ति। जिज्ञसेत् जिज्ञासेत।
अन्यत्रापिएको भावस्तत्त्वतो येन दृष्टः सर्वे भावास्तत्त्वतस्तेन दृष्टाः
इति। सर्वत्र सार्वज्ञं यथाशक्ति विवक्षितमित्यवधेयम्।
