+++
title = "26 सद्भावे साधुभावे"

+++
।।17.26।। सद्भावे सत्तायां इति प्रतीतिनिरासार्थमाह -- **सद्भावे**ति।
प्रजननं प्रागसतः सत्तापादनम्। यद्यपि सद्भावशब्दः सत्तामात्रवाची
तथाप्यत्र ब्रह्मणो जगज्जनकत्वस्य विवक्षितत्वात्सत्ताविशेषप्रजननपर इति
ज्ञायत इति प्रतिपादयितुं सूचितमित्युक्तम्। नन्वनेन यज्ञादीनां
केतिकर्तव्यता प्रतिपादिता भवता इत्यत आह -- **ओमि**ति।
उक्तोङ्कारार्थज्ञानपूर्वकं अनभिसन्धाय फलं ब्रह्माभिसन्धाय च
ब्रह्मज्ञानभक्तिपूर्वकं तद्विषयत्वेन निष्ठया वेदोक्तप्रकारेण ब्राह्मणैः
सहेत्यपि ग्राह्यम्। आदिपदेन जपादिग्रहणम्। षष्ठी तृतीयार्थे; नामसाम्यात्।
नामसाम्येनावगतात्तत्प्रतिमात्वात्। घटादीनामपि ब्रह्मप्रतिमात्वसाम्यात्को
विशेषो यज्ञादेः इत्यत उक्त**मतिप्रीते**रिति। ब्रह्मणः यज्ञादिषु
निष्पादितं प्रतिष्ठापितम्। अत एवं क्रियमाणे
यज्ञादिकं,सात्त्विकमन्यद्राजसं तामसं वेत्येवमितिकर्तव्यता प्रतिपादितेति
वाक्यशेषः। अत्र हिओं तत्सत् \[17।23\] इत्यनेन ब्रह्मणो यन्नामत्रयं
तद्यज्ञादेरपि वाचकमिति प्रतिपादितम्। तेन यज्ञादेर्ब्रह्मप्रतिमात्वं
सूचितम्। ब्राह्मणाः इत्यादिनोङ्कारं ब्रह्मणि यज्ञादौ च व्युत्पाद्य
तदुच्चारणाचार उक्तः। तेनार्थस्मरणपूर्वकमोङ्कारमुच्चार्य वेदोक्तप्रकारेण
ब्राह्मणैः सह यज्ञादिकं कार्यमिति सूचितम्। तत् इत्यनेन तच्छब्दो यज्ञादौ
ब्रह्मणि च व्युत्पादितः। तेन फलमनभिसन्धाय ब्रह्माभिसन्धाय चेति
लब्धम्। सद्भावः इत्यनेन सच्छब्दो ब्रह्मणि व्याख्यातः। तेन
ब्रह्मज्ञानपूर्वकमिति लभ्यते।
