+++
title = "23 तत्सदिति निर्देशो"

+++
।।17.23।। ओमित्यादिकं तु प्रकृतासङ्गतं कथमुच्यते इत्यत आह --
**पुनश्चे**ति। कर्मेति यज्ञ उच्यते; आदिपदेन तपोदाने। इतिकर्तव्यता
इत्थम्भावः। विधानार्थं प्रतिपादनार्थम्।
अफलाकाङ्क्षिभिरित्यादिनोक्तत्वात्पुनश्चेत्युक्तम्। यज्ञतपोदानानां
सात्त्विकत्वादिहेतवोऽसाधारणा धर्माः प्रागुक्ताः; साधारणांस्तु वक्तुं
पुराकल्पादिरूपमर्थवादमाहेत्यर्थः। ब्रह्मशब्दस्य हिरण्यगर्भाद्यर्थतां
निर्देशशब्दस्य च भावार्थतां वारयितुं व्याख्याति -- **परस्ये**ति।
निर्दिश्यतेऽनेनेति निर्देशो नाम। कुत एतत् इत्यतो हीत्युक्तम्।
भावार्थत्वेओम् तत्सत् इत्येतैः
सामानाधिकरण्यानुपपत्तेर्नामार्थत्वमेवाङ्गीकार्यम्। ओमादिकं च
परब्रह्मनामत्वेन प्रसिद्धमित्यर्थः। तामेव प्रसिद्धिं दर्शयति --
**ओतमि**ति। ओतं प्रविष्टम्। आश्रितं यत्र परमेश्वरे यः स्वयं च जगत्योतः
प्रविष्टः पूर्णः अनुपचारतो मुख्यया वृत्त्या। अत्र ओतं जगद्यत्र इत्यादिना
ओंशब्दस्य निमित्तद्वयेन भगवति वृत्तिर्दर्शिता। अवतेष्टिलोपश्च \[वार्ति.
\] इति वचनात्। सर्वैरित्यनेन सच्छब्दस्य। साधुभावे च \[17।26\] इति
वक्ष्यमाणत्वात्। तच्छब्दस्य तु न केनापि। अतःओं तत्सत्
इत्येतमित्ययुक्तमित्यत आह -- **द्वितीये**ति। वेदोक्तेति
द्वितीयपादस्तच्छब्दार्थव्याख्यानपरः। तदिति हि नित्यपरोक्षत्वमुच्यते। न
चेश्वरस्वरूपमनुमातुं शक्यम् अतो वेदैकवेद्यत्वात्तत् इत्युच्यत इति भावः।
सदोंशब्दयोः परब्रह्मनामत्वे श्रुत्यन्तरं चाऽऽह -- **सदेवे**ति। तेनेति
निर्देशपरामर्श इति कश्चित्; तदसदिति भावेनाऽऽह -- **तेने**ति। कुत एतत्
निर्देशस्य ब्राह्मणादिविधानायोगात्। निर्देशस्तुत्यर्थमिदमुच्यत इति चेत्;
न भूतोक्तिसम्भवेन तदयोगात्। ब्रह्मणोऽपि ब्राह्मणादिविधानानुपपत्तिः।
प्रयोजनाभावादित्यत आह -- **आत्मे**ति। आत्मपूजया प्राणिनां सुखार्थं
ब्राह्मणादयो विहिता इति सम्बन्धः। ब्राह्मणादिवद्वेदानामपि विधानं
निर्माणमेवेति प्रतीतिनिरासार्थमाह -- **वेदे**ति। व्यञ्जनमेव विधानं; न
निर्माणमित्यर्थः। सकृच्छ्रुतस्य विहितशब्दस्य द्विधाऽर्थकल्पनं कुतः इति
चेत्; वेदापौरुषेयत्वस्य प्रमितत्वात्। किं तत्प्रमाणं इत्यत आह -- **मा
त्वि**ति। परमेश्वरस्य वेदव्यञ्जनं नाध्यापकवत्। किन्तु
स्वातन्त्र्यमप्यस्तीति ज्ञापयितुं विधिग्रहणं कृतम्। वेदो हि
विध्यात्माऽस्ति विधिः प्रेरणं; नियोग इति चानर्थान्तरम्। न च
नियोक्तारमन्तरेण नियोगः सम्भवति। न च शब्दादीनां नियोक्तृत्वं सम्भवति;
लोकविरोधात्। न चोच्चारक एव नियोक्ता मामुपासीतेत्यादावव्यवस्थापातात्।
तस्मात्स्वतन्त्रेण वक्त्रा भाव्यम्। न चैवं पौरुषेयत्वापत्तिः;
अनादिसिद्धेनैव शब्दार्थसम्बन्धेन तस्य नियोक्तृत्वाभ्युपगमादिति।
