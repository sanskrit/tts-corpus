+++
title = "02 श्री भगवानुवाच"

+++
।।17.2।। ननुतेषां निष्ठा तु का \[17।1\] इति पृष्टे सात्त्विकत्वादिकं
वक्तव्यम्; त्रिविधेत्यादिकं तु किमर्थमुच्यते इत्यत आह -- **अत** इति। यत
एवमर्जुनेन वेदविधिमजानतां निष्ठा पृष्टा; अज्ञानं च भेदकं त्रयाणामपि
सम्भवात्। न चाज्ञानस्य प्रभेदाः सन्ति; अतः श्रद्धयाऽन्विता इति
तद्विशेषणत्वेनोक्तां श्रद्धां सात्त्विकत्वादिना विभज्य तदाश्रयेण तेषां
स्वरूपमाहेत्यर्थः।
