+++
title = "06 कर्षयन्तः शरीरस्थम्"

+++
।।17.6।। ननु निर्विकारस्य भगवतः कथं मां चैवान्तश्शरीरस्थं कर्शयन्तः इति
कर्शनमुच्यत इत्यत आह -- **भगवदि**ति। प्रातिपदिकाद्धात्वर्थे बहुलम् इति
वचनात् दृष्टिरपि णेरर्थ इति भावः। मां चैव जीवरूपेणान्तश्शरीरस्थमिति
व्याख्यानं तु सम्यग्व्याख्यानेनैव परास्तम् जीवरूपत्वदर्शनस्यैव
कृशीकरणत्वात्। मदनुशासनाकरणमेव मत्कर्शनमिति
व्याख्याननिरासार्थमेवेत्युक्तं अशाब्दत्वात्। उक्तव्याख्याने
श्रुतिसम्मतिं चाह -- **य** इति। नैवं महत्त्वविरुद्धम्। द्रष्टेति
तृन्नन्तम्। कर्शकस्तस्योच्यत इति शेषः। कर्मधारयत्वशङ्कानिरासार्थमाह --
**आसुर** इति। निश्चयः श्रद्धा। कर्मधारयपक्षे हि सामानाधिकरण्यं गौणमिति
कल्प्यम् मत्वर्थीयप्रत्ययो वा तथा च गौरवमिति भावः। ननु
प्रकरणात्तामसनिश्चयानिति वक्तव्यम्; आसुरनिश्चयानिति कथमुक्तं इत्यत आह --
**देवास्त्वि**ति। सात्त्विका देवाः देवपर्यायवाच्याः प्रोक्ताः।
राजसास्तामसाश्च दैत्याः दैत्यपर्यायवाच्याः प्रोक्ता इत्यर्थः।
