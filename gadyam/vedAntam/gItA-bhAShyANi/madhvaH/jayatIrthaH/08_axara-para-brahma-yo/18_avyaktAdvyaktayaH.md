+++
title = "18 अव्यक्ताद्व्यक्तयः"

+++
।।8.17 -- 8.19।। उत्तरप्रकरणस्यासङ्गतिमाशङ्क्याह -- **मां प्राप्ये**ति।
अवस्थितानामिति शेषः। प्रतिज्ञामात्रेण हि तदुक्तं अव्यक्तसामर्थ्यस्यात्र
कथनात् कथमात्मेत्युच्यते इत्यत उक्तम् -- **अव्यक्ताख्ये**ति।
**प्रलयादी**ति तत्कारणत्वमात्मनः। सृष्टिप्रलययोरिदम्पूर्वत्वाभावज्ञापनाय
गीतामुल्लङ्घ्योक्तम्। अत्र सहस्रशब्दो दशशतवाचीतिप्रतीतिनिरासायाह --
**सहस्रे**ति। बहुशब्दपर्यायोऽयं न तु प्रसिद्धार्थः। विरिञ्चाहोरात्रयोः
प्रसिद्धस्य सहस्रचतुर्युगपर्यन्तत्वात् कथमेतत् इत्यत आह --
**ब्रह्मे**ति। तथा च द्विपरार्धप्रलयस्यादिसृष्टेश्चात्र विवक्षितत्वात्
उक्तं युक्तम्। ननु परस्य ब्रह्मणो नित्यत्वादहोरात्रे न स्तः। तत्कथं
तत्परमेतत् इत्यत आह -- **से**ति। सा निर्व्यापारावस्था परिपूर्णरूपस्यापि
हरेः रजनीत्यर्थः। अनेनाहरपि सिद्धम्। भवेदेतद्यद्यत्र
द्विपरार्धप्रलयस्यादिसृष्टेश्च विवक्षेत्यत्र प्रमाणं स्यादित्यत आह --
**द्विपरार्धे**ति। एवमादिसृष्टिश्चेत्यपि ग्राह्यम्। न
ह्यवान्तरसृष्टिप्रलययोः सर्वकार्योत्पत्तिविनाशाविति भावः।
आगमान्तरसम्मतेश्चैवमित्याह -- **उक्तं चे**ति। इतोऽप्येवमित्याह -- **य**
इति। न ह्यवान्तरप्रलये सर्वेषामाकाशादीनां भूतानां नाशः नापि विरिञ्चस्य
पञ्चभूतनाशेऽपि अविनाशित्वमिति भावः।
