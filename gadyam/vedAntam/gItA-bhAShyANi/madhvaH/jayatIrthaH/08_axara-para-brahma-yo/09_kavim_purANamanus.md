+++
title = "09 कविम् पुराणमनुशासितार"

+++
।।8.9।। उत्तरश्लोकगतविशेषणबलाच्च परमात्मैवायमिति भावेन तत्तात्पर्यमाह --
**ध्येयमि**ति। आह विशिनष्टीत्यर्थः। ननु कवित्वमन्येषामप्यस्ति तत्कथं
भगवतो विशेषणं इत्यत आह -- **कविमि**ति। परमेश्वरस्य सार्वज्ञे प्रमिते
भवेदिदं व्याख्यानम् तदेव कुतः इत्यत आह -- **य** इति। सर्वज्ञः
कविशब्दार्थ इत्येतत्कुतः इत्यत आह -- **त्वमि**ति। अन्येषां तुसर्वे
विमोहितधियः इत्यादिना सार्वज्ञाभावः प्रमितः। ननु धाता विरिञ्चोऽपि
प्रसिद्धः तत्कथमेतद्भगवतो विशेषणं इत्यत आह -- **धातारमि**ति।
कुतोऽयमर्थः। इत्यत आह -- **डुधाञि**ति। तृचः कर्तृवाचित्वं प्रसिद्धमेव।
परमेश्वरस्य धातृत्वसद्भावे किं प्रमाणं इत्यत आह -- **धाते**ति। विधाता
कर्ता। परमा सन्दृक् परमज्ञानरूपः। सर्वस्य धातारं इत्येतत् भगवत एव
नान्येषामित्यत्र प्रमाणमाह -- **ब्रह्मे**ति। तेन भगवताऽऽदिष्टं दत्तं फलं
सुखं यस्यां सा तथोक्ता। मोक्षधर्मे कथितमिति शेषः। तमसः परस्तादित्येतत्
आदित्यादिसाधारणं इत्यतो द्वेधा सप्रमाणकं व्याचष्टे -- **तमस** इति।
स्थितमिति शेषोक्तिः। अप्राकृतविग्रहमित्यर्थः।
