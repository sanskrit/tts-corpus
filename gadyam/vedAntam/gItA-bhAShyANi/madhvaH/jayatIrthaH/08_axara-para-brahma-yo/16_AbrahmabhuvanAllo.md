+++
title = "16 आब्रह्मभुवनाल्लोकाः"

+++
।।8.16।। आब्रह्मभुवनाल्लोकाः पुनरावर्तिनः इति सत्यलोकसहितानां
पुनरावृत्तिरुच्यत इत्येतदपव्याख्यानमिति भावेनाह -- **महामेरुस्थे**ति।
परतः स्थितानाम्। एवं जनलोकमारभ्येत्यपि ग्राह्यम्। कुत एतत् इत्यतः
श्लोकमागमेनैव व्याचष्टे -- **तच्चे**ति। पृथिवीसम्बन्धिनां तदसम्बन्धिनां
लोकानां ग्रहणायोभयोपादानम्। परतः स्थितानाम्। यद्यपीति शेषः। अभावो जनेः
लभ्यत इति शेषः। अनेनैव व्याख्यातं भवति। महामेरुस्थब्रह्मसदनं जनलोकं
चारभ्य न पुनरावृत्तिः। अतो मामुपेत्य पुनर्जन्मेति किमुच्यते इति चेत्
सत्यम् आ ब्रह्मभुवनात् एवमाजनाच्चार्वाग्भवा एव लोकाः पुनरावर्तिनः। परे न
पुनरावर्तिन इति यावत्। तथापि नोक्तमयुक्तम् यतस्तेषु लोकेषु स्थितं
मामुपेत्यावस्थितस्य पुनर्जन्म न विद्यत इति। अन्यथा मामुपेत्य
पुनर्जन्मेत्युक्तत्वात् उत्तरार्धवैयर्थ्यं च।
