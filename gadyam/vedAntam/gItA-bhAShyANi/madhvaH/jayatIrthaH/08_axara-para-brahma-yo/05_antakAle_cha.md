+++
title = "05 अन्तकाले च"

+++
।।8.5।। मद्भावमित्यस्य मदात्मकत्वमित्यन्यथाप्रतीतिनिरासायाह --
**मद्भावमि**ति। न तु भगवति स्थितिः सर्वदाऽस्ति सा कथं फलं इत्यतो
विशिनष्टि -- **निर्दुःखे**ति। क्वचित्पाठःमद्भावं मद्वद्भावं इति। तत्र
भगवत्प्रतिबिम्बानां जीवानां तत्सादृश्यं सदाऽस्ति तत्कथं प्राप्यमुच्यते
इत्यत उक्तं **निर्दुःखे**ति। अत्रआत्मकं इति पाठः अभिव्यक्तमिति शेषः।
प्रतीत एवार्थः किं न स्यात् इति चेत् न मुक्तानां भगवदाश्रितत्वेन
तद्भावायोगात्। तदपि कुतः इत्यत आह -- **तच्चे**ति। क्षेत्रज्ञः परमात्मा
गतिरिति समर्थितः।
