+++
title = "04 अधिभूतङ् क्षरो"

+++
।।8.4।। परिहारं सङ्गमयितुमधिभूतशब्दार्थं तावदाह -- **भूतानी**ति। अधिकृत्य
तदुपकारित्वेन यद्वर्ततेक्षरः,सर्वाणि भूतानि \[15।16\] इति वक्ष्यमाणं
क्षरं व्यावर्तयितुं व्याचष्टे -- **क्षर** इति। क्षरशब्दव्याख्या
विनाशीति। भावशब्दस्यार्थद्वयं कार्य इति पदार्थ इति। भवत्युत्पद्यत इति
भावः। उत्पत्तिमान्पदार्थो नाशवान् पदार्थ इति प्रत्येकमुत्तरम्।
सर्वभूतानामध्यात्मत्वान्न ग्रहणम्। नन्वव्यक्तमपि सशरीरान् जीवानधिकृत्य
वर्तत इति तस्याप्यधिभूतेऽन्तर्भावोऽस्त्येव न चैतद्विनाशि कार्यं वानासतः
\[2।16\] इत्युक्तत्वात्। ततोऽव्यापकमुत्तरमित्यत आह -- **अव्यक्ते**ति।
अव्यक्तस्याधिभूतान्तर्भावेऽपि नाव्यापकमुत्तरमिति शेषः। कुतः इत्यत आह --
**तस्यापी**ति। अन्यथाभावो वैषम्यपरित्यागेन साम्यावस्थापत्तिः। यत इति
शेषः। तथा विक्रियालक्षणं जन्म चेत्यपि ग्राह्यम्। उभयत्र क्रमेण
प्रमाणान्याह -- **तच्चे**ति। व्योम्नि व्याप्ते प्रलये
प्रचुरव्यापाराभावात् निष्क्रिये। ननु पुरुषः परमात्मा स
ब्रह्माधियज्ञशब्दाभ्यामुक्त इत्यत आह -- **पुरी** त। शरीरे अधिकरणे शेतेः
\[अष्टा.3।2।15\] इति डः। वर्णागमो वर्णविपर्ययश्च इत्यादिना साधुः।
तथाप्यध्यात्मशब्देन गतार्थतेत्यत आह -- **स चे**ति।
सर्वजीवाभिमानित्वादिति भावः। तस्याधिदैवत्वं कथं इत्यतो द्वेधाऽऽह --
**स** इति। अधिकृत्य वर्तत इत्यस्यैव विवरणं -- **पतिरि**ति।
देवाधिकारस्थस्तत्प्रकरणेषु मुख्यतः प्रतिपाद्यः। सर्वदेवतासङ्ग्रहार्थं वा
द्वितीयं व्याख्यानम्। अक्षरार्थस्तु पूर्ववत्। अधियज्ञः कथं \[8।2\]
इत्यस्योत्तरं भगवताऽनुक्तं भाष्यकृदाह -- **सर्वे**ति। आदिपदेन
तत्प्रवर्तकत्वादिनाऽध्यात्मशब्दवदधियज्ञशब्देऽव्ययीभावः। किन्तु अधिगतो
यज्ञमिति प्रादिसमासः। अधिष्ठितो यज्ञोऽनेनेति बहुव्रीहिर्वा। अधियज्ञः कः
इति प्रश्ने तत्परिहारे च देह इत्यस्य प्रयोजनमाह -- **अन्य** इति। अन्यो
भगवतः इति सिद्धार्थतापरिहारार्थं प्रश्नवाक्ये देह इति विशेषणं प्रयुक्तं
कर्तृभोक्तृफलदातॄणां हेप्रेरकत्वेन वर्तमान इति। अतः परिहारवाक्येऽपि
यथाप्रश्नं तदुपात्तमिति वाक्यशेषः। भगवतः सर्वयज्ञभोक्तृत्वं कुतो
येनैवमुत्तरमध्याह्रियते इत्यत आह -- **भोक्तारमि**ति।
त्रैविद्यानुष्ठितयज्ञभोक्तृत्वाभावात्सर्वेत्यनुपपन्नमित्यत आह --
**त्रैविद्या** इति। प्रवर्तकत्वे श्रुतिमाह -- **एतस्ये**ति।
यज्ञफलदातृत्वादौ प्रमाणमाह -- **कुतो ही**ति। ध्रुवश्चिरन्तनः।
निश्श्रेयसे मुक्तौ भवं पदं सुखम्। इत्यादेः प्रश्नस्य। नन्वेष परिहरो
भगवतैवं कुतो नोक्तः इत्यत आह -- **भगवांश्चेदि**ति। चेच्छब्दो
यदाशब्दार्थे। अधियज्ञोऽहमिति यदाधियज्ञत्वेन भगवानुक्तः तदा तस्य
सर्वयज्ञभोक्तृत्वादेरधियज्ञत्वमर्जुनस्य सिद्धमेव भोक्तारमित्यादेरर्थस्य
तेन श्रुतत्वात् अन्यत्वपक्ष एव कथमिति पृष्टत्वात्। एवमालोच्य भगवता
कथमित्यस्य प्रश्नस्य परिहारोऽधियज्ञोऽहमित्यतः पृथक् नोक्तः। अस्माभिस्तु
मन्दान्बोधयितुमुक्त इति भावः। ननु यज्ञधियज्ञः स्वयमेव तर्हि कथंसाधियज्ञं
मां इति प्रागवोचत् इत्यत आह -- **सर्वे**ति। रूपविशेषापेक्षया
साहित्यमुक्तमिति भावः। अनेन परिहारवाक्यस्थस्य देह इति विशेषणस्य
प्रयोजनान्तरं चोक्तं भवति। अत्रेति देहविशेषणं किमर्थं इत्यत आह --
**अत्रे**ति। इह लौकिके देह इत्यर्थः। कुत ईश्वरदेहो व्यावर्तनीयः इत्यत आह
-- **न ही**ति। तत्र स्वदेहे। पृथक् पृथग्भावेन। यथाऽधियज्ञोऽहमेवेत्युक्तं
न तथा ब्रह्माहमिति। अतो भगवतोऽन्यदेवेदं ब्रह्म परममिति तु स्वरूपकथनम्। न
तु विशेषणमिति शङ्का निवारयति -- **नात्रे**ति। पूर्वाध्यायेते ब्रह्म
तद्विदुः \[7।29\] इत्युक्त्वा कथम्भूतं ब्रह्मेत्याकाङ्क्षायां
साधिभूताधिदैवं साधियज्ञं च ब्रह्मेति वक्तव्ये मामिति ब्रह्मणः
परामर्शात्। तत्रास्तु भगवानेव ब्रह्म अत्र तु कुतः इत्यत आह --
**तस्यैवे**ति पृष्टस्यैव वक्तव्यत्वात्। तर्हि अधियज्ञस्य ब्रह्मणश्च
भगवत्त्वादेकत्राहमेवेत्युक्तिः अपरत्र तदनुक्तिः किंनिबन्धना इत्यत आह --
**साधियज्ञमि**ति। शेषं **तात्पर्यनिर्णये।** एतेनापव्याख्यानमपि निरस्तम्।
द्वादशादौ च विस्तरेण आगमसम्मत्योक्तं स्थापयति -- **आह चे**ति। यानि
देहस्थविष्णुरूपाणिसोधियज्ञ इतीरितः। तदपीच्छाप्रयत्नाद्यमेव न तु
परिणामरूपम्। जडं देहाद्बाह्यम्। न केवलमेषां पदानामेतावन्मात्रार्थत्वं
किन्तु यथाप्रतीतं प्रतीतिमनतिक्रम्य शब्दशक्त्या यावत्प्रतीतं
प्रमाणाविरुद्धं च तदत्र व्याख्यायमानं वक्तुरभिप्रायं न
व्यभिरचरतीत्यर्थः. कि़ञ्चिद्व्यवहितत्वात् मध्येऽपीति शब्दः। एतदेव
वाक्यान्तरेण स्पष्टयति -- **स्कान्दे चे**ति। आत्मनोऽभिमानस्य विषयः
आत्माधिकारस्थं तत्र प्रतिपाद्यं देहाद्बाह्यं विनेति।
सामर्थ्यादात्माभिमानस्थेन सम्बध्यते। तत्र युक्तिः अतीव बाह्यत्वात्।
अत्यभिमानविषयत्वाभावात्। महाभूताधिकारगं महाभूतम्। कार्यकारणग्रहणहेतुः।
तदन्तिकात्तत्तादात्म्यात् देवानामुपकारकृत्।
