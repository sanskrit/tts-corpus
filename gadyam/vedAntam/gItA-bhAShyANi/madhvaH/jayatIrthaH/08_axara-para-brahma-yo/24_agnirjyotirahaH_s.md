+++
title = "24 अग्निर्ज्योतिरहः शुक्लः"

+++
।।8.24।। ज्योतिश्शब्दस्यानेकार्थत्वाद्विवक्षितमर्थमाह -- **ज्योतिरि**ति।
अभिसम्भवन्ति प्राप्नुवन्ति। श्रुतिपुराणयोरह्नः प्रागर्चिषः
प्राप्तेरुक्तेस्तत्समाख्यानादित्यर्थः। प्रातीतिक एवार्थः किं न स्यात्
कुतोऽभिमानिदेवताग्रहणम् इत्यत आह -- **अभिमानी**ति। आदिशब्दसमर्थनेन सह
समुच्चयार्थश्चशब्दः। अन्यथा मरणकालपरिग्रहे इति श्रुतिः। उपलक्षणमेतत्अहः
शुक्लः इति गीताऽपि। अहोरात्रव्यतिरिक्तपक्षाभावादिति भावः।
समाख्यानाच्चैवमित्याह -- **दिवादी**ति। किञ्चषण्मासा उत्तरायणम्षण्मासा
दक्षिणायनम् \[8।25\] इत्येदपि अभिमानिदेवतां गमयति।
मांसातिरिक्तायनाभावादभिमानिनां तु पृथक्त्वेन पृथगुक्तिसम्भवादिति भावेनाह
-- **मासे**ति। अनेन षण्मासा एवायनमिति व्याख्यानं च निरस्तं भवति
पुराणविरोधात्। अत्रानुक्तमपि किञ्चिदध्याहरति -- **अहरि**ति। सहस्थितं
यातीत्यप्यत्र द्रष्टव्यमिति भावः। एतदप्यभिमानिदेवतापरिग्रहसमर्थनार्थम्।
प्राधान्यादेरविवक्षितत्वात् साह्नेत्युक्तम्। सपूर्णिमासपूर्णिमेनसुपां
सुलुक् \[अष्टा.7।1।39\] इत्यादेः। विषुशब्दस्योवङ्यणादेशविकल्पछान्दसः।
