+++
title = "07 तस्मात्सर्वेषु कालेषु"

+++
।।8.6 -- 8.7।। ननु कलेवरत्यागस्यान्ताव्यभिचारादन्त इति व्यर्थमित्यत आह --
**स्मरन्नि**ति। नान्त इत्येतत्कलेवरं त्यजतीत्यस्य विशेषणं येन व्यर्थं
स्यात् किन्तु अन्ते स्मरन्निति स्मरणस्यैव तत्रापि किं प्रयोजनं इति चेत्
उच्यतेलक्षणहेत्वोः क्रियायाः \[अष्टा.3।2।126\] इति लक्षणेऽपि
शतुर्विधानात्। स्मरन्पुरुषः कलेवरं त्यजति इति
स्मरणकलेवरत्यागयोर्भिन्नकालत्वेऽपि न कश्चिच्छब्दविरोध इति मन्दमतेः शङ्का
स्यात् सा मा भूदित्येवमर्थमन्त इति स्मरणस्य विशेषणमुपात्तम् तेनात्र
स्मरणकलेवरत्यागयोरेककालत्वसिद्धिरिति। मन्दमतेः इत्यस्य कृत्यमाह --
**सुमतेरि**ति। कुतः इत्यत आह -- **स्मरन्नि**ति। लटः शतृशानचौ
\[अष्टा.3।2।124\] इति लडादेशत्वेनापि शतुर्विधानमस्ति स च लडिति वर्तमाने
पुनर्लङ्ग्रहणसामर्थ्यात्क्वचित् प्रथमासामानाधिकरण्येऽपि भवति लक्षणे
विहिताच्च ल़डादेशो बलीयान्। तत्र क्रियाया इत्युपपदसापेक्षत्वात्
अस्यानपेक्षत्वात्। अप्रथमासमानाधिकरणे
इत्यस्यातिप्रसक्तिपरिहारमात्रार्थत्वात्। तथा च बलवतो
ग्राह्यत्वेस्मरंस्त्यजति इत्यस्य स्मरति च त्यजति चेत्यर्थः स्यात्। एवं
चान्तः इत्यनुक्ते़ऽपि,स्मरणत्यागयोरेककालीनत्वप्रतीतेः सुमतेर्नैव
शङ्कावकाश इति भावः। ननु दुर्मतिरपि शाब्दं न्यायं जानात्येव अन्यथा
शास्त्रे नाधिक्रियेत केवलमध्यात्मविषये न प्रवीणः तत्कथं तस्याप्येषा
शङ्का स्यात् ततश्च तं प्रत्यपि अन्त इत्येतत् व्यर्थमित्यत आह --
**दुर्मतेरि**ति। दुर्मतेर्भविष्यति शङ्का भिन्नकालत्वविषया। कुतः मरणकाले
महद्दुःखं जायते दुःखस्य च संस्कारविलोपहेतुत्वं प्रसिद्धम् अतो
दुःखात्कारणात् मूर्छितो न स्मरंस्त्यजति। कलेवरत्यागसमये स्मरणमसम्भवीति
यावत्। एतामनुपपत्तिं पश्यन् बलवन्तमपि लडादेशं विहाय लक्षणार्थमेव हि
मन्यत इति भावः। ननु सुमतेरप्येवं शङ्का स्यादेव कथं चेयं शङ्का
तत्त्वप्रतीतिरेवेति चेत् न अज्ञानिन एव देहाभिमानिनो
देहत्यागमात्मत्यागमिव मन्यमानस्य मरणकाले दुःखं भवति तदपि
मरणक्षणात्पूर्वमेव ज्ञानी तु सर्वदा देहं हेयमेव मन्यमानो न मनागपि
दुःखायते किन्तु विशिष्टमेव तस्योत्क्रमणामत्यध्यात्मशास्त्रमनुसन्दधानस्य
सुमतेः शङ्कानवकाशात्। किं तदध्यात्मशास्त्रं इत्यत आह -- **त्यजन्नि**ति।
कश्चिद्विद्वान्। अविद्वानपि तत्काले तस्येति मरणवैशिष्ट्यमात्रपरम् न
त्वन्त इत्येतत् स्मरणविशेषणं चेत् तदासदा तद्भावभावितः \[8।6\] इत्यनेनैव
गतार्थं स्यात् अन्यथा तद्व्यर्थं भवेदित्यत आह -- **सदे**ति।
अन्तकालस्मरणमेव तत्प्राप्तिसाधनम्। न च तदकस्माद्भवति अतः तदुपायत्वेन सदा
तद्भावभावितत्वमुच्यत इत्यर्थः। कथमित्यतो यथाऽयं तदुपायः स्यात् तथा
व्याचष्टे -- **भाव** इति। तथाऽभिधानादिति स्याद्भावोऽन्तर्गतं मन
इत्येवरूपादभिधानादित्यर्थः। वासितत्वं संस्कृतत्वम्। तस्मिन्
भावस्तद्भावस्तेन भावित इति मनोधर्मेणात्मोपचर्यते।
