+++
title = "01 श्री भगवानुवाच"

+++
।।16.1।। अध्यायप्रतिपाद्यं दर्शयति -- **पुमर्थे**ति। यद्यपि
पूर्वयोरध्याययोः साधनप्रतिपादन एव तात्पर्यं; तथापि तन्न प्रपञ्चितम्। किं
नाम बन्धस्वरूपम्। साधनमनुतिष्ठता च तद्विरोधिनां त्यागोऽवश्यं करणीयः।
पूर्वाध्याये चनिर्मानमोहाः \[15।5\] इत्यादिना पुमर्थयोर्ज्ञानमोक्षयोः
साधनंयतन्तोऽप्यकृतात्मानः \[15।11\] इत्यादिना तद्विरोधि च
सङ्क्षेपेणोक्तम्; तदुभयमिदानीं प्रपञ्चनीयम्। सुरासुरलक्षणं च तथेति
तदनेनाध्यायेन दर्शयतीत्यर्थः। तपो वक्ष्यमाणं इति कश्चित् (शां.)
तदसत्;देवद्विजगुरुप्राज्ञ -- \[17।14\] इत्यादिनोक्तस्यात्र ग्रहणे
शौचादेरपि तपोग्रहणेन गृहीतत्वात् पुनरुक्तिप्रसङ्गात्; अतो
वक्ष्यमाणान्तर्गतं यदत्र पृथगुच्यते तद्व्यतिरिक्तमेव; तच्च
प्रधानस्यैवोपलक्षणत्वोपपत्तेर्नोपवासादीति भावेन सप्रमाणकमाह -- **तप**
इति।
