+++
title = "08 असत्यमप्रतिष्ठन् ते"

+++
।।16.8।। न केवलं जगतो मिथ्यात्वादिवदतामसुरत्वंअसत्यमप्रतिष्ठं ते
इत्यनेनोच्यते किन्तु जगज्जन्मादिकारणं विष्णुं ये न मन्यन्ते तेषां
सर्वेषामपीति भावेनाह -- **जगत** इति। **तद्वैपरीत्येने**ति। न विद्यते
सत्यमस्येत्यादि। जगतः सत्यं विष्णुरित्यत्र श्रुतिमाह -- **तस्ये**ति।
तस्य विष्णोः सत्यस्य सत्यमिति। उपनिषद्रहस्यं नाम कथम् प्राणा
मूर्तामूर्तं जगदिति यावत्। सत्यमित्युच्यते। तेषां प्राणानामेष विष्णुः
सत्यमित्यर्थः। एवं चेज्जगतो मुख्यं सत्यत्वं न भवेत्; अन्यथा
निर्धारणायोगादित्यतो मूर्तामूर्तात्मकस्य जगतः सत्यत्वं तावदन्यथा
श्रुत्यैव व्याचष्टे -- **द्वे वा वे**ति। रूपे प्रतिमे। तत्र मूर्तं
स्थितमिति सदिति चोच्यते। अमूर्तं तु यदिति त्यदिति चोच्यत इत्यर्थः। तथा च
सच्च त्यच्च सत्त्यमित्युक्तं भवति। इदानीं जगतः सत्यत्वं विष्णोः श्रुत्या
व्याचष्टे -- **तस्ये**ति। सादयति विशरणादिकं प्रापयतीति सत्; यामयति
नियच्छतीति यं; सच्च तद्यं च सत्त्यमित्यर्थः। प्रतिष्ठेश्वरश्चेति
प्रसिद्धमेव। अपरस्परसम्भूतं इत्यस्यापरं परस्मात् सम्भूतमिति व्याख्यानमसत्
प्रतिषेधप्रकरणात्। अतः परस्परसम्भूतं न भवतीत्याहुरित्येव व्याख्येयम्।
स्यादेवम्; यदि परस्परसम्भवो भगवतोऽभिमतः स्यात् इत्यत आह --
**परस्परे**ति। यद्वाऽनेन परव्याख्यानासाधुत्वमुपपादयति। भगवता
परस्परसम्भवस्योक्तत्वात् तद्वचनं कथमासुरं इति। ईश्वराक्षेपे तात्पर्यमिति
चेत्; न पुनरुक्तिप्रसङ्गात्।
