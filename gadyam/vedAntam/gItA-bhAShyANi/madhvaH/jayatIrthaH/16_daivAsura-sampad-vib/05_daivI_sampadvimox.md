+++
title = "05 दैवी सम्पद्विमोक्षाय"

+++
।।16.5।। सम्पदं दैवीमभिजातोऽसि इत्यत्राभिजात उत्तमजन्मा। नायं धातुः
सकर्मकः तत्कथं द्वितीया इत्याशङ्क्य अभिलक्ष्य जात इति
केचित्(शं.)व्याचक्षते; तदसत्। अर्जुनस्य देवत्वेन देवत्वमुद्दिश्य
जन्मायोगादित्याशयवानाह -- **दैवीमि**ति। अनेनैतदाचष्टे -- नायमभिरुपसर्गः;
येन तस्य जनिसम्बन्धे द्वितीयानुपपत्तिर्लक्षिसम्बन्धे चोक्तानुपपत्तिः
स्यात् किन्तु प्रत्यर्थे लक्षणे कर्मप्रवचनीयः। तथा चकर्मप्रवचनीययुक्ते
द्वितीया \[अष्टा.2।3।8\] उपपद्यते। तथावृक्षमभिवृक्षं प्रति विद्योतते
इत्यत्र वृक्षो विद्योतनस्य लक्षणमित्यर्थः। एवं दैवीसम्पज्जातस्य तव
लक्षणमित्यर्थः। सम्पद्यते तथा चार्जुनस्य प्राप्तदेवत्वविरोध इति। अत एव
सम्पदं दैवीमभिजातस्यअभिजातस्य पार्थ सम्पदमासुरीम् \[16।4\]
इत्येतद्विहायेदं व्याख्यातम्। अर्जुनस्य
देवत्वप्रसिद्धेरेतत्साहचर्यात्तत्राऽप्येतदर्थत्वोपपत्तेः।
