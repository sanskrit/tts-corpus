+++
title = "18 गतिर्भर्ता प्रभुः"

+++
।।9.18।। गतिः कर्मफलमिति व्याख्यानं (शं.) अपाकर्तुमाह -- **गम्यते** इति।
शरणमित्यतो भेदार्थमुक्तं मुमुक्षुभिरिति। अत एव गम्यत इत्यस्यावगम्यत
इत्यर्थः। कुत एतत् इत्यत आह -- **तथा ही**ति। किमुच्यत इत्यपि
प्रश्नोऽध्याहार्यः। साक्षीत्यौदासीन्यं प्रतीयते; अत आह --
**साक्षादि**ति। कुत एतदित्यत आह -- **तथा ही**ति।
यदद्राक्षीत्साक्षात्तत्साक्षिणः परमेश्वरस्य साक्षित्वं
साक्षिशब्दप्रवृत्तिनिमित्तम्। तदुक्तम्साक्षाद्द्रष्टरि संज्ञायाम्
\[अष्टा.5।2।91\] इति। निवासशब्दागतार्थतया शरणशब्दार्थमाह -- **शरणमि**ति।
संसारभीतस्येति मुक्तोपलक्षणम्। विष्णोर्मुक्ताश्रयत्वे प्रमाणमाह --
**परमि**ति। परायणं मुक्तानामाश्रयः। तथापि निधानमिति पुनरुक्तिरित्यत आह
-- **संहारे**ति। सर्वभूतानिप्रकृतिं यान्ति \[3।33\] इत्युक्तत्वात् कथं
भगवति निधीयत इत्यत उक्तं **प्रकृत्ये**ति। प्रथमं प्रकृतिं यान्ति
पश्चात्तत्र निधीयन्त इत्यर्थः। तत्कुतः इत्यत आह -- **तथा ही**ति।
विश्वकर्मणीश्वरे शुभ्रचक्षुः शुद्धदृष्टिरहम्।
