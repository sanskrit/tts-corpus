+++
title = "11 अवजानन्ति माम्"

+++
।।9.11।। उत्तरवाक्यस्य सङ्गत्यप्रतीतेस्तामाह -- **तर्ही**ति। यदि त्वमेव
जगतः सृष्टिस्थितिसंहाराणां कर्ता; कैश्चिदवज्ञानात् तेषां
चानर्थाभावादुक्तमसदिति शङ्काभिप्रायः। मानुषीं तनुमाश्रितं
इत्येतदन्यथाप्रतीतिनिरासाय व्याचष्टे -- **मानुषीमि**ति। भ्रान्त्यनुवाद
एवायमिति भावः। कुतो न इत्यत आह -- **उक्तं चेति**। चो हेतौ। शरीराणि हि
भौतिकानि भवन्ति। भूतानि चेश्वरस्य बुद्धिजानि; तत्कथं तानि
बध्नीत्युरित्यर्थः। अत्रैवईश्वरो हि इत्यादिनाऽन्ये हेतवोऽभिधीयन्ते।
विराट् नित्याभिव्यक्तरूपः। वरदो मोक्षप्रदः। सगुणः
स्वातन्त्र्यादिगुणवान्। भूतानि प्रलीयन्ते यस्मिंस्तदव्यक्तम्; तदभिमानिनी
देवता तस्य शुश्रूषुः। लिङ्गव्यत्ययश्छान्दसः। अस्त्वेतन्मूलरूपविषयम्;
अवतारस्य तु कृष्णस्य मानुषत्वं भवत्वित्यत आह --
**अवतारे**ति। यत्तद्ददृशिवान् ब्रह्मा रूपं हयशिरोधरम् \[म.भा.12। \] इति
ह्वयग्रीवावतारप्रसङ्गे। अस्तु हयग्रीवस्यैवम्। कृष्णस्तु मानुषशरीर एव किं
न स्यात् इति चेत्; न युक्तिसाम्यात् विशेषप्रमाणाच्चेत्याह --
**रूपाणी**ति। असृजद्व्यभजत्। प्रादुर्भावभवायोत्तरत्र। स नारायणः। मानुषं
कृष्णादिकम्। तत्रैव मोक्षधर्म एव; प्रथमसर्गकाल एव;
मानुषादिजात्युत्पत्तेः प्रागेवेत्यर्थः। उपसंहरति -- **अत** इति।
तेषामवताराणाम्। उत्तरपदविरोधश्चान्यथेति भावेन तद्व्याचष्टे --
**भूतमि**ति। भूतं सर्वदा विद्यमानमिति कालानन्त्यमाचष्टे -- महदिति
देशानन्त्यम्; ईश्वरमिति गुणानन्त्यम्। भावं याथार्थ्यमिति
व्याख्यानपेक्षया नपुंसकम्। अत्र श्रुतिं पठति, -- **तथा ही**ति। ईशं
वराणामितीश्वरम्। षष्ठ्याः परनिपातः। देवाः वीर्यं पुत्रा यस्यासौ
तथोक्तः। महतो भूतस्य इति देशकालानन्त्यमुच्यते। वराणां देवानामीशत्वे
ब्रह्मेति मोक्षधर्मवाक्यं प्रमाणं पुरोहितादिदेवनिकायास्त्वदधीना
इत्यर्थः। ब्रह्मेति द्विरुक्तिरादरार्था।
