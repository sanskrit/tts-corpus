+++
title = "02 राजविद्या राजगुह्यम्"

+++
।।9.2।। राज्ञामश्वपतिजनकादीनां विद्या राजविद्येति कश्चित्; तदसत्
ब्राह्मणादीनामनधिकारप्रसङ्गादिति भावेनाह -- **राजे**ति। राजेव राजा; राजा
चासौ विद्या चेति राजविद्येत्यर्थः। प्रत्यक्षेणावगमो यस्येति (शां.)
व्याख्यानमसत्। भगवन्माहात्म्यस्य शास्त्रैकसमधिगम्यत्वात्अद्वैतोद्गारस्य
प्रमाणविरुद्धत्वादिति भावेनाह -- **प्रत्यक्षमि**ति। शास्त्रैकवेद्यं
ब्रह्म कथं प्रत्यक्षं इत्यत आह -- **अक्षेष्वि**ति। प्रत्यक्षः परमात्मा।
प्रादिसमासोऽयं; नाव्ययीभाव इति ज्ञापनाय नपुंसके प्रकृतेऽपि
पुल्ँ लिङ्गनिर्देशः; अन्यथा षष्ठी न श्रूयेत। परमात्मनोऽक्षेषु स्थितत्वे
किं मानं इत्यत आह -- **तथा चे**ति। प्राण इति प्राणाभिमानिनी देवतोच्यते;
प्राणादन्तरो भिन्नः। अङ्गुष्ठेति कर्मेन्द्रियाधिष्ठातृत्वमुच्यते। मन
इत्यादेर्मनआदिस्थ इत्यर्थः। प्रत्यक्षशब्दस्यायमर्थ इत्यत्र श्रुतिमाह --
**स** इति। प्रतिस्थितः। अक्षवान् प्रशस्तेन्द्रियः। यो विद्वानेवं
प्रत्यक्षशब्दार्थं वेद। धर्मादनपेतं धर्म्यमिति निर्वचनेऽपि न
प्रसिद्धधर्माविरुद्धत्वमर्थः; निवृत्तधर्मस्य ब्रह्मज्ञानाविरुद्धतायाः
प्रसिद्धत्वात्। प्रवृत्तिलक्षणस्य तु तद्विरुद्धत्वादिति भावेनाह --
**धर्म** इति। तस्मादनपेतमित्यर्थस्तद्विषयमिति। कथं भगवान् धर्मः इत्यत आह
-- **सर्वमि**ति। धृञो मन्प्रत्यय औणादिकः। धारके धर्मशब्दप्रवृत्तिः कुतः
इत्यत आह -- **पृथिवी**ति। पर्वतोपरीत्यर्थः। भगवतः सर्वधारकत्वे किं मानं
इत्यत आह -- **भारभृदि**ति। सर्वत्र स्थितो भगवान् सर्वेण ध्रियते; स कथं
सर्वस्य धारकः इत्यत आह -- **भर्ते**ति। भर्ता सन्नेव म्रियमाणो न
स्वकीयस्थित्यै। धर्मशब्दस्य भगवद्वाचित्वं कुतः इत्यत आह -- **धर्मो वा**
इति। इदमग्रे अस्याग्रे। अत्र पुण्यं धर्मः किं न स्यात् इति
शङ्कानिरासार्थं सोऽध्यायदिति वाक्यशेषोदाहरणम्।
