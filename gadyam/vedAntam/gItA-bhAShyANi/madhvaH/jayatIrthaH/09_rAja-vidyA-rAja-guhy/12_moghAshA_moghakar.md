+++
title = "12 मोघाशा मोघकर्माणो"

+++
।।9.12।। किञ्च तेषां फलमित्यस्य परिहारो न दृश्यते अत आह -- **तेषा**मिति।
अनर्थत्वप्रदर्शनाय व्याचष्टे -- **वृथे**ति।
सम्पदादिप्राप्तिदर्शनात्कथमित्यत आह -- **भगवदि**ति। युद्धादिकर्मणां
साफल्यदर्शनात्कथं मोघकर्माणः इत्यत आह -- **यज्ञादी**ति। ज्ञानं
तत्त्वविषयं तेषां नास्त्येव; अतः कथं तस्य मोघत्वमुच्यते इत्यत आह --
**ज्ञानं चे**ति। ज्ञानं च तेषां वृथैवेत्यस्य केनापीत्यर्थ इति सम्बन्धः।
अनेन ज्ञानपदमुपलक्षणमिति चोक्तं भवति। न केवलं पुरुषार्थानवाप्तिः; अपितु
दुःखावाप्तिश्चेति भावेन तत्र प्रमाणान्याह -- **वक्ष्यति चे**ति। आ सम्यक्
लोकान्तस्य चण्डालादेः। पुष्करविष्टराद्ये पद्मासनस्य पितरि।
भ्रूणानन्तघ्नोऽनन्तभ्रूणघ्नः। यद्येवं; कथं तर्हि भागवतादौ भगवद्द्वेषस्य
मोक्षसाधनत्ववचनम् इत्यत आह -- **द्वेषादि**ति। तद्गतिं गता इति सम्बन्धः।
वैरेण ध्यायन्तः यदीयगत्यादिभिराकृतधियः आकृष्टबुद्धयः। ये पूर्वं भक्ताः
शिशुपालादयस्तद्विषये भवत्वेषा गतिः; न तु पौण्ड्रशाल्वादिविषये; अत आह --
**नित्ये**ति। भक्तप्रियत्वज्ञापनार्थमित्युक्तं विवृणोति --
**स्वभक्तस्ये**ति। इति भक्तप्रियत्वज्ञापनार्थमिति योजना। स्यादेतत्; यदि
तेषां स्वतो भक्तत्वं शापबलादेव द्वेषित्वमित्येतत्प्रमितं स्यात् तदेव
कुतः इत्यत आह -- **भक्ता एव ही**ति। प्रसिद्धमेवैतत् भागवतादावित्यर्थः।
कुतो वचनानामर्थान्तरकल्पनेति चेत्;यो द्विष्यात्
इत्याद्युदाहृतवाक्याविरोधात्। हेत्वन्तरं चाह -- **तत्प्रश्ने**ति। अहो
अत्यद्भुतं ह्येतद्दुर्लभैकान्तिनामपि। वासुदेवे भगवति गतिश्चैद्यस्य
विद्विषः \[भाग.7।1।15\] इति युधिष्ठिरेण द्वेषिणः कथं
मुक्तिर्जातेत्येवंरूपे तद्विषये प्रश्ने कृते सति नारदेनमातृष्वसेयो
वश्चैद्यो दन्तवक्त्रश्च पाण्डव। पार्षदप्रवरौ विष्णोर्विप्रशापात्पदच्युतौ
\[भाग.7।1।32\] इति तदुत्तरत्वेन पूर्वपार्षदत्वादिकं कथ्यते। ततोऽपि
द्वेषो न मोक्षसाधनमित्येततज्ज्ञायते। कथमित्यत आह -- **अन्यथे**ति। यदि
द्वेषो मोक्षसाधनं स्यात्तदा किमत्राद्भुतम् यतो द्वेषोऽप्येको मुक्तिमार्ग
इत्युत्तरं वक्तव्यम्। पूर्वपार्षदत्वादिकं त्वप्रस्तुतमनुपयुक्तं न
वक्तव्यं स्यादित्यर्थः। ननु नारदेननिन्दनस्तवसत्कारन्यक्वारार्थं
\[भाग.7।1।22\] इत्यादिना भगवतो निन्दादौ साम्यमपि तदुत्तरत्वेन कथ्यते;
यदि स्तुतेरिव निन्दाया तु मोक्षसाधनत्वं स्यात्तदा तदनुपयुक्तं न
वक्तव्यमिति सत्प्रतिपक्षार्थापत्तिरित्यतोऽस्यान्यथोपपत्तिमाह -- **भगवत**
इति। साम्यं निर्विकारत्वम्। भक्तानामपराधं भगवान्न गणयतीत्येतत्कुतः इत्यत
आह -- **ने**ति। द्वेषस्य मुक्तिसाधनत्वाभावेभावो यथा कथञ्चिच्चिन्तनं;
भवस्य मोक्षस्य कारणम् इत्यादिवचनविरोधः स्यादित्यत आह -- **न चे**ति। कुतो
नेत्यत आह -- **द्वेषे**ति। हि यस्मादेतद्वचनमिति युक्तं घटनोपेतं
तस्मादित्यर्थः। यथोक्तम्यादृशी भावना ज्ञेया सिद्धिर्भवति तादृशी \[ \]
इति। प्रतीत एवार्थः किं न स्यात् इत्यत आह -- **अन्यथे**ति। भगवद्द्वेषिणो
मुक्तिभाजः तदाकृतधीत्वात्; भगवद्भक्तवत् इत्यनुमानविरोध इत्यत आह --
**नचे**ति। उभयोराकृतधीत्वे सति फलेऽप्यविशेष इति च नेत्यर्थः। कुतः इत्यतः
कालातीतत्वादित्याह -- **तेषामेवे**ति। आकृतधीनामेव। विविक्षुर्वक्ष्यतीति
सम्भावनाविषयः। आशङ्कायामचेतनेषूपसङ्ख्यानात्। मह्यं मम। ननु
वचनत्वाविशेषात्यो द्विष्यात् इत्यादिभिःद्वेषाच्चेद्यादयः इत्यादीनां कथं
बाधनं इत्यत आह -- **बह्वि**ति। निषेधो द्वेषस्य मुक्तिसाधनतायाः। न केवलं
बहुत्वाबहुत्वरूपोऽनयोर्विशेषः। किन्तु
स्वव्याहतत्वास्वव्याहतत्वरूपोऽपीत्याह -- **यस्मिन्नि**ति। भागवतादौ
ग्रन्थेभगवन्निन्दया इत्यादिर्निषेधः। भगवद्गुणोत्कर्ष एव सर्ववेदानां
यन्महातात्पर्यं तद्विरोधो द्वेषान्मुक्तिवाचिनाम्; इतरेषां तु
तदानुकूल्यमिति च विशेष इति भावेनाह -- **महातात्पर्ये**ति। उक्तः
उक्तप्रायः। इतोऽपि बाध्यबाधकभावो युक्त इति भावेन व्याप्तिं तावदाह --
**अयुक्तिमद्भ्य** इति। सप्तम्यर्थे मतुप्। ततः किमित्यत आह --
**युक्तयश्चे**ति। महातात्पर्यविरोधश्चेत्यपेक्षया। अन्येषामनुकूलाः। अव्ययं
विबुधश्रेष्ठम्पुष्करविष्टराद्ये इति।
सावकाशत्वनिरवकाशत्वविशेषाच्चैवमित्याह -- **न चे**ति। इतरेषां तूक्तैवेति
शेषः। इतश्च बाध्यबाधकभावो युक्त इत्यभिप्रेत्य व्याप्तिं तावदाह --
**साम्येऽपी**ति। गुणान्तरेण साम्येऽपीति कैमुत्यार्थं
लोकानुकूलशब्देन,लोकदृष्टव्याप्तिकानुमानानुकूलत्वमुच्यते। ततः किमित्यत आह
-- **लोके**ति। इतरद्द्वेषिप्रियत्वं भगवत्प्रीत्यैव मोक्ष इति तु
प्रसिद्धमेव। शिशुपालादीनां पूर्वभक्तत्वं प्रसिद्धमित्युक्तम्; तत्कथमिति
चेत्; पार्षदत्वात्; वचनाच्चेत्याह -- **उक्तं चे**ति। त्रयाणां
लोकानामधीशे। संरम्भेण मार्गमात्रेणाभिनिविष्टचित्तान्। उपसंहरति -- **अत**
इति। गतिः सद्गतिः। स्वमौढ्यादेव मामवजानन्ति। न मद्दोषात्तेषां न महाननर्थ
इति सर्वं समाहितम्। राक्षसीमित्यादि तु किमर्थं इत्यत आह -- **द्वेषे**ति।
मौढ्यान्मिथ्याज्ञानं भवतु; प्रज्वलनात्मको द्वेषस्तु कुतः
इत्याशङ्कानिवृत्त्यर्थमिति शेषः। अन्येषामविद्यमानं मौढ्यमेव तेषां कुतः
इत्याशङ्कानिरासार्थमिति वा। अत्र कारणमिति मूलकारणम्।
