+++
title = "08 प्रकृतिं स्वामवष्टभ्य"

+++
।।9.8।। तद्विकलस्य भगवतो न सामर्थ्यमिति प्रतीतिनिरासार्थमाह --
**प्रकृती**ति। तथा लीलयैव; न तु केवलस्य सामर्थ्याभावादिति शेषः। कुत एतत्
भगवतः सर्वसामर्थ्यसम्पूर्णस्य प्रमितत्वादित्याह -- **सर्वे**ति।
सर्ववस्तुसामर्थ्यैः। एवंभूतवत् पारतन्त्र्याद्युपेतं किन्तु दैवं
देवोत्तमम्। पञ्चमहाभूतानि महदहङ्कारौ च सप्त सूक्ष्माणि। सर्वज्ञता तृप्तिः
इत्युक्तप्रकारेण षडङ्गम्। प्रधानस्य मूलप्रकृतेर्विनियोगः कार्येषु यो
व्यापारस्तत्स्थस्तज्ज्ञानी। मायामधिरुह्य प्रकृतिमवष्टभ्य। कं कः प्रवोचं
प्रावोचत्। प्रकृतेर्वशाद्विसृजामीत्याविद्यकमेवेश्वरस्य कर्तृत्वं
वस्तुतस्तु निष्क्रियत्वमित्युच्यत इत्यन्यथाप्रतीतिनिरासायान्यथाऽन्वयमाह
-- **प्रकृतेरिति**। कुत एतदित्यतः पूर्वोक्तार्थसहितेत्यत्र प्रमाणमाह --
**त्वमेवेति**। एतत्सर्जने एतस्य लोकस्य सृष्ट्याम्। अन्यस्मिन्नपि पालनादौ
सर्वकर्मणि। तस्मान्मायावशत्वादेवावशम्; एतदेतं स्रक्ष्यसि सृजसि।
