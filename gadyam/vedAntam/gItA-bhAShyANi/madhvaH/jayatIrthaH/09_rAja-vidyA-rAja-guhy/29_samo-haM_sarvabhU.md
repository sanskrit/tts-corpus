+++
title = "29 समोऽहं सर्वभूतेषु"

+++
।।9.29।। भक्तप्रियत्वमुक्त्वा तद्विरुद्धं सर्वत्र साम्यं कथमुच्यते इत्यत
आह **तर्ही**ति। यदि त्वं भक्तप्रियः तदा द्वेष्योऽप्रियश्च स्याः; ततश्च
भक्तेषु द्वेषिषु यथासङ्ख्यं स्नेहद्वेषवत्त्वादल्पभक्तस्यापि
कस्यचिद्बहुफलं सुखरूपं ददासि; विपरीतस्याल्पद्वेषिणोऽपि कस्यचिद्बहुफलं
दुःखरूपं ददासीत्याद्यापद्यते; राजादिषु तथा दर्शनात्; तथा च
वैषम्यनैर्घृण्ये तवेति शङ्कार्थः; पूर्वार्धेनैव शङ्कायाः
परिहृतत्वात्किमुत्तरार्धेनेत्यत आह -- **तर्ही**ति। अहं हि सर्वभूतेषु
समः; न वैषम्यादिमान् यतो मे तदीयं द्वेषमपेक्ष्याधिकं द्वेष्यो नास्ति;
तदीयां भक्तिमपेक्ष्याधिकं प्रियश्च नास्तीति भगवतोक्तेऽपि विपरीतमर्थं
गृहीत्वा शङ्कते। यदि ते प्रियो नास्ति तर्हि न भक्तिः प्रयोजनं,फलस्य। तथा
चोक्तविरोध इति भावः। मयि ते तेषु चाप्यहम् इत्येतन्न फलं
स्वभावसिद्धत्वादित्यत आह -- **मयी**ति। इत्यस्येत्यर्थ इति योजना। कुत
एतत् इत्यत आह -- **उक्तं चे**ति। मम ते वशा इत्येतदपि तादृगेव;
भजनाभावेऽपि तद्वशत्वस्वाभाव्यादित्यत आह **तदि**ति। यद्यपीति शेषः। अत्र
दृष्टान्तं प्रमाणं चाह -- **उद्धवादिवदि**ति। अबुद्धिपूर्वं यो वशः सः।
