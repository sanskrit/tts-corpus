+++
title = "05 न च"

+++
।।9.5।। मत्स्थानि सर्वभूतानि \[9।4\] इत्युक्त्वा पुनः कथंन च मत्स्थानि
इति व्याहृतमुच्यते इत्यत आह -- **मत्स्थत्वेऽपी**ति। **स्पृष्ट्वे**ति।
स्पर्शनेन्द्रियेण तां ज्ञात्वाऽन्योन्यधर्मसंक्रान्तिमासाद्य चेत्यर्थः।
परमेश्वरस्य स्पर्शनाद्यवेद्यत्वे प्रमाणमाह -- **ने**ति। संज्ञया शब्देनैव
संज्ञा सम्यग् ज्ञानं यस्यासौ तथोक्तः। मत्स्थानीत्यादेरुक्तत्वात्
भूतभृदित्यादिकं पुनरुक्तमित्यत आह -- **ममे**ति। प्राग्भूताधारत्वादिकं
स्वस्योक्तम्; अत्र पुनरव्यक्तमूर्तिनेति मूर्तावुक्तायां साऽस्मदादीनामिव
भिन्नेति भ्रान्तिनिरासार्थं स्वलक्षणं स्वदेहस्योच्यत
इत्यर्थः। ,भूतभावनत्वस्याधिकस्योक्तेश्च न पुनरुक्तिरिति भावेनोक्तम् --
**भूते**ति। स्यादिदं व्याख्यानं यदि भगवद्देहस्येदं भवेत्। तदेव कुतः
इत्यत आह -- **महाविभूते**रिति। माहात्म्यमेव शरीरं यस्यासौ तथोक्तः।
