+++
title = "31 क्षिप्रम् भवति"

+++
।।9.31।। बहुपुण्येन स्वयोग्यादधिकेनार्जितेनसम्यग्व्यवसितो हि सः \[9।30\]
इति हेतोरुक्तत्वात्क्षिप्रं इत्यादि व्यर्थमित्यत आह -- **कुत** इति।
सम्यग्व्यवसायवत्त्वेऽपि सुदुराचारः कुतः साधुर्मन्तव्य इति शङ्कार्थः।
सम्यग्व्यवसायवत्त्वात्क्षिप्रं भवति धर्मचित्तः। यदेतद्भक्तेः सुदुराचारेण
सहैकत्र क्वचिदवस्थानमङ्गीकृतं तदपि न मनुष्यविषयमित्याह -- **देवे**ति।
देवाश्चन्द्रादयः; तदंशाः सुग्रीवादयः। आदिपदेन विश्वामित्रादीनामृषीणां
ग्रहणम्। एतच्च देवदेवांशादिष्वेव विषयेषु भवतीति योजना। कुतः इत्यत आह --
**उक्तं चे**ति। दुश्चरितादविरतो यः कश्चित्सोऽमलाशयो भूत्वा वासुदेवे
सम्यग्भक्तो न भवेत्; तथाऽभक्तः श्रवणकीर्तनादिभक्तिलिङ्गरहितः; एवमसमाहितो
विषयविक्षिप्तमनाश्च। देवादयश्च क्वचिदेवम्भूता अपि सम्यग्भक्ता भवन्ति।
कुतः ज्ञानतः सम्यग्व्यवसायत्वात्। ननु देवादिभ्योऽन्योऽपि
सुदुराचारस्तद्भक्तो दृश्यते; शङ्खचक्राङ्कितबाहुमूलत्वादिलिङ्गवत्त्वात्।
कथमेतत् इत्यत आह -- **अतोऽन्य** इति। भवति चेत्सुदुराचारोऽपि
भक्तिलिङ्गवानिति शेषः। मा भूत्सुदुराचारो भक्तः; मध्यमदुराचारस्तु तथाविधः
कथं इत्यत आह -- **साधारणे**ति। **महती**ति।
वक्ष्यमाणसाधारणभक्तिव्यवच्छेदार्थं सुदुराचाराणामपि
भगवत्प्रेम्णोऽनुभवसिद्धत्वात्कथं दाम्भिकत्वानुमानं इत्यत आह --
**साधारणे**ति। अल्पेत्यर्थः। प्रेमानुभवाभावेऽनुमानमुक्तम्।
महाभक्त्यभावविषयं वेति भावः। सुदुराचारोऽपि भक्तिलिङ्गवान्महाभक्त
एवास्तु; किं दाम्भिकत्वादिकल्पनया इत्यत आह -- **स** इति। शठमतिः
दम्भबुद्धिः। महाभक्तेर्दुराचारोपशमहेतुत्वोक्तेश्च न तयोरेकत्र समावेश
इत्याह -- **से**ति; हरिभक्तिः। इतश्चैवमित्याह -- **वेदा** इति। मम मया।
परस्य गुह्यं न च भिन्नपूर्वं पिशुनत्वं नाचरितम्। उपस्थमुदरं पाणिर्वागिति
चत्वारि। मे मया। एकान्तभावेन नियतमनसा। सत्त्वमन्तःकरणम्। कारणसामग्र्यां
सत्यां कार्यानुदयो ह्याश्चर्यहेतुः। नन्वाचारस्य ज्ञानसाधनत्वोक्त्यां
दुराचाराणां ज्ञानाभावः सिध्यतु; महाभक्त्यभावस्तु कुतः इत्यत आह --
**ज्ञाने**ति। कुत एतत् इत्यत आह -- **तथा ही**ति।
भक्तिज्ञानयोरविनाभूतत्वाच्च तदभावे तदभावसिद्धिरित्याह -- **भक्तिरि**ति।
