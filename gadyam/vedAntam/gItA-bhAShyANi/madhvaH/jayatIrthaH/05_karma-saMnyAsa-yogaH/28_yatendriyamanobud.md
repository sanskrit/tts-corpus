+++
title = "28 यतेन्द्रियमनोबुद्धिर्मुनिर्मोक्षपरायणः"

+++
।।5.27 5.28।। ध्यायिनां मुक्तत्वं साक्षाच्चेत्प्रमाणविरोधः ज्ञानद्वारा
चेत्पुनरुक्तिरित्यतः श्लोकद्वयतात्पर्यमाह **ध्याने**ति। मुक्त एव स इति
स्तुतिरिति भावः। पदानां व्यवहितत्वादन्वयमाह **बाह्यानि**ति। स्पृश्यन्त
इति स्पर्शाः शब्दाद्याः। स्पर्शा बाह्या एव तेषां किं बहिष्करणं इत्यत आह
**श्रोत्रादीनी**ति। योगेन प्रत्याहारेण श्रोत्रादीनामनियमे
पट्वभ्यासादरप्रत्ययवशाच्छब्दाद्या आन्तरा इव भवन्ति। तन्नियमे तु बाह्या
बहिष्कृताः स्युरिति भावः। कृत्वेत्यस्यानुवृत्त्या योजयति **चक्षुरि**ति।
दुर्घटमेतदित्यत आह **भ्रुवो**रिति। चक्षुर्वृत्तौ चक्षुश्शब्द
इत्यर्थः। सम्प्रेक्ष्य नासिकाग्रं स्वं 6।13 इति वक्ष्यमाणविरोध इत्यत आह
**उक्तं चे**ति। न्यूनाधिकभावराहित्यं
समीकरणमित्यन्यथाप्रतीतिनिरासायानूद्य व्याचष्टे **प्राणे**ति। कुम्भके
प्राणायामे ततश्च समौ निर्विकारौ निश्चलावित्यर्थः। इतरत्समीकरणं
कुम्भकार्थमेवेति भावः।
