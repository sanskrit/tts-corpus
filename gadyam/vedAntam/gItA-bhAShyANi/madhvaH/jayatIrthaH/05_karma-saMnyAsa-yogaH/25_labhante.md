+++
title = "25 लभन्ते"

+++
।।5.25।। उत्तरश्लोके ज्ञानिनो ब्रह्मप्राप्तिः पुनः किमर्थमुच्यते इत्यत आह
**पापे**ति। ब्रह्मभूतत्वेन सहास्य समुच्चयार्थश्चशब्दः। एतदुक्तलक्षणं
ज्ञानम्। अतो लभन्त इत्यस्योपलभन्त इत्यर्थः। कथं तर्हि
ज्ञानिलक्षणप्रपञ्चार्थत्वं श्लोकत्रयस्योक्तं इति। उच्यते
ज्ञानप्रतिबन्धकपापक्षयाख्यमसाधारणं कारणं कार्यस्य लक्षणं भवत्येवेति।
अत्र कार्यकारणभावो न प्रतीयत इत्यत आह **क्षीणे**ति। भवन्ति ततो
ब्रह्मोपलभन्त इत्यर्थः। छिन्नद्वैधशब्दार्थं ज्ञापयन् द्वैधशब्दं
व्याचष्टे **द्वैधे**ति। विषयापेक्षयाऽन्यप्रकारत्वं अयथार्थत्वमिति यावत्।
तेन च तद्वज्ज्ञानमुपलक्ष्यत इति भावेनाह **संशय** इति। वाशब्दश्चार्थे।
अत्रैव प्रमाणमाह **तच्चे**ति। अकृतात्मनामशुद्धबुद्धीनाम्। छिन्नेत्यादेः
समासत्वमभिप्रेत्य विग्रहमाह **छिन्ने**ति। आयतशब्दस्य आत्मशब्दस्य
चानेकार्थत्वात् आयतात्मान इत्येतद्व्याचष्टे **दीर्घे**ति। अणुनो मनसः कथं
दीर्घत्वमित्यत आह **सर्वज्ञा** इति। बहुविषयत्वमुपलक्ष्यत इति भावः।
श्रवणादिना विदितवेद्या इत्यर्थः। समासेनोक्तयोरप्यर्थयोर्बुद्ध्या
विविक्तयोर्हेतुहेतुमद्भावोऽस्तीति भावेनाह **तत एवे**ति। आयतात्मत्वादेव
क्षीणकल्मषत्वायतात्मत्वछिन्नद्वैधत्वानां हेतुहेतुमद्भावे प्रमाणमाह
**तच्चे**ति। व्यस्ते एवैते पदे इत्याह **छिन्ने**ति नियतमनस इत्यर्थः।
