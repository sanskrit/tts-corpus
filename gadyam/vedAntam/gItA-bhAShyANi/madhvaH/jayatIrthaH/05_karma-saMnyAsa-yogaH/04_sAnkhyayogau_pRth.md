+++
title = "04 साङ्ख्ययोगौ पृथग्बालाः"

+++
।।5.4।। सन्न्यासं गृहीत्वा योगं त्यक्ष्यामीत्याशयेन द्वयोः श्रेयसि पृष्टे
द्वावपि निश्श्रेयसकरौ तत्रापि सन्न्यासाद्योगो विशिष्टोऽतो न युद्धं त्वया
त्याज्यमिति परिहारो जातः किमर्थमिदानीं साङ्ख्ययोगावित्युच्यतेइत्यत आह
**सन्न्यासो ही**ति। हिशब्दो हेतौ। ज्ञानान्तरङ्गत्वेन
ज्ञानोत्पत्तावत्यावश्यकत्वेन। न तस्य इत्यत्र विषयवैराग्याभावे
ज्ञानानुत्पत्तिवचनेन तत एव तदुत्पत्तिरिति लभ्यते। एवं कर्मयोगस्तु
ज्ञानविरोधित्वेनोक्तः। अग्निमुग्धः इत्यादावित्यपि ग्राह्यम्। अवमो योगात्।
अनेन योगस्य निश्श्रेयसकरत्वमप्याक्षिप्तम्। ननु साङ्ख्यं ज्ञानं योगः कर्म
तयोः कथमत्र पृथक्त्वाभाव उच्यते कथं चानेनोक्ताक्षेपपरिहारः इत्यत आह
**उभयोरपी**ति। न केवलं सन्न्यासस्य किन्तु योगस्यापीत्युभयोरपि
ज्ञानान्तरङ्गत्वान्नोक्तो विरोध इत्यर्थः। अनेन साङ्ख्ययोगौ
पृथक्साध्यसाधनभावहीनाविति न पण्डिता मन्यन्त इत्येवं व्याख्यातं भवति। ननु
श्रुतिपुराणाभ्यां कर्मणो ज्ञानविरोधित्वमुच्यत इत्युक्तम् अतः
कथमेवमभिधीयते इत्यत आह **अग्नी**ति। अग्न्युपलक्षिते कर्मणि मुग्धः
श्रेयस्करमिति भ्रान्तः। धूमतान्तो होमधूमेन तान्तो ग्लानः। धूमता
धूमादित्वमेवान्तःपर्यवसानमस्येति वा। स्वं लोकं स्वीयमाश्रयं परमात्मानम्।
यज्ञशालासनेन धूमोपलक्षितमार्गवतां वः पदव्योऽस्मदाश्रिता नेत्यर्थः।
नन्वकाम्यमपि नित्यं नैमित्तिकं च कर्म प्रत्यवायपरिहारार्थमेव न
ज्ञानान्तरङ्गमिति विद्वांस एव मन्यन्त इत्यत आह **ये त्वि**ति। बाला
अविवेकिनः।
