+++
title = "21 बाह्यस्पर्शेष्वसक्तात्मा"

+++
।।5.21।। प्रकृतस्य सन्न्यासिन एवाक्षयसुखप्राप्तिरुच्यत इति
परव्याख्यानमसदिति भावेनाह **पुनरि**ति। सन्न्यासस्तु 5।6 इत्यादिना
प्रागुक्तत्वात्पुनरिति आधिक्यसन्न्यासात्। प्राग्योगाभावे सन्न्यासस्य
वैयर्थ्यमुक्तम्। तदसत्। कामाद्युपद्रवक्षये
स्वरूपसुखस्याविर्भावादित्याशङ्कानिराकारणात्स्पष्टनम्। नैतदत्र प्रतीयत
इत्यतो व्याचष्टे **कामे**ति। बाह्यस्पर्शेष्वसक्तात्मा इत्यस्यार्थः
**कामरहित** इति। आत्मस्वरूपस्यापि सुखस्य न निर्विशेषत्वमिति
ज्ञापनायात्मनीत्युक्तम्। स एव कामरहित एव। तदेव आत्मसुखमेव। ब्रह्मणा योग
इति प्रतीतिनिरासायाह **ब्रह्मे**ति। कथमनेन सन्न्यासाद्योगस्याधिक्यं
स्पष्टीकृतं इत्यतो ब्रह्मयोगशब्दार्थं विवृण्वन् तात्पर्यमाह
**ध्यानादी**ति। ज्ञानद्वारेति शेषः। अक्षयं पुनस्तिरोभावरहितम्। अन्यथा
सन्न्यासमात्रेण तिरोभावोपेतं त्वल्पत्वादफलमेवेत्युक्तमेव 5।6।
व्याख्यानान्तरे तु बहूनां पदानां वैयर्थ्यमिति भावः।
