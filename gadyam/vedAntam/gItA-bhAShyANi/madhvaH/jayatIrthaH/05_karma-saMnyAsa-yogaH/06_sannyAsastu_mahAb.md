+++
title = "06 सन्न्यासस्तु महाबाहो"

+++
।।5.6।। सन्न्यासस्त्वित्यस्य सङ्गतिमाह **इतश्चे**ति। ननु प्राक्
सन्न्यासाद्योगस्य वरत्वे न कोऽपि हेतुरुक्तः तत्कथमेवमुच्यते मैवम्
सन्न्यासस्य योगावरत्वे बाधकं परिहृतम्। साधकमिदानीमुच्यते।
बाधकाभावसहितमेव साधकं वस्तुनो व्यवस्थापकम्। तस्मादितश्चेति युक्तम्।
पूर्वं सन्न्यासस्य निश्श्रेयसकरत्वमुक्तम् इदानीं कथं दुःखहेतुत्वमुच्यते
किं वाऽनेन साधकमुक्तं इत्यतो व्याचष्टे **योगे**ति। विष्ण्वर्पणबुद्ध्या
करणाभावसन्न्यासमात्रेणेति शेषः। आदिपदेन ज्ञानं गृह्यते। तस्य
केवलसन्न्यासिनः। योगाभावे सन्न्यासो निष्फल एवेत्येतन्न युज्यते
मोक्षाद्यभावेऽपि तात्कालिकापमानादिदुःखाभावादेर्भावादित्यत आह
**मोक्षादी**ति। अत्र पुराणसम्मतिमाह **तच्चे**ति। ननु मोक्षफलाभावेऽपि
धान्यादिनैव कृष्यादिकं सफलमित्युच्यते। तत्कथमेवमभिहितमित्यत उक्तं
विवृणोति **यत्त्वि**ति। महाफलं साधयितुं योग्यमित्यर्थः। मोक्षादिग्रहणं
प्रकृतापेक्षयैव कृतमिति भावः। ननु सन्न्यासात् योगस्य वरत्वमनेन साधितं
तत्किमुत्तराधन इत्यत आह **महाफलश्चे**ति। महत्फलं यस्मात्स तथोक्तः।
योगाङ्गत्वेन ततोऽवरत्वं सन्न्यासस्य सिसाधयिषितम्।
तच्चान्वयव्यतिरेकाभ्यां सिद्ध्यति। तत्र पूर्वार्धेन
व्यतिरेकमुक्त्वाऽनेनान्वयमाचष्टे इत्यर्थः। ननु योगोऽप्येवमेवेति चेत्
सत्यम् तथापि चरमभावित्वेन विशेषः। नन्वत्र सन्न्यासवाचकं न श्रूयते
तत्कथमेवमुच्यते इत्यत आह **मुनिरि**ति। मुनिशब्दस्य
कामवर्जनलक्षणसन्न्यासवचनत्वं कुतः इत्यत आह **तच्चे**ति।
