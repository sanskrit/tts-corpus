+++
title = "16 ज्ञानेन तु"

+++
।।5.16।। ननु ज्ञानस्याज्ञाननाशकत्वमर्थप्रकाशकत्वं च प्रसिद्धमेव
तत्किमर्थमुच्यते इत्यत आह **ज्ञानमेवे**ति। अज्ञानेनावृतं ज्ञानं 5।15
इत्युक्तम्। एवं तर्हि तस्याविनाश एव स्यात्। तथा च न
कदाचिद्ब्रह्मप्रकाशः। विनाशकान्तराङ्गीकारे च ज्ञानार्थयोः
सन्न्यासयोगयोर्वैयर्थ्यमित्याशङ्क्यज्ञानमेवाज्ञाननाशकम् अतो नोक्तदोषः।
किन्तु स्वरूपज्ञानमविद्ययाऽऽवृतम् वृत्तिज्ञानं त्वविद्यां शिथिलयति।
ब्रह्म प्रकाशयतीत्येतदनेनाहेत्यर्थः। अत्र केचित् यथैक एवादित्योऽन्धकारं
नाशयति भूमण्डलं च प्रकाशयति तथैकमेव ज्ञानमज्ञानं निवर्तयति परं च
प्रकाशयति इति व्याचक्षतेतदसदिति भावेनाह **प्रथमे**ति। तृतीयान्तपदोक्तम्
द्वितीयमपरोक्षमिति शेषः। अन्यथा द्विर्ज्ञानग्रहणं व्यर्थं स्यादिति भावः।
