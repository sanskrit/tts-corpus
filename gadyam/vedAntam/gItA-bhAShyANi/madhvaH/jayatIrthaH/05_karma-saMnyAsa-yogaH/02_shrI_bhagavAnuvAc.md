+++
title = "02 श्री भगवानुवाच"

+++
।।5.2।। सन्न्यासमिति प्रश्नवाक्ये सन्न्यास इति परिहारवाक्ये च
सन्न्यासयोगशब्दौ यतिगृहस्थाश्रमविषयावेव तयोः
सर्वकर्मत्यागात्तदनुष्ठानरूपत्वात्। ज्ञेय इति वचनं तु न
सन्न्यासशब्दव्याख्यानपरम्। किन्तु यो द्वेषादिवर्जितो गृही सोऽपि
सन्न्यासी ज्ञातव्य इति स्तुतिपरमेवेत्यत आह **नायमि**ति। अयं
परिहारवाक्यस्थः। प्रश्नवाक्यस्थस्य तात्पर्यनिर्णये तथाऽभ्युपगमात्।
योगश्च न गृहस्थाश्रम इत्यपि द्रष्टव्यम्। कुतो न इति चेत् अत्र
तयोस्त्विति सन्न्यासात्कर्मयोगस्य विशिष्टत्ववचनात् तस्य चास्मत्पक्ष एव
सम्भवादन्यत्रासम्भवादिति भावः। कुतो भवत्पक्षे सम्भवः इत्यत आह
**द्वन्द्वे**ति। मत्पूजा मदर्पणबुद्ध्या कर्मानुष्ठानम्। आश्रमार्थत्वे
कुतोऽसम्भवः इत्यत आह **तानी**ति। तान्याधानादीनि। अत्यरेचयत् अत्यरिच्यत
इतिवचनादिति वर्तते। न्यस्यतेऽस्मिन्सर्वमिति ब्रह्मैव न्यास इति कश्चित्।
तदसत् तपोऽपेक्षयोत्तमत्वाभिधानस्यासङ्गतत्वात्। उपायोपेयभावेन सङ्गतिरिति
चेत् तर्हि तत्सिद्धौ लोकत एवोत्तमत्वसिद्धेरभिधानवैयर्थ्यात्।
गृहस्थाश्रमाद्यत्याश्रमस्योत्तमत्वमयुक्तम्। गृहस्थाश्रमो हि
सर्वधर्मोपपन्नस्तत्समर्थे मध्यमे वयसि अनुष्ठेयो महाफलश्च यत्याश्रमस्तु
निष्क्रियश्चरमे वयसि
गृहस्थधर्मानधिकृतैरन्धपङ्गवादिभिरनुष्ठेयोऽल्पफलश्चेति केचित्
तन्निरासार्थमाह **सन्न्यासस्त्वि**ति। काम्यकर्मरहितत्वात्
निष्क्रियाख्योऽपि सधर्मकः। न केवलं सधर्मकः किन्तु न
तस्माद्यत्याश्रमानुष्ठेयाद्यतिभक्त्यापि यत्फलं प्राप्नुयान्न
तत्सर्वैर्गृहस्थधर्मैरित्यर्थः। ब्रह्मचर्यादेव ब्रह्मचर्यं विसृज्यैव
विरजेत् विरक्तो भवेत् तदहरेव प्रव्रजेत् जा.उ.4या.उ.1 इति श्रुतिशेषः।
कर्मेत्याश्रमान्तरम्। यदुक्तंनायं इत्यादि तदुपसंहरति **अत** इति। अत्र
परिहारवाक्ये।
