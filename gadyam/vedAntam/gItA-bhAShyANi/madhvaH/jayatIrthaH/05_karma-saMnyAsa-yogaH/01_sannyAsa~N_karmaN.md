+++
title = "01 सन्न्यासङ् कर्मणाम्"

+++
।।5.1।। पूर्वसङ्गतत्वेनैतदध्यायप्रतिपादनमर्थमाह **तृतीये**ति। कर्मयोगो
नाम कर्माणि कृत्वा तेषां ब्रह्मात्मकत्वज्ञानमिति कश्चित्
तद्व्यावर्तयितुमेवशब्दः। फलकामनादित्यागेनेश्वरार्पणबुद्ध्या
वर्णाश्रमविहितकर्मानुष्ठानमेव कर्मयोगोऽत्र प्रपञ्च्यते तस्यैव
पूर्वमुक्तत्वात् नान्यः तस्याप्रकृत्वात्। द्व्यंशश्चायं कर्मयोगः
कामादिवर्जनमीश्वरार्पणबुद्ध्या कर्मानुष्ठानं चेति। तत्राद्यं
सन्न्यासशब्दोक्तम् द्वितीयमुपचारेण कर्मयोगशब्दोक्तम् तदभिप्रायेण
योगसन्न्यासयोर्लक्षणं स्पष्टयतीत्यन्यत्रोक्तमिति **सन्न्यासमित्या**दिना।
कुत्रोक्तमर्जुनोऽनुवदति इत्यत आह **यदृच्छे**ति। कर्मयोगं इति वदताकर्मणां
इत्येतद्योगशब्देन सम्बध्यत इत्युक्तं भवति। तथा चकर्मणां सन्न्यासं त्यागं
इति व्याख्यानमसदिति सूचितम्। शंससि इत्यनेनान्वयः।
चतुर्थाध्यायोक्तस्यार्थस्यतदध्यायोत्थानबीजत्वात्तृतीयाध्यायार्थप्रपञ्चनात्मकस्याप्यस्य
चतुर्थानन्तर्यं युक्तमित्यप्यनेन ज्ञापितम्। कृष्णशब्दो वर्णविशेषमात्रवचन
इति प्रतीतिनिरासायाह
**नियमनादिने**ति। नित्यनैमित्तिककाम्यनिषिद्धरूपसर्वकर्मत्यागः
सन्न्यासशब्दार्थः इति व्याख्यानं दूषयति **सन्न्यासे**ति। ज्ञेयः स
नित्यसन्न्यासी 5।3 इति सन्न्यासशब्दस्य भगवतैवान्यथा व्याख्यातत्वात्
तद्विरुद्धं परव्याख्यानमित्यर्थः। यदि सर्वकर्मपरित्यागो न
सन्न्यासशब्दार्थः किन्तु द्वेषादिवर्जनमेव तर्हि तस्य योगेन
विरोधाभावात्सन्न्यासयोगयोर्विरोधाभिप्रायेण श्रेयःप्रश्नोऽनुपपन्नः
स्यादित्यत आह **अयमि**ति। अत्र श्रेय इति यथास्थितं गीतापदमनूद्य
सन्न्यासपदानुगुण्येनाधिक इति व्याख्यातम्। नन्वेतत्घोरः इति
चोदितंश्रेयान् इति च परिहृतं च सत्यम् अतएवात्रेषदित्युक्तमिति
अतस्तत्यक्त्वा सन्न्यास एव कर्तव्ये किं वैगुण्यमङ्गीकृत्यापि विधीयते
युद्धमित्याशयशेषः।
