+++
title = "23 शक्नोतीहैव यः"

+++
।।5.23।। उत्तरश्लोकमप्यन्तर्भावयितुमाह **तदि**ति। कामभोगपरित्यागं
सन्न्यासार्थमिति वर्तते। इहैव शरीरविमोक्षणात् प्रागिति
प्रशंसायामनुपयुक्तमिति भावेन तद्विहायान्यद्योजयति **कामे**ति। वेगं
मनसोऽनवस्थानम्। एवं तर्हिइहैव शरीरविमोक्षणात् प्राक् इति किमर्थमुक्तं
इत्यतस्तदनूद्य तात्पर्य माह **शरीरे**ति। इहैवेत्यनुवादे ग्राह्यं
अस्मिन्नेव लोक इति। अत एवोक्तं मनुष्यशरीर इति। अतोऽत्रैव तत्सहनाय
प्रयतितव्यमित्यभिप्रायशेषः। ननु ब्रह्मलोकादौ तत्सहनमत्यन्तसुशकम्
तत्कथमेवमुच्यते इत्यत आह **ब्रह्मे**ति। तथा चान्योन्याश्रय इति भावः।
अन्यत्रेति पश्वादिशरीरं व्युदस्तमिति हृदयम्। एतेनात्र वाक्यभेदः कार्य
इति सूचितम्। शरीरविमोक्षणपर्यन्तं न सकृदिति कश्चित्। तदसत् तथा
सत्याशरीरविमोक्षणादिति स्यात्। इहैवेति च व्यर्थम्।
