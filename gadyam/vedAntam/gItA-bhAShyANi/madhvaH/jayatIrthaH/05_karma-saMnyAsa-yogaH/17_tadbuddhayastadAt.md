+++
title = "17 तद्बुद्धयस्तदात्मानस्तन्निष्ठास्तत्परायणाः"

+++
।।5.17।। तद्बुद्धित्वादिकं यद्यपुनरावृत्तिसाधनत्वेनोच्यते
तदाऽपरोक्षज्ञानादेव मोक्ष इति गतः पक्षः। अथ तद्बुद्धयो
ज्ञाननिर्धूतकल्मषा इति ज्ञानसाधनत्वेन। तदसत् ज्ञानेनेति
परोक्षज्ञानस्यापरोक्षज्ञानसाधनत्वेनोक्तत्वादित्यत आह **अपरोक्षे**ति।
सत्यम् परोक्षज्ञानमपरोक्षज्ञानसाधनम् किन्तु व्यवहितम्। न हि
श्रवणमननानन्तरमेवापरोक्षज्ञानमुत्पद्यते। इदं त्वव्यवहितसाधनमाहेत्यर्थः।
