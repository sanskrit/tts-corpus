+++
title = "39 आवृतञ् ज्ञानमेतेन"

+++
।।3.39।। एवं ज्ञेयज्ञानकरणज्ञातृप्रतिबन्धकत्वोक्त्या
ज्ञानप्रतिबन्धकत्वमुक्तम्। आवृतं ज्ञानं इत्यनेन पुनः किमुच्यत इत्यत आह
**शास्त्रत** इति। पूर्वं ज्ञानोत्पत्तिप्रतिबन्धकत्वमुक्तं इदानीं तु
कथञ्चिज्जातमपि ज्ञानं न स्वकार्याय प्रभवतीत्युच्यते। अतो न पुनरुक्तिदोष
इति भावः। कामकारेण चैके ब्र.सू.3।4।15 इति वचनात्। अपरोक्षज्ञानस्य
मोक्षसाधने न केनापि प्रतिबन्ध इत्यत उक्तं **शास्त्रत** इति।
परमात्मापारोक्ष्यायेति च। न प्रकाशते न प्रभवति। ज्ञानिन इति व्यर्थम्।
ज्ञानस्य ज्ञानिसम्बन्धाव्यभिचारादित्यत आह **ज्ञानिनोऽपी**ति
शास्त्रजनितज्ञानवतोऽपि। अल्पज्ञानिनो गुरूपदेशमात्रजनितज्ञानवतः। अपरे तु
ज्ञानिनो नित्यवैरिणा न मूर्खस्य। ज्ञानी हि विनाशयिष्यामि काममिति यतते
मूर्खस्तु तमनुवर्तते इति वर्णयन्ति तदनेनैव निरस्तम्। अपकारित्वं खल्वत्र
वैरित्वं विवक्षितं तच्च ज्ञान्यपेक्षया मूर्खेऽधिकं न हि मूर्खस्तं
नानुसन्धत्त इत्येतावता तत्रास्ति। इच्छानुरूपं रूपं यस्यासौ कामरूपः
इत्युच्यते। न चैतत्कामेऽन्तःकरणधर्मे सम्भवतीत्यत आह **कामे**ति
रूप्यतेऽनयेति रूपमाख्याऽत्र विवक्षितेत्यर्थः। तर्हि विशेषणपदमिदं जातं
किमस्य विशेष्वं इत्यत आह **नित्ये**ति। यो न पूरयितुं शक्यः स दुष्पूरः।
कामस्तु विषयसम्पादनेन पूरयितुं शक्यः। कथं दुष्पूरः इत्यतोऽन्यथा
व्याचष्टे **दुष्पूरेणे**ति। न नञर्थे दुःशब्दः किन्तु कृच्छ्रार्थ
इत्यर्थः। तदुपपादयति **न ही**ति। कामविषयोपलक्षणमेतत्। ननु
प्रज्वलनात्मकत्वात्क्रोधोऽनलो युक्तः कामस्तु कथमनलः इत्यतः
सोपपत्तिकमन्यथा व्याचष्टे **यद्यपी**ति। इदमपि प्राप्तादधिकस्योपलक्षणम्।
श्लोकद्वयार्थे प्रमाणसम्मतिमाह **उक्तं चे**ति। कामकः कुत्सितकामो
ज्ञानस्य ब्रह्मणश्चाग्नेर्धूमः। तथा बुद्धेरन्तःकरणस्यादर्शस्य मलम्। अथ
जीवस्य गर्भस्योल्ब इति सर्वत्र गूढोपमाएतेनेदं इत्युक्तस्य विवरणं
द्वितीयश्लोक इति व्याख्यानमपाकृतं भवति।
