+++
title = "03 श्री भगवानुवाच"

+++
।।3.3।। एवं चेत्प्रश्नस्तर्हि कथं परिहारवाक्यं सङ्गच्छते तत्र
निष्ठाद्वैविध्यकथनात् इत्यतस्तदभिप्रायं वदन् अवतारयति
**ज्यायस्त्वेऽपी**ति। बुद्धिः काम्यकर्मणो ज्यायसीति यदुक्तं तत्तथैव
तथापि त्वां तत्र वैकल्पिके युद्धादिकर्मणि प्रेरयामि कुतः आधिकारिकत्वात्
त्वं कर्मण्यपि विक्षेपकारिण्यपि वैकल्पिकेऽधिकृत इति कृत्वा।
अयमत्रोत्तरक्रमः आश्रमत्रयविहितानि यज्ञादीनि युद्धादीनि च न
शुद्धकाम्यानि किन्तु कर्तुरिच्छया स्वर्गाद्यर्थानि ज्ञानाद्यर्थानि च
भवन्ति अतो बुद्धेः काम्यकर्मणो जायस्त्वेऽपि युद्धस्य
बुद्ध्यर्थत्वसम्भवात्तत्र नियोगो नानुपपन्नः। यतिधर्मान्विना किमेतेन
नियोगेन इति चेत् अनधिकारिणामेव यत्याश्रमस्वीकाराधिकारः नाधिकारिकाणाम्।
तैर्गृहस्थाद्याश्रममपरित्यज्यैव तद्विहितानि कर्माणि
निष्कामतयाऽनुष्ठेयानीतीश्वरनियमात् तव
चाधिकारिकत्वादिति। स्वराद्यन्तोपसृष्टाच्च इति कात्यायनवचनमनित्यम्। अत एव
न पाणिनिरभाणीत्। अयमाशयःश्लोकात्कथं लभ्यते इत्यतो व्याचष्टे **द्विविधा
अपी**ति। निष्ठा द्विविधेति व्याख्याने क्रमेणैकस्यैव पुरुषस्य
तत्सम्भवान्नोक्तोऽभिप्रायो लभ्यत इत्येवं व्याख्यातम्। न केवलमेकविधाः
साङ्ख्या एवेत्यपेरर्थः। द्वैविद्ध्यमेव सोदाहरणमाह **गृहस्थादी**ति।
यत्याश्रमपरिग्रहेणेत्यपि ग्राह्यम्। ज्ञाननिष्ठाः यत्याश्रमविहितैरेव
कर्मभिर्ज्ञानसाधनैर्युक्ताः सनकादिभिस्तुल्यं वर्तन्त इति **सनकादिवत्**।
एवं जनकादिवदित्यपि। तत्स्था एव गृहस्थाद्याश्रमस्था एव
तद्धर्मैर्युद्धादिभिर्ज्ञानसाधनैर्युक्ताः द्विविधा अपि जनाः
सन्तीत्युक्ते कर्ममार्गस्था ज्ञानमार्गस्थाश्चेति द्वैविद्ध्यं प्रतीयते
तन्निवृत्त्यर्थमाह **मद्धर्मे**ति। ज्ञानमार्गस्था एव ततश्च मद्धर्मस्था
एवजना द्विविधा अपि सन्तीत्यन्वयः। तत्कथमित्याकाङ्क्षायामुत्तरं
वाक्यद्वयम्। **साङ्ख्यानां योगिना**मिति पदद्वयमन्यथाप्रतीतिनिरासाय
व्याचष्टे **साङ्ख्यानामि**ति। सम्यक् ख्यातिर्ज्ञानं सङ्ख्या तत्र भवाः
साङ्ख्याः तेषां ज्ञानिनां ज्ञाननिष्ठानामित्यर्थः। ननु जनकादयोऽपि
ज्ञाननिष्ठास्तत्कथं योगिन इत्यत आह **ज्ञाननिष्ठा अपी**ति। कर्मयोग्या
गृहस्थादिकर्मयोग्याः। साङ्ख्ययोगशब्दौ प्रसिद्धार्थौ किं न स्यातामित्यतो
मुक्तिवचनादिति भावेनाह **निष्ठे**ति स्थितिः स्वरूपेणेति शेषः। अस्त्वेवं
श्लोकार्थः तथाप्याधिकारिकत्वादित्यादिकं अत्र न श्रूयत इत्यतोऽध्याहृत्याह
**त्वं त्वि**ति। सकर्मा गृहस्थादिकर्मवान्। भवेदिदं व्याख्यानं यदि ते
जनाः प्रमिताः स्युर्येषां ज्ञाननिष्ठानामपि गृहस्थादिकर्मस्वेवाधिकारः न
यत्याश्रमकर्मसु। जनकादयस्तु यत्याश्रमं नानुष्ठितवन्त इत्येव प्रमितम् न
तु तत्रानधिकार इति तत्राह **सन्ति ही**ति। विनिवेशितः कर्माधिकारो
गृहस्थकर्माधिकारो यस्मिन्स तथोक्तः। प्रियव्रतो हि यत्याश्रमं
स्वीचिकीर्षुराधिकारिकत्वयुक्त्या हिरण्यगर्भेण निवारित इत्यनेनोच्यते।
