+++
title = "37 श्री भगवानुवाच"

+++
।।3.37।। बलवद्विषयश्चेत् प्रश्नः तर्हि परिहारो न सङ्गच्छत इत्यतः परिहारं
व्याचष्टे **यस्त्वि**ति। प्रवर्तकः पापेषु पुरुषः त्वया पृष्ट इति शेषः।
एवं योजनायां क्रोधस्यापि कामसाम्यं स्यात् तथा चोत्तरत्र
कामस्यैवानुवृत्तिर्विरुद्ध्येतेत्यतःक्रोध एषः इत्येतदन्यथा व्याचष्टे
**क्रोधोऽपी**ति। किं काम एव मुख्यया वृत्त्यैवमुच्यते नेति ब्रूमः
किन्तूपचारेण इति भावेनाह **तदि**ति। तदेव कुतः इत्यत आह **कामादि**ति।
नायमस्ति नियमः यदा गुरुनिन्दादिश्रवणे निन्दकाय क्रुद्ध्यति तदा
कामाभावेऽपि क्रोधोदयदर्शनात् इत्यत आह **यत्रापी**ति।
भक्तिनिमित्तश्चासावनिन्दाकामश्चेति विग्रहः। सङ्गात्सञ्जायते कामः 2।62
इत्येतद्दर्शयितुं भक्तिनिमित्तेत्युक्तम्। काम एव (एषः) केनचित् प्रतिहतः
क्रोधत्वेन परिणमते इति परेषां (शङ्करादीनां) व्याख्यानं दूषयति **ये
त्वि**ति। एकान्तःकरणोपादानत्वलक्षणादानन्तर्यलक्षणाच्च सङ्करात्सूक्ष्मं
कामक्रोधयोरत्यन्तभेदम्। न हि गुणो गुणस्योपादानं किन्तु निमित्तमेव
प्रागन्वये प्रमाणमुक्तं इदानीं व्यतिरेकेऽप्याह **उक्तं चे**ति। महाशन इति
कामे दुर्घटत्वाद्गौणमित्याह **महाशन** इति। भोग्यं विषयः।
यस्मात्कामभोग्यं महत्तस्मादसौ महाशन इत्यर्थः। काम एषः इति
पापकारणत्वेनोक्त्वा कथं महापाप्मेत्युच्यते इत्यतो न कर्मधारयोऽयम् किन्तु
महान्पाप्मा यस्मादिति बहुव्रीहिरिति भावेनाह **महाब्रह्मे**ति।
महच्छब्दात्परतः पापशब्दोऽध्याहार्यः। वधादिकर्तृत्वाभावात्कथं वैरित्वं
इत्यत आह सर्वेति सर्वः सम्पूर्णः पुरुषार्थो मोक्षः।
