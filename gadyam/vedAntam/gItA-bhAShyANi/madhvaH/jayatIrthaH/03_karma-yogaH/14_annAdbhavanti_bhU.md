+++
title = "14 अन्नाद्भवन्ति भूतानि"

+++
।।3.14।। अन्नात् इत्यादेः सङ्गतिमाह **हेत्वन्तर**मिति। अत्र इत्यनुवर्तते
अत्र पर्जन्यो मेघ आदित्यश्च विवक्षितौ तत्रादित्यस्य पूर्वसिद्धस्य
कथंयज्ञाद्भवति पर्जन्यः इति यज्ञः कारणत्वेनोच्यते इत्यत आह **यज्ञ** इति।
यद्यपि यज्ञो देवतामुद्दिश्य द्रव्यपरित्याग इति वक्ष्यति तथाप्यत्र
परित्यज्यमानं द्रव्यं गृह्यते तस्य पर्जन्यान्नत्वात्पर्जन्योपभोग्यत्वात्
उपभुक्तेन च तस्य बलाद्युपचयाद्यज्ञस्तस्य पर्जन्यस्य कारणमुच्यते। ननु
पर्जन्यो देवतात्मा यज्ञेन पर्जन्यत्वं प्राप्तः स यज्ञो
विवक्षितोऽत्रास्तु तथा सति यज्ञात्पर्जन्योद्भवो मुख्य एव सम्पत्स्यत इति
नेत्याह **पूर्वे**ति तस्य पर्जन्यपदप्राप्तिहेतोः। यज्ञस्येति शेषः। ननु
तदा चक्रं प्रवृत्तमेव अतः कथं पूर्वयज्ञस्य चक्राप्रवेशः इत्यत आह
**तद्धी**ति। तच्चक्रमापाद्यं ह्यत्र विवक्षितम् न तु प्रागापादितम् कुतः
कर्मविधये ह्येतदुच्यते। यदि विहितं कर्म करिष्यसि तर्हि
जगच्चक्रप्रवृत्तिर्भविष्यति अन्यथा तद्विघातः अतस्त्वया कर्म कर्तव्यमिति।
कर्मविध्युपयोगिता चापाद्यस्यैव न त्वापादितस्य। आपाद्ये च
यज्ञव्यक्तिविशेषस्य पर्जन्यपदप्राप्तिहेतोर्न प्रवेश इत्यर्थः। प्राक्
पर्जन्येन कर्म कृतं तेन च यज्ञादिद्वारा चक्रं प्रवृत्तम् अतस्त्वयाऽपि
कर्म कर्तव्यमित्येवं प्रागापादितचक्रोक्तिरपि कर्मविध्युपयोगिनी भवतीति
चेत् मैवम्। अत इति कोऽर्थः त्वत्कर्मणाऽपि चक्रप्रवृत्तिसम्भवादितिवा
कर्मत्वादिति वा। नाद्यः इदानीन्तनपुरुषकर्मजेन यज्ञेन
पर्जन्योत्पत्त्यसम्भवेन चक्राप्रवृत्तेः। न हि सर्वेऽपि कर्मकारिणः
पर्जन्यत्वं प्राप्नुवन्ति। द्वितीयं दूषयति **न त्वि**ति। फलरहितेन
कर्मत्वसामान्येनेदानीं कर्म कार्यं न भवति स्वयं क्लेशरूपत्वादिति।
प्रकारान्तरेणापियज्ञाद्भवति पर्जन्यः इत्येतद्दर्शयितुमाह **मेघे**ति।
चक्रं समूहः। ततः किम् इत्यत आह **तच्चे**ति। मेघचक्रम्। कुतः इत्यत आह
**अग्ना**विति। ननुस्वकीयमुदकं नद्यः इति समुद्राद्वृष्टिरुच्यते अत
आदित्याद्वृष्ट्यङ्गीकारे तद्विरोधः स्यादित्यत आह **उभये**ति।
वृष्ट्यङ्गीकारादिति शेषः। वार्षिका मेघा इह वृष्टिशब्देनोच्यन्ते। ततोऽपि
किम् इत्यत आह **अतश्चे**ति। प्राक् पर्जन्यस्य भवनं गौणमङ्गीकृत्य
व्याख्यातम् इदानीं त्वभिमन्यमानगतस्य भवनस्याभिमानिनी लक्षणामाश्रित्येति
भेदः। यद्वा अभिमानिगतस्य पर्जन्यशब्दस्य अभिमन्यमाने लक्षणामाश्रित्य
द्वितीयं व्याख्यानम्। **तात्पर्यनिर्णये** तु मेघसन्ततौ पर्जन्यशब्दो
यौगिकोऽङ्गीकृतः। ननु यज्ञः कर्मात्मकः तत्कथमुच्यतेयज्ञः कर्मसमुद्भवः इति
तत्राह **यज्ञ** इति। इतरक्रिया यज्ञाङ्गभूता। अपूर्वाङ्गीकारे रूढित्यागेन
लक्षणाश्रयणं स्यात्।
