+++
title = "17 यस्त्वात्मरतिरेव"

+++
।।3.17।। एवमज्ञानिनः कर्म कर्तव्यमित्युक्तम् इदानीं ज्ञानिनः
कर्तव्याभावमाहेति परव्याख्यानमसदिति भावेन सङ्गतिमाह **तर्ही**ति यद्येवं
कर्माकरणे हानिस्तत्करणे च लाभस्तर्हीत्यर्थः। परमेश्वरेऽतीव
मनस्समाधानमसम्प्रज्ञातसमाधिरित्यर्थः। न कार्यं प्रसज्येतेति शब्दः। तत्र
कर्मलोपस्यावश्यम्भावादिति भावः। अत्र
रतितृप्तिसन्तोषशब्दांस्तावद्व्याचष्टे **रमणमि**ति। परेति स्वरूपकथनं न
शब्दार्थान्तर्भूतम्। तथा च पञ्चमेऽभिधानं वक्ष्यते। तथात्वे जीवनिराकरणं च
व्यर्थं स्यात् यद्दर्शनादिनिमित्तं सुखं ततोऽन्यत्र। तज्जनकं
तृप्तेर्जनकम्। तृप्तिकारणं सुखमिति शेषः। इदानीमात्मशब्दस्य
जीवविषयत्वप्रतीतिनिरासार्थमात्मरतिरिति समस्तं पदं व्याख्याति
**परमात्मे**ति। प्राप्त आत्मरतिरिति शेषः। अनेनात्मनि रतिर्यस्येति
विग्रहः सूचितः। आत्मनो रतिर्यस्येति वा। एवमुत्तरावप्यात्मशब्दौ
परमात्मार्थौ ज्ञातव्यौ। न चैवं सति तृप्तशब्दस्य
परमात्मनोऽन्यत्रालम्बुद्धिरर्थः स्यात्। ततश्चेदं न वक्तव्यम्।
आत्मरतिरेवेत्यवधारणेनान्यरतिनिरासेन पौनरुक्त्यप्रसङ्गादित्यत आह
**अन्यत्रे**ति। अलम्बुद्धित्वं प्राप्तस्तृप्तशब्देनोक्त इति शेषः।
अलम्बुद्धिरिति पाठे तृप्तशब्दार्थ इति शेषः। अवधारणेनैवान्यत्र रत्यभावे
लब्धेऽपि सर्वात्मनाऽन्यत्रालम्बुद्धिं वक्तुं तृप्त इति पुनर्वचनम्।
अवधारणस्यान्यत्रालम्बुद्धिमात्रद्योतनेन चरितार्थस्यसर्वात्मना
इत्यत्राप्रवृत्तेरिति भावः। ननुसन्तुष्टः इत्यनेनालम्बुद्धिजनकं सुखं
प्राप्त इत्युच्यत इत्युक्तम् तत्किं विषयजन्यम् उतात्मरत्याख्यम् नाद्यः
विरोधात्। न द्वितीयः तस्यात्मरतिशब्देनोक्ततया पुनरुक्तिप्रसङ्गात्। कथं
चतस्यान्यत्रालम्बुद्धिजनकत्वं इत्यत आह **महच्चे**ति। चशब्दो हेतौ।
तदात्मरत्याख्यं प्रागुक्तमेव सुखं पुनरन्यत्रालम्बुद्धिकारणत्वेनोच्यतेऽतो
न दोषः तस्य च महत्त्वं संशब्देनोक्तमतस्तत्कारणत्वं चोपपन्नमित्यर्थः।
आत्मरतिः सन्तोषशब्देन गृह्यते चेत् पुनरात्मनीति व्यर्थमित्यत आह **तत्स्थ
एवे**ति। सन्तोषाख्यात्मरतिः केनास्य जाता
इत्यपेक्षायामसम्प्रज्ञातसमाधिलक्षणया परमात्मनि स्थित्येति ज्ञापयितुं
आत्मनीत्युक्तमित्यर्थः। अवधारणस्य प्रयोजनमाह **नान्य**दिति।
अन्यदसम्प्रज्ञातसमाधिरूपात्तत्स्थत्वात् एतेनात्मरतिरेवेत्यवधारणेनास्य
पुनरुक्तता परिहृता। नन्वात्मतृप्त इति कोऽयं समासः इत्यत आह **आत्मने**ति
न केवलमात्मरत्याख्येन सुखेनं किन्तु प्रसन्नेन परमात्मनैवेत्यर्थः।
पञ्चमीसमासः कथं न स्यात् इति चेत् न असामर्थ्यात्। अन्यत्र इत्यनेन ह्यस्य
सामर्थ्यं न तु तृप्तशब्दार्थेन तृप्तशब्दार्थ
एवान्यत्रार्थान्तरभूतोऽस्तीति चेत् न तस्य प्रकरणलब्धस्य
तदन्तर्भावाभावात्। अन्यथावयं तु न वितृप्यामः इत्यत्र
ततोऽन्यत्रालम्बुद्धिं न प्राप्नुम इत्यर्थप्रसङ्गात्। अस्तु तर्हि
सप्तमीसमास इति नेत्याह **न ही**ति। पूर्वविशेषणविरोधात्
प्रमाणान्तरविरोधाच्चेति भावः। स्यादयं दोषो यदि
तृप्तशब्दस्यालम्बुद्धिवाचित्वं स्यात्। तदेव कुतः इत्यत आह **तद्वाचित्वं
चे**ति। नन्वत्र तृप्तिशब्दः प्रीत्यर्थः न चैवं सत्यर्थानुपपत्तिः
उत्तमश्लोकविक्रमैः श्रूयमाणैर्निमित्तैरन्यत्र प्रीतिं न प्राप्नुम
इत्यध्याहारेणोपपत्तेरित्यत आह **अध्याहारस्त्वि**ति। गत्यन्तररहितागमनिका।
अध्याहारो ह्यश्रुतशब्दकल्पनम्। तच्च कल्पकसद्भावे न दोषः अन्यथा तु दोष
एव। कल्पकं च गत्यन्तरराहित्यम्। अन्यथाऽनुपपत्तिरिति यावत्। अत्र
त्वलम्बुद्ध्यर्थत्वे गृहीते विनाऽप्यध्याहारेण
वाक्यार्थोपपत्तेरयुक्तोऽसाविति भावः। षष्ठीसमासस्तुपूरणगुणसुहितार्थ
अष्टा.2।2।11 इति प्रतिषिद्धः। अपव्याख्यानं निराचष्टे **आत्मरतिरेवे**ति।
न ज्ञानिमात्रस्येत्येवार्थः। इतोऽपि न ज्ञानिमात्रस्य कार्याभाव इत्याह
**स्थितप्रज्ञस्यापी**ति। स्वधर्मः कार्य इति सम्बन्धः।
आत्मरतिरेवेत्यवधारणेऽपि कुतो न ज्ञानिमात्रविषयमेतत् इत्यत आह
**अन्यदे**ति। अवधारणेन ह्यनात्मरतिर्व्यावर्त्यते।
असम्प्रज्ञातसमाधिकालादन्यदा सर्वस्य
ज्ञानिनोऽपीषदन्यरतिर्भवतीत्युपपादितम्
अतोऽसम्प्रज्ञातसमाधिस्थव्यतिरिक्तानां ज्ञानिनामप्यवधारणेन
व्यावर्तितत्वान्न तद्विषयमेतदिति भावः। ननु ज्ञानिनामन्यरतौ
विद्यमानायामपि तत्रालम्बुद्धिरप्यस्तीत्यात्मरतिरेवेत्यवधारणमुपपद्यत
इत्यत आह **न चे**ति। तत्र श्लोके तत्र कार्याभावे
प्रयोजकत्वेनात्मनोऽन्यत्रालम्बुद्धिमात्रमल्पालम्बुद्धिः
रतिसहचरितालम्बुद्धिरिति यावत् नोक्ता किं तर्हि सर्वात्मनाऽलम्बुद्धिः
कुतः इत्यत आह **आत्मे**ति। अवधारणेनान्यत्रालम्बुद्धौ लब्धायामपि
यत्पृथगात्मतृप्त इत्यभिधत्ते तेन सर्वात्मनाऽलम्बुद्धिरवधारणेनाभिप्रेतेति
ज्ञायत इति प्रागुक्तम्। अतो ज्ञानिमात्रे नेदमुपपद्यत इत्यर्थः।
यस्त्वात्मरतिरेवेत्येतदसम्प्रज्ञातसमाधिस्थ एव सम्भवि तथापि यत्पतति
तद्गुर्वितिवत् य एवंविधः कदाचित्तस्य सर्वदा कार्यं न विद्यत इत्येवं
व्याख्याने ज्ञानिमात्रस्य कार्याभावः सेत्स्यति। न ह्यत्र यदैवं तदेति
कालावच्छेदकशब्दोऽस्ति। आत्मरतिरिति समासस्तु रतेः कर्तारमेवाचष्ट इत्यत आह
**कर्तृशब्द** इति। अयं च यदा तदेति रहितोऽपीत्यर्थः। आदिग्रहणेन यो दारान्
परिगृह्णाति स गृहीत्यादेः परिग्रहः। अयं भावः तस्य कार्यं न विद्यते
इत्युक्तेऽतिप्रसक्तौ सत्यामन्यव्यावर्तकंयस्त्वात्मरतिरेव स्यात्
इत्यनेनोक्तम्। व्यावर्तकं च द्विविधं भवति विशेषणमुपलक्षणं चेति। तत्र
व्यवच्छेद्यसमानकालं विशेषणम् यथा सिद्धान्त्युदाहृतं भाजनम्। अन्यथा
तूपलक्षणं यथा पूर्वपक्ष्युदाहृतं पतनम् तत्र विशेषणं मुख्य
विशेषज्ञानहेतुत्वात्। अन्यदमुख्यं वैपरीत्यात्। मुख्यामुख्ययोश्च मुख्ये
कार्यसम्प्रत्ययः। न चात्र विशेषणत्वग्रहणे बाधकमस्ति येनोपलक्षणमेतदिति
प्रतीम इति। कर्तृशब्द इत्युक्तस्य फलमाह **अत** इति।
एतत्कार्यराहित्यम्। समाधावेव इत्युक्त्या समानकालतां सूचयति। न
चासम्प्रज्ञातसमाधिस्थस्य कार्याभावे व्याख्यायमाने
कदाचिदपरोक्षज्ञानरहितस्यापि असम्प्रज्ञातसमाधिसम्भवात् कार्याभावप्रसङ्ग
इति चेत् न अपरोक्षज्ञानिन एव असम्प्रज्ञातसमाधिर्भवति
नान्यस्येत्यस्यार्थस्यमानवं इति पदेन भगवतैव दर्शितत्वादित्याह **मानव**
इति। मानवः इति कथं ज्ञानिनो वाचकं इत्यत आह **मन्वि**ति।
धातोर्व्याख्यानादिति शेषः। अस्माद्धातोर्भावे उप्रत्ययः। ततो
मनुरवबोधोऽस्यास्तीत्यस्मिन्नर्थे मनोरयमाश्रय इत्यर्थे वाऽण्प्रत्ययः।
यद्वा धातोरेव वाण्प्रत्ययः। मनुष्य
इतिव्याख्यायामृष्यादिव्यावृत्तिर्वैयर्थ्यं चापद्येत।
आत्मशब्दस्याप्यन्यथाव्याख्यां निराकरोति **परमात्मे**ति। चशब्दोऽवधारणे। न
स्वात्मरतिरित्यर्थः। तस्यैव इत्यवधारणादिति।
