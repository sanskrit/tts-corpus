+++
title = "36 अथ केन"

+++
।।3.36।। अथ केन इत्युर्जनप्रश्नोऽनुपपन्नः। तौ ह्यस्य परिपन्थिनौ 3।34 इति
रागद्वेषयोः परिपन्थित्वस्योक्तत्वात् न हि पापप्रयोजकत्वात्।
अन्यद्रागादेः पुरुषपरिपन्थित्वमित्यतः प्रश्नाभिप्रायमाह **बहव** इति।
कारणशब्दः करोतेर्ण्यन्तात्करणे ल्युडंतः स च त्रिलिङ्गः। अयमनुमान इति
भाष्ये प्रयोगात्। अथवा ण्यासश्रंथो युच् अष्टा.3।3।107 इति करणे युच्। अयं
च स्त्रीलिङ्गः। बहव इत्यपि स्त्रीलिङ्ग एव। वोतो गुणवचनात् अष्टा.4।1।44
इति विकल्पविधानात्। कर्मेति पापं विवक्षितम् द्वयोरेवोक्तत्वात् कथं बहव
इत्यनुवादः इत्यत आह **क्रोधादय** इति। पूर्वं भगवता द्वेषशब्देन
मदमत्सरादयोऽप्युपलक्षिताः अरिषड्वर्गप्रसिद्धेः। तदेतद्विदित्वैवमनुवदतीति
भावः। रागशब्देन कामः द्वेषशब्देन क्रोधादयश्च त्वयोक्ता इत्यर्थः। अस्य
प्रश्नस्य प्रकृते क उपयोगः इत्यत आह **अथे**ति। नास्य प्रकृतेन
हेतुहेतुमद्भावादिलक्षणासङ्गतिरिति स्वयमेव सूचितमित्यर्थः। अथेति
शब्देनार्थान्तरमेतदिति सूच्यते। तर्ह्यसङ्गतं न प्रष्टव्यमित्यतः
सङ्गत्यन्तराभावेऽपि प्रासङ्गिकी सङ्गतिरस्तीत्याशयवान् प्रसङ्गं दर्शयति
**तयोरि**ति। अत्रापि यो बलवांस्तं प्रति महान्तं प्रयत्नं करिष्यामीति
भावेन प्रश्नो युक्त एवेति भावः।
