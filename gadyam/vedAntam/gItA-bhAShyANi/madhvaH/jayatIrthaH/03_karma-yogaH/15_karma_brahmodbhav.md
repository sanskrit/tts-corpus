+++
title = "15 कर्म ब्रह्मोद्भवम्"

+++
।।3.15।। कर्म ब्रह्मोद्भवं ब्रह्मणा वेदेन प्रकाश्यं इति परेषां
व्याख्यानमसदिति भावेनाह **कर्मे**ति। ब्रह्मणः परब्रह्मणः। कुतः इत्यत आह
**एष ही**ति। अपव्याख्यानं प्रत्याख्याति **न चे**ति। उद्भवशब्दस्य
मुख्येऽभिधेये जन्मनि सम्भाव्यमाने सत्यौपचारिकं प्रकाशनमर्थतया न
कल्प्यम्। तथा ब्रह्मशब्दस्य मुख्येऽभिधेये परब्रह्मणि सम्भाव्यमाने
सत्यौपचारिकममुख्यं वेदाख्यं ब्रह्मशब्दार्थतया न कल्प्यम्। किञ्चैवं
व्याचक्षाणेनापि वेदस्य कर्मप्रकाशकत्वमन्तर्यामिद्वारा
परम्परयाऽङ्गीकार्यम्। तथाचान्ततोऽपि परब्रह्मण्यङ्गीकार्ये शब्द एव
प्राप्तस्य तस्य परित्यागोऽनुपपन्नः। ननु वेदः स्वयमेव कर्मप्रकाशक इति किं
परब्रह्मणा अतो न परम्परेत्यत आह **न चे**ति। न केवलं
जडत्वाद्वेदस्यान्याधीनत्वम् किन्त्वागमाद्विष्ण्वधीनत्वं च
प्रसिद्धमित्याह **एतस्ये**ति विष्णोरिति शेषः। ननु शब्दस्यार्थप्रकाशनं
स्वभावः न त्वागन्तुको व्यापारः यथाऽग्नेरौष्ण्यम्। ततो जडत्वेऽपि न
परापेक्षेत्यतः स्वभावस्यापि भगवदधीनत्वे प्रमाणमाह **द्रव्यमि**ति।
प्रमाणसिद्धमपि स्वभावनियमनं विष्णोरसम्भावितमित्यत आह **अचिन्त्ये**ति।
यदि जडस्य न स्वतः प्रवृत्तिस्तर्हि अभिमानिदेवताद्वाराऽस्तु तथाच
नान्ततोऽपि परब्रह्माङ्गीकार इत्यत आह **जीवस्य** **चे**ति। ततश्चाधिक्येन
परम्परेति भावः। न केवलं प्रतिबिम्बत्वाज्जीवस्य स्वतः प्रवृत्त्यभावः
किन्त्वामाच्चेत्याह **ने**ति। ब्रह्माक्षरसमुद्भवम् इत्यत्रब्रह्म वेदः
अक्षरात्परब्रह्मणो जायते। इति परेषां व्याख्यानमसदिति भावेनाह
**अक्षराणी**ति। प्रसिद्धान्यकारादीनि नियतानुपूर्वीविशिष्टानि वेद इति
यावत्। ननु समुद्भवशब्दस्य मुख्यार्थाङ्गीकारे किं बाधकं येनाभिव्यज्यत
इत्यमुख्योऽर्थः स्वीक्रियते किञ्च प्रमाणान्तरेणापि
ब्रह्माभिव्यक्तिसम्भवात्तेभ्य इति किमर्थमुक्तं इत्यत आह **अन्यथे**ति।
व्यक्त्यर्थत्वानङ्गीकारेऽनादिनिधनं ब्रह्म कथं जायते इति शेषः। तथा वेदस्य
तदभिव्यञ्जकत्वानङ्गीकारे परिपूर्णत्वादचिन्त्यं ब्रह्म को जानाति
वाक्यार्थद्वयसमुच्चयेऽपिशब्दः। समुद्भवशब्दस्य
मुख्यार्थताभावात्परोक्तोऽर्थः किं न स्यात् इत्यत आह **न चे**ति।
ब्रह्मशब्दो हि परब्रह्मणि रूढः वेदे तु बृहत्त्वयोगेन प्रवृत्तः।
तथाऽक्षरशब्दो वर्णेषु रूढः परब्रह्मणि त्वक्षरणयोगेन प्रवृत्तः।
तथाचान्यथा व्याकुर्वता रूढिं परित्यज्य योगोऽङ्गीकृतः स्यात् तच्च
न्यायबाह्यमित्यर्थः। इतश्च ब्रह्मशब्दः परब्रह्मवाचीत्याह
**परामर्शाच्चे**ति। उत्तरवाक्ये ब्रह्मशब्देन परब्रह्मणः परामर्शाच्च
पूर्ववाक्यस्थो ब्रह्मशब्दः परब्रह्मार्थो ज्ञायते। तथा
चाक्षरशब्दोऽप्यर्थाद्वेदवचनो भविष्यतीति शेषः। प्रागक्षरशब्दोक्तं परं
ब्रह्मेदानीं ब्रह्मशब्देन परामृश्यते अतः पूर्वोक्तो ब्रह्मशब्दो वेदार्थ
एवेत्यत आह **न ही**ति। एकस्मिन्नेव प्रकरण इति शेषः। अन्नात्पुरुषः। स वा
एष पुरुषोऽन्नरसमयः तै.उ.2।1।1 इत्यादिव्यावृत्त्यर्थं भेदश्रुति
विनेत्युक्तम्। श्रुतिशब्दश्च प्रमाणोपलक्षणार्थः। अत्रापि सर्वगतमिति
विशेषणमस्तीति चेत् न वर्णानामपि सर्वगतत्वात्। विकारत्वान्नेति चेत् न
अनन्तरमेव निराकरणात्। इदं च **भास्करं** प्रत्यभिहितम्। **मायावा**दिना तु
प्राग्ब्रह्मशब्दोक्तस्य वेदस्यैवायं परामर्श इत्यङ्गीकृतत्वात् यदप्यन्यथा
व्याख्याने समुद्भवशब्दस्य मुख्यार्थतालाभ इत्यभिप्रेतं तदपि
दुराशामात्रमित्याह **तानि चे**ति। यान्यस्माभिः प्रसिद्धानि व्याख्यातानि
अनेनाभिधानादिबलाद्ब्रह्माक्षरशब्दौ द्वावप्युभयत्र योगरूढाविति
प्रत्यवस्थानमपि परास्तम्। परामर्शस्य वर्णनित्यत्वस्य चापरिहार्यत्वात् न
केवलं श्रुत्यादिभ्यो वेदस्य नित्यत्वं किं तर्हि विपक्षे बाधकाच्चेत्याह
**दोषश्चे**ति। रचितत्वे च धर्मप्रमाणस्य मा.भा.2।13 इत्यत्र। ननु
वेदाक्षराणि ब्रह्मणो बुद्धिपूर्वमुत्पन्नानि अतो न
विपर्ययादिमूलत्वशङ्केत्यत आह **न चे**ति। निश्श्वसितमेतद्यदृग्वेदो
यजुर्वेदः बृ.उ.2।4।10 इति श्रुतिर्वेदानां
ब्रह्मणोऽबुद्धिपूर्वमुत्पन्नत्वे प्रमाणमिति चेत् किमयं
निश्श्वसितशब्दोऽबुद्धिपूर्वमुत्पन्नत्वस्य वाचकः उत निश्श्वसितमिव
निश्श्वसितं इवार्थश्चाबुद्धिपूर्वमुत्पन्नत्त्वमिति गौण्या वृत्त्या
तदभिप्रायः नाद्यः प्रमाणाभावात्। द्वितीयं दूषयति **निश्श्वसि**तेति।
अक्लेशेन निस्सरणस्यापीवार्थस्य सम्भवेन निश्वसितशब्दस्य तदभिप्रायतोपपत्तौ
नाबुद्धिपूर्वोत्पत्त्यभिप्रायत्वनिश्चय इत्यर्थः। न च परस्येवास्माकमपि
निश्चयायोग इति भावेनाह **स** इति। सोऽकामयत ৷৷. (सः) इदं सर्वमसृजत
बृ.उ.1।2।45 इति ब्रह्मणः सर्वस्य सृष्टेरिच्छापूर्वकत्वमुच्यते। इच्छा च
बुद्ध्याऽविनाभूता। अतो न किञ्चिद्ब्रह्मणोऽबुद्धिपूर्वमुत्पन्नमिति। ननु
निश्श्वसितमेतत् इति श्रुतिर्नामप्रपञ्चस्याबुद्धिपूर्वमुत्पत्तिं वक्ति
सोऽकामयत इति च रूपप्रपञ्चस्येच्छापूर्वमित्यतो न विरोध इत्यत आह
**इष्टमि**ति। एवं सति निश्श्वसितं इति श्रुतौइष्टं हुतमाशितं पायितमयं च
लोकः परश्च लोकः इति नामप्रपञ्चस्य रूपप्रपञ्चेन सहाभिधानात्।
रूपप्रपञ्चस्यापि निश्वसितशब्देनाबुद्धिपूर्वोत्पन्नत्वप्राप्तौ सोऽकामयत
इति श्रुतिर्निर्विंषयैवापद्येतेति भावः। इतोऽपि नाबुद्धिपूर्वा ब्रह्मणः
सृष्टिरित्याह **महातात्पर्ये**ति। परब्रह्मणः सर्वोत्तमत्वे
यत्सर्ववेदानां महातात्पर्यं तद्विरोधाच्चेत्यर्थः। तदेव कुतः इत्यत आह
**तच्चे**ति। उक्तं साधितम्। कथं तद्विरोधः इत्यत आह **न ही**ति। प्राधान्यं
सर्वोत्तमत्वम्। अस्वातन्त्र्येणोत्पत्तिकर्तृत्वस्य
प्राधान्यविरोधित्वेऽपि अबुद्धिपूर्वमुत्पादकत्वस्य किमायातं इत्यत आह
**अस्वातन्त्र्यं** चेति। कार्यस्य पुरुषमतिपूर्वकत्वाभावे तत्र तस्य
पुरुषस्यास्वातन्त्र्यं भवति तत्र दृष्टान्तमाह **यथे**ति रोगादीनां
पुरुषजत्वेऽपि बुद्धिपूर्वकत्वाभावात् तत्र पुरुषस्यास्वातन्त्र्यं
तथेत्यर्थः। ततश्चाबुद्धिपूर्वमुत्पादकत्वादस्वातन्त्र्यम्
अस्वातन्त्र्याच्चाप्राधान्यं प्रसज्येतेति। तथा च महातात्पर्यविरोध
इत्युक्तं भवति। साक्षात्प्रसङ्गसम्भवेऽपि व्युत्पादनार्थमेवमुक्तम्। ननु
वेदनित्यत्ववत्तदुत्पत्तावपि ऋचः सामानि जज्ञिरे ऋक्सं.6।4।18।4य.सं.31।7
इत्यादिवचनानि सन्ति तत्कथं निर्णयः इत्यतो विपक्षे बाधकोपेतानां
नित्यत्ववाक्यानां प्राबल्यादुत्पत्तिवचनान्यन्यथाव्याख्येयानीत्याह
**उत्पत्ती**ति। उत्पत्तिवाची शब्दोऽभिव्यक्तौ क्व दृष्टः इत्यत आह
**नित्ये**ति। अनादिनिधनतया नित्या न तूपचारेणेति मुख्यं नित्यत्वमुक्त्वा
पुनरुत्सृष्टेत्युच्यते तत्र गत्यन्तराभावाद्व्यक्तिरेव ग्राह्येत्यर्थः।
अन्यत्रापि प्रयोगं दर्शयति **अभिव्यञ्जक** इति। शतपथाभिव्यञ्जकतयानिश्चिते
याज्ञवल्क्ये कर्तृशब्दोऽस्तीत्यर्थः। याज्ञवल्क्यः शतपथस्य कर्तैव किं न
स्यात् इत्यत आह **कथमि**ति। प्रागादित्ये स्थिताः ततो याज्ञवल्क्येनाधीता
इत्येतत्प्रमितमित्यर्थः। इतोऽपि नित्यत्वपक्ष एव बलवानित्याह **वचने**ति।
ऋचः सामानि इत्यादिकं वचनमात्रम्अत एव च नित्यत्वं 1।3।29 इति शारीरकोक्तं
वाक्यं निर्णयात्मकम् वचनं च वृत्त्यन्तरेणापि सम्भवतीति न तूपचारितो
वाक्यार्थावधारणात्मको निर्णयः। अतस्तस्मादिदं बलवदित्यर्थः। ननु
शारीरकेशास्त्रयोनित्वात् 1।1।3 इति ब्रह्मणो वेदकारणत्वमुच्यत इत्यत आह
**शास्त्रमि**ति। ननु तत्पुरुषं परित्यज्य कुतो बहुव्रीहिरङ्गीक्रियते
तथात्वे च ब्रह्मणो वेदाज्जातत्वं प्रसज्येत इत्यत आह **जन्मादी**ति।
लक्षणप्रमाणाभ्यां हि वस्तुनिर्णयः। तत्रजन्माद्यस्य इति सूत्रेण
लक्षणेऽभिहिते कुतः प्रमाणादेवं प्रतिपत्तव्यं इति ब्रह्मणो
जगज्जन्मादिकारणत्वे प्रमाणाकाङ्क्षा स्यात् न तु तस्य वेदाज्जातत्वं
वेदकारणत्वं वाऽऽकाङ्क्षितम् आकाङ्क्षादिवशाच्च वाक्यार्थोऽवसेयः। ततो
योनिशब्दं प्रमाणवाचिनमङ्गीकृत्य बहुव्रीहिरेवायं प्रतिपत्तव्यः न तु
तत्पुरुषः वेदकारणत्वं च जगत्कारणत्वे हेतुत्वेनात्रोच्यते अतो
नानाकाङ्क्षिताभिधानमेतदित्यत आह **नही**ति। अन्वयाभावात् एकदेशकारणत्वेन
समुदायकारणत्वानुमानेऽतिप्रसङ्गाच्चेति हेरर्थः। मा भूदयं निश्चयहेतुः
तथाप्यशक्यसृष्टेर्वेदस्य कर्तुर्ब्रह्मणो जगत्सृष्टिकर्तृत्वं सम्भवतीति
सम्भावनाहेतुरयं स्यादित्यत आह **न ही**ति। सम्भावना ह्यधिकेनाल्पस्य भवति
यथा सहस्रेण शतस्य। नच समुदायसृष्टेस्तदेकदेशसृष्टिरधिकेति भावः। सृज्यत्वे
वेदस्य कार्यत्वपक्ष इत्यर्थः। जगत्कारणत्वोक्त्या ब्रह्मणः सर्वज्ञत्वं
प्रतीतं तत्स्फुटीकर्तुं तंत्र वेदकारणत्वं हेतुरनेनोच्यते अतो
नासङ्गतिरित्यत आह **न चे**ति। वेदकारणत्वं हेतुरित्यनुवर्तते।
अबुद्धिपूर्वमुत्पन्नत्वाङ्गीकारादिति भावः। किञ्च यदि जगदेकदेशस्य वेदस्य
स्रष्टा परमेश्वरः सर्वज्ञः सिद्ध्येत् तर्ह्यन्तर्भावितवेदस्य जगतः
स्रष्टा सुतरां सर्वज्ञः सिद्ध्येदेव तथाचार्थादपि जन्मादिसूत्रेणैव
सार्वज्ञस्य स्फुटं प्रतीतत्वात्
पुनर्हेत्वाकाङ्क्षाभावेनासङ्गतिस्तदवस्थेति भावेनाह **यदी**ति।
सूत्रार्थमुपसंहरति **तस्मादि**ति। ब्रह्मण इति शेषः। तानि
चेत्यादिनोक्तमुपसंहरति **अत** इति। तथा च न समुद्भवशब्दस्य
मुख्यार्थत्वलाभाय ब्रह्माक्षरशब्दार्थव्यत्ययः कार्य इति। **तस्मादि**ति
परामर्शविषयाप्रतीतेस्तं दर्शयन्वाक्यं व्याख्याति। यत इति।
प्रतिष्ठितमित्युच्यत इति शेषः।
