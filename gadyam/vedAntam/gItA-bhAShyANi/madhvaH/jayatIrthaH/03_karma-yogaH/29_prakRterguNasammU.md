+++
title = "29 प्रकृतेर्गुणसम्मूढाः"

+++
।।3.29।। प्रकृतेर्गुणसम्मूढाः इत्यत्र गुणशब्दस्य विवक्षितमर्थं वदन्
विग्रहं दर्शयति **प्रकृतेरि**ति। नित्यसापेक्षत्वाद्गुणशब्दस्य
नासामर्थ्यमिति प्रदर्शनायप्रकृतेः इत्यनुवादः। देवदत्तस्य गुरुकुलमिति
यथा। प्रकृतेर्गुणसम्मूढत्वात् सज्जन्ते गुणकर्मस्विति हेतुहेतुमद्भावोऽत्र
विवक्षितः अन्यथा वैयर्थ्यापत्तेः तमुपपादयति **इन्द्रियादी**ति। अभिमानो
ममैवैतानि स्वातन्त्र्येण करणानीति भ्रमः। विषयादीत्युक्त्या गुणशब्दोऽत्र
विषयार्थ इति दर्शयति। आदिशब्देन कर्मग्रहणम्। विषयेषु सङ्गः स्नेहादिः
कर्मसु स्वातन्त्र्यभ्रमः। गुणानां कर्मसु इति केनचित् (शं.) व्याख्यातं
तदसदिति भावेन द्वन्द्वोऽयमिति दर्शयति **गुणे**ति
द्वन्द्वपरिग्रहेऽधिकार्थलाभात्। अनेन विषयादीत्येतदपि समर्थितं भवति।
गुणशब्दस्योक्तानेकार्थत्वं कुतः इत्यत आह **शब्दाद्या** इति। निरुच्यत इति
निरुक्तिः शब्दार्थः निरुक्तिं गच्छन्त्यवगच्छन्तीति निरुक्तिगाः। अस्तु
गुणशब्दस्यानेकेष्वर्थेषु शक्तिः तथापि विवक्षाऽत्रैकस्यैवार्थस्य युक्ता
अन्यथा न ह्येकशब्देनेत्युक्तविरोधात्। शब्दो हि यमर्थमादौ स्मारितवान् स
एवार्थो बुद्धौ सन्निहितः पुनरुच्चारितेन स्मारयितुं युक्तः तथा चात्र
सर्वत्र सत्त्वादय एव ग्राह्याः। तद्ग्रहणे शब्दादीनामपि तदात्मकानां
ग्रहणसम्भवादित्यत आह **सत्त्वादी**ति। कर्तृत्वाधारत्वयोरेकत्र विरोधादिति
भावः। तदात्मकानामिन्द्रियादीनामुपलक्षणे सति वृथा प्रयासः।
अनयैवानुपपत्त्याऽनेकार्थग्रहणोपपत्तेः।
