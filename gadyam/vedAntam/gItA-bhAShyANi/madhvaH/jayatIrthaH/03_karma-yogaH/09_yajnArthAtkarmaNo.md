+++
title = "09 यज्ञार्थात्कर्मणोऽन्यत्र"

+++
।।3.9।। इदानीं तृतीयं पक्षमाशङ्क्य तत्परिहाराय श्लोकमवतारयति
**कर्मणे**ति। बन्धकं मोक्षस्य प्रतिबन्धकं अतो न करोमीति शेषः।
तत्पुरुषत्वभ्रान्तिनिरासायाह **कर्मे**ति। तत्पुरुषत्वेऽसङ्गतिः स्यादिति
भावः। यज्ञशब्दस्य यागार्थत्वप्रतीतिमपाकर्तुमाह **यज्ञ** इति।
अवैष्णवयागस्यापि बन्धकत्वादिति भावः।
तदर्थमित्युत्तरवाक्यस्यासङ्गतिपरिहारायार्थात्सिद्धं पूर्ववाक्यार्थमाह
**यज्ञार्थ**मिति। सङ्गरहितमित्यनुक्तं कस्मादुक्तं इत्यत आह **मुक्ते**ति।
इष्टियाजुकः फलेच्छया यष्टा। ननुकर्मणा बध्यते जन्तुः इत्यपि विशेषवचनम्
अविद्यादीनामनेकेषां बन्धकत्वेनाविद्यादिभिरिति सामान्यस्यानुपात्तत्वात्
गीतावाक्यं कर्म न बन्धकमितीदमपि विशेषवचनं तत्कथं तत्परिहारायावतार्यं
व्याख्यातं इत्यत आह **विशेषे**ति। यद्युक्तविधया द्वयोर्विशेषवचनत्वं समं
तथापि गीतावाक्येयज्ञार्थात् इत्यादिविशेषणमुच्यतेऽतस्तदपेक्षया
तत्सामान्यवचनमेव अतो युक्तमेतद्व्याख्यानमिति भावः। अयमत्र
प्रत्युत्तरक्रमःकर्मणा बध्यते इति वाक्यमाश्रित्य न युद्धादिकर्मत्यागः
कार्यः तस्यावैष्णवकाम्यकर्मविषयत्वात्। कुतः सङ्कोचः इति चेत् परेणापि
परिस्पन्दमात्रस्य त्यक्तुमशक्यत्वेनासङ्कुचितार्थतायाः
स्वीकर्तुमशक्यत्वात्। तर्ह्यत एव
बाधकाच्छरीरयात्रार्थकर्मव्यतिरिक्तविषयत्वं कल्प्यत इति चेत् न
वैय्यर्थ्यात्। एवमपि मनोव्यापारस्याल्पकत्वेन प्रतिबन्धकाभावो न सिध्यति।
तस्यैवान्वयव्यतिरेकाभ्यां प्रयोजकत्वावधारणात् बाधकात्सङ्कोचमङ्गीकुर्वतां
चायमपि सङ्कोचोऽङ्गीकार्यः विधानसामर्थ्यात् युद्धादीनामपि
तत्तद्वर्णाश्रमोचितत्वात्। न च विधानस्यामुमुक्षुविषयत्वम् कल्पकाभावात्।
न चेदमेव वाक्यं कल्पकम् तस्यावैष्णवादिकर्मत्यागेन चरितार्थत्वात्
धर्मिपरित्यागाद्धर्ममात्रपरित्यागस्य ज्यायस्त्वात्। अतो न कर्मस्वरूपं
त्याज्यमिति।
