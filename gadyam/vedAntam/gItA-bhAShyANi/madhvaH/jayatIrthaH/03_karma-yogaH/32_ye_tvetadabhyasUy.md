+++
title = "32 ये त्वेतदभ्यसूयन्तो"

+++
।।3.31 3.32।। अन्यथाप्रतीतिं निराकर्तुं तावदुत्तरश्लोकद्वयप्रतिपाद्यमाह
**फल**मिति। केचिद्विद्वांसः कुर्वन्तीत्येतावता मया कार्यं न वा
इत्याशङ्क्य स्वोक्तकरणाकरणयोः फलमाहेत्यर्थः। मुच्यन्ते तेऽपि कर्मभिः
इत्यपिशब्देन ज्ञानमिव निवृत्तं कर्मापि मोक्षसाधनमुच्यते इत्यन्यथा
प्रतीतिनिरासाय व्याचष्टे **ये त्वि**ति। कैमुत्यद्योतनार्थोऽपिशब्दो न
समुच्चयार्थ इत्यर्थः। प्रासङ्गिकं चैतत्। समुच्चये यद्यपिशब्दः स च द्वेधा
ज्ञानमिव कर्मापि पृथक्साधनं ज्ञानकर्मसमुच्चय एवेति। तत्राद्यपक्षं
निराकरोति **न त्वि**ति। निष्कामत्वादिनाऽनुष्ठितानि यज्ञादीनि निवृत्तानि।
आदिपदेन नित्यनैमित्तिकानां ग्रहणम्। अपरोक्षा च सा ईशदृष्टिश्च तादर्थ्ये
चतुर्थी। मुक्तौ मुक्तिसाधने किञ्चित्सहकारि कर्मापि मुक्तिसाधनमुच्यत
इत्यत उक्तंसर्वमिति। तत्सर्वं निवृत्तादिकम्। अन्तरा मध्ये। ज्ञानमाधाय।
मुक्तये मुक्तेः। अहल्यायै जारेति यथा। साक्षात् साधनत्वेन श्रुतमपि कर्म
यथा व्यवहितं जातं किमपि ज्ञानं तथा नेत्युक्तम् **न किञ्चिदि**ति।
द्वितीयमपि प्रकारमतिदेशेन निराचष्टे **अत एवे**ति। अपरोक्षेशदृष्टिस्तु
मुक्तौ किञ्चिन्न मार्गते इत्युक्तत्वादेवेत्यर्थः।
