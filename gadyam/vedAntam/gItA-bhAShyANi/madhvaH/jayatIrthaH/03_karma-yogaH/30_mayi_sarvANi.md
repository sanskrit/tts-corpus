+++
title = "30 मयि सर्वाणि"

+++
।।3.30।। मयि सर्वाणि इत्यस्य सङ्गतिं दर्शयति **अत** इति यतो
विद्वत्कर्मैवंविधं त्वं च विद्वानस्यतः। ननु सन्न्यासो विसर्गः स च
स्वकीयस्य भवति न च जीवस्य कर्माणि सन्तीत्युक्तं तत्कथं तेषां विसर्गो
विधीयत इत्यत आह **भ्रान्त्ये**ति। कर्मणां परमेश्वरे सन्न्यासो नाम
तदात्मकत्वविज्ञानमिति कश्चित् तदसत् अशाब्दत्वात् प्रमाणविरुद्धत्वाच्चेति
भावेन स्वपक्षे तदभिप्रायमाह **भगवानि**ति। इति ज्ञात्वेति शेषः।
प्रकारान्तरं चाह **मदि**ति। इति समर्पणं च कर्मणां मयि सन्न्यास इति शेषः।
कर्माणि परमेश्वरात्मकत्व प्रतिपद्यन्त तत्प्राप्तये कल्प्यन्त
इत्यध्यात्मचेतसेति व्याख्यानमशाब्दमिति भावेन व्याचष्टे **आत्मानमि**ति।
अनेनाव्ययीभावगर्भः कर्मधारय इत्युक्तं भवति। अस्यनिराशीः इत्यनेनान्वयः।
परमात्मलाभेन निराशीराशारहित इत्युक्तं भवति। ननु निर्ममत्वं न मम कर्माणि
सन्तीति ज्ञानम्। तच्चमयि सर्वाणि कर्माणि सन्न्यस्य इत्यनेन गतार्थमतो
द्वयोर्भेदमाह **सन्न्यासस्त्वि**ति। उभयत्रेतिशब्दात्परं ज्ञानमिति शेषः।
