+++
title = "04 न"

+++
।।3.4।।**न कर्मणा**मिति। मोक्षस्य कर्मसाध्यत्वमुच्यत
इत्यन्यथाप्रतीतिनिरासायाह **इतश्चे**ति। स्ववर्णाश्रमोचिते युद्धादाविति
शेषः। प्रागाधिकारिकत्वात्त्वया कर्म कर्तव्यमित्युक्तम् इदानीं कोऽपरो
हेतुरुच्यते इत्यतो व्याचष्टे **कर्मणा**मिति। **अयमभिप्रायः** कर्माणि न
कार्याणीति वदन्प्रष्टव्यः किं ज्ञानं न मोक्षसाधनम् अपितु कर्माकरणमेवेति
मत्वा कर्माणि त्यज्यन्ते उत ज्ञानं मोक्षसाधनं भवत्येव किन्तुकर्मणा
बध्यते जन्तुः म.भा.12।241।7 इत्यादेः कर्माणि तत्प्रतिबन्धकानीति मत्वा।
आद्येऽपि किं मोक्षस्य नैष्कर्म्यशब्दवाच्यत्वमात्रमाश्रित्येदमुच्यते अथवा
क्रियाकारकफलरूपस्य संसारस्य कर्मैव बीजम्। अकरणे च बीजाभावात्संसारो न
भविष्यतीति युक्तिमाश्रित्य आद्यस्येदं दूषणम्न कर्मणां इति।
नैष्कर्म्यशब्दस्यान्यथापि व्याख्यानान्नाद्य इत्यर्थः। ततः किमित्यत आह
**ज्ञानमेवे**ति। उक्तमाक्षिप्य समाधत्ते **कुत** इति।
नैष्कर्म्यशब्दस्यान्यार्थतामङ्गीकृत्य कर्माकरणस्य मोक्षसाधनत्वनिराकरणे
को हेतुः इत्यर्थः। कथमस्य हेतुत्वं इत्यतो व्याचष्टे **सर्वदे**ति।
प्रलयेऽपि सम्भवार्थं स्थूलेन सूक्ष्मेण वेत्युक्तम्। तथापि कथं
हेतुत्वमित्यत आह **यदी**ति। स्यात् इत्यस्य पूर्वोत्तराभ्यां
सम्बन्धः। स्थावराणां इत्यनधिकृतोपलक्षणम्। ततश्चानादौ संसारेऽनधिकृतदेहस्य
सम्भवेन मुक्तिप्रसङ्गादधुनाऽपि दृश्यमानस्य पुरुषत्वं न स्यादिति भावः।
द्वितीयनिरासेऽप्यस्यैवार्थस्य तात्पर्यमाह **न चे**ति। कर्माभावात्
संसारबीजाभावात्। अत्र नैष्कर्म्यमिति मुक्तिनामैव न तु परप्रमाणानुवादः।
कुतो न भवतीत्यतोऽत्रापि पुरुषत्वादिति हेतुमभिप्रेत्याह **प्रती**ति।
जन्मनिजन्मनि कृतानामित्यर्थः। पुरुषत्वेनानादौ
संसारेऽधिकृतानन्तजन्मसम्भवात्। तत्र कृतानामनन्तकर्मणां भावात्।
किमद्याकरणमात्रेण भवतीत्यर्थः। ननु पूर्वपूर्वशरीरकृतानि
कर्माण्युत्तरोत्तरशरीरे भुक्तानि तत्कुतोऽनन्तकर्मणां भाव इत्यत आह **न
चे**ति। कुतो नेत्यत आह **एकस्मिन्नि**ति। हिशब्दो हेतौ। बहून्यपि
भुज्यन्तां को दोष इत्यत आह **तानि चे**ति तानि च कानिचिदिति सम्बन्धः
एकैकानीति प्रत्येकमित्यर्थः। ननु तथाविधान्यप्यनधिकृतजन्मभिर्मुक्तानीत्यत
आह **तत्र चे**ति। तेषु कर्मसु भुञ्जन्भुञ्जानः। शेषेण कर्मशेषेण। मानुष्ये
चाकरणमसम्भावितमित्याह **ततश्चे**ति। असमाप्तिर्भोगेन कर्मणामिति शेषः।
सम्भावनामात्रेणेदमुक्तं न तु प्रमितमित्यत आह **तच्चोक्त**मिति।
चतुर्दशवर्षात्। अनूनो दशको यस्येति विग्रहः। ह्रस्वदीर्घव्यत्ययेन
चतुर्दशोर्ध्वजीवीनीति स्त्रिया विशेषणम्। **संसारश्चे**ति
कर्मणामनन्तत्वोपपादनम्। अतो भोगेन क्षयासम्भवात्। अवित्वा अविदित्वा।
पुरुषशब्देनानादिदेहसम्बन्ध उक्तः सोऽसिद्ध इत्यत आह **यदी**ति।
अतत्प्राप्तिराकस्मिकस्य संसारस्याप्राप्तिः स्यात् अतः पुरुषत्वं
सिद्धमिति। ननु सन्तु प्राग्भवीयान्यनन्तकर्माणि तथापि बन्धकानि कथं
प्रेक्षावता क्रियेरन् न ह्यनन्तानि पापानि प्राक्तनानि सन्तीत्येतावताऽद्य
क्रियन्त इत्यत आह **अबन्धकत्वं** त्विति। कर्मणां बन्धाहेतुत्वं
त्वकामनादिनैव भवति न त्वकरणेन प्रत्यवायस्यैव प्राप्तेरित्यर्थः।
अकामेनाबन्धकत्वं भगवत्सम्मतमिति भावेनाह **तच्चे**ति।
**शङ्करस्तु**अकरणमसन्नसन्तं प्रत्यवायं जनयति कथमसतः सज्जायेत छा.उ.6।2।2
इति श्रुतेः इत्यवादीत्। **तद्भास्करः** प्रत्यषेधीत्। द्रव्यविषया श्रुतिः
गुणस्त्वसतोऽपि जायते इति। उभावपि स्थूलदृश्वानौ न ह्यकरणमसत् तथा सति
करणप्रसङ्गात्। किन्त्वभावः स च भाववत्तत्त्वमेवेति कथमकारणम्। गुणं प्रति
कारणत्वे च द्रव्यकारणत्वं कुतो न भवेत्। ननुचात्रोपादानत्वस्य
विवक्षितत्वादकारणस्य चाभावरूपतया सत्त्वेऽप्यत्र
विवक्षितापादनत्वानुपपत्तेर्नप्रत्यवायजनकत्वमित्यभिप्राय इत्यत आह **न
ही**ति। न ह्यत्रोपादानत्वं विवक्षितं किन्तु निमित्तत्वमेवेत्युक्तम्। न च
सन्न्यसनादेव इति पुनरुक्तम् अत्रापि कर्मसन्न्यसनस्य
मोक्षसाधनत्वोक्तेरित्यत आह **नन्वि**ति। निष्कामं ज्ञानपूर्वं च इति मानवे
वाक्ये तावन्निष्कामकर्मणा मोक्षः स्मृतः। स
चोपपत्त्यन्तरादर्शनान्निष्कामकर्मणः फलाभावादित्येव
तत्रोपपत्तिरङ्गीकार्या यत एवं फलाभावस्यैव प्राधान्यम् अतोऽकरणेऽपि
फलाभावस्य साम्यान्मोक्षो भवत्येव। यत्प्राग्भवीयकर्मफलमुक्तं
निष्कामकरणपक्षेऽपि तत्समानम्। न च विनिगमने कारणाभावः आयासाभावस्य
सत्त्वात्। न च प्रत्यवायप्राप्तिः अमुमुक्षुविषयत्वसम्भवात्। अतो न
कर्माणि करोमीति भावः। अनेन कथमस्य परिहारः इत्यत आह **सन्न्यास** इति। तेन
च निष्कामकर्मकरणमुपलक्ष्यत इति भावः। निष्कामकर्मकरणान्मोक्षं न
प्राप्नोतीति। अतो न तत् प्रतिबन्दीग्रहणं युक्तमित्यनेनोक्तम्। तथा च
स्मृतिविरोध इत्यतः स्मृतेरभिप्रायमाह **अकामे**ति। सकाशादिति शेषः
पुंसामिति वा। अकामकर्मभिरन्तःकरणशुद्धिद्वारा ज्ञानं जायत इत्येतत्कुतः
इत्यत आह **तच्चोक्त**मिति। नन्वत्र वैराग्यं जायत इत्युच्यते न तु
ज्ञानमिति तत्राह **विरक्तानामेवे**ति। प्रागपि वैराग्यद्वारेत्यभिमतमिति
भावः। तथापि कथं विरोधपरिहारः गीतायामकामकर्मणां मोक्षसाधनत्वाभावावधारणात्
इत्यतस्तदभिप्रायमाह **न त्वि**ति। फलाभावोपपत्तिकं कर्मणां मोक्षसाधनत्वं
निषिद्ध्यते न तु सर्वथाऽपीत्यर्थः। प्रतिबन्दीं मोचयति **कर्माभावा**दिति।
अतः कर्माभावान्न मोक्ष इत्यर्थः। श्लोकतात्पर्यमुपसंहरति **अत** इति। ननु
यत्याश्रमो मोक्षसाधनत्वेन श्रुत्यादिप्रसिद्धः तत्र चेयमेवोपपत्तिः।
यत्तद्धर्माणां फलाभावः अतस्तत्साम्यादकरणेऽपि मोक्षो
भवतीत्येतच्छङ्कानिरासार्थं चोक्तंन च सन्न्यसनादेव इति। एवं तर्हि
श्रुत्यादिविरोध इत्यत आह **यत्याश्रमस्त्वि**ति। प्रायत्यं
प्रयतत्वमीश्वरे मनस्समाधानम्। यतेर्द्वारद्वयेन मोक्षसाधनत्वं
श्रुत्यादेरभिप्रेतम्। फलाभावोपपत्तिकं तु गीतायां निवारितं अतो न विरोध
इति भावः। आश्रमान्तरेऽपि प्रायत्यसम्भवात्किं तदर्थं यत्याश्रमेण इत्यत आह
**अप्रयतत्वमेवे**ति। इतरकर्मसु यजनादिषु। प्रायत्यं कथं मोक्षसाधनं इत्यतो
व्यतिरेकमुखेनोपपादयति **अप्रयतानां चे**ति। प्रज्ञानेनैनमाप्नुयात्
कठो.2।23 इति श्रुतिशेषः। अशान्तोऽभगवन्निष्ठः। असमाहितस्तत्र
चित्तसमाधानरहितः। भगवत्तोषणस्याश्रमान्तरेऽपि सम्भवात्किं यत्याश्रमेण
इत्यत आह **महांश्चे**ति। तुरीयं परमहंसाख्यम्। वाक्यशेषेणान्वयः।
यत्याश्रम एव चेत्प्रायत्यं महान्भगवतस्तोषश्च तर्हि
तद्रहितानामाधिकारिकाणां तदुभयाभावप्रसङ्ग इत्यत आह **आधिकारिकास्त्वि**ति।
तत्स्था अधिकारस्थाः। स एव अधिकार एव। तुष्यत्यनेनेति तोषः।
समासान्तविधेरनित्यत्वादादिराज्ञामित्युक्तम्। यथोक्तं महाभाष्ये शुच्यांपि
तटाकानि इति।
