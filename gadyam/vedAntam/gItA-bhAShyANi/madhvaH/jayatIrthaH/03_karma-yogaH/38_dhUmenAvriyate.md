+++
title = "38 धूमेनाव्रियते"

+++
।।3.38।। ननु प्रश्नस्योत्तरं जातं किमुत्तरेण इत्यतः श्लोकद्वयस्य
सङ्गतिमाह **कथमि**ति। स कामः कथं मोक्षस्य विरोधी इति जिज्ञासायामाह
**धूमेने**त्यादिनेति शेषः। विवक्षितार्थस्यास्फुटत्वात् व्याख्याति
**इदमि**ति। ईश्वरान्तःकरणजीवलक्षणं वस्तुत्रयम्। केन किमिव
इत्याकाङ्क्षायामाद्यं पादत्रयं व्याचष्टे **यथे**ति। परमात्मा कामेनावृतः
स्वयं सर्वज्ञोऽप्यन्यैर्न ज्ञायत इति शेषः। अन्यस्य मुखादेः। परमात्मादेः
इत्यादिपदेन जीवो गृह्यते। बन्धापेक्षयाऽऽवरणस्य समानकर्तृकत्वम्। बद्धः
सङ्कुचितो व्यापाराक्षम इति यावत्। उल्बो गर्भवेष्टनम्। कामेनावृतो जीवो
नेश्वरादिज्ञाने क्षम इत्यर्थः।
