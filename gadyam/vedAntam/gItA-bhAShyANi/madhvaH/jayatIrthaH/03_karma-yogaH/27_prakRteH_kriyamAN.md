+++
title = "27 प्रकृतेः क्रियमाणानि"

+++
।।3.27 3.28।। प्रकृतेः क्रियमाणानि इति
श्लोकद्वयस्यास्फुटत्वात्तात्पर्यमाह **विद्वदि**ति। यथायोगं सम्बन्धः न
यथाक्रमम्। कर्मभेदं कर्मवैलक्षण्यं आह प्रपञ्चयतीत्यर्थः। सक्ताः कर्मणि
3।25 इत्यादिनोक्तत्वात्। व्यवहितत्वादन्वयं दर्शयन्
गुणशब्दस्यानेकार्थत्वात् विवक्षितमर्थमाह **प्रकृतेरि**ति। आदिपदेन
शरीरमनसोर्ग्रहणम्। कथमिन्द्रियादीनां द्रव्याणां प्रकृतिगुणत्वमित्यत आह
**प्रकृति**मिति। गुणभूतान्यप्रधानानि। प्रकारान्तरेण व्याचष्टे **तदि**ति।
प्रकृतिकार्याणि चेत्यर्थः। गुणशब्दः कार्यार्थ इत्युक्तं भवति। ननु
जीवस्यापि कर्तृत्वात्अहङ्कारविमूढात्मा कर्ताऽहमिति मन्यते इति कथमुच्यते
इत्यत आह **न ही**ति। स्वातन्त्र्येणेति शेषः।। गुणानां कर्मणां चान्योन्यं
यो विभागस्तस्मिन्वक्तव्ये एकवचनेनालं कथं द्विवचनं केन वाऽस्यान्वयः इति
शङ्काविभागशब्दस्यार्थं वदन्परिहरति
**कर्मे**ति। जीवेश्वरप्रकृतिलक्षणसम्बन्धिभेदात् कर्मणामिन्द्रियादीनां च
भेदोऽत्र विवक्षितो ग्रन्थान्तरादवगन्तव्यः। गुणा गुणेष्विति पदद्वयस्य
विवक्षितमर्थमाह **गुणा** इति।
