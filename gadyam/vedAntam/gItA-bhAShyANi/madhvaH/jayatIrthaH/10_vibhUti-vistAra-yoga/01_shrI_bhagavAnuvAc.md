+++
title = "01 श्री भगवानुवाच"

+++
।।10.1।। प्रकृतसङगतत्वेनाध्यायप्रतिपाद्यं दर्शयति -- **उपासनार्थ**मिति।
षष्ठे ध्यानमुक्तं तन्नवमान्तेमन्मना भव इति स्मारितं; तच्च ध्येयसापेक्षं;
विशिष्टाधिकारिणां च भगवद्विभूतय उपास्या अतस्ता आहानेन दशमाध्यायेन।
तत्रादौ केषाञ्चिद्बुद्ध्यादीनां महर्ष्यादीनां च विशेषकारणत्वमपि भगवत
आहेत्यर्थः। विभूतिशब्दार्थस्तात्पर्यनिर्णयेऽभिहितः।
तदुक्तेर्भूयस्त्वात्प्रथममुपादानम्। अत एवैकवाक्यता। ननु विभूतयःरसोऽहं
\[7।8\] इत्यादिनोक्ता एव सत्यम्; अत एवविस्तरेणात्मनः \[10।18\] इति
वक्ष्यति विशेषकारणत्वं नाम सामर्थ्यातिशयोपेततया निर्माणम्।
प्राक्शोकसंविग्नमानसः \[1।47\] इत्युक्तम्; तद्विरुद्धं कथंप्रीयमाणाय
इत्युच्यत इत्यतो व्याचष्टे -- **प्रीयमाणाये**ति। पूर्वं बन्धुस्नेहाच्छोक
उक्तः; इदानीं भगवद्वचनश्रवणनिमित्तात्सन्तोषप्राप्तिः
श्रोतृत्वसम्पत्प्रतिपादनायोच्यत इति न विरोध इति भावः।
