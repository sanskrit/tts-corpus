+++
title = "21 आदित्यानामहं"

+++
।।10.21।। द्विविधं विभूतिरूपं प्रत्यक्षं तिरोहितं च अत्र विष्ण्वादिकं
प्रत्यक्षमिति ज्ञापयितुं तच्छब्दान्व्याकुर्वन्आदित्यानामहं विष्णुः इति
विष्णुशब्दं तावत्सप्रमाणकं व्याकरोति -- **विष्णुरि**ति। सर्वेति;
योग्यतया सम्बध्यते। आदिपदेन वक्ष्यमाणार्थसङ्ग्रहः। चशब्दो
धात्वन्तरसमुच्च्यार्थः। गच्छन्त्यनेनेति गतिः। भूतानां पृथिव्यादीनां
प्रजानां ब्रह्मादीनाम्। वी गतिव्याप्तिप्रजनकान्त्यसनखादनेषु
\[धा.पा.2।38\] इत्यतो गत्यर्थात् क्स्नुप्रत्ययो धातोर्ह्रस्वश्च। मे मया;
रोदसी द्यावापृथिव्यौ; **व्याप्तौ** व्याप्तेविष्लृ व्याप्तौ
\[धा.पा.3।13\] इत्यतः क्नुः; कान्तिः कमनीयतावश कान्तौ \[धा.पा.2।70\]
इत्यतो नुः धातोरकारस्येकारः; शकारस्य षकारः। वी गति इत्यतो वा,कान्तिकर्मणः
क्स्नुः। अधिभूतं प्राग्व्याख्यातम्। विश प्रवेशने \[धा.पा.6।143\] इति; अतः
क्नुः षत्वं च। तदिच्छुरधिभूतस्य जन्मादीच्छुः। कान्तिरिच्छा। अतो
वयतेर्वष्टेश्च पूर्ववद्रूपम्। क्रमणात् त्रिविक्रमरूपेण पादविक्षेपात्।
पूर्ववद्वयतेर्गत्यर्थात्कर्तरि प्रत्ययः।
