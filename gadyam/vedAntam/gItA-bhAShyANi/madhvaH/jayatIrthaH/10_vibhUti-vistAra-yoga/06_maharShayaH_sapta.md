+++
title = "06 महर्षयः सप्त"

+++
।।10.6।। महर्षयः सप्त भृग्वादय इति शङ्करः; तदसत् पूर्व इति विशेषणेन
प्रथममन्वन्तरस्थानामेव ग्रहणस्योचितत्वात् मोक्षधर्मसंवादाच्चेति भावेनाह
-- **पूर्व** इति। इतोऽपि मरीच्यादय एवेत्याह -- **ते ही**ति। निरुपपदेन
सप्तर्षिशब्देनेति शेषः। पूर्वे इत्यस्योत्तरत्र सम्बन्धेऽपि एतत्सिद्धमिति
भावेनानेकप्रमाणोपन्यासः। ब्रह्मसावर्ण्यो रुद्रसावर्ण्यो दक्षसावर्ण्यो
धर्मसावर्ण्य इति भविष्यन्तश्चत्वारो मनव इत्यन्ये; तदसदिति भावेनाह --
**चत्वार** इति। स्वायम्भुवस्वारोचिषरैवतोत्तमाः। प्रथमातिक्रमे
कारणाभावादिति भावः। किञ्चयेषां लोक इमाः,प्रजाः इति विशेषणमेष्वेव
सम्भवति; नेतरेष्वतोऽप्येवमित्याह -- **तेषां ही**ति। इमा वर्तमानाः प्रजा
अपत्यानि। ननु चतुर्दशमनवस्तेषु चतुर्णां यत्पृथक्करणं तत्र कारणेन
भाव्यम्। अस्ति च तत्परोक्तेषु संज्ञासाम्यम् न तु स्वायम्भुवादिषु अतः
कथमेतत् इत्यत आह -- **विभाग** इति। प्राधान्यादेवेति शेषः
संज्ञासाम्यस्याप्रयोजकत्वात्। अन्यथा मेरुसावर्णेरपि ग्रहणप्रसङ्गादिति
भावः। अस्त्वेवं प्राधान्यं च परोक्तानामेवेत्यत आह -- **प्राधान्यं
चे**ति। स्वायम्भुवादीनामिति शेषः। किञ्च श्रुतौ स्वायम्भुवादीनामेव
पृथक्करणात्त एवात्रेत्याह -- **गौतमे**ति। पृथक्करणे न फलमिति शेषः।
प्राथमिकत्वादेव प्राधान्यं भवतीत्युक्तं तत्कथं इत्यत आह -- **पूर्वेभ्यो
ही**ति। तत्सन्ततावित्यर्थः। तेषां पूर्वेषां उत्तरान्प्रति।
तत्सन्ततावजातान् प्रति प्रथमानां कथं प्राधान्यं इत्यत आह --
**अजातेष्वि**ति। विषयसप्तमीयम्। ज्यैष्ठ्यं प्रथमानां प्राधान्यमित्यर्थः।
इदमुक्तं भवति -- प्रधानगुणभावो हि सति सम्बन्धे भवति। अयुगपद्भाविषु
चैतेषु प्रथमानामेव प्राधान्यं; उत्तरेषगुणत्वमुक्तविधया सम्भवति। न
त्वन्यथा कथमपीति। प्रथमाश्चेद्गृह्यन्ते तदा चतुर्थस्तामसो गीताभिप्रेततया
कुतो न व्याख्यायते इत्यत आह -- **तामसस्ये**ति। अनुक्तिरव्याख्यानं भगवति
चमद्भावा मानसा जाताः इति विशेषणासम्भवादिति भावः। तामसस्य भगवदवतारत्वं
कुतः इत्यत आह -- **तच्चे**ति। चतुर्थ उत्तमभ्राता मनुर्नाम्ना च तामसः।
\[भाग.8।1।27\] हरिरित्याहृतो येन गजेन्द्रो मोचितो ग्रहात् \[भाग.8।1।30\]
इत्यादिना। ननु यदि विशेषणासम्भवात्प्रथमप्राप्तातिक्रमेण तत्सम्भवतां
ग्रहणम्। तर्हिमानसा जाताः इति विशेषणासम्भवादेतान्परित्यज्य
ब्रह्मसावर्ण्यादय एव ग्राह्यास्तेषु तत्सम्भवादिति **भास्करः** तत्राह --
**मानसत्वं चे**ति। चतुर्णां दक्षदुहितरि किल भावो युगपदासीदित्येवंविधं
मानसत्वं न सर्वेषामिति चेत्; न अत्रार्थे तद्धितोत्पत्तेरस्मरणात्। ननु
ब्रह्मपुत्राः सन्तु मानसाः; न तु तदा ते मनवः; किन्तु मच्छरीरं परित्यज्य
प्रियव्रतादिपुत्रा जातास्तदैव; अतो मनुषु मानसत्वमसम्भाव्यमित्यत आह --
**अन्ये**ति। तन्मानसं शरीरं अपरित्यज्य स्थितानामप्यन्यपुत्रत्वं
सम्भवतीति योजना। द्वितीये शरीरे जाते तत्पूर्वशरीरेणैक्यमापद्यत इति
सम्प्रदायविदः। किमत्र प्रमाणं इत्यत आह -- **प्रमाणं** चेति। मनूनामेव
ब्रह्ममानसपुत्रत्ववाक्यं प्रियव्रतादिपुत्रत्ववाक्यं चेत्युभयविधवाक्यम्।
उपचारत्वकल्पना क्लिष्टैव। किञ्चपूर्वे इति विशेषणं पूर्वेणैव सम्बध्यते;
परेणैव वोभाभ्यामपीति त्रयः पक्षाः; पक्षत्रयेऽपि चत्वारो मनवः प्रथमा
एवेति सिध्यति आद्ये सप्तर्षीणां प्रथमत्वेन तत्साहचर्यात्;
द्वितीयतृतीययोर्वचनादेवेति भावेनाह -- **पूर्व** इति। मयि भावो येषामिति
व्याख्यानं प्रकृतासङ्गतं कारणत्वस्यात्र प्रकृतत्वादिति भावेनाह --
**मत्त** इति। भावो जन्म। ननुमानसा जाताः इत्यनेन भगवतस्तत्कारणत्वमुच्यते;
मैवन्ततो मनून् इति वचनस्य सत्वेन ब्रह्मणो मानसा जाता इति
व्याख्येयत्वात्; तर्हि कथं न व्याहतिः इत्यत आह -- **ये त** इति। मत्त एव
ब्रह्मान्तर्यामिणः। ब्रह्मा तु द्वारमात्रमिति भावः।
