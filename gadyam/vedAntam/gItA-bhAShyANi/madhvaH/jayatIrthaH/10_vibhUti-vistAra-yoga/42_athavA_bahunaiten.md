+++
title = "42 अथवा बहुनैतेन"

+++
।।10.42।। अथवा बहुनैतेन किं ज्ञातेन इति पूर्वोक्तव्यस्तज्ञानाक्षेपात्
तस्य निष्फलत्वमिति प्रतीतिनिरासार्थमाह -- **किमि**ति। किमित्ययमाक्षेपो
वक्ष्यमाणसर्वव्याप्तरूपज्ञानस्योक्तरविप्रभृतिपरिच्छिन्नवस्तुस्वरूपज्ञानापेक्षया
प्राधान्यज्ञापनार्थमेव; न तूक्तविशेषज्ञानस्य निष्फलत्वज्ञापनार्थम्।
निष्फलत्वे तदुक्तिवैयर्थ्यापत्तिरित्यर्थः। ननु व्याप्तिज्ञानेनैव
मुक्तिसम्भवाद्विशेषज्ञानं व्यर्थमेव किं न स्यात् इत्यत आह --
**अज्ञात्वे**ति। प्रियशिरस्त्वाद्यप्राप्तिः इत्यादिकं ध्यानापेक्षयोक्तं
ज्ञानापेक्षया तु श्रुतिरित्यविरोधः; अथवा विशिष्टाधिकारिविषयेयं श्रुतिः।
ननु व्याप्तज्ञानयोग्यानां विशेषज्ञानं निष्फलमेव;अन्यान्प्रति तु तदुक्तिः
इति व्यवस्थाऽस्तु; तवेति विशेषणसामर्थ्यादित्यत आह -- **त्वं त्वि**ति।
अतो न तव विशेषज्ञानमात्रेणालमिति ज्ञापयितुमिति शेषः।
विशेषणस्यान्यथासिद्धत्वान्नोक्तव्यवस्थाकल्पकत्वमिति भावः। ननु किं
ज्ञातेन न किमपीति शब्दादुक्तस्य नैष्फल्ये,प्रतीते
तदुक्तिवैयर्थ्यप्रसङ्गात्
बाधकान्निष्फलाल्पफलयोर्महाफलत्वाभावसादृश्याद्गौण्या
वृत्त्योक्तस्याप्राधान्यप्रतीतावर्थाद्वक्ष्यमाणस्य
प्राधान्यप्रतीतिरित्युक्तम्; तत्र गौणप्रयोगे प्रयोजनं वाच्यमिति चेत्; न
रूढोपचारत्वादिति भावेनाह -- **अन्ये**ति। स्तुतिः प्रशस्तताज्ञापनम्।
अर्थः प्रयोजनम्। स्यादिदं व्याख्यानं यदि
परिच्छिन्नज्ञानाद्व्याप्तिज्ञानस्य प्राधान्यं प्रमितं स्यात्। तदेव कुतः
इत्यत आह -- **प्राधान्यं चे**ति। यो मां इति विशिष्टफलकथनात्।
न्यायसिद्धोऽप्यर्थो वाक्यसम्मत्या दृढो भवतीत्येतदुक्तम्।
