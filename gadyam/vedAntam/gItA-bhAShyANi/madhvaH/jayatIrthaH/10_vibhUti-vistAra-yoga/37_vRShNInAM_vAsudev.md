+++
title = "37 वृष्णीनां वासुदेवोऽस्मि"

+++
।।10.37।। वृष्णीनां वासुदेवोऽस्मि इति वासुदेवशब्दं
व्याचिकीर्षुर्वासुशब्दार्थं तावदाह -- **आच्छादयती**ति। वस आच्छादने
\[धा.पा.2।13\] इत्यत उण्। वासयति सर्वमिति वर्तते। वस निवासे
\[धा.पा.1।1030\] इत्यतो ण्यन्तादुण्। वसति चेति केवलादुणेव वा। ततः
किमायातं वासुदेवशब्दस्य इत्यत आह -- **देवे**ति।
तथाहि,देवशब्दार्थमित्यत्र ततः कर्मधारयः। विश्वं समस्तं भूत्वा प्राप्यभू
प्राप्तावात्मनेपदी \[धा.पा.10।311\] इति वचनात् सर्वभूताधिवासश्चेति
तत्पुरुषो बहुव्रीहिश्च। अत्रापि देवशब्दार्थो ग्राह्यः। मुनीनामप्यहं
व्यासः इति व्यासशब्दं व्याचष्टे -- **विशिष्ट** इति। सर्वस्माद्विशिष्ट
इति विशब्दार्थः। आ इत्यनुवादेन समन्तादिति व्याख्यानम्। स इत्यस्य
एवेति। सृ गतौ \[धा.पा.1।860\]सृप्लृ गतौ \[धा.पा.1।1008\] इत्यतो वा डे
रूपमेतत्; न तु तदः; व्यासमित्याद्यनुपपत्तेः। समन्ताद्गतः सर्वगत
इत्यर्थः; स व्यासः। कुतः वीति हेतोः। कोऽर्थः तमपोऽर्थो हि विशब्दः उत्तरत
उपरिष्टात् यच्च किञ्चिदिति भगवतः सर्वगतत्वे प्रमाणम्।
