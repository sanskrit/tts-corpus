+++
title = "41 यद्यद्विभूतिमत्सत्त्वं"

+++
।।10.41।। एष तूद्देशतः \[10।40\] इत्येतच्छब्दोऽनुक्रान्तपरामर्शीति
प्रतीतिनिरासार्थमाह -- **यद्यदि**ति। वक्ष्यमाणं बुद्धिस्थमेतच्छब्देन
परामृश्यते। शृङ्गग्राहिकयोक्तेरपि लक्षणोक्तेर्विस्तरत्वादिति भावः।
विभूतिमदादिकं मम तेजोरूपेणांशेन सह भवतीत्युक्त्या विष्ण्वादीनामपि
भगवदंशयुक्तत्वं प्रतीयते। तेषामप्येतल्लक्षणोपेतत्वात्तन्निवृत्त्यर्थमाह
-- **विष्ण्वादीनी**ति। तर्हि किंविषयमेतद्वाक्यं इत्यत आह -- **अन्यानि**
**त्वि**ति। कुत एतत् इत्यत आह -- **तथा चे**ति। विशेषकाः
गरुडानन्तविरिञ्चाः। वैन्यः पृथुः। राजन्यग्रहणेन गृहीतस्यापि पुनरुक्तिः
साक्षादवतारत्वविशेषोक्तिबोधनार्थम्। कृष्णो धर्मसूनुरपि। रामो भार्गवोऽपि।
अंशयुक्तत्वेनोक्त्वाकला इत्यनेन कला इव कलाः; न स्वरूपत्वेन। एते
स्वांशकलाः इत्यनेन स्वरूपांशरूपा एव कलाः; न तु पूर्ववदुपचारेणेति।
नन्वत्रैते वराहाद्याः परमपुरुषस्यांशा एव; कृष्णस्त्वंशी भगवान् स्वयमिति
प्रतीयते; तत्कथमुक्तव्याख्यानमन्यथा तुशब्दानुपपत्तेरित्यत आह --
**तुशब्द** इति। ततश्चायमर्थः -- एतेवराहाद्याः पुंसः स्वांशकलाः। कोऽर्थः
कृष्णः परमपुरुषो भगवान् स्वयमेवैते इति। कुत एतत् इति चेत्
उदाहृतश्रुतिसंवादात्। अर्थान्तरस्य संवादाभावाच्चेत्याह --
**अन्यस्त्वि**ति। वराहादयोऽप्यंशाः कृष्णोंऽशीत्येवंरूपः। इतोऽप्ययं
विशेषो न युक्त इत्याह -- **अंशत्वमि**ति। तत्रापि कृष्णेऽपि किञ्चास्मिन्
व्याख्याने कृष्णस्यैकस्यैव प्रकृतत्वात्। इन्द्रारिव्याकुलं लोकं मृडयन्ति
युगे युगे \[भाग.1।3।28\] इत्युत्तरवाक्ये बहुवचनं नोपपन्नमित्याह --
**मृडयन्तीति**। ननु बहुवचनं पूर्वोक्तैर्वराहादिभिः सम्बध्यते; न
कृष्णेनेति चेत्; नकृष्णस्तु भगवान् स्वयं इति वाक्यार्थेन व्यवहितत्वात्;
व्यवहितस्यापि पुनः सन्निधानाय परामर्शाभावात्। सति
गत्यन्तरेऽध्याहारायोगात्। असन्निहितेनान्वयबोधस्य क्वाप्यदर्शनादिति
भावेनाह -- **न ही**ति। क्रियेति प्रकृतापेक्षयोक्तम्। ननु सन्निधेरपि
योग्यता बलवतीति चेत्; सत्यम् सन्निधिमनतिक्रम्य योग्यान्वयस्तूक्तः।
