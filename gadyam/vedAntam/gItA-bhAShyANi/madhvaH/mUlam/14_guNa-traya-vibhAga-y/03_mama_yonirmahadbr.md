+++
title = "03 मम योनिर्महद्ब्रह्म"

+++
।।14.3।। महद्ब्रह्म प्रकृतिः; सा च श्रीर्भूर्दुर्गेति भिन्ना।
उमासरस्वत्याद्यास्तु तदंशयुता अन्यजीवाः। तथा च काषायणश्रुतिः --
श्रीर्भुर्दुर्गा महती तु माया या लोकसूतिर्जगतो बन्धिका च। उमावागाद्या
अन्यजीवास्तदंशास्तदात्मना सर्ववेदेषु गीताः इति। मम योनिरिति
गर्भाधानार्था योनिः; न तु माता; वाक्यशेषात्। तथा हि सामवदे
शार्कराक्षश्रुतौ -- विष्णोर्योनिर्गर्भसन्धारणार्था महामाया
सर्वदुःखैर्विहीना। तथाऽप्यात्मानं दुःखिवन्मोहनार्थं प्रकाशयन्ती सह
विष्णुना सा इति। अतः सीतादुःखादिकं सर्वं मृषा प्रदर्शनमेव। तथा
कूर्मपुराणे -- न चेयं भूः \[ब्र.सं.पु.\] तथा च सौकरायणश्रुतिः -- अन्या
भूर्भूरियं तस्य छाया भूताऽवमा सा हि भूतैकयोनिः इति। अवाप स्वेच्छया
दास्यं जगतां प्रपितामही इत्यनभिम्लानश्रुतिः। मत्स्यपुराणोक्तमपि
स्वेच्छयैव। महद्ब्रह्मशब्दवाच्या़ऽपि प्रकृतिरेवमहती ब्रह्मणी द्वे तु
प्रकृतिश्च महेश्वरः इति तत्रैव।
