+++
title = "42 इन्द्रियाणि"

+++
।।3.42।। शत्रुहनने आयुधरूपं ज्ञानं वक्तुं ज्ञेयमाह
इन्द्रियाणीति। असङ्गज्ञानासिमादाय तरातिपारं इति ह्युक्तम्।
शरीरादिन्द्रियाणि पराणि उत्कृष्टानि। न केवलं बुद्धेः परः
श्रुत्युक्तप्रकारेणाव्यक्तादपि अव्यक्तात्पुरुषः परः कठो.3।11 इति हि
श्रुतिः। न च तत्र तत्रोक्तैकदेशज्ञानमात्रेण भवति मुक्तिः।
सार्वत्रिकगुणोपसंहारो हि भगवता गुणोपसंहारपादेऽभिहितःआनन्दादयः प्रधानस्य
ब्र.सू.3।3।11 इत्यादिना। तथा चान्यत्रअपौरुषेयवेदेषु विष्णुवेदेषु चैव हि।
सर्वत्र ये गुणाः प्रोक्ताः सम्प्रदायागताश्च ये। सर्वैस्तैः सह विज्ञाय ये
पश्यन्ति परं हरिम्। तेषामेव भवेन्मुक्तिर्नान्यथा तु कथञ्चन इति गारुडे।
तस्मादव्यक्तादपि परत्वेन ज्ञेयः। न चात्र जीव उच्यतेरसोऽप्यस्य परं
दृष्ट्वा निवर्तते 2।59 इत्युक्तत्वात्। अविज्ञाय परं मत्तो जयः कामस्य वै
कुतः इति च। अतः परमात्मज्ञानमेवात्र विवक्षितम्। आत्मानं मनः। आत्मना
बुद्ध्या।
