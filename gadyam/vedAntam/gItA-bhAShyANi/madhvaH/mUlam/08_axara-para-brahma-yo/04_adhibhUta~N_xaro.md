+++
title = "04 अधिभूतङ् क्षरो"

+++
।।8.4।। भूतानि सशरीरान् जीवानधिकृत्य यत्तदधिभूतम्। क्षरो भावो
विनाशिकार्यपदार्थः। अव्यक्तान्तर्भावेऽपि तस्याप्यन्यथाभावाख्यो
विनाशोऽस्त्येव। तच्चोक्तम् -- अव्यक्तं परमे व्योम्नि निष्क्रिये
सम्प्रलीयते इति। तस्मादव्यक्तमुत्पन्नं त्रिगुणं द्विजसत्तम इति
च। विकारोऽव्यक्तजन्म हि इति च स्कान्दे। पुरि शयनात्पुरुषो जीवः स च
सङ्कर्षणो ब्रह्मा वा। स सर्वदेवानधिकृत्य तत्पतिरित्यधिदैवतम्
देवाधिकारस्थ इति वा। सर्वयज्ञभोक्तृत्वादेरधियज्ञः।
अन्योऽधियज्ञोऽग्न्यादिः प्रसिद्ध इति देह इति विशेषणम्। भोक्तारं यज्ञतपसां
\[5।29\]। त्रैविद्या मां \[9।20\]। ये त्वन्यदेवताभक्ताः। \[9।23\] एतस्य वा
अक्षरस्य प्रशासने ৷৷. गार्गि ददतो मनुष्याः प्रशंसन्ति यजमानं देवाः
\[बृ.उ.3।8।9\] इत्यादेः। कुतो ह्यस्य ध्रुवः स्वर्गः कुतो नैश्श्रेयसं पदम्
\[मं.भा.12।334।2\] इत्यादिपरिहारश्च मोक्षधर्मे।
भगवांश्चेत्तद्भोक्तृत्वादेरधियज्ञत्वं सिद्धमिति कथमित्यस्य परिहारः
पृथङ्नोक्तः। सर्वप्राणिदेहस्थरूपेण साधियज्ञः। अत्रेति
स्वदेहनिवृत्त्यर्थम्। न हि तत्रेश्वरस्य नियन्तृत्वं पृथगस्ति। नात्रोक्तं
ब्रह्म भगवतोऽन्यत्। ते ब्रह्म \[7।29\] इत्युक्त्वासाधिभूताधिदैवं मां
साधियज्ञं च ये विदुः \[7।30\] इति परामर्शात् तस्यैव च
प्रश्नात्। साधियज्ञं इति भेदप्रतीतेस्तन्निवृत्त्यर्थंअधियज्ञोऽहं
इत्युक्तम्। मामित्यभेदप्रसिद्धेरक्षरमित्येवोक्तम्। आह च गीताकल्पे --
देहस्थविष्णुरूपाणि अधियज्ञ इतीरितः। कर्मेश्वरस्य सृष्ट्यर्थं
तच्चापीच्छाद्यमुच्यते। अधिभूतं जडं प्रोक्तमध्यात्मं जीव उच्यते।
हिरण्यगर्भोऽधिदैवं देवः सङ्कर्षणोऽपि वा। ब्रह्म नारायणो देवः
सर्वदेवेश्वरेश्वरः इति। यथा प्रतीतं वा सर्वमत्र नैव विरुध्यते इति।
स्कान्दे च -- आत्माभिमानाधिकारस्थितमध्यात्ममुच्यते। देहाद्बाह्यं
विनाऽतीव बाह्यत्वादधिदैवतम्। देवाधिकारगं सर्वं महाभूताधिकारगम्। तत्कारणं
तथा कार्यमधिभूतं तदन्तिकात् इति। महाकौर्मे च -- अध्यात्मं देहपर्यन्तं
केवलात्मोपकारकम्। सदेहजीवभूतानि यत्तेषामुपकारकृत्। अधिभूतं तु मायान्तं
देवानामधिदैवतम् इति।
