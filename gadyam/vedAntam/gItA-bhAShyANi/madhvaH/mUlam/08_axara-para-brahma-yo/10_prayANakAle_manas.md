+++
title = "10 प्रयाणकाले मनसाऽचलेन"

+++
।।8.10।। वायुजयादियोगयुक्तानां मृतिकाले कर्तव्यमाह विशेषतः -- प्रयाणकाल
इति। वायुजयादिरहितानामपि ज्ञानभक्तिवैराग्यादिसम्पूर्णानां भवत्येव
मुक्तिः। तद्वतां त्वीषज्ज्ञानाद्यसम्पूर्णनामपि निपुणानां
तद्बलात्कथञ्चिद्भवतीति विशेषः। उक्तं च भागवते \[3।5।4546। \]पानेन ते देव
कथासुधायाः प्रवृद्धभक्त्या विशदाशया ये। वैराग्यसारं प्रतिलभ्य बोधं
यथाऽञ्जसा त्वापुरकुण्ठधिष्ण्यम्। तथाऽपरे त्वात्मसमाधियोगबलेन जित्वा
प्रकृतिं बलिष्ठाम्। त्वामेव धीराः पुरुषं विशन्ति तेषां श्रमः स्यान्न तु
सेवया ते इति। ये तु तद्भाविता लोका (केह्ये) एकान्तित्वं समाश्रिताः।
एतदभ्यधिकं तेषां तत्तेजः प्रविशन्त्युत \[मा.भा.12।334।44\] इति च
मोक्षधर्मे। सम्पूर्णानां भवेन्मोक्षो विरक्तिज्ञानभक्तिभिः। नियमेन
तथापीरजयादियुतयोगिनाम्। वश्यत्वान्मनसस्त्वीषत्पूर्वमप्याप्यते ध्रुवम्
इति च व्यासयोगे।
