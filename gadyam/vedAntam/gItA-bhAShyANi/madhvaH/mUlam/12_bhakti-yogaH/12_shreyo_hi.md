+++
title = "12 श्रेयो हि"

+++
।।12.12।। अज्ञान-पूर्वाद् **अभ्यासाज् ज्ञानम्** एव विशिष्यते।  
ज्ञानमात्रात् सज्ञानं **ध्यानम्**।  
तथा च सामवेदे अनभि-म्लान-शाखायाम् --  

> अधिकं केवलाभ्यासाज्  
> ज्ञानं तत्-सहितं ततः।  
> ध्यानं ततश् चापरोक्षं  
> ततः शान्तिर् भविष्यति 

इति।

ध्यानात् कर्म-फल-त्यागः इति तु स्तुतिः।  
अन्यथा कथम् असमर्थोऽसीत्य् उच्यते-  

> तयोस् तु कर्म-सन्न्यासात्  
> कर्म-योगो विशिष्यते \[5।2\] 

इति चोक्तम्।  
सर्वाधिकं ध्यानम् उदाहरन्ति - 

> ध्यानाधिके ज्ञान-भक्ती परात्मन्।  
> कर्मफलाकाङ्क्षम् अथो विरागस्  
> त्यागश्च न ज्ञान-कला-फलार्हाश्च 

इति च काषायण-शाखायाम्। 

वाक्य-साम्ये ऽप्य् असमर्थ-विषयत्वोक्तेस् तात्पर्याभाव इतरत्र प्रतीयते। 

ध्यानादि-प्राप्ति-कारणत्वाच् च त्याग-स्तुतिर् युक्ता।  
केवल-ध्यानात् फलत्याग-युक्तं ध्यानम् अधिकम्।  
ध्यान-युक्त-त्याग एव चात्रोक्तः।  
अन्यथा कथं त्यागाच् छान्तिर् अनन्तरं इत्य् उच्यते?  
कथं च ध्यानाद् आधिक्यम्?  
तथा च गौ-पवन-शाखायाम् --  

> ध्यानात् तु केवलात् त्याग-युक्तं तद्-अधिकं भवेत् 

इति। 

न हि त्याग-मात्रानन्तरम् एव मुक्तिर् भवति।  
भवति च ध्यानयुक्तात्।  
केवल-त्याग-स्तुतिर् एवम् अपि भवति।  
यथाऽनेन युक्तो जेता; नान्यथेत्य् उक्तेः।
