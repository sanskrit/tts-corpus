+++
title = "12 मोघाशा मोघकर्माणो"

+++
।।9.12।। तेषां फलमाह -- मोघाशा इति। वृथाशाः; भगवद्वेषिभिराशासितं न
किञ्चिदाप्यते। यज्ञादिकर्माणि च वृथैव तेषां; ज्ञानं च। केनापि
ब्रह्मरुद्रादिभक्त्याद्युपायेन न कश्चित् पुरुषार्थ आमुष्मिकस्तैराप्यत
इत्यर्थः। वक्ष्यति चतानहं द्विषतः क्रूरान् संसारेषु नराधमान् \[16।16\]
इत्यादि। मोक्षधर्मे च \[म.भा.12।346।6;7\]कर्मणा मनसा वाचा यो
द्विष्याद्विष्णुमव्ययम्। मज्जन्ति पितरस्तस्य नरके शाश्वतीः समाः। यो
द्विष्याद्विबुधश्रेष्ठं देवं नारायणं हरिम्। कथं स न भवेद्वेष्य
आलोकान्तस्य (आत्मा लोकस्य) कस्यचित् इति। सर्वोत्कृष्टे ज्ञानभक्ती हि
यस्य नारायणे पुष्करविष्टराद्ये। सर्वावमे द्वेषयुतश्च
तस्मिन्भ्रूणानन्तघ्नोऽस्य समो न चैव इति सामवेदे
शाण्डिल्यशाखायाम्। द्वेषाच्चैद्यादयो नृपाः \[भाग.7।1।30\]वैरणं यं नृपतयः
शिशुपालपौण्ड्रशाल्वादयो गतिविलासविलोकनाद्यैः। ध्यायन्त आकृतधियः
शयनासनादौ तत्साम्यमीयुरनुरक्तधियः पुनः किम् \[11।5।48\] इति भागवते।
भक्तिप्रियत्वज्ञापनार्थं नित्यध्यानस्तुत्यर्थं च; स्वभक्तस्य
कदाचिच्छापबलात् द्वेषिणोऽपि भक्तिफलमेव भगवान्ददातीति। भक्ता एव हि ते
पूर्वं शिशुपालादयः शापबलात् द्वेषिणः। तत्प्रश्नपूर्वं
पार्षदत्वशापादिकथनाच्चैतज्ज्ञायते। अन्यथा किमिति तदप्रस्तुतमुच्यते।
भगवतः साम्यकथनं तु द्वेषिणामपि द्वेषमनिरूप्य पूर्वतनभक्तिफलमेव ददातीति
ज्ञापयितुम्। न मे भक्तः प्रणश्यति \[9।31\] इति वक्ष्यति। न चभावो हि
भवकारणं इत्यादिविरोधः। द्वेषभाविनां द्वेष एव भवतीति हि युक्तम्। अन्यथा
गुरुद्वेषिणामपि गुरुत्वं भवतीत्यनिष्टमापद्येत। न चाकृतधीत्वे विशेषः;
तेषामेव हिरण्यकशिप्वादीनां पापप्रतीतेः। हिरण्यकशिपुश्चापि भगवन्निन्दया
तमः। विविक्षुरत्यगात्सूनोः प्रह्लादस्यानुभावतः \[भाग.4।21।47\]
इति। यदनिन्दत्पिता मह्यं (मे त्वां) इत्यारभ्यतस्मात्पिता मे पूयेत
दुरन्ताद्दुस्तरादघात् \[भाग.7।10।1517\] इति प्रह्लादेन भगवतो वरयाचनाच्च।
बहुषु ग्रन्थेषु च निषेधः। कुत्रचिदेव तदुक्तिरिति विशेषः।
यस्मिंस्तदुच्यते तत्रैव निषेध उक्तः। महातात्पर्यविरोधश्चोक्तः पुरस्तात्।
अयुक्तिमद्भ्यो युक्तिमन्त्येव बलवन्ति वाक्यानि। युक्तयश्चोक्ता
अन्येषाम्। न चैषां काचिद्गतिः। साम्येऽपि
वाक्ययोर्लोकानुकूलाननुकूलयोर्लोकानुकूलमेव बलवत्। लोकानुकूलं
भक्तप्रियत्वं च नेतरत्। उक्तं च तेषां भक्तत्वम्। मन्ये
सुरान्भागवतांस्त्र्यधीशे संरम्भमार्गाभिनिविष्टचित्तान् \[भाग.3।1।24\]
इत्यादि। अतो न भगवद्वेषिणां काचिद्गतिरिति सिद्धम्। द्वेषकारणमाह --
राक्षसीमिति।
