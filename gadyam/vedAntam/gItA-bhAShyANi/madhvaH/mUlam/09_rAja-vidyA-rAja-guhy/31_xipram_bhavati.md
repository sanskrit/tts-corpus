+++
title = "31 क्षिप्रम् भवति"

+++
।।9.31।। कुतः क्षिप्रं भवति धर्मात्मा। देवदेवांशादिष्वेव च तद्भवति। उक्तं
च सामवेदे शाण्डिल्यशाखायाम् -- नाविरतो दुश्चरितान्नाभक्तो नासमाहितः।
सम्यग्भक्तो भवेत् कश्चिद्वासुदवेऽमलाशयः। देवर्षयस्तदंशाश्च भवन्ति क्वच
ज्ञानतः इति। अतोऽन्यः कश्चिद्भवति चेत् दाम्भिकत्वेन सोऽनुमेयः।
साधारणपापानां सत्सङ्गान्महत्यपि कथञ्चिद्भक्तिर्भवति।
साधारणभक्तिर्वेतरेषाम्। स शठमतिरुपयाति योऽर्थतृष्णां तमधमचेष्टमवैहि नास्य
भक्तिम् इति श्रीविष्णुपुराणे \[3।7।30\]सा श्रद्दधानस्य विवर्धमाना
विरक्तिमन्यत्र करोति पुंसः इति च। वेदास्त्वधीता (वेदाः स्वधीताः) मम
लोकनाथ तृप्तं तपो नानृतमुक्तपूर्वम्। पूजां गुरूणां सततं करोमि परस्य
गुह्यं न च भिन्नपूर्वम्। गुप्तानि चत्वारि यथागमं (यथं) मे शत्रौ च मित्रे
च समोऽस्मि नित्यम्। तं चापि (चादि -- ) देवं शरणं (सततं)
प्रपन्नमेकान्तभावेन भजा(वृणो)म्यजस्रम्। एतैरुपायैः (एभिर्विशेषैः)
परिशुद्धसत्त्वः कस्मान्न पश्येयमनन्तमेन(ईश)म् इति मोक्षधर्मे
\[म.भा.12।335।3;4;5\]। आचारस्य ज्ञानसाधनत्वोक्तेश्च ज्ञानाभावे
सम्यग्भक्त्यभावात्। तथा हि गौतमखिलेषु -- विना ज्ञानं कुतो भक्तिः कुतो
भक्तिं विना च तत् इति। भक्तिः परेशानुभवो विरक्तिरन्यत्र
चैतत्ति्रकमेककालम् इति च भागवते \[11।2।42\]।
