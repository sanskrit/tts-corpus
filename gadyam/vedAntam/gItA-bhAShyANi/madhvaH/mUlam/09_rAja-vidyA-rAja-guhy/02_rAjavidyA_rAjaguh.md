+++
title = "02 राजविद्या राजगुह्यम्"

+++
।।9.2।। राजविद्या प्रधानविद्या। प्रत्यक्षं ब्रह्म अवगम्यते येन
तत्प्रत्यक्षावगमम्। अक्षेष्विन्द्रियेषु प्रति प्रतिस्थित इति प्रत्यक्षः।
तथा च श्रुतिः यः प्राणे तिष्ठन्प्राणादन्तरो यं प्राणो न वेद यस्य प्राणः
शरीरम्। यः प्राणमन्तरो यमयत्येष त आत्माऽन्तर्याम्यमृतः। यो वाचि तिष्ठन्
৷৷. यश्चक्षुषि तिष्ठन् \[बृ.उ.3।7।1618\] इत्यादिः। य एषोऽन्तरक्षिणि
पुरुषो दृश्यते \[छां.उ.1।7।5\] इति च अङ्गुष्ठमात्रः पुरुषोऽङ्गुष्ठं च
समाश्रितः \[म.ना.उ.15।5\] इति च। त्वं मनस्त्वं चन्द्रमास्त्वं
चक्षुरादित्यः इत्यादेश्च मोक्षधर्मे। \[म.भा.12।338।98100\] स प्रत्यक्षः
प्रति इति हि सोऽक्षेष्वक्षवान् भवति य एवं विद्वान्प्रत्यक्षं वेद इति
सामवेदे बाभ्रव्यशाखायाम्। धर्मो भगवान् तद्विषयं धर्म्यम्। सर्वं जगद्धत्त
इति धर्मः। पृथिवी धर्ममूर्धनि इति च प्रयोगान्मोक्षधर्मे। भारभृत्कथितो योगी
\[म.भा.13।149।106\] इति च। भर्ता सन् भ्रियमाणो बिभर्ति \[तै.आ.3।14\] इति
च श्रुतिः। धर्मो वा इदमग्र आसीन्न पृथिवी न वायुर्भाकाशो न ब्रह्मा न
रुद्रो न देवा न ऋषयः सोऽध्यायत् इति च सामवेदशाखायाम्।
