+++
title = "14 मात्रास्पर्शास्तु"

+++
।।2.14।। तथापि तद्दर्शनाभाविदना शोक इति चेत् न इत्याह मात्रास्पर्शा इति।
मीयन्त इति मात्रा विषयाः तेषां स्पर्शाः सम्बन्धाः त एव
शीतोष्णसुखदुःखदाः। देहे शीतोष्णादिसम्बन्धाद्धि शीतोष्णाद्यनुभव आत्मनः।
ततश्च सुखदुःखे।  
न ह्यात्मनः स्वतो दुःखादिः सम्भवति। कुतः आगमापायित्वात्। यद्यात्मनः
स्वतः स्युः सुप्तावपि स्युः। अतो यतो ते मात्रास्पर्शा जाग्रदादावेव सन्ति
नान्यदेति तदन्वव्यतिरेकित्वात्तन्निमित्ता एव नात्मनः स्वतः। आत्मनश्च
तैर्विषयविषयीभावादन्यः सम्बन्धो नास्ति।  
न चागमापायित्वेऽपि प्रवाहरूपेणाऽपि नित्यत्वमस्ति
सुप्तिप्रलयादावभावादित्याह अनित्या इति। अत आत्मनो देहाद्यात्प्रभ्रम एव
दुःखकारणम्। अतस्तद्विमुक्तस्य बन्धुमरणादौ दुःखं न भवति। अतोऽभिमानं
परित्यज्य तान् शीतोष्णादींस्तितिक्षस्व।  
