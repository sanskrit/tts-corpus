+++
title = "55 श्री भगवानुवाच"

+++
।।2.55।। गमनादिप्रवृत्तिर्नात्यभिसन्धिपूर्विका मात्रादिप्रवृत्तिवदितिया
निशा 2।69 इत्यादिना दर्शयिष्यल्ँ लक्षणं प्रथमत आह एवं परमानन्दतृप्तः
किमर्थमेवं प्रवृत्तिं करोतीति प्रश्नाभिप्रायः।
प्रारब्धकर्मणेषत्तिरोहितब्रह्मणो वासना प्रायोऽल्पाभिसन्धिप्रवृत्तिः
सम्भवतीत्याशयवान् परिहरति। प्रायः सर्वान्कामान्प्रजहाति
शुकादीनामपीषद्दर्शनात्। त्वत्पादभक्तिमिच्छन्ति ज्ञानिनस्तत्त्वदर्शिनः
इत्युक्तेस्तामिच्छन्ति। यदा त्विन्द्रादीनामाग्रहो दृश्यते तदाऽभिभूतं
तेषाम्। तच्चोक्तम्आधिकारिकपुंसां तु बृहत्कर्मत्वकारणात्। उद्भवाभिभवौ
ज्ञाने ततोऽन्येभ्यो विलक्षणाः इति। अत एव वैलक्षण्यादनधिकारिणां आग्रहादि
चेदस्ति न ते ज्ञानिन इत्यवगन्तव्यम्।  
न चात्र समाधिं कुर्वतो लक्षणमुच्यतेयः सर्वत्रानभिस्नेहः 2।57
इत्यादिस्नेहनिषेधात्। नहि समाधिं कुर्वतस्तस्य शुभाशुभप्राप्तिरस्ति
असम्प्रज्ञातसमाधेः। सम्प्रज्ञाते त्वविरोधस्तथापि न तत्रैवेति
नियमः। कामादयो न जायन्ते ह्यपि विक्षिप्तचेतसाम्। ज्ञानिनां
ज्ञाननिर्धूतमलानां देवसंश्रयात् इति च स्मृतेः। मनोगता हि कामाः
अतस्तत्रैव तद्विरुद्धज्ञानोत्पत्तौ युक्तं हानं तेषामिति दर्शयति
मनोगतानिति। विरोधश्चोच्यतेरसोऽप्यस्य परं दृष्ट्वा निवर्तते 2।59 इति। न
चैतददृष्ट्या अपलपनीयम् पुरुषवैशेष्यात्। आत्मना परमात्मना। परमात्मन्येव
स्थितः सन्। आत्माख्ये तस्मिन्स्थितस्य तत्प्रसादादेव
तुष्टिर्भवतिविषयांस्तु परित्यज्य रामे स्थितिमतस्ततः। देवाद्भवति वै
तुष्टिर्नान्यथा तु कथञ्चन इति नारायणरामकल्पेः अतो नात्मा जीवः।  
