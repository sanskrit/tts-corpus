+++
title = "32 श्री भगवानुवाच"

+++
।।11.32।। कालशब्दो जगद्बन्धनच्छेदनज्ञानादिसर्वभगवद्धर्मवाची। कल बन्धने;
कल च्छेदने; कल ज्ञाने;,कल कामधेनुरिति पठन्ति। प्रसिद्धश्च स शब्दो
भगवति। नियतं कालपाशेन बद्धं शक्र विकत्थसे। अयं स पुरुषः श्यामो लोकस्य
हरति प्रजाः। बद्ध्वा तिष्ठति मां रौद्रः पशुं रशनया यथा इति मोक्षधर्मे।
विष्णुना बद्धो बलिर्वक्तिविष्णौ चाधीश्वरे (त्र्यधीश्वरे) चित्तं धारयन्
(येत्) कालविग्रहे \[11।15।15\] इति भागवते। प्रवृद्धः परिपूर्णोऽनादिर्वा।
ऋतं च सत्यं चाभीद्धात् \[ऋक्सं.8।8।49।1म.ना.6।1\] इति हि श्रुतिः। एतत्
(इदं) महद्भूतम् \[बृ.उ.2।4।12\] इति च। प्र विष्णुरस्तु तवसः
स्तवीयांस्त्वेषं ह्यस्य स्थविरस्य नाम \[ऋक्सं.5।6।25।3\] इति च; न तु
वर्धनम्। नासौ जजान न मरिष्यति नैधतेऽसौ इति हि भागवते। यस्य दिव्यं हि
तद्रूपं हीयते वर्धते न च इति मोक्षधर्मे। न कर्मणा \[बृ.उ.4।4।23\] इति तु
कर्मणाऽपि न; किमु स्वयं इति। लोकान्समाहर्तुमिह विशेषेण प्रवृत्तः।
भ्रात्रादींश्च ऋते इत्यपिशब्दः। प्रत्यनीकत्वं तु परस्परतया। सर्वेऽपि न
भविष्यन्ति; अक्षौहिण्यादिभेदेन बहुवचनं युक्तम्।
