+++
title = "16 अनेकबाहूदरवक्त्रनेत्रम्"

+++
।।11.16।। अनेकशब्दोऽनन्तवाची;अनन्तबाहुं \[11।19\] इति स्वयं
वक्ष्यतिसर्वतः पाणिपादं तत् इत्यादि च। विश्वतश्चक्षुरुत विश्वतोमुखो
विश्वतोबाहुरुत विश्वतस्पात्। सं बाहुभ्यां धमति सं पतत्त्रैर्द्यावाभूमी
जनयन् देव एकः \[ऋक्सं.2।2।4।24म.ना.2।2श्वे.उ.3।3\] इति ऋग्वेदखिलेषु।
विश्वतश्चक्षुरुत विश्वतोमुखो विश्वतोबाहुरुत विश्वतस्यात्। सं बाहुभ्यां
नमति सं पतत्त्रद्यौर्वाभूमी जनयन्देव एकः इति यजुर्वेदे च।
विश्वशब्दश्चानन्तवाची। सर्वं समस्तं विश्वं च अनन्तं पूर्ण(र्व)मेव च
इत्यभिधानात्। अनन्तबाहुमनन्तपादमनन्तरूपं पुरुवक्त्रमेकम् इति च
(सामवेदस्य) बाभ्रव्यशाखायाम्। महत्त्वाद्युक्तिस्तु तदात्मकत्वेनापि
भवति। अन्यथाअनादिमत्परं ब्रह्म \[13।12\] इत्याद्ययुक्तं स्यात्। एकत्र
त्वनन्तान्यस्य रूपाणीत्यनन्तरूपः। अन्यत्र त्वपरिमाण इति। उक्तं ह्युभयमपि
-- परात्परं यन्महतो महान्तं यदेकमव्यक्तमनन्तरूपम् इति यजुर्वेदे।
अव्यक्तस्यानन्तत्वादेव महतो महत्त्वे अपरिमितत्वं सिध्यति। महान्तं च
समावृत्य प्रधानं समव(समुप)स्थितम्। अनन्तस्य न तस्यान्तस्सङ्ख्यानं चापि
विद्यते इत्यादित्यपुराणे। तानि चैकैकानि रूपाण्यनन्तानीति चैकत्र भवति।
असंख्याता ज्ञानकास्तस्य देहाः सर्वे परिमाणविवर्जिताश्च इत्यृग्वेदखिलेषु।
यावान्वा अयमाकाशस्तावानेषोन्तर्हृदय आकाश उभे अस्मिन् द्यावापृथिवी
अन्तरेव समाहिते। उभावग्निश्च वायुश्च सूर्याचन्द्रमसावुभौ \[छा.उ.8।1।3\]
इति च। कृष्णस्य गर्भजगतोऽतिभरावसन्नं
पार्ष्णिप्रहारपरिरुग्णफणातपत्रम्,\[10।16।31\] इति च भागवते। न
चैतदयुक्तम्; अचिन्त्यशक्तित्वादीश्वरस्य। अचिन्त्याः खलु ये भावा न
तांस्तर्केण योजयेत् इति च श्रीविष्णुपुराणे \[ \]। नैषा तर्केण मतिरापनेया
\[कठो.2।9\] इति श्रुतिः। अतिप्रसङ्गस्तु महातात्पर्यवशात्
वाक्यबलाच्चापनेयः। न हि घटवत्कश्चित्पदार्थो न दृष्ट इत्येतावता
प्रमाणदृष्टः सन्निराक्रियते। केषुचित्पदार्थेषु वाक्यव्यवस्था
अचिन्त्यशीकृत्वा भावादङ्गीक्रियते। गुणाः श्रुताः सुविरुद्धाश्च देवे
सन्त्यश्रुता अपि नैवात्र शङ्का। चिन्त्या अचिन्त्याश्च तथैव दोषाः
श्रुताश्च नाज्ञैर्हि तथा प्रतीताः। एवं परेऽन्यत्र श्रुताश्रुतानां
गुणागुणानां च क्रमाद्व्यवस्था इति जाबालिखिले श्रुतेश्च। उपचारत्वपरिहाराय
न मध्यमिति। अन्यथा आद्यन्तभावेनैव तत्सिद्धेः। विश्वरूपः पूर्णरूपः स
विश्वरूपो अनूनरूपो अतोऽयं सोऽनन्तरूपो न हि नाशोऽस्ति तस्य इति
शाण्डिल्यशाखायाम्।
