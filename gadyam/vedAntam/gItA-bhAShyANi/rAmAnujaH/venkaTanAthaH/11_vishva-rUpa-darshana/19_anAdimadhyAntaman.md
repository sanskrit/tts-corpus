+++
title = "19 अनादिमध्यान्तमनन्तवीर्य"

+++
  
  
।।11.19।। अनादिमध्यान्तम् इति नञस्तदन्यपरत्वेसर्गाणामादिरन्तश्च मध्यं
चैवाहमर्जुन \[10।32\]अहमादिश्च मध्यं च भूतानामन्त एव च \[10।20\]
इत्यादिभिर्विरुध्येत अतो निषेधपरतामाहआदिमध्यान्तरहितमिति। नान्तं न मध्यम्
\[11।16\] इत्यादिकं स्वरूपविषयम् इदं तु विग्रहविषयमित्यपौनरुक्त्यम्।
यद्वा उत्पत्तिस्थितिनाशरूपविकारनिषेधः क्वचित् अन्यत्र तत्तद्धेतुनिषेध
इत्यादिरूपेण विभजनीयम्। अथवाऽत्र कालाभिमानिरूपदर्शनात्। अनादिर्भगवान्कालः
\[वि.पु.1।2।26\] इत्यादिवत् कालाख्यविभूतिनित्यत्वविवक्षा।
वीर्यस्यानन्त्यं नाम तारतम्यप्रयुक्तावच्छेदनिवृत्तिरित्यभिप्रायेणाह --
अनवधिकातिशयवीर्यमिति। निर्दिष्टमात्रपरत्वव्युदासाय
सन्नियोगशिष्टानामन्यतरोक्तावितरदपि सिद्ध्यतीत्यभिप्रायेणाहवीर्यशब्दः
प्रदर्शनार्थ इति। अनेकबाहुम् \[11।16\] इति बाहुनानात्वमात्रं
पूर्वमुक्तम्अनन्तबाहुम् इति तु सङ्ख्यानिवृत्तिरुच्यत
इत्यपौनरुक्त्यमित्यभिप्रायेणाहअसङ्ख्येयबाहुमिति। अनेकबाहूदरवक्त्रनेत्रम्
\[11।16\] इति पूर्वसमादिष्टसमुदाये कस्यचिदसङ्ख्येयत्वविधानमितरेषामपि
प्रदर्शनार्थमित्यभिप्रायेणाहसोऽपीति। शशिसूर्यनेत्रम् इत्यत्र
चन्द्रसूर्ययोरेव न नेत्रत्वरूपणम्; रूपणप्रकरणाद्यभावात्; अस्य च
रूपस्यानन्तनयनविशिष्टत्वात् अतः साधर्म्यमेव विवक्षितम्। तत्रापि
केषाञ्चिच्छशितुल्यत्वं केषाञ्चित्सूर्यतुल्यत्वमिति
विभाजकाभावात्सर्वेषामुभयतुल्यत्वं विवक्षितमित्याहशशिवदिति।
युगपत्प्रसादप्रतापयोर्विरुद्धयोर्विषयं व्यवस्थापयतिदेवादीनिति। तदेव
वक्ष्यमाणेन स्थापयतिरक्षांसीति। दीप्तानलार्कद्युतिम् \[11।16\] इति
प्रागभिधानेऽपि पुनःदीप्तहुताशवक्त्रम् इति विशेषतोऽभिधानं
वक्त्रसाध्यजगद्ग्रसनाख्यविशेषतात्पर्येणेत्यभिप्रायेणाहप्रदीप्तकालानलवदिति। संहारानुगुणेति।
साधर्म्यकथनम्। अत्रहुताश एव वक्त्रं इति परोक्तनिरसनायकालानलसन्निभानि
\[11।25\] इति वक्ष्यमाणानुसन्धानेनकालानलवदित्युक्तम्। पावकश्च
वसुगणेऽन्तर्भूतः पृथगुक्तः। विश्वमिदं तपन्तम् इति वचनादत्र तेजश्शब्देन
अन्यानपेक्षत्वं न विवक्षितम्; प्रकृतानुपयोगात् अतस्तदुचितमर्थमाहतेजस
इति। कालः पचति भूतानि इत्यादेः इदं निदानसूचनमित्यभिप्रायेणाहस्वकीयेनेति।
पूर्वं श्रुतमनन्तरं दिव्यचक्षुषा साक्षात्कृतं सर्वमाकारं
सङ्कलय्याहएवमिति। एकस्य देहस्य अनेकबाहुमुखादियोगः श्रुतपूर्वो
दृष्टपूर्वश्च उदरादेरनेकत्वं तु कथं इति चोदयतिएकस्मिन्निति।
परिहरतिइत्थमिति। श्रुतानुरूपं सर्वमुपपादनीयमिति भावः। एकस्मादित्यादि।
अयमभिप्रायः -- अनेकबाहूदरवक्त्रनेत्रम्
इत्यवयवानेकत्वमात्रवचनाद्रूपमेकमिति गम्यते
एकविग्रहविषयपूर्वापरपरामर्शाच्च। नचपश्य मे पार्थ रूपाणि \[11।5\]
इत्युपक्रमादिहाष्यनेकविग्रहविषयमनेकोदरत्वादिकमिति वाच्यम्; तथा
सतिअनेकविग्रहम् इत्येतावतो वक्तव्यत्वात्। नह्यनेकेषु
शरीरेष्वनेकबाहूदरत्वादिकं विशेषतो वक्तव्यम् न च भगवच्छास्त्रे
अनेकोदरादिमद्रूपं न दृष्टमिति वाच्यं; तस्य शास्त्रस्येदानीं
निश्शेषप्रवृत्त्यभावात् नारदादिदृष्टरूपाण्यपि तत्रेदानीं न पश्यामः
इतोऽन्यथापि श्रीविश्वरूपं नारदेन दृष्टम् ततोऽन्यदेव धृतराष्ट्रेण दृष्टम्
अतो यथा संहिताभेदेन
वराहनारसिंहादेरन्यथान्यथासन्निवेशवर्णभुजादिवैचित्र्यं;
तद्वच्छ्रीविश्वरूपविग्रहेऽपि वचनबलादेव तथातथा वैचित्र्यमङ्गीकुर्मः अतः
शाखामूलनानात्वेऽपि काण्डैक्याद्वृक्षैक्यवद्बाहूदरादिभेदेऽपि
भेदोक्तिरहितकटिप्रदेशैक्यादिह रूपैक्यम् -- इति। एतच्च सर्वं यथोदितशब्देन
सूचितम्। एकस्मिन्मुखे नेत्रद्वयमिति। एकैकस्मिन्नित्यर्थः।  
  
