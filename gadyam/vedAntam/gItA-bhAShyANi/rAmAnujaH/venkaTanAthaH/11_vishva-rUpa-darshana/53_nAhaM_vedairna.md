+++
title = "53 नाहं वेदैर्न"

+++
  
  
।।11.53।। उत्तरश्लोकस्यैतदुपपादकतया न पौनरुक्त्यमित्याशयेन तमवतारति --
कुत इत्यत्राहेति। वेदानां स्वरूपेण साधनत्वाप्रसक्त्या तन्निषेधोऽनुपपन्न
इत्यतस्तदभिप्रेतमाहवेदैरध्यापनप्रवचनेति। दानेज्याकथनं
होमस्याप्युपलक्षणमित्यभिप्रयन्नाहयागदानहोमतपोभिश्चेति। भक्तिद्वारा
साधनत्वस्य तमेतं वेदानुवचनेन \[बृ.उ.4।4।22\]
इत्यादिश्रुत्यवगतत्वात्मद्भक्तिविरहितैरित्युक्तम्। एवंविधशब्दो
मानुषत्वादिभ्रमानर्हत्वाप्राकृतत्वादिपर इत्याहयथावदवस्थितोऽहमिति। न
केवलं साक्षात्कारमात्रे साधनत्वेन भक्तिरपेक्षिता किन्तुशुद्धभावं गतो
भक्त्या शास्त्राद्वेद्मि जनार्दनम् \[म.भा.5।69।5\]
इत्यादिवच्छास्त्रतोऽर्थनिर्णये साक्षात्कारानन्तरभाविन्यां
प्राप्तावपीत्यभिप्रायेणज्ञातुंप्रवेष्टुम् इत्युभयं पूर्वश्लोकाप्रसक्तमिह
प्रसञ्जितम्। तत्त्वतः इत्येतत्ति्रष्वप्यविशेषादपेक्षितत्वाच्चान्वितम्।
तत्त्वतः प्रवेशः परिपूर्णप्राप्तिः; यथावस्थितसर्वाकारेणानुभव इत्यर्थः।
तेन व्यूहविभवादिमात्रप्राप्तिव्यवच्छेदः। स्मर्यन्ते च
साक्षान्मुक्तैरर्वाञ्चः प्राप्तिपर्वभेदाः -- लोकेषु विष्णोर्निवसन्ति
केचित्समीपमृच्छन्ति च केचिदन्ये। अन्ये तु रूपं सदृशं भजन्ते सायुज्यमन्ये
स तु मोक्ष उक्तः इति। एतद्धि दुर्लभतरं लोके जन्म यदीदृशम् \[6।42\]
इत्यस्य व्याख्याने यादवप्रकाशैश्चोक्तम् -- इदमल्पीयसीं योगसिद्धिं गतस्य
मृतस्य फलं; यदि प्रथमां योगसिद्धिं गतो म्रियते; त्यजति वा योगं;
श्वेतद्वीपे जायते भगवत्सालोक्यं वा याति यदि ततोऽप्यधिकां योगसिद्धिं गतो
म्रियते विष्णुपार्षदो भवति यदि ततोऽप्यधिकां; पार्षदेश्वरो भवति यदि
ततोऽप्यधिकां; द्वारपालो भवति यदि ततोऽप्यधिकां; भगवतोऽङ्गसंवाहको भवति यदि
ततोऽप्यधिकां; मन्त्रिस्थानीयः पृथगैश्वर्ययुक्तो भवति यदि पूर्णां
योगसिद्धिं गतो म्रियते; भगवत्सायुज्यं गतो मुक्तः परमैश्वर्ययुक्तो भवति
इति वैष्णवेषु योगशास्त्रेषु मर्यादा। तदेतत्सर्वमिह सूचितं भगवता अथवा
योगिनाम् \[6।42\] इत्यादीनीति। ज्ञानदर्शनप्राप्तिहेतुत्वे भक्तेः
पर्वभेदान्नान्योन्याश्रयणादिदोषः।
पूर्वजन्मसुकृतमूलसात्त्विकजनसंवादादिजनितं यथावच्छ्रवणानुगुणं
किञ्चिदानुकूल्यरूपं भक्तिमात्रं शास्त्रजन्यज्ञानोत्पत्तौ सहकारि भवति।
उत्कटदिदृक्षागर्भा तु परभक्तिः साक्षात्कारहेतुः साक्षात्कृते तु
परिपूर्णानुभवाभिनिवेशलक्षणा परमभक्तिः प्रवेशहेतुरिति। अत्रअनन्यया इति
पदं प्रागुक्तप्रक्रियया अनन्यप्रयोजनयेति भाव्यम्। अनन्यदेवताकयेत्येके।
ऐक्यानुसन्धानविवक्षा तु प्रागेव दूषिता प्रत्यक्षादिविरुद्धा च।
तदेतदखिलमभिप्रेत्य सङ्गृहीतम्एकादशे स्वमाहात्म्यसाक्षात्कारावलोकनम्।
दत्तमुक्तं विदिप्राप्त्योर्भक्त्येकोपायता तथा \[गी.सं.15\] इति।
भक्तिप्रशंसापरत्वशङ्कामपाकरोति -- तथा चेति। नायमात्मा इत्यादौ न
पृथिव्यामग्निश्चेतव्यः \[यजुः5।2।7।2\] इत्यादाविव केवलानां निषेधः।
यच्छब्दानूदितो वरणीयताहेतुगुणविशेषो भक्तिरेवेत्यर्थस्वभावादुपबृंहणबलाच्च
सिद्धम्। अत्र तनुशब्दस्य विग्रहपरत्वे स्वरूपादिकं,तत्परत्वे च
विग्रहादिकमर्थलब्धम्।
