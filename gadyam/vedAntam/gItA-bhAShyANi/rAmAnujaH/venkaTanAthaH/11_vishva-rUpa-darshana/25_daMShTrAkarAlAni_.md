+++
title = "25 दंष्ट्राकरालानि च"

+++
  
  
।।11.25।। अवयवान्तरेभ्यो मुखानामतिभीषणत्वव्यञ्जनायदंष्ट्रा इति श्लोकः
स्वस्यातिभीतत्वप्रदर्शनेन प्रसादनार्थं च। सर्वसंहारे प्रवृत्तानीति
कालानलसाधर्म्योक्तिः। कालाभिमानिरूपतया तद्व्यापारानुबन्धसूचनं
च। अतिघोराणीतिदंष्ट्राकरालानि इत्यस्यार्थः। करालशब्दो दन्तुरत्वं;
विकृतत्वं; भीषणत्वं वाऽऽह। जगन्निवासशब्दे बहुव्रीहिविवक्षायांइहैकस्थम्
\[11।7\] इत्यादिप्रकृतसर्वाधारत्वानुवादो न स्यात् तत्पुरुषविवक्षायां तु
प्रकृतैकार्थ्यमित्यभिप्रायेणाह -- जगतां निवासेति। देवेशशब्देन
तमीश्वराणां परमं महेश्वरम् \[श्वे.उ.6।7\] इति
श्रुतिप्रसिद्धसर्वेश्वरेश्वरत्वं यथोपदेशं साक्षात्कृतमिति
सूचितमित्यभिप्रायेणाहब्रह्मादीनामित्यादि। अनेन ब्रह्मादयोऽपि त्वां
वीक्षितुं न शक्नुवन्ति; किमुताहं क्षुद्रजन्तुरित्यभिप्रेतमिति
व्यञ्जयति। मां प्रतीति। किमर्जुने भगवतः क्रोधः येन प्रसादः प्रार्थ्यते
इत्यत्र प्रसादफलमाहयथाहमिति।  
  
