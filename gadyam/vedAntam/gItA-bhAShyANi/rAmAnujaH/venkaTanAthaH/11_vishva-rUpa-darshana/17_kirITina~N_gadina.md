+++
title = "17 किरीटिनङ् गदिनम्"

+++
  
  
।।11.17।। किरीटिनमिति। किरीटिनम् इत्यादेः पाठक्रममनादृत्य
उपलम्भार्थक्रमानुरोधेनान्वयमाह -- तेजोराशिमित्यादिना। तेजोराशिं इति
धर्मिस्वरूपनिर्देशः। सर्वतोदीप्तिमन्तं तस्य भासा सर्वमिदं विभाति
\[कठो.1।5।15\] इत्यादिवत्सर्वव्यापिप्रभायोगिनम्। समन्तात् इति
कृत्स्नविग्रहप्रदेशविवक्षयाऽभिहितम्। दीप्तानलार्कद्युतिम् इति
दुर्निरीक्षत्वे हेतुः। अत्र द्युतिशब्देन किरणरूपं तेजो विवक्षितम्
अतोदीप्तिमन्तम् इत्यनेनापौनरुक्त्यम्। यद्वा पूर्वत्र सर्वव्यापित्वे
तात्पर्यम् इह तु दुष्प्रेक्षत्वहेतुभूतातितीव्रत्वे। अप्रमेयं
ईदृक्त्वेयत्ताभ्यां परिच्छेत्तुमशक्यम्। एतावता
सामान्योपलम्भकथनमित्यभिप्रायेणअप्रमेयं त्वामित्यवच्छिद्योक्तम्।
अदृष्टपूर्वरूपदर्शनेऽपि त्वदसाधारणचिह्नैः त्वां
प्रत्यभिजानामीत्यभिप्रायेणाहकिरीटिनं गदिनं चक्रिणं,पश्यामि इति।
किरीटिनमिति भूषणवर्गोपलक्षणम्। तत्रापि किरीटनिर्देशस्तस्य
सर्वेश्वरत्वव्यञ्जकत्वात्। किरीटकरण्डिकाभेदेन द्विधा हि मुकुटजातिः तत्र
किरीट उत्कृष्टधार्यः। गदिनं चक्रिणं इत्यायुधवर्गोपलक्षणम्। तत्रापि
चक्रादेर्व्यपदेशो भगवदसाधारणत्वेन प्रसिद्धत्वात्।  
  
