+++
title = "21 अमी हि"

+++
  
  
।।11.21।। अमी हि त्वा विशन्ति इत्यत्र न संहारादिकं विवक्षितं;
स्तुत्यादिभिः सहपाठाद्धार्तराष्ट्रादिवदासन्नोपसहाराभावात्
परोक्तस्यावतीर्णसुरसङ्घविषयत्वस्यवीक्षन्ते \[11।22\]
इत्यादिभिर्विरोधाच्च अतोऽत्र समीपगमनरूपसेवाप्रकारोऽभिधीयत
इत्यभिप्रायेणाह -- अमी सुरसङ्घा इत्यादिना। केचिद्गीताः इत्यनेन
धार्ष्ट्यरहितानां पृथगभिधानादनेन वाक्येन अक्षोभ्याशया हर्षवन्तो
विवक्षिता इति व्यञ्जनाय ब्रह्मादीनां सर्वेषां देवानां सेवार्थागमनं
प्रथममुच्यते। उत्कृष्टा इति तु सुरशब्दव्यञ्जितोक्तिः।
विनाशार्थप्रवेशव्यवच्छेदायहृष्टमनस इत्युक्तम्।
वक्ष्यमाणवक्त्रप्रवेशव्यवच्छेदायाह -- त्वत्समीपमिति। केचित् इति
पृथक्करणस्य समुदायविशेषसाकाङ्क्षत्वात्सुरसङ्घाः इति च
प्रसक्तत्वाज्जात्यन्तरानवादाच्चतेष्वेवेत्युक्तम्। अत्युग्रमत्यद्भुतं चेति
भीत्यादिहेतुभूतप्रकृताकारकथनम्। पुष्कलाभिः इति वक्ष्यमाणत्वादिह तदभावो
विवक्षित इत्यभिप्रायेण --
स्वज्ञानानुगुणमित्युक्तम्। स्तुतिरूपाणीत्यादिनागृणन्ति
इत्यस्यापेक्षितकर्माध्याहारः। श्रुत्यादिसिद्धस्तुतिपाठमात्रपरत्वायाह --
उच्चारयन्तीति। एतेनापिकेचित् इत्यस्य देवविशेषविषयत्वं सिद्धम् अन्येषां
तु भूतानां पलायनस्य वक्ष्यमाणत्वात्। महर्षि -- इत्यादिना
पृथग्व्यपदेशविशेषणादिफलितमपरशब्देन व्यञ्जितम्। महर्षिसङ्घाः
भृग्वादिगणाः; सिद्धसङ्घाः सनकमुख्याः। महर्षित्वादिसूचितं
पुषकलस्तुतिहेतुमाह -- परावरतत्त्वयाथात्म्यविद इति। जितं ते
\[भाग.3।13।344।24।33\] इत्यादिवत् भक्तिपरवशानां मङ्गलाशासनं वा;
सेव्यसन्दर्शनमात्रे सेवकस्य वक्तव्यः स्वस्तिशब्दः स्तुतिस्तु तदनन्तरं
गुणप्रकर्षोक्तिः। अत एव गोब्राह्मणेभ्यो जगतो वा स्वस्तीति परोक्तं
प्रकृतासङ्गतम्। अत्र स्तुतेः पौष्कल्यं
प्रामाणिकसर्वेश्वरत्वादिकथनमित्यभिप्रायेणाह -- भगवदनुरूपाभिरिति।  
  
