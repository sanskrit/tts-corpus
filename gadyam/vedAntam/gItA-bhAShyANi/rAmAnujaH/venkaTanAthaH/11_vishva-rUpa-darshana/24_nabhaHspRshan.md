+++
title = "24 नभःस्पृशन्"

+++
  
  
।।11.24।। आकाशपर्यायाणामनेकेषां परस्मिन् पदे प्रयोगमभिप्रेत्याह --
नभश्शब्द इति। त्रिगुणेति विशेषणात् परमव्योम्नः शुद्धसत्त्वमयत्वसूचनम्
अत्र प्रसिद्धप्राकृताकाशपरत्वे;
गार्गिविद्योक्ताकाशशब्दवन्मूलप्रकृतिविषयत्वे वा को दोषः इत्यत्राह --
सविकारस्येति। इहैकस्थं जगत्कृत्स्नं ৷৷. यच्चान्यद्द्रष्टुमिच्छसि
\[11।7\]बहून्यदृष्टपूर्वाणि पश्य \[11।6\] इत्यादिकं ह्युक्तमिति भावः।
हेत्वन्तरमाह -- द्यावापृथिव्योरिति।
प्रसिद्धद्युपृथिव्यादिसर्वलोकव्यापकत्वं हि तत्रोक्तम् अन्यथा पुनरुक्तिः
स्यात् अतः प्रकृतिपुरुषादिसर्वाश्रयवेषेण; नभस्स्पृक्त्वोक्तिः
प्राकृतव्योमस्पर्शित्वविषयेति भावः। अनेकवर्णत्वमिह
प्रतिनियतानन्तावयवविशेषवर्तिभिः सितरक्तादिभिर्वर्णैः किर्म्मीरत्वम् तथैव
ह्यन्यत्र श्रीविश्वरूपविग्रहस्यानेकवर्णत्वमुक्तम् अन्नमयाद्यपेक्षया
मनोमयस्यान्तरत्वाच्चेतनस्वरूपविषयत्वे
प्रव्यथितशब्दानतिरिक्तप्रयोजनत्वादत्रान्तरात्मशब्देन मनो
विवक्षितमित्यभिप्रायेणोक्तंअत्यन्तभीतमना इति। अचेतनेऽप्यन्तःकरणे
भीतिव्यपदेशश्चेतनत्वारोपेण भीत्यतिशयद्योतनार्थः। न लभे च शर्म इति सुखस्य
वक्ष्यमाणत्वात् धृतिशब्दोऽत्र न प्रीतिपर्यायसुखविशेषविषयः; धारणे च
प्रसिद्धोऽयम् अतो धार्यानिर्देशेऽपि प्रकरणादर्थस्वभावाच्च देहविषयमिदं
धारणमित्यभिप्रायेणदेहस्य धारणमित्युक्तम्। मनसश्चेन्द्रियाणां चेत्यपि
सामर्थ्याच्छमशब्दप्रसिद्ध्या च लब्धम् अन्यथा तत्रापि पुनरुक्तिः स्यादिति
भावः। विष्णुशब्दस्यात्र
संज्ञामात्रपरत्वादप्युपयुक्तनिर्वचनसिद्धार्थपरत्वमुचितमित्यभिप्रायेणाह
-- व्यापिन्निति। पिण्डितार्थमाहसर्वव्यापिनमिति। अतिमात्रं
महापरिमाणमित्यर्थः।  
  
