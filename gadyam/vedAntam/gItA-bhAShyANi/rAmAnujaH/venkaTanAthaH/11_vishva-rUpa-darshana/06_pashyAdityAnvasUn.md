+++
title = "06 पश्यादित्यान्वसून्रुद्रानश्विनौ"

+++
  
  
।।11.6।। शतशोऽथ सहस्रशः \[11।5\] इति स्वासाधारणानन्तरूपप्रसङ्गेऽपि
प्रकृतोपयोगायइहैकस्थम् \[11।7\] इत्येकस्यैव रूपस्य विशेषतः
प्रदर्शयिष्यमाणत्वमनुसन्धायाह -- ममैकस्मिन्निति। पश्यादित्यान् इत्यादिना
प्रधानदेवास्त्रयस्त्रिंशत्प्रथमं निर्दिश्यन्त इत्यभिप्रायेण
द्वादशेत्यादि सङ्ख्याविशेषप्रदर्शनम्। वक्ष्यमाणानुसारेण
दृष्टमात्राश्रयत्वव्युदासायाहप्रदर्शनार्थमिति। अर्जुनेन
अन्यैश्चाप्रतिपन्नानामिति शेषः। अदृष्टपूर्वाणि
इत्येतदश्रुतपूर्वाणामप्युपलक्षणम्; अनवगतत्वमात्रेण वा सामान्यतः सङ्ग्रह
इत्यभिप्रायेणाहसर्वेषु च शास्त्रेष्वदृष्टपूर्वाणीति। एतेनातीन्द्रिये
वस्तुनि सामान्यतः शास्त्रावगतेऽपि साक्षात्कारैकसमधिगम्या बहवो विशेषाः
सन्तीति सूचितम्।  
  
