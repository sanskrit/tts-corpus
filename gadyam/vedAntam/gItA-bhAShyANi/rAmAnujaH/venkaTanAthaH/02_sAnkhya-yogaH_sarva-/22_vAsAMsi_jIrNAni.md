+++
title = "22 वासांसि जीर्णानि"

+++
  
  
।।2.22।। शङ्कापूर्वकंवासांसि इति श्लोकमवतारयति यद्यपीति। ननु
सार्वभौमादिशरीरपरित्यागे
तत्तत्कर्मानुरूपनारकतिर्यक्स्थावरादिशरीरपरिग्रहसम्भावनया प्रलयवत्
अपरिगृहीतशरीरतयाऽवस्थितसम्भावनया चास्त्येव शोकनिमित्तम् न च
नूतनत्वमात्रं सुखाय चिरन्तननरपतिगृहपरित्यागेनापि नूतनकारागारप्रवेशादेः
जीर्णोशुकप्रहाणेन नूतनगोणीग्रहणादेश्च दुःखरूपत्वात्। न च वयमिह
मानुषादिशरीरविलयसमनन्तरं अभिनववसनपरिधानवत् अनिमिषदेहादिसङ्ग्रहमुपलभामह
इत्याशङ्क्याह धर्मयुद्धे इति। अधिकतरेति कल्याणविशेषणम्।
नवशब्दाभिप्रेतोक्तिः कल्याणानीति। हर्षनिमित्तमेवेति पुरा शोकाविषयमात्रे
शोकः कृतः इदानीं तु तद्विपरीतहर्षविषये क्रियत इति भावः।  
  
  
  
