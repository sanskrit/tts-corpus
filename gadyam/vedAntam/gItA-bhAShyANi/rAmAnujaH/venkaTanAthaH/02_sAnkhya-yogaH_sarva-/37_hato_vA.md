+++
title = "37 हतो वा"

+++
  
  
।।2.37।। हतो वा इति श्लोकं पूर्वश्लोकवाक्यशेषतयाऽवतारयति अत इति। उभयथाऽपि
तव लाभ इति भावः। प्राप्स्यसे भोक्ष्यसे इत्यर्जुनं
प्रत्यभिधानेऽपिशूरस्येत्यादिसाधारणाभिधानं भीष्मादिहननस्य
तच्छ्रेयोहेतुतया शोकहेतुत्वं नास्तीति ज्ञापनार्थम्। श्रेयस इत्यनेन
यथेच्छं स्वर्गराज्यादिसुखापवर्गान् सङ्गृह्णाति। न हि
हतत्वमात्रात्पुरुषार्थ इत्यत उक्तंधर्मयुद्ध इति। तत एवेति। श्रेयस्साधनतया
शास्त्रसिद्धहननादेवेत्यर्थः। परमनिश्श्रेयसमिति।
स्वर्गशब्दोऽत्रामृतत्वप्रकरणात्परमनिश्श्रेयसपरस्तत्स्थानपरो वा। यथा स
एतेनैव प्राज्ञेनात्मनाऽस्माल्लोकादुत्क्रम्यामुष्मिन् स्वर्गे लोके
सर्वान्कामानाप्त्वा अमृतस्समभवत् ऐ.उ.3।4 अनन्ते स्वर्गे लोकेऽज्येये
प्रतितिष्ठति के.उ.4।34 स्वर्गलोका अमृतत्वं भजन्ते कठो.1।1।13 इतिराज्यं
सुराणामपि चाधिपत्यम् 2।8 इति क्षुद्रस्वर्गोपेक्षकार्जुनोद्देशेन
वचनाच्चायमेवार्थ इति भावः। परान्वा हत्वेति। महारथानां
भीष्मद्रोणकर्णादीनां जयो हि हननमन्तरेण न युज्यत इति भावः। जित्वा
भोक्ष्यसे इत्युभाभ्यां फलितमुक्तंअकण्टकमिति। प्रतिकूलेषु जाग्रत्सु
राज्यं सिद्धमपि हि न भोगाय स्यादिति भावः।
अर्जुनानादृतराज्यभोगमात्रपर्यवसानव्युदासायाह अनभिसंहितेति। मुमुक्षोर्हि
राज्यभोगादिरानुषङ्गिकः। सम्बुद्धितात्पर्यमाह कुन्तीपुत्रस्येति। मृतं सूते
क्षत्ति्रया राजपुत्री इति हि प्रसिद्धम्। नहि सिंहीसुतेन
हरिणीकुमारचरितमनुसरणीयम् न च शुद्धक्षेत्रजन्मना त्वया महीयसो धर्मस्य
विच्छेदः कार्य इति भावः।  
  
  
  
