+++
title = "25 अव्यक्तोऽयमचिन्त्योऽयमविकार्योऽयमुच्यते"

+++
  
  
।।2.25।। पूर्वोक्तानुमानानामुपलम्भयुक्तिविरोधपरिहारमुखेन
सर्वदूषणपरिहारपरं प्रकृतोपसंहारपरं चअव्यक्तः इति श्लोकं व्याख्याति
छेदनेति। शरीरादीनि यैः प्रमाणैः च्छेदनादियोग्यतया प्रत्याय्यन्ते
तैस्तथाऽसौ न प्रत्याय्यतेअहं जानामि इत्यादिरूपेणैव ह्यात्मन उपलम्भः।
शाश्वतस्तु नित्यत्वादिविशिष्टरूपेणेति न पूर्वोक्तानुमानानां
धर्मिग्राहकविरोध इति भावः। निरूपितश्च मोक्षधर्मे व्यक्ताव्यक्तशब्दः
इन्द्रियैर्गृह्यते यद्यत्तत्तद्व्यक्तमिति स्थितिः। अव्यक्तमिति विज्ञेयं
लिङ्गग्राह्यमतीन्द्रियम् म.भा.शां.प. इति। ननु
कुसूलनिहितबीजस्याङ्कुरायोग्यत्वे साध्ये न तावद्व्यक्त्यपेक्षया
धर्मिग्राहकविरोधः। तथाप्यन्वयव्यतिरेकविषयभूतबीजत्वजात्याक्रान्ततया
सामान्यतो विरोध एव भवति। तद्वदत्रापि दृष्टसजातीयतया विरोधः
स्यादित्याशङ्क्याह अतश्छेद्यादिविसजातीय इति।
साजात्यग्राहकाभावाद्वैजात्यग्राहकाच्चेति भावः। सहेतुकं सप्रकारं
चाचिन्त्यशब्दार्थमाह सर्वेति। एतेन सौगताद्यभिमतानामात्मानित्यत्वसाधनानां
सत्त्वादीनां तदनुग्राहकतर्काणां चोपलम्भागमादिविरोधात् भूलशैथिल्यमुक्तं
भवति। अतश्चेति पूर्वोक्तप्रमाणानां बाधकाभावादपीत्यर्थः। यद्वा
अनुमानान्तरमुच्यते। तथाहि आत्मा विकारानर्हः
विकारित्वग्राहकप्रमाणशून्यत्वात् यथेश्वरस्वरूपम् इत्यन्वयदृष्टान्तः यथा
घटादिः इति व्यतिरेकः। यद्वा सामान्येन व्याप्तिः
यद्यादृशाकारग्राहकप्रमाणशून्यं तत्तादृशाकारं न भवति यथानीलं न पीताकारम्
इति। अविकार्य इत्येतावति निर्दिष्टे कादाचित्कविकाराभावमात्रेण
सिद्धसाधनता स्यादिति तत्परिहारकं प्रत्ययार्थं विवृणोति विकारानर्ह इति।
निषेधापेक्षया वेदनस्य पूर्वकालत्वात् क्त्वानिर्देशः न तु शोकापेक्षया।
तेनात्मवेदनस्य शोकाभावहेतुत्वमुक्तं भवति। अर्हसि आत्मवेदिनस्ते
शोकयोग्यतैव न स्यादिति भावः।  
  
  
  
