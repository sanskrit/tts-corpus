+++
title = "24 अच्छेद्योऽयमदाह्योऽयमक्लेद्योऽशोष्य"

+++
।। 2.24पूर्वोक्तेन पुनरुक्तिं दार्ढ्यसुखग्रहणरूपप्रयोजनभेदेन
परिहरन्नैनम् इति श्लोकद्वयमवतारयति पुनरपीति। नैनम् इत्यादौ सार्धश्लोके
वैशद्याय पृथगुक्तं करणासामर्थ्यं विषयायोग्यत्वं च परस्परप्रतियोगितया
अन्यत्र इतरदन्तर्भवतीति भाष्ये पृथगनुपात्तम्। अच्छेद्यः इत्यादौ
प्रत्ययोऽर्हार्थः। तेननैनं छिन्दन्ति इत्यादिष्वपि तदर्हत्वं शस्त्रादेः
प्रतिषिध्यत इति दर्शयति न शक्नुवन्तीति। सर्वगतपदं पूर्वोक्तहेत्वनुवादतया
व्याचष्टे सर्वगतत्वादात्मन इति। अणोरात्मनः कथं सर्वगतत्वं इत्याशङ्क्याह
सर्वतत्त्वेति। नात्र बहुश्रुत्यादिविरुद्धं जीवविभुत्वं
सर्वगतशब्देनोच्यते किन्त्वनुप्रवेशविशेषयोग्यतेति स्वभावशब्दं
प्रयुञ्जानस्य भावः। व्यापित्वस्य पूर्वोक्तं हेतुत्वप्रकार
प्रपञ्चयतिसर्वेभ्य इति। अत आत्मा नित्य इति सूक्ष्मत्वेन
छेदनाद्ययोग्यत्वादात्मा नाशरहित इत्यर्थः। स्थिरेत्यादि। स्थाणुरचल इति
पदद्वयं नित्यत्वप्रपञ्चनरूपम् नाशायोग्यत्वनाशकाविषयत्वपरं वा
स्वाभाविकौपाधिकाविशदपरिणामराहित्यपरं वेति भावः। पुरातन इति। अत्र
नित्यशब्देनानन्तत्वस्योक्तत्वात् सनातनशब्दोऽनादित्वपरतया सङ्कोचनीय इति
भावः।  
  
  
  
  
