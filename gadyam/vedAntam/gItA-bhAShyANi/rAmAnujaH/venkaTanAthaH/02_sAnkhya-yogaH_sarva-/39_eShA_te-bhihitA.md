+++
title = "39 एषा तेऽभिहिता"

+++
  
  
।।2.39।। अथ पूर्वप्रकरणोक्तशोकापनोदनहेतुषु प्रधानार्थेनोत्तरप्रकरणारम्भं
सङ्गमयति एवमिति। तत्पूर्वकशब्देन आत्मज्ञानकर्मयोगयोः
क्रमाभिधानौचित्यमुक्तम् आत्मयाथात्म्यज्ञानोपदेशानन्तरं
तच्चिन्तनरूपज्ञानयोगाभिधानस्यौचित्येऽपि तस्य कर्मयोगसाध्यत्वात् प्रथमं
कर्मयोग उच्यते। पश्चात्तु तत्फलतया  
प्रजहाति यदा कामान् 2।55 इत्यादिना ज्ञानयोगो वक्ष्यते। वक्तुमिति प्रसक्तं
प्राधान्येन प्रपञ्चयितुमित्यर्थः।
साङ्ख्ययोगाख्यवेदविरोधितन्त्राभिधानभ्रमं साङ्ख्यशब्दस्यात्रज्ञानयोगेन
साङ्ख्यानां 3।3 इति वक्ष्यमाणज्ञानयोगविषयत्वभ्रमं च व्युदस्यन्नाह
सङ्ख्येतिबुद्धिर्मतिश्च मेधा सङ्ख्या संवित्तिरुपलब्धिः इति
नैघण्टुकाः। पुरुषं निर्गुणं साङ्ख्यम् मं.उ.14 इत्याद्यौपनिषदप्रसिद्ध्या
परमात्मवदात्मन्यपि साङ्ख्यशब्द उपपन्नः। न चज्ञानयोगेन साङ्ख्यानाम् 3।3
इत्यादिष्वर्थवैरूप्यप्रसङ्गः तद्बुद्धियोगेन सर्वत्र तच्छब्दप्रयोगात्।
सदपि च वैरूप्यं प्रकरणाद्यानुगुण्येन सर्वत्र सन्नह्यते। एकवचनस्य
जात्यभिप्रायत्वज्ञापनायआत्मतत्त्वमित्युक्तम्। तज्ज्ञानायेत्यनेन
तन्निर्णयमात्रमव्यवहितफलमिति दर्शितम्। बुद्धिरिति
निर्णयफलावाक्ययुक्तिपरामर्शगर्भा बुद्धिर्विवक्षितेति न
साध्यसाधनभावविरोधः। अथवा बुद्धिरिह शास्त्रनिष्पाद्यो
निर्णयः। तज्ज्ञानायेति साक्षात्कारादिपरः।
आत्मतत्त्वाभिधानप्रदेशमवच्छिद्याह न त्वेवेति। ततः परस्तात्तुस्वधर्मं
2।39 इत्यादिना धर्माधर्मभ्रमास्थानस्नेहेयोराक्षेपो हि क्रियत इति भावः।  
  
  
नोमशब्दस्यात्र प्रकरणादिविशेषितमर्थमाह आत्मज्ञानेत्यादिना।
इहेत्यभिप्रेतं विवृणोति दूरेणेति। इमामिति निर्देशसूचितमविलम्बिताभिधानमाह
अभिधीयमानामिति। एतेनानुप्रविष्टबुद्धेस्तद्विषयाभिधीयमानबुद्धेश्च भेदोऽपि
दर्शितः। यद्वाऽनुष्ठानप्रकारविषयबुद्धिजनकमभिधानं शृण्वित्यर्थः। एतेन
कर्मयोगशब्दोऽप्यत्र बुद्धिविशेषयोगमूल इति दर्शितम्। बुद्ध्या यया
इत्यनयोर्वैयधिकरण्येन क्रियाद्वयान्वयभ्रमं निरस्यति यया बुद्ध्या युक्त
इति। कर्मबन्धशब्दस्य अनतिशयितार्थसमासान्तरमपाकरोति कर्मणा बन्ध
इति। तृतीया तत्कृतार्थेन गुणवचनेन अष्टा.2।1।30 इति तत्पुरुषः।
बन्धशब्दस्यात्र मुख्यार्थासम्भवादभिप्रेतमाह संसारेति।
एतेनानुष्ठीयमानकर्मसम्बन्धहानभ्रमोऽपि निरस्तः।  
  
  
  
