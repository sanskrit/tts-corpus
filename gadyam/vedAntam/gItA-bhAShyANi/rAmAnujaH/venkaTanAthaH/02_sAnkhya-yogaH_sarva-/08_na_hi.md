+++
title = "08 न हि"

+++
।। 2.8न चैतद्विद्मः इत्यादेश्चकारद्योतितशङ्कापूर्वकं तात्पर्यार्थमाह
एवमिति। बन्धुविनाशाद्भीतेन त्वया धर्मसुतभीमनकुलाद्यासन्नतरबन्धुविनाश एव
कारितः स्यादितिभवत इत्यनेन सूचितम्। विद्मः इत्यादिबहुवचनानुसारेणाह
अस्माकमिति। अस्माकमित्यनेन हन्तव्यतया निर्दिष्टभीष्मद्रोणाद्यपेक्षया
सर्वेषां शिष्यत्वादिकमभिप्रेतम्। पूर्वोत्तरार्धाभ्यां
विमर्शस्वाभिमतपक्षौ व्यञ्जितौ। यद्वा इतियदि वा इति च तुल्यार्थम्। येषां
वधेन जीवनमस्माकमनिष्टं त एवास्मान् जिघांसन्तः स्वहननानुरूपत्वेनावस्थिता
इतियानेव इत्यादेरन्वयार्थः। न जिजीविषामः इत्यनेन सूचितां
अनिर्णयपर्यवसितां अत एव प्रश्नहेतुभूतां प्रतिभामाह इति मे
प्रतिभातीति। यच्छ्रेयः इत्यादेरन्वयफलितार्थमुपदेशयोग्यत्वायोक्तां
शिष्यगुणसम्पत्तिं च स्फुटयति यन्मह्यमित्यादिना।
निश्चेतव्याकारनिष्कर्षणाय इतिकरणम्। शासनीयो हि शिष्यः अतःशिष्यस्तेऽहं
शाधि माम् इति वदति। स्वभावोऽत्र धैर्यम् कर्तव्यविशेषाज्ञानात्
शोकापनोदनोपायराहित्यादिना वा अतिमात्रकार्पण्यम्।
त्याज्यस्यापरित्यागोऽत्र कार्पण्यमित्येके
दयाजनकदीनवृत्तिनिरतत्वमित्यपरे। भगवत्पादाम्बुजमुपससारेति
शिष्यत्वप्रपन्नत्वाद्युक्तिफलमेव।  
  
  
  
  
