+++
title = "13 पञ्चैतानि महाबाहो"

+++
  
  
।।18.13।। अनिष्टमिष्टम् \[18।12\] इत्यादेरनन्तरं कारणपञ्चकोक्तेः का
सङ्गतिः इत्यत्राऽऽह -- इदानीमिति। साक्षात्प्रश्नविषये प्रत्युक्ते
सतीत्यर्थः। भगवति पुरुषोत्तम इत्युमाभ्यां प्रागुक्तप्रकारेण
सर्वान्तर्यामिणः
तद्गतत्वतत्प्रयुक्तदोषाभावख्यापनम्। प्रकारमाहेत्यनेनातृतीयाध्यायादनुक्रान्तस्याकर्तृत्वानुसन्धानस्यात्रैव
सहेतुकयथावस्थितस्वरूपशोधनमिति दर्शितम्। त्रिषु त्यागेषु प्रक्रान्तेषु
अन्यतमस्य प्रकारशोधनमिति सङ्गतिः। त्रिविधेऽपि त्यागे सात्त्विकतया
प्रक्रान्ते किमिति कर्तृत्वत्यागप्रकारमात्रोपपादनं इत्यत्राऽऽह -- तत
एवेति। इतिशब्दोऽत्र हेत्वर्थः। ऋत्विगादिषु कर्तृत्वेऽपि यजमानादेः कर्मणि
फले च ममता दृश्यते तद्वदस्यापि किं न स्यात् अतः कर्तृत्वत्यागमात्रात्कथं
कर्मणि फले च ममताबुद्धिनिवृत्तिः इत्यत्राऽऽह -- परमपुरुषो हीति। हीति
प्रमाणप्रसिद्धिसूचनम्। त्वं न्यञ्चद्भिरुदञ्चद्भिः कर्मसूत्रोपपादितैः। हरे
विहरसि क्रीडाकन्दुकैरिव जन्तुभिःबालः क्रीडनकैरिव
\[म.भा.3।12।543।30।37\]कृष्णस्य हि कृते भूतमिदं विश्वं चराचरम्
\[म.भा.2।38।23\] इत्यादिप्रसिद्धमाह -- स्वकीयेनेत्यादिना। करणाधिपाधिपो
हि परमपुरुषः श्रूयते अतः करणानां जीवशेषत्वदशायामपि गजतुरगाद्यलङ्कारेषु
राज्ञ इव परमपुरुषस्य शेषित्वं न निवर्तत इत्यभिप्रायेणाऽऽहस्वकीयैश्च
करणकलेवरप्राणैरिति। सङ्कोचकाभावाद्दृष्टादृष्टफलप्रदानादिकमपि तस्य
लीलेत्याहस्वलीलाप्रयोजनायेति। लोकवत्तु लीलाकैवल्यम् \[ब्र.सू.2।1।33\]
इत्यादिभिरिदं मीमांसितमिति भावः। लीलादिप्रयोजनायेति पाठे तु आदिशब्देन
कारुण्यादिमूलभक्तरक्षणादिग्रहणम्। ननु शास्त्रीयस्य कर्मणः
परमपुरुषसमाराधनतयैव विधानात्फलपर्यन्तस्य तस्य तदीयता युक्ता लौकिकं तु
कर्म न तथा शिष्टं; नापि तथाध्यक्षं; क्षुन्निवृत्त्यादेः फलस्य
जीवगामित्वेनैवोपलम्भात्; अतो लौकिकानां फलानां जीवशेषत्वे तत्साधनस्यापि
कर्मणस्तदर्थता युक्ता तस्मात्सिद्धये सर्वकर्मणाम् इत्यादिभिः
सर्वविषयसङ्गत्यागाद्युपपादनमशक्यमिति तत्राऽऽह -- अत इति। परमपुरुषस्यैवेति
-- षष्ठी स्वस्वामिभावाख्यसम्बन्धविशेषविश्रान्ता। यथा
पञ्जरशकुन्तपोषणादिकं तत्सुखादिकं च सार्वभौमस्य शेषभूतं; तथाऽत्रापीति
भावः। ,साङ्ख्ये कृतान्ते इति न साङ्ख्यसिद्धान्तो विवक्षितः;
तत्रेश्वरानभ्युपगमात् करणातिरिक्तस्य कर्तृत्वानभ्युपगमेनकर्ता करणं
पृथग्विधम् इति कर्तृकरणविभागोक्त्यसम्भवात्; तस्य वेदविरुद्धत्वे
तत्त्वोपदेशाय तदुपन्यासायोगात्; अविरुद्धत्वेऽपि
वेदमूलत्वस्यैवाङ्गीकर्तव्यत्वे वेद एव विश्रमात्; अर्थौचित्याय च
रूढिपरित्यागेन यौगिकार्थावलम्बनस्य सर्वसम्मतेः अतो वेदेष्वेव
यथावस्थिततत्त्वनिर्णयाय प्रवृत्तो भागः साङ्ख्यकृतान्तशब्देन विवक्षित
इत्यभिप्रायेण निर्वक्ति -- सङ्ख्या बुद्धिरिति। प्रकरणानुरोधेन बुद्धिं
विशिनष्टियथावस्थितेति। यदिहशङ्क्तरेणोक्तंपदार्थाः सङ्ख्यायन्ते यस्मिन्
शास्त्रे तत्साङ्ख्यं वेदान्तः; स एव कृतान्तः; कृतस्य कर्मणोऽस्मिन्नन्तः
इति तदसत्; वेदान्तेष्वपि कर्मान्वयस्य स्थापितत्वात्; रूढिपरित्यागे
चावश्यम्भाविन्युचिततमयोगस्यैव ग्रहीतुं युक्तत्वात्। अन्तशब्दो
निश्चयपरतया नैघण्टुकैः पठितः स एव बुद्धिपूर्वसम्पादिततया कृतशब्देन
विशेष्यत इत्यभिप्रायेणअनुसंहिते निर्णय इत्युक्तम्। यद्वा निर्णयशब्दोऽत्र
निर्णीतवस्तुपरः कृतान्तशब्दस्य सिद्धान्तपर्यायस्य
तत्तदभ्युपगतार्थरूढत्वात्। अत एव हि -- अनुसंहित इति विशेषितम्। न हि
निर्णय एवानुसन्धातव्यः। अथवा प्राचां निर्णयः परैरनुसंहित इति भावः।
निर्णायकशब्दपरो वाऽत्र निर्णयशब्दः। तदानींप्रोक्तानि इत्यनेन समन्वयः।
सिद्धिशब्देन फलपर्यन्तत्वादिकमिहाविवक्षितम्यत्कर्म प्रारभते; ৷৷. ৷৷.
पञ्चैते तस्य हेतवः \[18।15\] इति
कर्मस्वरूपोपसम्पत्तेरेवानन्तरोक्तेरित्यभिप्रायेणाऽऽह -- उत्पत्तय इति। मम
कारणानि इत्यसम्भवान्मदीयानि कारणानीत्युक्तेरिह दैवशब्दनिर्दिष्टस्य
स्वस्य स्वकीयत्वाभावेनानन्वयादुचितमन्वयमाह -- मम सकाशादनुसन्धत्स्वेति।
वक्ष्यमाणानां पञ्चानां यथादर्शनं विविक्ते हेतुभावे
मनस्समाधानविधानार्थमिदमिति भावः। ष़ड्विंशकमनभ्युपगच्छतां पञ्चविंशकं च
कर्तृत्वारोपमात्राधिकरणं प्रतिपादयतां प्रकरणमिदं विरुद्धमित्यभिप्रायेण
यौगिकार्थपरत्वमुपपादयति -- वैदिकी हीति।
शरीरेन्द्रियप्राणजीवात्मोपकरणमिति बहुव्रीहिः। उपकरणं
विवक्षितकार्यार्थतयोपात्तः परिकरः।  
  
