+++
title = "03 त्याज्यन् दोषवदित्येके"

+++
  
  
।।18.3।। एवंकाम्यानाम् \[18।2\] इति श्लोकेन फलविरोधतदभावद्वारा विरोधो
दर्शितः। अथत्याज्यं दोषवत् इति श्लोकेन स्वरूपतो दोषयोगतदभावाभ्यां
प्रत्यवायत्वादिमुखेन विवादः प्रदर्श्यते -- वैधहिंसाऽपि
कापिलैर्निषिद्धत्वेन दोषतयाऽङ्गीक्रियते।
यथोक्तमीश्वरकृष्णेनदृष्टवदानुश्रविकः स ह्यविशुद्धः क्षयातिशययुक्तः इति।
उक्तं च पञ्चशिखाचार्यैः -- स्वल्पः सङ्करः सुपरिहरः सप्रत्यवमर्शः इति।
अतो वैधहिंसा पुरुषस्य दोषमावक्ष्यति; कतोश्चोपकरिष्यतीति तन्मतम्। अतःएके
इति शब्देन सामान्यतो निर्दिष्टावादिनःदोषवत् इति
हेत्वन्वयादिसामर्थ्याद्दोषाख्यदृष्टान्तोक्तिबलाद्वा विशेषतो व्यज्यन्त
इत्याहकापिला वैदिकाश्च तन्मतानुसारिण इति। एतेन
सर्वकर्मस्वरूपसन्न्यासवादिनां मतमपि वेदबाह्यत्वेन
दर्शितम्। रागादिदोषवदिति -- रागादयो दोषा बन्धका इति
सर्वसैद्धान्तिकसम्मतत्वात्तदुदाहरणम् यद्वा कर्मैव रागादिदोषवत् अत एव
बन्धकमित्यभिप्रायः। अस्यां योजनायामादिशब्दो हिंसादिकमपि संगृह्णाति। सर्वं
यज्ञादिकं कर्मेति -- कर्मशब्दोऽत्र सामान्यविषयोऽपियज्ञदानतपःकर्म न
त्याज्यम् इति पक्षान्तरे विशेषणाच्छास्त्रचोदितविषयः तत्र च
विशेषकाभावात्काम्यविषयत्वे पौनरुक्त्याच्च सर्वविषय इति भावः।
सर्वैस्त्याज्यत्वे तद्विधायकस्य
शास्त्रस्याप्रामाण्यप्रसङ्गात्मुमुक्षुणेति विशेषितम्। अपरशब्दोऽत्र
स्वमतानुसारिविषयः। यज्ञदानतपःकर्म न त्याज्यं कार्यमेव तत् \[18।5\] इति हि
स्वमतं वक्ष्यत इत्यभिप्रायेणाऽऽहपण्डिता इति त्याज्योपादेयविभागतत्त्वविद
इत्यर्थः।  
  
