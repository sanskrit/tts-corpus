+++
title = "58 मच्चित्तः सर्वदुर्गाणि"

+++
  
  
।।18.58।। मच्चित्तः सर्वदुर्गाणि इत्यत्र मच्चित्तशब्देन
पूर्वश्लोकोक्तस्यैवानुवादात्तत्र च
बुद्धिविशेषविशिष्टकर्मविधिपरत्वादुत्तरेष्वपि ग्रन्थेषु
युद्धाख्यस्वधर्मप्रोत्साहनस्यैव स्फुटत्वादिहापि तद्विवक्षामाह -- एवं
मच्चित्तः सर्वकर्माणि कुर्वन्निति। मच्चित्तत्वमात्रस्य विधेयत्वे अनन्तरं
युद्धनिवृत्त्यध्यवसायप्रतिक्षेपो न सङ्गच्छत इति भावः। दुर्गशब्दस्य
गिरिवनजलादिदुर्गेषु प्रसिद्धिप्रकर्षात्क्षत्ति्रयस्य चार्जुनस्य
युयुत्सोस्तन्निस्तारापेक्षासम्भवात्तद्विषयत्वशङ्कामप्यपाकर्तुं
पूर्वापरानुरोधेनसांसारिकाणीति विशेषितम्। मत्प्रसादात् इत्यनेन
व्युत्पत्त्यनुशासनश्रुतिस्मृत्यादिविरुद्धापूर्वादिकल्पनाव्युदासः; स्वस्य
फलप्रदाने प्रतिबन्धनिवृत्त्यादिमात्रसाकाङ्क्षत्वं च सूच्यत
इत्यभिप्रायेणाऽऽहमत्प्रसादादेवेति। एवं नित्यनैमित्तिककाम्यरूपाणां
कर्मणां बुद्धिविशेषनियमादियोगेन कर्मयोगशब्दितानां परम्परया
परिपूर्णभगवत्प्राप्तिपर्यन्तं विपाकमुपपाद्य सर्वथा कर्मयोग एव ते कर्तव्य
इति निगमितम्। ,अथ तदकरणे प्रत्यवायमाह -- अथ चेत् इत्यर्धेन।
हितवचनानादरस्य निमित्तभूतमहङ्कारविशेषमाहअहमेव कृत्याकृत्यविषयं सर्वं
जानामीति भावादिति। न श्रोष्यसीति -- श्रूयमाणेऽपि
श्रुतफलनिवृत्त्यभिप्रायम्। विनङ्क्ष्यसि
इत्यनेनानादिकालमनुवृत्तस्यात्मनाशस्योत्तरकालेप्यनुवृत्तिर्विवक्षितेत्यभिप्रायेणाऽऽहनष्टो
भविष्यसीति। बुद्धिनाशात्प्रणश्यति \[2।63\] इति
प्रागुक्तप्रत्यभिज्ञापनमिति भावः।
अश्रवणादिनिदानमाप्तान्तरादिसम्भवमपाकुर्वन्विनङ्क्ष्यसि इत्यस्य
शापवचनतुल्यताव्यावृत्त्यर्थं स्वस्यैवाप्ततमत्वकथनेन
स्वोपदिष्टस्यार्थस्थितिरुपतायामभिप्रायमाहनहि कश्चिदिति। अन्ये हि वक्तारो
मया वाचिताः परिमितविषयं किञ्चिद्वदन्ति अहं तु सर्वस्याधिकारिणः
सर्वविधहिताहितवेदा यानि च परोक्तानि शास्त्राण्यनुक्तानि च च्छन्दांसि;
तान्यपि मदाज्ञारूपतयैव प्रमाणभूतानीति भावः।  
  
