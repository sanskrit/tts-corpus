+++
title = "15 शरीरवाङ्मनोभिर्यत्कर्म"

+++
।। 18.15उक्तविवरणतया श्लोकद्वयस्यापुनरुक्तिं परमते विरोधं
चाभिप्रेत्याऽऽह -- तदिदमाहेति। तत् श्रुतिसिद्धम्; इदं विवक्षितमित्यर्थः।
न्याय्यं न्यायादानपेतंधर्मपथ्यर्थन्यायादनपेते \[अष्टा.4।4।92\]
इत्यनुशासनात्। न्यायशब्दश्चात्र
अर्थान्तरानौचित्याद्व्युत्पत्त्यनुरोधाच्च शास्त्रमेवानुसन्धत्त
इत्यभिप्रायेणाऽऽह -- शास्त्रसिद्ध इति। शास्त्रसिद्धेन सह लौकिकविवक्षायां
तदन्यद्वेति वक्तव्यम्। विहिते निर्दिष्टे विपरीतशब्दश्च निषिद्धे स्वरसः
कैमुत्येन च लौकिकं लभ्यमित्यभिप्रायेणाऽऽह -- प्रतिषिद्धे वेति। सर्वस्मिन्
कर्मणीति फलितोक्तिः। यथा शारीरमानसवाचिकेषु कर्मसु शरीरादीनां प्राधान्येन
प्रतिनियतता न तथाऽमी पञ्च हेतवः अपितु प्रतिकर्म पञ्चाप्यपेक्षिता
इत्यभिप्रायेण शारीरत्वाद्युक्तिः। पञ्चहेतुकेषु सर्वेषु कर्मसु
प्राधान्यादेव हि शारीरत्वादिविभागः। यद्यपि जगत्सृष्ट्यादिषु परमात्मैव
कारणं; तथापि क्षेत्रज्ञकर्तृकेषु परमात्मना
स्वेच्छयैवमुपकरणीकृतान्येतानीत्यभिप्रायेण हेत्वन्तरोक्तिः। अधिष्ठानं
क्षेत्रमाहुः \[म.भा.12।307।14\] इति करालायाऽऽह वसिष्ठः तदनुसारेणाऽऽह --
अधिष्ठानं शरीरमिति। श्रुतिश्च -- मघवन्मर्त्यं वा इदं शरीरमात्तं मृत्युना
तदेत(तदस्या)दमृतस्याशरीरस्यात्मनोऽधिष्ठानम् \[छां.उ.8।12।1\] इति
शरीरेऽधिष्ठानशब्दं प्रयुङ्क्ते। कृत्यल्युटो बहुलम् \[अष्टा.3।3।113\] इति
कर्मार्थतया शरीरेऽधिष्ठानशब्दं व्युत्पादयति -- अधिष्ठीयत इति।
अधिष्ठातुर्जीवस्यापि परमात्माधिष्ठेयत्वात्तद्व्यवच्छेदायजीवात्मनेति
विशेषितम्। जीवाधिष्ठेयस्यापि करणादेः
पृथङ्निर्देशात्तत्सङ्कोचायाऽऽहमहाभूतसङ्घातरूपमिति। विश्वकर्तुरिह
दैवशब्देन पृथग्ग्रहणात् कर्तृशब्दस्य चात्रशास्त्रफलं प्रयोक्तरि
\[पू.मी.3।7।18\] इति न्यायसूचनार्थत्वाच्चकर्ता जीवात्मेत्युक्तम्। ननु
कर्तृत्वं हि ज्ञानचिकीर्षापूर्वकप्रयत्नयोगित्वं ज्ञानमात्रस्यात्मनो
ज्ञातृत्वासम्भवात्तन्मूलं कर्तृत्वमपि न स्यादेवेत्यत आह -- अस्य
जीवात्मनो ज्ञातृत्वं कर्तृत्वं चेति। ज्ञोऽत एव \[ब्र.सू.2।3।18\]
इत्यादिसूत्रग्रहणं; श्रुत्यादेरपि तत
एवाकर्षणात्। कर्मोत्पत्तिहेतूपन्यासात्करणशब्दोऽत्र कर्मेन्द्रियमात्रपर
इत्यभिप्रायेणाऽऽहवागिति। यद्यपि ज्ञानेन्द्रियाणां
तत्तद्विषयज्ञानोत्पादनद्वारा परम्परया कर्मणि हेतुत्वमस्ति; तथापि
वस्तुमात्रेष्वालोचितेषु मनसा सङ्कल्प्यैव
कर्मकरणान्मनसश्चान्यव्यापारव्यवधानाभावात् -- समनस्कमित्युक्तम्।
ज्ञानेन्द्रियस्यापि मनसः कर्मेन्द्रियप्रवृत्तिष्वपि
साधारण्यात्कर्मेन्द्रियत्वोक्तिः। शरीरवाङ्मनोभिः इत्यत्रैवोक्तेः मनसः
सङ्कल्पादिकर्मापेक्षया वा कर्मेन्द्रियत्ववादः। साङ्ख्यैरप्येवमेवोक्तं --
बुद्धीन्द्रियाणि चक्षुश्श्रोत्रघ्राणरसनत्वगाख्यानि (स्पर्शनकानि)।
वाक्पाणिपादपायूपस्थान्कर्मेन्द्रियाण्याहुः। उभयात्मकमत्र मनः
सङ्कल्पकमिन्द्रियं च साधर्म्यात् \[सां.का.2627\]
इति। कर्महेतुषूपादीयमानेषुपृथग्विधम् इति विशेषणं
तदुपयुक्तव्यापाराख्यविधापरमित्याहकर्मनिष्पत्तौ पृथग्व्यापारमिति।
वागादिष्वेकैकस्य वचनादानविहरणोत्सर्गानन्दसङ्कल्पादिक्रियाव्यापारो हि
मिथो विलक्षणः। प्रयत्नमूला शरीरादिक्रियैव हि चेष्टेत्युच्यते अतोऽत्र
कर्मणस्तदेव कारणमित्यात्माश्रयः स्यात् तत्राऽऽह -- चेष्टाशब्देन
पञ्चात्मा वायुरिति। अभिधीयत इति शब्देन प्रतिपादनमात्रं विवक्षितम्। अत्र
तद्धेतावन्यस्मिन् लक्षयितव्ये वागादीनां
करणादिशब्दैरुपात्तत्वात्प्राणसंवादादिषु करणानां शरीरस्य च
स्थितिप्रवृत्तेः प्राणायत्तत्वश्रुतेः प्राणप्रवृत्तिनिमित्तचेष्टावाचिना
शब्देन प्राणलक्षणाऽत्र युक्तेत्यभिप्रायेणाऽऽह -- तद्वृत्तिवाचिनेति।
चेष्टाशब्देनेति पूर्वेणान्वयः। प्राणसंवादादिस्मारणेन प्राणलक्षणाया
औचित्यं वृत्तेर्वैविध्यं च विवृणोति -- शरीरेन्द्रियेति।
पृथक्छब्दविविधशब्दयोः पौनरुक्त्यपरिहारायाऽऽहशरीरेन्द्रियधारकस्य
प्राणापानादिभेदभिन्नस्येति। अधिष्ठानकर्तृकरणव्यापारापेक्षया
शरीरेन्द्रियवर्गरूपविषयभेदेन च पृथक्त्वं
प्राणादिवृत्तिभेदप्रतिनियतोच्छ्वासनिमेषोन्मेषादिव्यापारैर्वैविध्यं चेति
भावः। पञ्चात्मशब्दोऽत्र पञ्चवृत्तित्वपरः तथा च सूत्रं --
पञ्चवृत्तिर्मनोवद्व्यपदिश्यते \[ब्र.सू.2।4।12\] इति।
पञ्चवृत्तित्वोक्तिश्च नागकूर्मकृकरदेवदत्तधनञ्जयरूपवृत्त्यन्तरपञ्चकस्यापि
प्रदर्शिका। दैवं चैवात्र पञ्चमम् इत्यत्र
दैवाख्यप्रधाननिर्धारणार्थमत्रेत्यनुवाद इत्याह -- अत्र कर्महेतुकलाप इति।
परमात्मनः पञ्चमतया परिगणने श्रुत्यर्थपाठादिक्रमासम्भवाद्वाचः
क्रमवर्तित्वेन यथासम्भवं परिगणनेऽपिपञ्चमम् इति पूरणे निर्देशे
प्रयोजनाभावात् यथा कठवल्ल्याम् -- इन्द्रियेभ्यः परा ह्यर्थाः
इत्युपक्रम्य महतः परमव्यक्तमव्यक्तात्पुरुषः परः। पुरुषान्न परं
किञ्चित्सा काष्ठा सा परा गतिः \[1।3।1011\] इतीन्द्रियादिसमस्तप्रवृत्तौ
प्रधानहेतुः परमपुरुषो वशीकरणीयकाष्ठात्वेन निर्दिष्टः;
तद्वदिहापीत्यभिप्रायेणाऽऽह -- परमात्मान्तर्यामीति। ननुदैवं पुराकृतं
कर्मदैवं दिष्टं भागधेयम् \[अमरः1।4।28\] इत्यादिषु
प्राचीनकर्मरूपभोग्यपर्यायतया दैवशब्दं पठन्ति तस्य च हेतुत्वमुपपन्नम् अतः
कथमत्र परमात्मेत्युच्यते इत्थं न हि प्रागेव विनष्टानां कर्मणां स्वरूपेण
हेतुत्वं सम्भवति अतः कर्मजन्यादृष्टरूपपरमपुरुषसङ्कल्पस्यैव हेतुत्वं
वक्तव्यं ततो वरं तस्यैव दैवशब्देन प्रतिपादनम् अस्ति च दैवशब्दस्य
दैवतपर्यायतयाऽपि लोकवेदयोः प्रसिद्धिः यथा -- सत्यं सत्यं पुनः
सत्यमुद्धृत्य भुजमुच्यते। वेदशास्त्रात्परं नास्ति न दैवं केशवात्परम्
\[नृ.पु.18।33\] इति। नह्यत्रार्थान्तरं सम्भवति। एवं श्रीमद्रामायणेऽपि --
स्वाधीनं समतिक्रम्य मातरं पितरं गुरुम्। अस्वाधीनं कथं दैवं
प्रकारैरभिराध्यते \[वा.रा.2\] इति। तथा सभापर्वणि -- श्रूयतां परमं दैवं
दुर्विज्ञेयं मयाऽपि च। नारायणस्तु पुरुषो विश्वरूपो महाद्युतिः इति। तथा
याज्ञवल्क्यप्रणीते योगशास्त्रे -- आर्षं छन्दश्च मन्त्राणां दैवतं
ब्राह्मणं तथा इति। उक्त एवार्थः पुनःआर्षं छन्दश्च दैवं च इत्यादिनाऽपि
निर्दिश्यते। तत्रैव दैत्यमोहनार्थे प्रजापत्युपदेशानुवादेआत्मानं
पूजयेन्नित्यं भूषणाच्छादनादिभिः। स्वदेह एव दैवं स्यादन्यद्दैवं न विद्यते
\[यो.या.\] इति। तथा -- दैवाधीनं जगत्सर्वं मन्त्राधीनं च दैवतम्।
तन्मन्त्रं ब्राह्मणाधीनं तस्माद्विप्रा हि दैवतम्। \[वि.सं.22\] इति।
अस्मिन्नपि शास्त्रेसाधिभूताधिदेवं माम् \[7।30\] इति प्रस्ताव्यअधिदैवं
किमुच्यते \[8।1\] इति पृष्टमर्थंपुरुषश्चाधिदैवतम् \[8।4\] इति
प्रतिवक्ति। छान्दोग्ये () च आदित्याख्यदैवतवर्तिनः पुरुषस्याधिदैवतमिति
नामोच्यते -- तस्योपनिषदहः \[बृ.उ.5।5।3\] इत्यधिदैवतं तस्योपनिषदहं
\[बृ.उ.5।5।4\] इत्यध्यात्मम्। इति। एवमन्यत्रापि द्रष्टव्यम्। अन्यैरपि
चात्र दैवशब्दश्चक्षुराद्यनुग्राहकादित्यादिविषयतया व्याख्यातः। वयं
त्वादित्यादीनामप्यनुग्राहकं परमात्मानमिह दैवं ब्रूम इति विशेषः।
प्रयुक्तं च स्तोत्रेप्रख्यातदैवपरमार्थविदां मतैश्च \[स्तो.र.15\] इति।
लक्ष्मीकल्याणे च -- धर्मे प्रमाणं समयस्तदीयो वेदाश्च तत्त्वं च
तदिष्टदैवम् इति। तस्माद्देवशब्दोऽत्र देवतापर्यायः। स चात्र
सर्वप्रवर्तकहेतुपरत्वाद्विशेषकाभावाच्च परदेवताविषय उचित
इतिपरमात्मान्तर्यामी कर्मनिष्पत्तौ प्रधानहेतुरित्युक्तम्। यथाऽसौ
सर्वेषामात्मा; न तथाऽस्य कश्चिदित्यतः परमात्मा। तथा शरीरादेः प्रवृत्तौ
जीवः प्रधानहेतुः; तथा तस्याप्यसावित्यभिप्रायेणान्तर्यामित्वोक्तिः।
तद्विवक्षामत्र पूर्वापराभ्यां स्थापयति -- उक्तं हीत्यादिना।
ननुस्वतन्त्रः कर्ता \[अष्टा.1।3।5\] इति कर्तृलक्षणमनुशिष्टम् इह च
कर्तेति क्षेत्रज्ञ एव निर्दिष्टः अतः कारकान्तरप्रयोक्तृत्वं
कारकान्तराप्रयोज्यत्वं च तस्याङ्गीकर्तव्यम्।
तस्माद्दैवमप्यत्राधिष्ठानादिवत्तदपेक्षया गुणीभूतं वक्तव्यमित्यत्राऽऽह --
परमात्मायत्तं चेति। उत्पन्नज्ञानचिकीर्षाप्रयत्नस्य हि पुरुषस्य
कारकान्तरप्रयोक्तृत्वादिकम् ज्ञानाद्युत्पत्तिरेव तु परमात्मायत्तेति
श्रुतिसिद्धत्वात्; जीवस्य परायत्तकर्तृत्वं स्वातन्त्र्यं चाविरुद्धमिति
शारीरके स्थापितमिति भावः। इममभिप्रायमजानन्वायूदकादिवत्परमात्मनः
प्रेरकत्वाच्चोदयति -- नन्वेवमिति। ज्योतिष्टोमादिषु यदि परमात्मा
प्रेरयति; तदा न जीवस्य किञ्चिद्विधेयं न हि प्रबलेन ह्रियमाणस्य गमनविधिः
अथ निरुन्धे; तथापि न विधेयं न हि दुर्बलस्य प्रबलेन निरुद्धस्य गमनविधिः
एवं यत्र परमात्मा प्रवर्तयति; तत्र निवृत्तेरशक्यत्वान्निषेधो निष्फलः
यत्र तु न प्रवर्तयेत्; तत्र तु प्रवृत्तेरेवाशक्यत्वान्न निषेधापेक्षेति
भावः। इयमत्र चार्वाकेतरसमस्तसिद्धान्तावलम्बिनी चोद्यकाष्ठा --
निग्रहानुग्रहाम्नातपूर्वादृष्टप्रचोदितः। निग्रहानुग्रहाद्यर्ह इतीदं घटते
कथम् इति। जीवस्य ज्ञातृत्वकर्तृत्वपारतन्त्र्याभावचोद्यवत्
पारतन्त्र्येऽपि विधिनिषेधवैयर्थ्यप्रसङ्गचोद्यमपि
पञ्चमवेदतदुपन्षिदोर्द्रष्टा भगवान्बादरायणः स्वयमेव परिजहारेत्याह --
इदमपीति। विहितप्रतिषिद्धावैयर्थ्यादिहेतुभ्य एव चेतनेन कृतं
प्रयत्नमपेक्ष्य परमात्मा उत्तरोत्तरेषु प्रवर्तयतीति सूत्रार्थः। तत्र
सर्वप्रवृत्तिषु परमात्माधीनासु कथं कृतप्रयत्नापेक्षत्वमुच्यते
वैयर्थ्यचोद्यस्य चावैयर्थ्यासिद्ध्यर्थतया परिहारे साध्याविशेषश्च
स्यादिति शङ्कायां सूत्रस्याभिप्रायिकमर्थमाह -- एतदुक्तमिति। अयमभिप्रायः
-- यत्तावदीश्वरस्य यन्त्रादिवत्त्वसङ्कल्पकल्पितप्रवृक्तिशक्तीनां
करणकलेवराणां समर्पणं; यच्च भूतलादिवत्सर्वप्रवृत्तिनिवृत्त्यानुगुण्येन
स्वरूपतः सङ्कल्पतश्च सर्वाधारतयाऽवस्थानं; यदपि
करणकलेवराद्यधिष्ठानशक्तिप्रदानं; यच्च
प्रवृत्त्यालम्बनबाह्यविषयपुरस्करणं; तत्सर्वं जीवस्य कर्तृत्वानुगुणं
सर्वप्रवृत्तिनिवृत्तिसाधारणं चेति न तत्र चोद्यावकाशः। एतावतैव
सर्वप्रवृत्तिनिवृत्तिसाधारणमुदासीनत्वं भगवत उच्यते। एवं लब्धशक्तेः
पुरुषस्य प्रवृत्तिकाले यत्कार्यनिष्पत्त्यर्थमीश्वरस्यानुमन्तृत्वं; तदपि
न जीवस्य कर्तृतां वारयति अपितूत्तम्नातीति न ततोऽपि विधिनिषेधवैयर्थ्यम्।
नचैकस्मिन्नेव कर्मणि परमात्माख्यकर्त्रन्तरसाहचर्यं
जीवस्यानियोज्यताकारणं; प्रत्येकमशक्येषु सम्भूय बहुभिरनुष्ठीयमानेष्वपि
लोके विधिनिषेधतत्फलादिदर्शनात्प्रवृत्तिशक्तस्येच्छायामन्यैरनिवार्यत्वेन
स्वातन्त्र्यादिसिद्धेः। एवंकार्यते ह्यवशः कर्म सर्वः प्रकृतिजैर्गुणैः
\[3।5\] इत्यादिष्वपि ज्ञानेच्छापुरस्कारेण प्रवर्तनादिच्छाविशेषादेश्च
स्ववासनादिविशेषमूलत्वाज्जीवस्य कर्तृत्वं सुस्थितम्। अत एव ह्यत्र
हेतुपञ्चके कर्तेति समाख्यासमाधिना कर्तृत्वेनैव जीवो निरूप्यते यत्तु
करणकलेवरशक्तिज्ञानवाञ्छादिषु विषमप्रदानमहितप्रवृत्तावनिवारणमनुमननं
प्रत्यवायजननं च; तदप्यनादिपूर्वकर्मवैषम्योपाधिकतया नेश्वरस्य
वैषम्यनैर्घृण्यापादकम्। प्रवृत्तिवैषम्यस्यादृष्टवैषम्यमूलत्वेऽपि
तदेवादृष्टं शास्त्रपुरस्कारेणास्य दृष्टादिकमारभते। तदप्येवमिति
विधिनिषेधावकाशलाभः। न हि पूर्वं यज्ञादिकारणमदृष्टं कृतमिति तेनैवेदानीं
यज्ञादिकं निष्पद्यते; शास्त्रजन्यबुद्ध्यादिसापेक्षत्वात्तस्य। एवं
पापहेतुभूतमप्यदृष्टं स्वबुद्ध्यैव निवृत्तियोग्यतया शासनानर्हदशामापाद्य
पापे प्रवर्तयति तदपि तथेति; अन्यथादृष्टमूलत्वाद्धिताहितप्रवृत्त्योर्न
शास्त्रापेक्षेति वादिनः पूर्वादृष्टेऽपि तथा प्रसङ्गात्स्ववचनविरोधः।
अथादृष्टमूलत्वे शास्त्रवैयर्थ्यप्रसङ्गः सार्थकं च शास्त्रं
परैरभ्युपगम्यत इत्यदृष्टमूलत्वमेव नोपपद्येतेति मन्यसे तदपि न;
लौकिकविधिनिषेधयोरपि तथा प्रसङ्गात्। तत्रापि हि सामग्रीवैचित्र्यमूलत्वे
प्रवृत्तिनिवृत्त्यादिवैचित्र्यस्य किंगामानय इत्यादिनियोगेन अथ सोऽपि
नियोगः स्वसामग्र्योपनीतः प्रवृत्तिनिवृत्तिसामग्रीमध्यमध्यास्त इति
पश्यसि; एवं वैदिकनियोगोऽपीति सम्पश्येथाः। तर्हि लौकिकमपि नियोगं
परित्यजाम इति चेत् -- हन्त
परस्परसंव्यवहारव्युत्त्पत्त्याद्यसम्भवाद्विलीनं लोकायतेनापीति मूकीभव।
एवं सामान्यतः सर्वेषु अदृष्टवैषम्यमूलेष्वपि कर्मसु शास्त्रे सावकाशे तदेव
शास्त्रमीश्वरबुद्धिविशेषं चेददृष्टमुपदिशति; तथाविधोऽयमीश्वरः
प्रमाणबलादगवत इति न तत्र परिचोदनावकाशः। न चैष दोषः --
यथोक्तमाचार्यैर्वादिहंसाम्बुवाहैः -- वैषम्ये सति कर्मणामविषमः किं नाम
कुर्यात्कृती किंवोदारतया ददीत वरदो वाञ्छन्ति चेद्दुर्गतिम् इति। तदयं
चार्वाकेतरसमस्तसिद्धान्तनिष्ठानां साधारणपरिहारसारः --
तत्तदिष्टादृष्टमूलशास्त्रवश्यदशान्वयात्। पुनस्तथातथा
दृष्टसम्पत्तिरुपपद्यते।। पुमर्थसाधनत्वेन प्रतीतेः स्वेच्छया पुमान्।
प्रवर्तेतेति तादर्थ्यात्सावकाशाऽत्र चोदना।। इति। अत्र
करणकलेवरप्रदानादिसाधारणोपकारसापेक्षतया जीवकर्तृत्वस्य
परापेक्षत्वंसन्नित्यन्तेनोक्तम्। कर्मनिष्पत्तये इत्यादिना तु
प्रवृत्तिविशेषे जीवस्य स्वातन्त्र्यं दर्शितम्। तत्रापि परस्य
किञ्चित्कारःतदन्तरवस्थित इत्यादिनोक्तः। तं -- कृतप्रयत्नमित्यर्थः।  
  
