+++
title = "38 विषयेन्द्रियसंयोगाद्यत्तदग्रेऽमृतोपमम्"

+++
  
  
।।18.38।। विषयाणां
तत्तदिन्द्रियार्थानामन्नपानादीनामित्यर्थः। सुखतानिमित्तक्षुदादौ निवृत्ते
इति राजससुखस्य दृष्टप्रातिकूल्यनिदानोक्तिः। यदुक्तं भगवता पराशरेण --
अग्नेः शीतेन तोयस्य तृषा भक्तस्य च क्षुधा। क्रियते सुखकर्तृत्वं
तद्विलोमस्य चेतरैः \[वि.पु.1।17।64\] इति। क्षुत्तृष्णोपशमं
तद्वच्छीताद्युपशमं सुखम्। मन्यते बालबुद्धित्वाद्दुःखमेव हि तत्
पुनः।। इति। दृष्टसुखतानिमित्तनिवृत्तौ उपेक्षणीयतामात्रव्यावृत्त्यर्थं
दुःखोदर्कत्वंपरिणामे विषमिव इत्यनेन व्यज्यते। पारदारिकरसादीनि हि
भयादिभूयिष्ठक्षणिकक्षुद्रतरसुखान्यनन्तरकालभाव्यतिघोरनिरतिशयदुःखाय
भवन्तीत्यागामिकं विषत्वमाह -- निरयादिनिमित्तत्वादिति।  
  
