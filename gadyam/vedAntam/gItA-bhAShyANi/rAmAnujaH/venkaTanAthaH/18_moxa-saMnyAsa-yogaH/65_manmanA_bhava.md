+++
title = "65 मन्मना भव"

+++
  
  
।।18.65।। मन्मना भव इत्यस्याव्यवहितफलसाधनतया गुह्यतमाङ्गिस्वरूपपरत्वं
दर्शयितुं तत्स्वरूपं तावत्प्रमाणतः शिक्षयतिवेदान्तेष्विति। वेदाहम्
इत्यादिपुरुषसूक्तवाक्योपादानमुपनिषदन्तराणां
तदनुवर्तित्वज्ञापनार्थम्;नान्यः पन्थाः इति हि
तत्साध्योपायान्तरव्यवधानशङ्कानिरासार्थम्। अत्र चअतोऽस्मि लोके वेदे च
प्रथितः पुरुषोत्तमः \[15।18\] इति वक्तुश्च वासुदेवस्य
तत्प्रतिपाद्यत्वात्मन्मना भव इति विहितस्य महापुरुषोपासनत्वज्ञापनार्थं च।
वेदनं ह्यत्रोक्तम्; न तु भक्तिरित्यत्राऽऽह --
ध्यानोपासनादिशब्दवाच्यमिति। आदिशब्देन
तत्तत्स्मृत्युक्तभक्तिसेवादिशब्दग्रहणम्। समानप्रकरणस्थाभ्यां
ध्यानोपासनशब्दाभ्यां वेदनं हि विशेष्यते। अन्यथा
गुरुलघुविकल्पाद्यनुपपत्त्या ध्यानादिविधिवैयर्थ्यप्रसङ्ग इति भावः।
विद्युपास्योर्व्यतिकरेणोपक्रमोपसंहारदर्शनाच्च वेदनमुपासनं इत्येव
व्यक्तमुपपादितं शारीरकभाष्यादिषु।  
  
किञ्च द्रष्टव्यः श्रोतव्यो मन्तव्यो निदिध्यासितव्यः \[बृ.उ.2।4।54।5।6\]
इत्युक्त्वा तान्येव दर्शनादीन्यनुवदन्ती श्रुतिः विज्ञानशब्देन
निदिध्यासनमनुवदति -- आत्मनो वा अरे दर्शनेन श्रवणेन मत्या विज्ञानेन
\[बृ.उ.2।4।5\] इति। एवं तस्मिन् दृष्टे परावरे \[मुं.उ.2।2।8\] इति
वाक्यैर्दर्शनं न साक्षात्प्रत्यक्षरूपं;,गुरुलघुविकल्पाद्यनुपपत्तेरेव। न
चाधिकारिभेदेन तत्सम्भवः; व्यवस्थापकाभावात्। न च द्वारिद्वारभावकल्पना
शक्या; ध्रुवानुस्मृतेर्दर्शनस्य चाविशेषेणाव्यवहितसाधनत्वश्रुतेः। अत
ऐकार्थ्येऽत्यवश्यम्भाविन्यन्यतरस्यौपचरिकत्वमन्तरेण तदसम्भवात्;
निष्प्रयोजनस्योपचारस्यायोगात्; स्मृतिशब्देन च
प्रत्यक्षस्योपचारेऽतिशयासिद्धेः; विपर्यये तु
दर्शनसमानाकारत्वलक्षणवैशद्यविधानेन सप्रयोजनत्वाच्च।  
  
स्वप्नधीगम्यम् इत्याद्युपबृंहणाभिप्रेतवैशद्यविशिष्ट स्मृतिरेव तस्मिन्
दृष्टे निचाय्य तं \[कठो.1।3।15\] द्रष्टव्यः \[बृ.उ.2।4।54।5।6\]
इत्यादिभिर्विधीयतं इत्यभिप्रायेणाऽऽहदर्शनसमानाकारमिति। स्मृतिसन्तानमिति
-- तेन स्मृतिः सन्तन्यते यत्रेति वा स्मृतेः सन्तानो यत्रेति वा
व्युत्पत्त्या नपुंसकत्वमत्र ज्ञातव्यम्। ततश्चित्तैकाग्र्यशब्दार्थः। तेन
तन्मूलज्ञानलक्षणया तैलधारावदविच्छिन्नत्वं सूचितम्। वेदनं वा
सामान्यरूपमत्रान्यपदार्थः। तत्रवेदनम् इति पाठे तदेव विशेष्यम्।
वेदनध्यानोपासनादि इति पाठे तु स्मृतिसन्तानस्य विशेष्यत्वात्तस्यैव
भक्तिरूपत्वायाऽऽह -- अत्यर्थप्रियमिति। इह
अव्यवहितमोक्षोपायोपदेशदशायामित्यर्थः। वेदान्तविहितस्यापि
अर्जुनेनाविदितत्वात्तं प्रतिमन्मना भव इति विधिरेवेत्याह -- विधीयत इति।  
  
मद्भक्तशब्दार्थमाह -- अत्यर्थमत्प्रिय इति। अत्यर्थमहं प्रीतिविषयभूतो
यस्य सोऽत्रात्यर्थमत्प्रियः। प्रियो हि ज्ञानिनोऽत्यर्थमहम् \[7।17\] इति
ह्युक्तम्। विधेयस्य कर्तव्यस्य वैशिष्ट्याभिप्रायेण कर्तरि विशेषणमित्याह
-- अत्यर्थमत्प्रियत्वेन निरतिशयप्रियामिति। मद्याजी मां नमस्कुरु
इत्युभाभ्यां अङ्गिकोटिनिर्देशेनान्तरङ्गपरिकरयोग उपलक्ष्यत इति
दर्शयितुमाह -- तत्रापीति।
यजिनाऽत्राविवक्षितज्योतिष्टोमादिप्रतीतिव्युदासाय धातुशक्तिं स्मारयति --
यजनं पूजनमिति। फलितमाह -- अत्यर्थप्रियेति। भक्त्यनुप्रवेशेन
स्वरूपानुरूपत्वद्योतनाय; सारतमत्वसिद्ध्यै
सारार्थग्राहकभगवच्छास्त्रादिचोदितां प्रक्रियां स्मारयति -- आराधनं हीति।
अन्तःकरणवृत्तिविशेषपर्यवसानायाऽऽहनमो नमनमिति। एतेन
प्रणिपातमात्रपरत्वव्युदासः। त्रिविधा हि प्रणतिः शास्त्रेषु शिष्यते।
मद्भक्तपदानुषङ्गविशेषितं तदभिप्रेतमाह -- मयीति। आत्मात्मीयं सर्वं भगवत
एवेत्यनुसन्धानादतिमात्रप्रह्वीभावः।  
  
एवं वर्तमान इति -- एतेनात्यर्थप्रियत्वाद्यनुवादमात्रत्वं विवक्षितं; न
तद्व्यतिरेकेण स्वात्माधारत्वम्; अवधारणेनाव्यवधानं विवक्षितम्। सत्यम् इति
प्रतिज्ञाविशेषणं; न तु प्रतिज्ञातस्योक्तिरित्याह -- एतदिति। वास्तोष्पते
प्रतिजानीह्यस्मान् \[ऋक्सं.5।4।21।1\] इत्यादिष्विवोपसर्गस्य
गत्यभावविषयमविवक्षितार्थत्वं निराकरोति -- प्रतिज्ञां करोमीति। द्यौः
पतेत्पृथिवी शीर्येद्धिमवाञ्छकलीभवेत्। शुष्येत्तोयनिधिः कृष्णे न मे मोघं
वचो भवेत् इत्यादिभगवद्वाक्यानुसारेणाभिप्रेतमाहनोपच्छन्दनमात्रमिति। अत्र
प्रियवचनेन प्ररोचनरूपार्थवादत्वं त्वया न शङ्कनीयमित्यर्थः। एवं
वर्तमानस्य स्वप्राप्तौ
स्वप्रीतिलक्षणद्वारमुपक्षिप्योपच्छन्दनशङ्काऽपाक्रियतेप्रियोऽसि मे
इत्यनेनेत्याह -- यतस्त्वमिति। साध्यमपि ज्ञानित्वं
सिद्धवत्कृत्वाप्रियोऽसि इति तत्फलोक्तिरित्यभिप्रायेणप्रियो हि
ज्ञानिनोऽत्यर्थम् \[7।17\] इति सामान्येन प्रागुक्तप्रयोजकग्रहणम्। एतेन
भूयश्शब्दस्योक्तार्थपरत्वं दर्शितम्। उक्तासम्भवशङ्कापरिहाराय
लोकदृष्टमीश्वराभिप्रायं चानुसृत्योपात्तवचनार्थमाह -- यस्येति। तत्फलितमाह
-- इति तद्वियोगमिति। हेतुवाक्यार्थं साध्येन सङ्गमयति -- अतः
सत्यमिति। प्रतिज्ञातमिति भावे निष्ठा।  
  
