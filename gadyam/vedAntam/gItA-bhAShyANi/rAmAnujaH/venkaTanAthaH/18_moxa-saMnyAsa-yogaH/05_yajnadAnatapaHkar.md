+++
title = "05 यज्ञदानतपःकर्म न"

+++
  
  
।।18.5।। एवं त्रिविधत्यागानुवादस्य स्वरूपत्यागव्यवच्छेदार्थतोच्यतेयज्ञदान
-- इत्यादिना। विविदिषाद्युत्पत्तेः प्राग्यज्ञादिकमनुष्ठेयं; पश्चात्तु
परित्याज्यमित्याख्यातीति केचित् तन्मतव्युदासायाऽऽह -- न कदाचिदपीति। स
खल्वेवं वर्तयन्यावदायुषम् \[छा.उ.8।15।1\] इति श्रुत्यभिप्रायेणाऽऽह --
अपित्वाप्रयाणादिति। तथा च सूत्रम्आप्रयाणात्तत्रापि हि दृष्टम्
\[ब्र.सू.4।1।12\] इति। अहरहरिति चोदितकालोपलक्षणम्। ननु विद्यानिष्ठस्य
किमर्थं कर्म न तावदारादुपकारित्वेन; समुच्चयादिपक्षानभ्युपगमात् नापि
तत्त्वज्ञानार्थं; सपरिकरात्प्रमाणादेव तत्सिद्धेः न च
तदनुस्मरणरूपोपासनार्थं; तस्यापि संस्कारपाटवादिसाध्यत्वात् न
चान्यत्किञ्चित्कर्मसाध्यं मुमुक्ष्वपेक्षितं प्रयोजनं पश्यामःन च
प्रयोजनमनुद्दिश्य मन्दस्यापि प्रवृत्तिः इत्यभिप्रायेणकुत
इत्याकाङ्क्षाप्रदर्शनम्। चकारोऽनुक्तसमुच्चयार्थ इत्यभिप्रायेण
प्रभृतिशब्दः। वर्णाश्रमसम्बन्धीनीति -- नित्यनैमित्तिकानामपि स्वरूपत्याग
इति यः फलः; स इह प्रतिक्षिप्यत इति भावः। यज्ञादीनां
सन्निपत्योपकारद्योतनायोपकर्तव्यज्ञानस्वरूपपरोऽत्र मनीषिशब्द
इत्यभिप्रायेणाऽऽह -- मननशीलानामिति। मनस ईषिणो मनीषिण इति व्युत्पत्तौ
फलितोक्तिरियम्। श्रवणानन्तरभावियौक्तिकमननव्यवच्छेदायाऽऽह --
मननमुपासनमिति। पावनानि मनीषिणाम् इति समभिव्याहारसिद्धमुपकारप्रकारं
व्यनक्ति -- मुमुक्षूणामित्यादिना। **प्रायणान्तमे ध्यायीत**
\[प्रश्नो.5।1\] इति प्रक्रम्य यः
पुनरेतं(एतत्)त्रिमात्रेणोमित्यनेनैवाक्षरेण(परं पु) परमपुरुषमभिध्यायीत
\[प्रश्नो.5।5\] इत्युपासनं यावज्जीवमनुष्ठेयमिति गम्यते। अतस्तदङ्गमपि
यावज्जीवमनुष्ठेयम्। तच्च स खल्वेवं वर्तयन्यावदायुषम् इत्यादिभिर्वर्ण्यत
इति भावः। उपासनवदुत्तराघनिवर्तकत्वाभावात्प्राचीनशब्दः।  
  
