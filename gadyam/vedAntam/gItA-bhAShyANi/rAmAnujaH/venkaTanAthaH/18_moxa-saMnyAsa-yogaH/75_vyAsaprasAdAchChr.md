+++
title = "75 व्यासप्रसादाच्छ्रुतवानेतद्गुह्यमहम्"

+++
  
  
।।18.75।। मन्दस्य
मोहनकालुष्यनिवृत्तिलक्षणप्रसादस्यात्राभावात्व्यासानुग्रहेणेत्युक्तम्।
देवैरप्यदृश्यस्य श्रीविश्वरूपस्य दर्शनार्थं दूरस्थवाक्यश्रवणार्थं च
अनुग्रहावान्तरव्यापारमाह -- दिव्यचक्षुश्श्रोत्रलाभादिति।
अतीन्द्रियादिग्रहणसामर्थ्यादिमात्रेणात्र दिव्यत्वम्। एतदिति
नपुंसकनिष्पत्तये योगशब्दं विशेषणीकरोति -- योगाख्यमिति। परं ब्रह्म
इत्यकर्मणि योग्यताभिप्रायम्। तथाभूतमपि हि मया श्रुतमिति
व्यासमाहात्म्यव्यञ्जनम्। योगेश्वरात् इत्यत्र योगशब्दः कल्याणगुणयोगपरःएतां
विभूतिं योगं च \[10।7\] इति प्रागुक्तवदित्याह -- ज्ञानेति। स्वयमेव
कथयतः; न तु परैर्वाचयत इत्यर्थः। तेन वक्तृवैलक्षण्योक्तिः।
यथापञ्चरात्रस्य कृत्स्नस्य वक्ता नारायणः स्वयम् \[म.भा.12।348।68\]
इति। साक्षाच्छ्रुतवानहमिति -- न तु विवस्वदर्जुनादितच्छिष्यद्वारेत्यर्थः।
यद्वा दूरस्थोऽपि प्रत्यक्षं श्रुतवानिति।  
  
