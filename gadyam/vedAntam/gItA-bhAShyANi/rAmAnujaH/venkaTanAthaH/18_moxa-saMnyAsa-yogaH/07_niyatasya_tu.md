+++
title = "07 नियतस्य तु"

+++
  
  
।।18.7।। अथनियतस्य इत्यादिना मतान्तराणामधमत्वं स्वमतस्योत्तमत्वं च
प्रपञ्च्यते। वर्णाश्रमप्रयुक्ततया दुस्त्यजत्वं नियतशब्देनाभिप्रेतमित्याह
-- नित्यनैमित्तिकस्येति। तुशब्दसहितः सन्न्यासशब्दोऽत्रत्याज्यं दोषवत्
\[18।3\] इत्यत्र स्वरूपत्यागानुवादी; स एव हिमोहात्तस्य परित्यागः
इत्युत्तरार्धेन निन्द्यत इत्यभिप्रायेणसन्न्यासस्त्याग इत्युक्तः।
पावनत्वेनावश्यकर्तव्यत्वे शिष्टे पुनस्त्यागो नोपपद्यत इति शासनं
प्राक्प्रपञ्चितदृष्टादृष्टानुपपत्तिस्मारणपरमित्यभिप्रायेणानुपपत्तिं
विवृणोति -- शरीरयात्रापीति। केवलाशनादिनाऽपि लौकिकदेहयात्रा
सिद्ध्येदित्यत्राऽऽह -- शरीरयात्रा हीति। पञ्चभूतात्मकैर्भोगैः
पञ्चभूतात्मकं वपुः। आप्यायते इति स्मरणात्कथमाहारेण मनस
आप्यायनमित्यत्राऽऽहअन्नमयं हीति।
सात्त्विकाहङ्कारकार्यस्यान्नविकारत्वासम्भवादाप्यायनोक्तिः। स्मृतिलम्भे
सर्वग्रन्थीनां विप्रमोक्षः \[छां.उ.7।26।2\] इत्येतत् भिद्यते
हृदयग्रन्थिः \[मुं.उ.2।2।8\] इत्यादिकया समानार्थया श्रुत्या दर्शनशब्देन
विशेष्येत इत्यभिप्रायेणब्रह्मसाक्षात्काररूपमित्युक्तम्।
विशदतमत्वात्साक्षात्कारोक्तिरिह भाव्या। सकृदनुष्ठितस्य
विद्योपकारित्वशङ्कां परिहरन्निगमयति -- तस्मादिति। नोपपद्यते इत्यस्य
कारणाभावे कथं कार्यं स्यात् इति भावः।
उक्तप्रकारेणापरित्याज्यत्वनियमवत्त्वं तस्येत्यनूद्यत इत्यभिप्रायेणाऽऽह
-- एवं ज्ञानोत्पादिन इति। त्याज्यं दोषवत् \[18।3\] इत्यनूदितस्य
मतस्यैतद्दूषणमित्यभिप्रायेणाऽऽह -- बन्धकत्वमोहादिति।  
  
तत्र भवः \[अष्टा.4।3।53\] इत्यण्प्रत्ययेन तामसशब्दं निर्वक्ति -- तमोमूल
इति। सम्बन्धमात्रेऽपि तद्धितार्थे फलितविशेषोऽयम्। तामसबुद्धिमूलत्वेन
सद्वारकं तमोमूलत्वं विवृणोतितमःकार्येति। नन्वत्र
समभिव्याहृतमोहमूलत्वेनैव तमोमूलत्वे दर्शयितव्ये
तमःकार्याज्ञानमूलत्वोक्तिः किमर्था तदर्थैव नह्युक्तस्यैव
पुनश्शब्दान्तरव्यञ्जने प्रयोजनम्; अधिकबोधनं तु युक्तं; अविरुद्धं चेति।
ननुप्रमादमोहौ तमसो भवतोऽज्ञानमेव च \[14।17\] इति श्लोके मोहशब्देन
विपरीतज्ञानस्य पृथगुक्तत्वादज्ञानशब्देन ज्ञानाभाव उच्यत इति व्याख्यातम्
इह पुनःअज्ञानं तु ज्ञानविरोधि विपरीतज्ञानम् इति कथमुच्यते इत्थं --
ज्ञानाभावस्यापि वृत्तिहेतुत्वं विपरीतज्ञानद्वारेति प्रदर्शनार्थं
श्लोकस्थमोहशब्दस्य प्रयोजनान्तरविवक्षया वा श्लोकस्थस्याज्ञानशब्दस्य
मोहविषयत्वज्ञापनार्थं वेति। तामसबुद्धेः कर्मत्यागहेतुतां वक्ष्यमाणेन
व्यनक्ति -- तथा चेति। तत्त्वविदो न परित्यजन्तीत्यभिप्रायेण
तामसनिर्देशफलितं निगमयति -- अत इतिनित्यनैमित्तिकादेः इत्यादिशब्देन
फलाभिसन्धिरहितकाम्यानामपि वक्ष्यमाणानां
ग्रहणम्। विपरीतज्ञानेत्यनेनायथाज्ञानमूलाद्राजसत्यागाद्विशेषप्रदर्शनम्। अयथावत्
\[18।31\] इति हि राजसबुद्धिर्वक्ष्यते।  
  
