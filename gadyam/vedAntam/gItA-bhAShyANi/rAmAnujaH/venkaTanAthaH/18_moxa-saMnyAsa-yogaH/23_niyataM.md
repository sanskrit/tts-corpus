+++
title = "23 नियतं"

+++
  
  
।।18.23।। अधिकार्यंशेनेति --
अविभक्तत्वविभक्तत्वादिविशेषितकर्माधिकारिस्वरूपानुसन्धानेनेत्यर्थः।
विशिष्टे कर्मणि विशेषणतयाऽधिकारिणोंऽशत्वोक्तिः। यद्यपि सङ्गशब्दो विभज्य
फलसङ्गकर्तृत्वत्यागप्रतिपादने विशेषविषयः; तथापिसङ्गरहितम् इत्यत्र
सङ्कोचकाभावादपेक्षितत्वाच्च कण्ठोक्तफलप्रेप्सातिरिक्तसामान्यविषय
इत्याहकर्तृत्वादिसङ्गरहितमिति। आदिशब्देन ममता गृह्यते। मुक्तसङ्गोऽनहंवादी
\[18।26\] इत्यादिकथितः कर्तृधर्म इह तद्द्वारा कर्मविशेषणत्वेन योजितः।
ब्रह्मणि रागात्संसारद्वेषाच्च क्रियमाणस्य कर्मणः कथमरागद्वेषतः कृतत्वं
इत्यत्राऽऽह -- कीर्तिरागादकीर्तिद्वेषाच्चेति। सङ्गशब्दपुनरुक्तिश्चानेन
परिहृता। अकारस्यासमस्तत्वविवक्षया वा फलितत्वोक्तिविवक्षया वान
कृतमित्युक्तम्। तपो दम्भेन चैव यत् \[17।18\]
इत्याद्युक्तप्रतिषेधार्थमिदमित्यभिप्रायेणाऽऽह --
अदम्भेनेति। कार्यमित्येवेति सात्त्विकत्यागस्मारणम्।  
  
