+++
title = "68 य इमम्"

+++
  
  
।।18.68।। अथाधिकारिविशेषेष्ववश्यवक्तव्यत्वं तेषु
वचनस्यापवर्गाख्यफलपर्यवसानं चोच्यतेय इदम् इति श्लोकेन। मद्भक्तेषु
इत्यनेनैवातपस्कत्वादिदोषा दूरोत्सारिताः; स्थितमनसां तेषां
तदसम्भवात्। श्रावयेच्चतुरो वर्णान् \[म.भा.12।327।48\] इत्येतावता सर्वेषु
वक्तव्यम्; तेष्वेव मद्भक्ता एव श्रवणाधिकारिण इत्युक्तं भवति।
अत्रअभिधास्यति इत्यर्थश्रावणपर्यन्तमित्याह -- व्याख्यास्यतीति।
यद्वृत्तवशात्सः इत्यध्याहृतम्। योग्येषु व्याख्यानमपि कर्मयोगादिकोटौ;
भक्तियोगाङ्कुरे वा निविष्टं परभक्तिं जनयतीतिभक्तिं मयि परां कृत्वा
इत्युच्यते। मामेव इत्यवधारणेन मद्गीताव्याख्यायिनो न क्षुद्रफलेषु सङ्गं
जनयामीत्यभिप्रेतम्। फलितमाह -- न तत्र संशय इति। असंशयः इति संशय एव वा
निषिध्यते।  
  
