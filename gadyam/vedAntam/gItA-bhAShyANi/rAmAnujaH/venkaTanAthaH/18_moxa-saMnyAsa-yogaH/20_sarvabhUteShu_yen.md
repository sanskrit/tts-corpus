+++
title = "20 सर्वभूतेषु येनैकम्"

+++
  
  
।।18.20।। सात्त्विकज्ञानादिकथनं कर्तृत्वे गुणपारतन्त्र्यज्ञापनार्थम्
सर्वभूतशब्दभिप्रेतमनात्मविद्भिरनुसंहितं बाह्यवैचित्र्यमाह --
ब्राह्मणेत्यादिना। ज्ञानशब्दस्यात्र
प्रकृतकर्मचोदनानुबन्धिकर्मानुष्ठानदशाभाविज्ञापनपरत्वात्कर्माधिकारिष्विति
भूतानि विशेषितानि। भावशब्दोऽत्र पदार्थपर्यायः। एकमिति
जात्यैक्यविवक्षयोच्यते आत्मबहुत्वस्य प्रागेव समर्थितत्वात्; अद्वैतदर्शनं
सात्त्विकज्ञानमिति परोक्तस्य निर्मूलत्वात्;नानाभावान् \[18।21\] इति च
अनन्तरं बहुत्वोक्तेः; साम्यानुसन्धानप्रपञ्चनस्यात्र प्रत्यभिज्ञानात्;
कर्तेति प्रकृतप्रत्यगात्मविषयत्वौचित्येन
परमात्मपरत्वायोगाच्चेत्यभिप्रायेणाऽऽहआत्माख्यमिति। सितदीर्घेत्यादिना
गवामनेकवर्णानां क्षीरस्य त्वेक(क्षीरस्याप्येक)वर्णता \[अ.बिन्दू.19\]
इत्यादिश्रुतिसूचनम्। अत्र सर्वभूतशब्देन
ब्राह्मणत्वादिजातिग्रहणाद्गुणाद्यवान्तरविभागपरोऽविभक्तशब्द इति च भावः।
केनाकारेणैकत्वम् इत्यत्राऽऽहज्ञानाकार इति। प्रतिषिद्ध्यमानस्य व्ययस्य
प्रसञ्जकमाहव्ययस्वभावेष्वपीति। प्रागुक्तं
फलादिसङ्गरूपविकृतिराहित्यमप्यविकृतत्वपरेणाव्ययशब्देन
संगृहीतमित्याहफलादिसङ्गानर्हं चेति। सङ्गोऽत्र सम्बन्धः अनुभव इत्यर्थः।
इच्छापरत्वेऽपि भोगोऽर्थसिद्धः।
कर्मचोदनानुबन्धिज्ञानफलत्वात्कर्माधिकारवेलायामित्युक्तम्। मयेदं कर्तव्यं
इत्यनुसन्धानदशायामित्यर्थः। येन ज्ञानेनेक्षते विषयीकरोतीत्यर्थः।  
  
