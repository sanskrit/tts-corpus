+++
title = "08 दुःखमित्येव यत्कर्म"

+++
  
  
।।18.8।। तदेवमन्तरङ्गतया
स्वरूपशब्दव्यपदेश्यस्वरूपनिरूपकधर्मप्राणप्रदधर्मवैपरीत्याभावेऽपि
निरूपितस्वरूपविशेषकधर्मवैपरीत्येन राजसीं बुद्धिं वक्ष्यमाणामनुस्मरन्
राजसत्यागं विवृणोति -- यद्यपीत्यादिना। दुःखमित्येव
इत्यवधारणात्कायक्लेशभयात् इति चोक्तेरधर्मत्वमोहोऽत्र नास्तीति
फलितम्। अर्थानामार्जने दुःखम् \[म.भा.3।2।44\] इत्याद्यनुसारेणाऽऽह --
दुःखात्मकेति। मनसोऽवसादकरमिति -- अनवसादो हि विवेकादिसाधनसप्तके गणित इति
भावः। अन्तरङ्गबहिरङ्गविरोधे बहिरङ्गत्यागो युक्त इत्यभिप्रायेणाऽऽह --
ज्ञानाभ्यास एवेति। यथोक्तान्यपि कर्माणि परिहास्य द्विजोत्तम। आत्मज्ञाने
शमे च स्याद्वेदाभ्यासे च यत्नवान् इत्यनुवादवाक्यान्यस्य मूलम्। स कृत्वा
राजसं त्यागम् इत्यनुवादविवक्षितमाह -- अयथावस्थितेति।
वक्ष्यमाणसात्त्विकत्यागफलमिह त्यागफलशब्देन विवक्षितम्;
मुमुक्षुप्रकरणत्वात्कर्मत्यागे तत्साध्यस्वर्गादिफलस्य
प्रसङ्गाभावाच्चेत्यभिप्रायेणाऽऽह -- ज्ञानोत्पत्तिरूपमिति।
दुःखात्मकत्वादिप्रयुक्तमनोवसादशङ्कां परिहरति -- नहीति। फलसम्बिभत्सया हि
इत्याद्युक्तक्रमेण कर्मभिः प्रसादितो भगवान्मनसो़ऽनवसादमेव
करोतीत्यर्थः।  
  
