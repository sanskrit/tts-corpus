+++
title = "17 यस्य नाहङ्कृतो"

+++
  
  
।।18.17।। दुर्मतिप्रसङ्गे कस्तर्हि सुमतिः इति
बुभुत्सायामेवंविधाकर्तृत्वानुसन्धानस्य प्रयोजनमुच्यते -- यस्येति
श्लोकेन। भावोऽत्राभिप्रायः अर्थान्तरानन्वयात्। स च प्रकरणात्
समभिव्याहाराच्च विशेष्यते -- कर्तृत्वविषयो मनोवृत्तिविशेष इति। अहंकृतः
इत्यत्र कर्त्रर्थत्वानन्वयात्कर्मार्थत्वेऽपि
मनोवृत्तिविशेषस्याहमभिमानविषयत्वायोगात्तन्मूलत्वमात्रमिह
विवक्षितमित्याहअहमभिमानकृत इति। अत्राहंशब्देनाहमभिमानलक्षणा वा।
यद्वाअहंकृतः इतिभुक्ता ब्राह्मणाः इतिवत्कर्तरि क्तः अहमभिमानकृत इति
फलितोक्तिः। ननु आत्मनोऽहमर्थत्वात्कथमहमभिमानवर्जनम् तत्राऽऽह -- अहं
करोमीति। सावधारणमिदं योज्यम्; अन्यथा साक्षात्कर्तृत्वविरोधात्। एवं
कर्तृत्वत्यागे कण्ठोक्ते परिशेषात्तेनार्थसिद्धः फलसङ्गत्यागोबुद्धिर्यस्य
न लिप्यते इत्यनूद्यत इत्याहअस्मिन्निति। नाविरतो दुश्चरितात्
\[कठो.1।2।23\] इत्यादिप्रतिषिद्धवैधेतरहननव्युदासाय
शास्त्रोपक्रमादिसिद्धमनुकृष्याऽऽहयुद्धे हत्वापीति। न हन्ति --
हननाभिमानजन्यादृष्टवत्तया तत्फलसम्बन्धयोग्यहन्त्रन्तरविलक्षण इत्यर्थः।
अन्यथाहत्वाऽपि न हन्ति इति व्याघातात्। ,यत्तु परैरत्रोक्तम् -- आत्मनो
हननकर्तृत्वाभावात्तत्कार्यणाधर्मफलेन न सम्बध्यत इत्युच्यते इति
तदसत्;यस्य नाहंकृतो भावः इति विशेषणवैयर्थ्यात् अविदुषोऽन्यस्यापि तन्मते
कर्तृत्वाभावात्तस्मिन्नपि च कर्मफललेपस्य मिथ्यात्वाभ्युपगमात्। कथं
भीष्मम् \[2।4\] इत्यादेः प्रश्नस्य केमुत्येन
प्रतिक्षेपार्थम्इमाल्ँ लोकान् इति सामान्येनोच्यत इत्यभिप्रायेणाऽऽह -- न
केवलमिति। अत्रन हन्ति इत्यस्यन निबध्यते इति व्याख्यानमिति योजना समीचीने
गत्यन्तरे सम्भवति न युक्ता। अतःयस्य नाहंकृतो भावो बुद्धिर्यस्य न लिप्यते
इत्यनयोर्हेतुसाध्यभावेनावस्थितयोः फलमपि हेतुसाध्यभावेनन हन्ति न निबध्यते
इत्यनूद्यत इत्याह -- तत इति। न निबध्यते इत्यनेन
कर्मसाध्यमोक्षविरोधिफलानन्वयो विवक्षित इत्यभिप्रायेणाऽऽह -- तत्फलं
नानुभवतीति। एतेन क्रियाकाले नाहङ्कारः क्रियोत्तरकाले मया कृतमिति
प्रतिसन्धानालेपः;न हन्ति न निबध्यते
इत्युभाभ्यामैहिकामुष्मिकप्रत्यवायप्रतिषेधः इति योजनान्तरं निरस्तम्।  
  
