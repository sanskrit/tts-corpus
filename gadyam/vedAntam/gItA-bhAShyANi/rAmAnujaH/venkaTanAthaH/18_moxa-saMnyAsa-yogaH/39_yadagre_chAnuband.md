+++
title = "39 यदग्रे चानुबन्धे"

+++
  
  
।।18.39।। अनुबध्यत इत्यनुबन्धो विपाकः; मोहनशब्दस्यात्र
भावार्थानन्वयात्करर्णार्थत्वमाह -- मोहहेतुरिति। निद्रादिजन्यसुखस्य
विपरीतज्ञानहेतुत्वाभावात्मोहोऽत्र यथावस्थितवस्त्वप्रकाश इत्युक्तम्।
राजससुखस्य विपाके मोहहेतुत्वं; तामससुखस्य तु तदानीमपीति
लोकसिद्धमित्यभिप्रायेणोक्तं विवृणोति -- निद्रादयो हीति। स्पष्टमिति -- न
युक्त्यागमसापेक्षमित्यर्थः। अलसस्य प्रवृत्त्यभावमात्रं दृश्यते; न
ज्ञानाभाव इत्यत्राऽऽह -- आलस्यमिन्द्रियव्यापारमान्द्यमिति। ततः किं
इत्यत्राऽऽह -- इन्द्रियेति। करणव्यापारतारतम्यानुगुणं हि कार्यतारतम्यम्।
ज्ञानस्य मान्द्यं चाल्पविषयत्वम्। तच्च विषयान्तरप्रकाशाभावगर्भमिति भावः।
प्रमादस्य स्वरूपेणैवापेक्षिताज्ञानरूपतामाहकृत्यानवधानरूप इति।
एवमालस्यप्रमादयोरज्ञानानुविद्धत्वं दर्शितं तद्धेतुत्वं तु कथमित्यत्राऽऽह
-- ततश्चेति। ज्ञानस्यापटुत्वं हि क्रमादत्यन्ताज्ञाने विश्राम्यतीति भावः।
निद्रायाः सुखहेतुत्वमायासविश्रमहेतुत्वादिभिः; विच्छेदकेषु रोषाच्च
लोकसिद्धम्; इन्द्रियव्यापारमान्द्यस्याप्यङ्गसङ्क्षोभादिनिवृत्तिद्वारा
अनवधानस्य तु बुद्धेरेकाग्रताकल्पनरूपप्रयासनिवृत्त्येति।
सुखाभासप्रसङ्गेनाकालनिद्रादिकं नोपादेयमित्युक्तं भवति। स्मरन्ति च --
यामद्वयं शयानस्तु ब्रह्मभूयाय कल्पते इत्यादि। आहुश्चायुर्वेदविदः --
अकालेऽतिप्रसङ्गाच्च न च निद्रा निषेविता। सुखायुषी
पराकुर्यात्कालरात्रिरिवापरा इति।
गुणकृतविभागप्रकरणतात्पर्यमनुष्ठानपर्यवसानरूपप्रयोजनेनोपसंहरति -- अत
इति।  
  
