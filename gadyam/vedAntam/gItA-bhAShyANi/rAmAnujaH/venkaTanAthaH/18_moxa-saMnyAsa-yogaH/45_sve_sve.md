+++
title = "45 स्वे स्वे"

+++
  
  
।।18.45।। वर्णधर्मविभागो मोक्षशास्त्रे किमर्थं इत्यत्राऽऽह -- स्वे स्वे
कर्मणीति। संसिद्धिशब्दस्यात्र परमपदप्राप्तिविषयत्वं
प्रकरणात्सिद्धम्। शाश्वतं परमव्ययम् \[18।56\] इति हि वक्ष्यति। यद्वा
सिद्धिशब्दःनैष्कर्म्यसिद्धिम् \[18।49\] इति वक्ष्यमाणविषयः।
तत्पर्यवसानज्ञापनायात्र परमप्राप्यग्रहणम्। ननु स्वकर्मनिरतस्यापि
शूद्रस्य कथं परमपदप्राप्तिः तस्य मोक्षसाधनविद्यायामनधिकारः शारीरके
अपशूद्राधिकरणे शिक्षितः। सत्यं; भवान्तराधिकारद्वारा परम्परया
परमपदप्राप्तेर्विवक्षितत्वान्न विरोधः। विदुरादिवज्जातिस्मरेषु
जन्मान्तरप्रारब्धपरविद्याप्रतिसन्धायिषु
स्वकर्मणामकरणनिमित्तप्रत्यवायपरिहारार्थत्वं साक्षात्संसिद्धियोग्यत्वं
द्रष्टव्यम्। यथोक्तं भगवता शौनकेन -- धर्मव्याधादयोऽप्यन्ये
पूर्वाभ्यासाज्जुगुप्सिते। वर्णावरत्वे सम्प्राप्ताः संसिद्धिं श्रमणी यथा
\[वि.ध.102।30\] इति। ननु परिमितफलप्रदानसमर्थेन्द्राद्याराधनरूपाणां
तत्तद्वर्णाश्रमकर्मणां कथं परमपदप्राप्तिहेतुत्वं
इत्यत्रोत्तरंस्वकर्मनिरत इति। यथा इत्यस्य प्रतिनिर्देशत्वात्तच्छब्दः
प्रकारपरामर्शीत्याह -- तथा शृण्विति।  
  
