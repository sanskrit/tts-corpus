+++
title = "53 अहङ्कारम् बलम्"

+++
।। 18.53बुद्धिशब्दोऽत्र प्रस्तुतब्रह्मशब्दाभिप्रेतविषयबुद्धिगोचरः;
तस्याः
शुद्धिश्चासमग्रविषयत्वसंशयविपर्ययरूपदोषराहित्यमित्याहयथावस्थितात्मतत्त्वविषययेति। धृत्या
इति पूर्वोक्तसप्रकारसात्त्विकधृतिपरामर्शमाहविषयविमुखीकरणेनेति। अत्र
धृत्या मनोनियमनं कर्मोक्तम् अपि च पूर्वमेव त्यक्तविषयस्य कोऽसौ
तदानीन्तनस्त्यागः इत्यत्राऽऽहअसन्निहितान् कृत्वेति। विषयसन्निधिर्हि
विजितेन्द्रियमपि क्षोभयेदिति भावः। रागद्वेषौ व्युदस्य इति
वैषयिकरागद्वेषयोर्व्युदासस्यापि तादात्विकविषयत्वायवैराग्यं समुपाश्रितः
इत्यनेन पुनरुक्तिपरिहाराय चाऽऽहतन्निमित्ताविति। एतेन
विषयासन्निधानफलप्रदर्शनम्। यद्वा विप्रकृष्टेष्वपि सूक्ष्मसङ्गो
निरोद्धव्य इति भावः। विविक्तत्वं रहितत्वम् तत्प्रकृतोपयोगेन विशिनष्टि --
सर्वैर्ध्यानविरोधिभिर्विविक्ते देश इति। लघ्वाशी इत्यनेन
पूर्वोक्तंनात्यश्नतः \[6।16\] इत्यादिकं स्मार्यत
इत्यत्राऽऽहअत्यशनानशनरहित इति। धृत्याऽऽत्मानं नियम्य च
इत्यादिनायतवाक्कायमानसः इत्यस्य
पुनरुक्तिपरिहारायाहध्यानाभिमुखीकृतकायवाङ्मनोवृत्तिरिति।
कायस्याभिमुखीकरणं स्थिरासनादिपरिग्रहः वाचस्तु प्रणवादिव्यतिरिक्तवर्जनम्
मनसस्तु शुभाश्रयालम्बनम्। उक्तानां ध्यानयोगशेषत्वमाहएवम्भूतः सन्निति।
नित्यशब्दविवक्षितमाहआप्रयाणादहरहरितिरागद्वेषौ व्युदस्य इति
वैषयिकरागद्वेषयोर्व्युदासोक्तेःवैराग्यं समुपाश्रितः
इत्येतदाभिमानिकविषयम्; तत्र सम्यगुपाश्रयणं पूर्वसिद्धस्यापि
सम्यगवस्थापनमित्यभिप्रायेणविरागतां वर्धयन्नित्युक्तम्।
एवमहङ्कारादिविमोचनेऽपि द्रष्टव्यम्। शरीरमनःप्राणादिबलानां
योगविरोधित्वाभावात्वासनाबलमिति विशेषितम्।
दर्पोऽत्राहङ्कारबलहेतुकोऽङ्गीकर्तव्यानङ्गीकारः।
योगित्वशान्तत्वादिनिमित्तोऽपि दर्पस्त्याज्यःहृष्टो दृप्यति दृप्तो
धर्ममतिक्रामति \[आ.ध.सू.1।13।4\] इति स्मरणात्।
मनोवाक्कायव्यापारनिवृत्त्यादेरुक्तत्वाच्छान्तशब्दोऽत्र शमहेतुविशेषपर
इत्यत्राऽऽहआत्मानुभवैकसुख इति। इन्द्रियव्यापारोपरतिः क्रोधादिनिवृत्तिश्च
बाह्यसुखनिस्स्पृहत्वात्; तच्च प्रभूतात्मस्वसुखलाभादिति भावः। उक्तेषु
सर्वेषु ध्यानयोगस्याङ्गित्वमाहएवम्भूतो ध्यानयोगं कुर्वन्निति।
ध्यानमेवात्र योगः; ध्यानेन वा योगः। अनन्तरश्लोकार्थपरामर्शेन
ब्रह्मशब्दस्यात्र शुद्धात्मविषयतामाहसर्वबन्धेति।  
  
