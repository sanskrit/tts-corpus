+++
title = "42 शमो दमस्तपः"

+++
  
  
।।18.42।। शमो दमः इत्यादौ पूर्वं व्याख्यातनामपि गुणानां पुनर्व्याख्यानं
वर्णानुबन्धेन विधानेऽवान्तरविशेषशङ्कापाकरणार्थंब्राह्मं कर्म
इत्युक्तकर्मत्वसिद्धये; नियतनादिरूपेण पुरुषव्यापारसाध्यत्वज्ञापनार्थं च।
अतः शौचावपि तदापादनं ग्राह्यम्। अस्ति मतिरस्येत्यास्तिकः तद्भाव
आस्तिक्यं तच्चाप्रामाणिकेषु भवद्दोषाय प्रत्यक्षादिसिद्धे तु नासावतिशयः
शास्त्रीयेष्वपि क्वाचित्कसंशयादौ कुदृष्टित्वप्रसङ्गः अतोवैदिकार्थस्य
कृत्स्नस्येत्युक्तम्। सहपठितविज्ञानादेर्भेदज्ञापनाय सत्यतानिश्चयस्य
प्रकृष्टत्वोक्तिः। तद्विवृणोति -- केनापीति। वैदिकस्य कृत्स्नस्येत्युक्तं
कुदृष्ट्याद्यनमतवैदिकार्थसङ्ग्रहव्युदासाय प्राधान्येन सङ्कलय्य व्यनक्ति
-- भगवानित्यादिना। अत्र विशेषणानां प्रागेव व्याख्यातत्वादेह
सर्ववेदसारतयोद्धृतस्यार्थस्य तदुपबृंहणेऽस्मिंञ्छास्त्रे तथात्वेनैव
प्रस्पष्टतामाह -- वेदैश्चेति। निखिलवेदवेदान्तवेद्य
इत्युक्तार्थक्रमानुसारेण विप्रकीर्णवाक्योद्धारक्रमः। श्लोकार्थं निगमयति
-- तदेतदिति। ब्रह्मणः कर्म ब्राह्मम् ब्रह्मशब्दोऽत्र ब्राह्मणजातिपर
इत्यभिप्रायेणाऽऽह -- ब्राह्मणस्येति।  
  
