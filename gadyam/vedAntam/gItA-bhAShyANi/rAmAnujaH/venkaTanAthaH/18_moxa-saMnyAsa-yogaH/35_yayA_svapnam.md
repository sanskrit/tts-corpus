+++
title = "35 यया स्वप्नम्"

+++
  
  
।।18.35।। स्वप्नशब्दोऽत्र सुषुप्तेरप्युपलक्षक इत्यभिप्रायेणाऽऽह --
निद्रामिति। दैवागतोन्मादादिव्यवच्छेदाय दुर्नीतिमूलत्वं मदस्याऽत्र
दर्शयति -- विषयानुभवजनितमिति। अस्वाधीनानां स्वप्नादीनां कथं पुरुषेण
धारणं इति शङ्कायामत्राऽपि हेतुलक्षणा पूर्ववदित्याह --
स्वप्नमदावुद्दिश्येति। स्वप्नमदयोः सुखाभिमानास्पदतया भयादेः पृथक्कृत्य
व्याख्यानम्। धारणमेवात्र योक्तव्यत्वसूचनायन विमुञ्चति इत्युच्यत
इत्यभिप्रायेणाऽऽह -- न विमुञ्चति धारयतीति। न चात्र
भीरोर्धृतिर्विरुद्धेति वाच्यम्; आगाम्यनवेक्षणेन
दुर्मतेस्तद्धेत्वनुवर्तनपरत्वात्। भयदायिविषयो दुर्मानमूलप्रबलविरोधादिः
शोकदायी तु क्रोधादिमूलबन्धुवधादिः; विषाददायी तु वृथावित्तव्ययादिः।
दुर्मेधाः -- दुर्मेधस्त्वादित्यर्थः।  
  
