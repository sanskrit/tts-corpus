+++
title = "60 स्वभावजेन कौन्तेय"

+++
  
  
।।18.60।। पुनरुक्तिपरिहारायाऽऽह -- तदुपपादयतीति। प्रकृतेः
प्रेरकत्वप्रकारमवान्तरव्यापारेण दर्शयतीत्यर्थः। प्रकृतिः इति निर्दिष्ट
एवायमर्थः स्वभावशब्देनानूदितः। स्वभावशब्दश्चस्वभावप्रभवैर्गुणैः
\[18।41\] इत्यत्र व्याख्यातः। प्रकृतिशब्दस्यात्र
देहाद्याकारपरिणतप्रकृतिविषयत्वेऽपि स्वभावशब्दः पूर्वोक्तार्थ एव। शौर्यं
तेजः इत्यादिकं स्मारयतिस्वभावजं हीति। स्वेन क्षत्ति्रयासाधारणेनेत्यर्थः।
शौर्यं निर्भयप्रवेशसामर्थ्यं तेन तन्मूलं कर्मात्र वासनावशाद्रुचिविषयतया
बन्धकत्वेनोक्तम्। मदुक्तानादरे प्रकारान्तरेणापि
करिष्यस्येवेत्यपिशब्दार्थः। तदभिप्रायेणाऽऽह --
त्वमेवेति। परैर्धर्षणमसहमान इति विशेषणं अवशस्य कथं कर्मकर्तृत्वमिति
शङ्कापरिहारार्थम्। अमर्षचिकीर्षादिस्पर्धकगुणपारवश्यं
कर्तृत्वस्योपयुक्तमेवेति भावः। कर्तुं नेच्छसि यन्मोहात् इति
वाक्यान्तर्वाक्यनिवेशो हास्यकरुणरसावेशेन; तद्विविनक्तियदिदानीमिति।
प्राप्तावसरे धर्मयुद्धानुष्ठानं परित्यज्यातिक्रान्तावसरे
परपरिभवव्रीडितोगतजलसेतुबन्धं करिष्यसीति
वर्तमानभविष्यद्व्यपदेशयोस्तात्पर्यमिति भावः। न श्रोष्यसि \[5।188\]
इतिवदुपदिष्टस्य चित्तानारोह इह मोहशब्देन विवक्षित इत्याह --
अज्ञानादिति।  
  
