+++
title = "63 इति ते"

+++
  
  
।।18.63।। एवमर्जुनस्य युद्धे प्रोत्साहनव्याजेन
सर्वाध्यात्मशास्त्रार्थजातमुपदिश्य सर्वासु निष्ठासु नित्यकर्मणो
दुस्त्यजतयाऽन्तेऽपि युद्धकर्तव्यत्वमेव स्थापितम्। अथस हि धर्मः
सुपर्याप्तो ब्रह्मणः पदवेदने \[अनुगी.1।12\] इति
प्रत्यभिज्ञापयिष्यमाणप्रकारेण श्रोतव्यान्तराभावज्ञापनाय
प्रक्रान्तनिष्ठात्रयं पुष्कलोपदिष्टतया यथाधिकारमनुष्ठेयत्वेन निगम्यतेइति
ते ज्ञानमाख्यातम् इति श्लोकेन। वाच्यवचनयोः सम्यक्त्वं पौष्कल्यं च
इतिकरणेन विवक्षितमित्यभिप्रायेणाऽऽह -- इत्येवमिति। तेयच्छ्रेयः स्यात्
\[2।7\] इत्यादिवादिने प्रपन्नाय शिष्यायेत्यर्थः। अत्र
लौकिकप्रमाणप्रसिद्धविषयेभ्य
आयुर्धनुर्गान्धर्ववेदार्थनीतिशास्त्रादिजन्येभ्योज्ञानेभ्यः
प्रकृष्टातीन्द्रियपारलौकिकस्वर्गादिपुरुषार्थतदुपायविषयं
वेदाख्यशास्त्रमूलं विविधज्ञानं गुह्यशब्देन विवक्षितम्। गुह्यतरशब्देन तु
वेदान्तनिष्पाद्यं तदुपबृंहणभूतैतच्छास्त्रविशोधितं
मुमुक्षुभिर्यथाधिकारमनुष्ठेयव्यवहिताव्यवहितसमस्तमोक्षोपायज्ञानं
प्रदर्श्यते। तत्र त्रिवर्गमात्रसक्तेभ्यो गोपनीयतया
गुह्यतरत्वोक्तिरित्यभिप्रायेणाऽऽह -- मुमुक्षुभिरधिगन्तव्यं ज्ञानं
सर्वस्माद्गुह्याद्गुह्यतरमिति। नन्वेतच्छास्त्रोक्तेष्वेव
गुह्यगुह्यतरविभागः स्यात् तत्राप्यन्तिमाध्यायोक्तमेव गुह्यतरतयाऽत्र
निगम्यत इति शङ्कामपाकरोतिकर्मयोगविषयं ज्ञानयोगविषयं भक्तियोगविषयं
चेति। विमृश्यैतदशेषेण यथेच्छसि तथा कुरु
इत्यनन्तरवाक्यपरामर्शस्वारस्याद्गीताशास्त्रोक्तं कृत्स्नमिह
गुह्यतरशब्देन विवक्षितमिति गम्यते। तदवान्तरतारतम्ये तु
सर्वगुह्यतममित्यनन्तरश्लोके वक्ष्यत इति भावः। आख्यातम् इत्यनेन
वक्तव्यान्तराभावो व्यञ्जित इत्यभिप्रायेणाऽऽहसर्वमाख्यातमिति। मया स्वतः
सार्वज्ञादिगुणयोगादाप्ततमेन हितैषिणा चेत्यर्थः। अशेषेण विमृश्य इत्यनेन
विवक्षितमाहस्वाधिकारानुरूपमिति। सहसैव पूर्वपूर्वपरित्यागो न युक्त इति
भावः। यथेच्छसि तथा कुरु इत्येतन्न युद्धकरणाकरणविषयम्; निष्ठात्रयेऽपि
नित्यनैमित्तिकानां
वर्णाश्रमानुबन्धिकर्मणामवश्यानुष्ठेयत्वोक्तेः;यद्यहङ्कारमाश्रित्य
\[18।59\] इत्यादिश्लोकाभ्यामर्जुनेन युद्धस्य दुस्त्यजतां वदतो
भगवतस्तन्निवृत्तिविवक्षानुपपत्तेश्च। अतोऽत्र तत्तदधिकारानुरूपमुपदिष्टेषु
शास्त्रार्थपर्वसु बुद्धिमत्तरस्त्वं कर्मज्ञानभक्तिषु
कर्मण्यस्मिन्ममेदानीमधिकार इति परामृश्य तस्मिन् पर्वणि
परिगृहीतस्ववर्णाश्रमधर्म एव वर्तस्वेत्युच्यत इत्यभिप्रायेणाऽऽह --
कर्मयोगं ज्ञानयोगं भक्तियोगं वा यथेष्टमातिष्ठेति। एतेनकर्मज्ञानयोगयोरिदं
निगमनम्सर्वगुह्यतमम् इत्यादिनाभक्तियोगनिगमनम् इति कैश्चिदुक्तो विभागो
निरस्तः।  
  
