+++
title = "18 ज्ञानञ् ज्ञेयम्"

+++
  
  
।।18.18।। एवं सात्त्विकत्यागो विशोधितः अथ तदर्थंनित्यसत्त्वस्थः \[2।45\]
इत्यादिभिर्बहुधा प्राक्प्रसक्तसत्त्वोपादेयता निरवशेषं विशोध्या तत्र
मध्ये कर्मचोदनाप्रकारादिकथनं कथं सङ्गच्छते इत्यत्राऽऽह -- सर्वमिति।
कर्मचोदनाप्रकारोक्तिस्तदनुबन्धिषु ज्ञानादिषु गुणतस्त्रैविध्यं
प्रपञ्चयितुमित्यर्थः। कर्तव्यकर्मविषयमित्यादि ज्ञानज्ञेयज्ञातृशब्दाः
सामान्यविषया अपि कर्मचोदनात्रैविध्यार्थत्वाद्विशेषपरा इति भावः। एतेन
ज्ञानशब्दस्यात्र शास्त्रपरत्वव्याख्या निरस्ता।
प्रवर्तकवचनरूपचोदनास्वरूपविलक्षणानां ज्ञानादीनां कथं चोदनाभेदत्वोक्तिः
इत्यत्राऽऽह -- बोधबोद्धव्यबोद्धृयुक्त इति। ज्ञानादीनां
चोदनानुबन्धित्वमात्रेण विधाशब्दोक्तं प्रकारत्वमित्यर्थः। एवंत्रिविधः
कर्मसङ्ग्रहः इत्यत्र हेतुद्वयसहितस्वरूपेण
त्रैविध्यम्। अनुक्तविषयत्रैविध्यान्तरोक्तिशङ्काव्युदासाय त्रिष्वन्यतमं
विविच्यत इत्याह -- तत्रेति। सङ्ग्रहशब्दस्य कर्मणि व्युत्पत्तिमाह --
संगृह्यत इति। कर्मैव सङ्ग्रह इति कर्मधारयः; कर्मणो वा सङ्ग्रहः।
व्रीहिभिर्यजेत \[आप.श्रो.6।31।24\]दध्ना जुहोति \[आप.श्रौ.6।25।10\]
इत्यादिप्रतिपादितं क्रियाकरणमिह करणशब्देनोच्यते। फलापेक्षया तु कर्मण एव
करणत्वादित्यभिप्रायेणाऽऽहसाधनभूतं द्रव्यादिकमिति। आदिशब्देन
जात्यादिग्रहणम्। नन्वत्र ज्ञायतेऽनेनेति ज्ञानं; तदेव करणमित्युच्यते
ज्ञानादित्रयमेव हि करणकर्मकर्तृशब्दैर्विवृतमिति युक्तम् अत एव हिज्ञानं
कर्म च कर्ता च इत्यनन्तरानुवादसङ्गतिरिति चेत् -- मैवं;
शब्दस्वारस्याभावात्; उक्तमात्रस्य च शब्दान्तरेण पुनरभिधाने
प्रयोजनाभावात् उक्तावान्तरविभजनस्य तु विवेकोपयुक्तत्वादिति भावः।
कर्तृकरणसमभिव्याहारात्कर्मशब्दोऽपि कारकविशेषविषय इति शङ्कामपाकरोतिकर्म
यागादिकमिति। क्रियास्वरूपं हि गुणतस्त्रिविधं विभजिष्यत इति भावः।
नियोज्यावस्थतयापरिज्ञाता इति निर्दिष्ट एवानुष्ठात्रवस्थतया पुनः
कर्मशेषतया तत्प्रकारत्वेनकर्ता इति व्यपदिश्यत इत्याह -- कर्ता
अनुष्ठातेति।  
  
