+++
title = "02 श्री भगवानुवाच"

+++




**Sanskrit Commentary By Sri Vedantadeshikacharya Venkatanatha**

  
  
।।18.2।। पृथक्त्वैकत्वतत्स्वरूपजिज्ञासया प्रश्नश्चेत् तत्र
कस्मिन्नंशेकाम्यानाम् इत्यादिमतभेदोपन्यासस्य सङ्गतिः इत्यत्राऽऽह --
अथेति। अयमभिप्रायः -- न्यायतो ह्यत्र निर्णयः प्रतिपाद्यते सन्दिग्धे च
न्यायावतारः सन्देहश्चात्र वादिविप्रतिपत्तिनिबन्धन इति न्यायविषयविशोधनाय
विप्रतिपत्त्युपन्यासः -- इति। एतेन कथितार्थयोरपि
सन्न्यासत्यागशब्दयोर्विप्रतिपत्तिप्रशमनाय अस्मिन्नध्याये पुनः प्रश्न
इत्यपि सूचितम्। एकत्वस्वीकारेण प्रतिवचनात् पृथकत्वप्रतिक्षेपोऽर्थसिद्ध
इत्यभिप्रायेणाऽऽह -- एकमेव स्वरूपमिति। स्वमतस्यनिश्चयं श्रृणु \[17।4\]
इति वक्ष्यमाणत्वात्। कवयःविचक्षणाः इति पदद्वयं
नार्थप्राशस्त्यार्थवक्तृगौरवपरम् अपितु
विप्रतिपत्त्युपयुक्तवेदनमात्रपरमित्यभिप्रायेणाऽऽह -- केचन विद्वांस इति।
अनन्तरश्लोकेन भेदस्यएके; अपरे इति व्यक्तमुक्तत्वादिहापि
तद्विवक्षेत्यभिप्रायेण -- केचनेत्युक्तम्। काम्यानां कर्मणां न्यासम् इति
विशेषणादितरेषामपरित्यागः प्रतीयते उत्तरत्र चसर्वकर्मफलत्यागम् इति
विशेषणादत्र काम्यस्वरूपत्यागश्चेत्यभिप्रायेणाऽऽह -- स्वरूपत्यागमिति।
काम्यस्वरूपत्यागंवदतामयमभिप्रायः -- न तावन्नित्यनैमित्तिकवत् अकरणे
प्रत्यवायात्कर्मान्तरानर्हतापत्तिभयाद्वा काम्यमनुष्ठीयते। न च
त्रिवर्गसाधनाय; तस्यापवर्गप्रत्यनीकत्वात्। न च तदेव कर्मापवर्गस्यापि
स्वयं साधनम्; उपासनादिनैरर्थक्यप्रसङ्गात्। नच विनियोगपृथक्त्वेन
विद्याङ्गतया तत्परिग्रहः; यज्ञादिश्रुतेर्नित्यनैमित्तिकमात्रविषयत्वेऽपि
विरोधाभावात्। अत एव हिसर्वापेक्षा च यज्ञादिश्रुतेरश्ववत्
\[ब्र.सू.3।4।26\] इत्यधिकरणमाश्रमधर्मसापेक्षतापरं भाष्यते।
तस्मात्स्वर्गादिसंज्ञनरकहेतवः काम्याः क्रिया मुमुक्षुभिर्नानुष्ठेयाः --
इति।  
  
सर्वकर्मफलत्यागमिति वदतांत्वयमाशयः -- फलविरोधाद्धि काम्यानां त्यागः
शङ्क्यते अतः फलमेव त्यज्यताम्; न च निष्फलानुष्ठानप्रसङ्गः;
नित्यनैमित्तिकवदेव भगवत्प्रीतिमात्रार्थतया तदनुष्ठानोपपत्तेः। न चैवं न
विधिःयो वा एतदक्षरं गार्ग्यविदित्वा जुहोति यजते तपस्तप्यते बहूनि
वर्षसहस्राणि अन्तवदेवास्य तद्भवति \[बृ.उ.3।8।10\]
इत्यादिनाऽक्षरशब्दनिर्दिष्टपरमपुरुषवेदनावेदनाभ्यामेव तस्यैव कर्मणो
नित्यानित्यफलसाधनत्वश्रुतेः। अतो नित्यनैमित्तिकानामिव काम्यानामपि न
स्वरूपत्यागः -- इति।  
  
विवादस्य भिन्नविषयत्वायोगादत्र
त्यागसन्न्यासशब्दयोरेकार्थत्वावश्यम्भावात्पृथगर्थत्वशङ्कापरिहारोऽर्थलब्ध
इत्याह -- तत्रेति। एतेन सन्न्यासत्यागशब्दयोः पृथगर्थत्वमङ्गीकृत्य
कस्यचित्काम्यस्वरूपप्रहाणविषयतया कस्यचित्तु
नित्यनैमित्तिकफलोपेक्षार्थतां च वदन्तः प्रत्युक्ताः। नह्यत्र
काम्येतरकर्मफलत्यागमित्युच्यते। ततश्च सङ्कोचकाभावात् त्रिविधमपि कर्म
संगृह्णाति। तदिदमुक्तं -- नित्यानां नैमित्तिकानां काम्यानां च सर्वेषां
कर्मणामिति। नित्यानामपिप्राजापत्यं गृहस्थानाम् \[वि.पु.1।6।37\]
इत्यादिना फलसंयोगोऽवगतः।  
  
अत्र श्लोके त्यागसन्न्यासशब्दयोरर्थभेदव्युत्पादनपरतां निरसितुमैकार्थे
प्रस्पष्टं हेतुद्वयमाह -- तथेति। नह्यर्थद्वयविषयेऽत्र विमर्शे
अन्यतरस्यैव निश्चय उपपन्न
इत्यभिप्रायेणोक्तंत्यागशब्देनैवेति। परस्परपर्यायतादर्शनाच्चेति --
अयमभिप्रायः -- नियतस्य तु सन्न्यासः कर्मणो नोपपद्यते \[18।7\] इति
निषिद्ध एव हि सन्न्यासः। मोहात्तस्य परित्यागः \[18।7\] इति
त्यागशब्देनानूद्य तामसत्वेन निन्द्यते; अन्यथा
जरद्गवादिवाक्यवत्परस्परानन्वयप्रसङ्गात्। एवंभवत्यत्यागिनां प्रेत्य
\[18।12\] इत्युक्त एवार्थःन तु सन्न्यासिनां क्वचित् \[18।12\] इति
व्यतिरेकेण दृढीक्रियते। न च तदन्यविधिरन्याभावस्य व्यतिरेकः। अत इमौ
शब्दावत्राप्येकार्थावित्यङ्गीकृतम् -- इति प्रतिवक्त्रा भगवतेति शेषः।  


