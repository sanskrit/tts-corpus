+++
title = "30 प्रवृत्तिञ् च"

+++
  
  
।।18.30।। कार्याकार्यशब्दाभ्यां पुनरुक्तिशङ्कापरिहारायप्रवृत्तिलक्षणं
धर्मं प्रजापतिरथाब्रवीत्। निवृत्तिलक्षणं धर्ममृषिर्नारायणोऽब्रवीत्
\[म.भा.12।217।23\] इत्याद्यनुसारेण प्रवृत्तिनिवृत्तिशब्दयोः
प्रधानकर्मविषयत्वमाह -- अभ्युदयसाधनभूत इत्यादिना।
राजसतामसबुद्ध्योःअयथावत्
इत्यादिविशेषणादिहार्थतस्तन्निवृत्तेर्विवक्षितत्वज्ञापनाय
यथावस्थितत्वोक्तिः। कार्याकार्यशब्दयोरिह
प्रकृतप्रधानकर्मेतिकर्तव्यताभूतदृष्टादृष्टव्यापारपरत्वमाह --
सर्ववर्णानामित्यादिना। तत्र सूक्ष्मधीवेद्यत्वायदेशकालावस्थाविशेषेष्विति
विशेषितम्। स्मर्यते हि -- शरीरं बलमायुश्च वयः कालं च कर्म च। समीक्ष्य
धर्मविद्बुद्ध्या प्रायश्चित्तानि निर्दिशेत् इतिदेशं कालं तथाऽऽत्मानं
इत्यादि च। अत्र शक्याशक्ययोरपि कार्याकार्यशब्दाभ्यामेव ग्रहणम्। भयाभययोः
स्वरूपज्ञानस्य सर्वसाधारणत्वादिह तन्निमित्तज्ञानं विवक्षितम् तच्च
प्राकरणिकविशेषविषयमाह -- शास्त्रान्निवृत्तिर्भयस्थानमिति।
बिभेत्यस्मादिति भयम् सर्वप्रशासितुरीश्वरादेव हि तत्त्वविदां भयमभयं च नहि
तत्प्रेरणमन्तरेण केनचिद्बाधितुमबाधितुं वा शक्यम्।
ततस्तदाज्ञानुवृत्त्यतिवृत्ती एव भयाभयनिमित्तमिति भावः।
बन्धमोक्षसद्भावज्ञानस्यापि साधारण्याद्बन्धस्य मिथ्यात्वादिवादो मोक्षस्य
पाषाणवद्भावादिमतं च याथात्म्यशब्देन व्युदस्तम्। वेत्तीति कर्तृत्वोपचारः
स्वाच्छन्द्येन विषयीकरोतीत्यर्थः। ,
