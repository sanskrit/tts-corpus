+++
title = "62 तमेव शरणम्"

+++
  
  
।।18.62।। स्वतन्त्रे स्वमायया प्रेरयति; परतन्त्रस्तां कथं निस्तरेत्
इत्यत्रोत्तरंतमेव शरणम् इति श्लोक इत्याह --
एतन्मायानिवृत्तिहेतुमाहेति। यस्मादेवम् -- अन्यथाऽपि बुद्ध्या
निवर्तितुमशक्यत्वादित्यर्थः; सर्वस्येश्वराधीनत्वादिति वा। तमेव इत्यनेन
मायां कोऽन्यो निवर्तयितुं शक्नोतीति सूचितमित्याह -- सर्वस्य
प्रशासितारमिति। अत्यन्तस्वतन्त्रः स एव हीदानीं रथिनस्तव सारथित्वेन
परतन्त्रः प्रशास्तीत्यभिप्रायेणआश्रितवात्सल्येनेत्यादिकमुक्तम्।
एवमनुवर्तनीयत्वाय परत्वं सौलभ्यं च दर्शितम्। भावशब्दोऽत्र मनोवृत्तिपर
इत्याहसर्वात्मनेति। सर्वप्रकारेणेति वाऽर्थः। तेनवासुदेवः सर्वम् \[7।19\]
इत्युक्तप्रक्रिययाऽन्तर्यामित्वेनोपदेष्टृत्वेन
प्राप्यत्वप्रापकत्वादिभिश्चैक एवावस्थित इत्यनुसन्धानं वा विवक्षितम्।
अत्र शरणशब्द उपदेशादिमुखेन गोप्तृविषयः तेनैव द्वारेणोपायपरो वा।
यथोपदिष्टकरणमेवात्र शरणागतिरित्यभिप्रायेणाऽऽह --
सर्वात्मनाऽनुवर्तस्वेति। न श्रोष्यसिन योत्स्ये
इत्युक्तनिषेधपरत्वादनुवर्तनमेवात्र शरणागतिरिति दर्शयितुं प्रकृतेन
विपर्यये प्रत्यवायेन योजयति -- अन्यथापीति। प्रकृतोपयोगेनानुवृत्तिं
विशिंषन् विवक्षितमुपसंहरति -- अतस्तदुक्तप्रकारेणेति।
स्ववर्णाश्रमानरूपतदाज्ञानुवर्तनमेव हि तत्प्रीणनमिति भावः।  
  
उक्तानुवृत्तिं प्रसादहेतुतयोत्तरार्धेन योजयति -- एवं
कुर्वाणस्तत्प्रसादादिति। मत्प्रसादात् \[18।5658\] इत्युक्त
एवार्थःतत्प्रसादात् इत्यत्र निर्दिष्टः। तत्रोक्तं सर्वदुर्गतरणमिह परा
शान्तिः। शान्तेश्चात्र परत्वं
निवृत्तजातीयकारणसामानाधिकरण्यविरहेणापुनरङ्कुरत्वमित्यभिप्रायेणाऽऽहसर्वकर्मेति।
सर्वकर्मबन्धोपशमपरशान्तिशब्देन अनिष्टनिवृत्तिरुक्ता। स्थानं प्राप्स्यसि
इति इष्टप्राप्तिरुच्यते। शाश्वतशब्देन ब्रह्मादिस्थानव्यवच्छेदः।
मूलप्रकृतिः सूक्ष्मावस्था; मुक्तप्राप्यस्थानमिति केचित् सत्यलोकादिष्वेव
वैष्णवस्थानमिति चापरे तत्स्थानशब्दस्य मुख्यार्थस्वीकाराय; वादिक्षेपाय
चाप्राकृतस्थानं श्रुतिभिरुपपादयति -- यदभिधीयत इति। अधीतवेदानां
सम्प्रतिपत्त्यतिशयार्थंश्रुतिशतैरित्युक्तम्। एतेन कारणश्रुतीनां
एकमेवाद्वितीयम् \[छां.उ.6।2।1\] इत्यादीनां
स्रक्ष्यमाणकार्यप्रपञ्चमात्रप्रलयपरत्वं बहुश्रुत्यविरोधाय
दर्शितम्। तद्विष्णोः इति वाक्यं प्रत्येकं सदापश्यदनेकसूरिविशिष्टविधिपरं;
कृत्स्नस्याप्राप्तत्वात्। विष्णोः इति वैयधिकरण्याच्च नात्र स्वरूपपरता
युक्ता। यत्र पूर्वे साध्याः सन्ति इत्यत्राप्यनवच्छेदान्नित्यं सन्तीति
सिद्धम्। अत्र चशाश्वतं स्थानम् इति निर्दिष्टं परमात्मन एव स्थानमिति
प्रकरणान्तरे व्यक्तम्। रम्याणि कामचाराणि (दिव्यानि कामचारीणि) विमानानि
सभास्तथा। आक्रीडा विविधा राजन् पद्मिन्यश्चामलोदकाः। एते वै निरयास्तात
स्थानस्य परमात्मनः \[म.भा.12।198।411\] इति। आह च भगवान् पराशरः --
एकान्तिनः सदा ब्रह्मध्यायिनो योगिनो हि ये। तेषां तत्परमं स्थानं यद्वै
पश्यन्ति सूरयः \[वि.पु.1।6।39\] इति।  
  
