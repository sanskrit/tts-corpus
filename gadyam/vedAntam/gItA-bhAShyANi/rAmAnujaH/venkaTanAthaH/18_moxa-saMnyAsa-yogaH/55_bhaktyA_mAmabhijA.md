+++
title = "55 भक्त्या मामभिजानाति"

+++
  
  
।।18.55।। तत्फलमाहेति -- अव्यवहितं व्यवहितं चेति शेषः।
पूर्वग्रन्थोक्तजगत्कारणत्वलक्षितसर्वेश्वराख्यधर्म्यभिप्रायेणयः
इत्यस्यार्थमाह -- स्वरूपत इति।
विधिनिषेधरूपशोधकवाक्यावसितसर्वविद्यानुसन्धेयस्वरूपनिरूपकधर्मयोगःस्वभावत
इति निर्दिष्टः। स्वरूपनिरूपकधर्माभावे अनिरूपितस्वरूपतया निस्स्वभावमेव
वस्तु स्यात्। स्वरूपशब्दः स्वरूपनिरूपकधर्मपरः; स्वभावशब्दस्तु सौलभ्यपर
इति केचित्। यावच्छब्दो हि प्रकर्षनिकर्षपरामर्शयोग्याकारविषयो युक्त
इत्यभिप्रायेणाऽऽहगुणतो विभूतितोऽपीति। यावांश्चाहमिति गुणशब्दोऽत्र
निरूपितस्वरूपविशेषकज्ञानशक्त्यादिसमस्तधर्मविषयः। यावान्यश्च
इत्यनयोर्व्युत्क्रमेण व्याख्यानं बुद्ध्यारोहक्रमप्रदर्शनार्थम्। तत्त्वतः
इत्यस्ययावान्यश्च इत्यत्रानपेक्षणात्अभिजानाति इत्यत्र संशयादिव्युदासाय
तदपेक्षणाच्चतत्त्वतोऽभिजानातीति योजितम्।  
  
मां तत्त्वतोऽभिजानाति इत्युक्तस्यैवमां तत्त्वतो ज्ञात्वा
इत्यनुभाषणमुपायभूतस्यापि स्वादुतमतया
सुदुर्लभत्वेनादरातिशयार्थम्। तत्त्वतो ज्ञात्वा इत्यनेनैव
आनन्तर्यसिद्ध्यर्थहेतुपौष्कल्यज्ञापकानुवादस्य सिद्धत्वात्;तदनन्तरम्
इत्यनेनैव प्रवेशस्यानन्तर्यकण्ठोक्तेः;भक्त्या त्वनन्यया \[11।54\]
इत्यादौ प्रवेशेऽपि हेतुतया भक्तेरेव प्रागुक्तत्वाच्चततो भक्तितो मां
विशते इत्येवान्वयो दर्शितः। प्रवेष्टुम् इति प्रागुक्तैकार्थ्यज्ञापनाय
पदसिद्धये चप्रविशतीत्युक्तम्। यथावज्ज्ञानमपि काष्ठाप्राप्तभक्तेः।
अन्योन्याश्रयणं च भक्तेः पूर्वभेदात्परिहृतम्। सैव तु तथाविधावस्था
साक्षान्मोक्षसाधनमित्याहतत्त्वत
इत्यादिना। ,दर्शनशब्देनानुभाषणात्तत्त्वतोऽभिजानाति इत्यस्य
साक्षात्कारपरत्वं व्यञ्जितम्। परभक्त्याऽपि तत्त्वज्ञानमेव साध्यं; तदेव तु
साक्षान्मोक्षसाधनमिति कुदृष्टिमतमपाकरोतिअत्रेति। एवकारेण
दर्शनव्यवच्छेदः। यद्यप्यत्र भक्तिशब्दो व्यवहितः; तत्त्वज्ञानं
त्वव्यवहितं; तथापि व्यवहितपरामर्श एव युक्तः अन्यथातत्त्वतो ज्ञात्वा
इत्यादिना पुनरुक्तिप्रसङ्गात्। अत्र दर्शनजनकभक्त्यनुवादे
प्रयोजनाभावात्सैव तदुत्तरावस्था परामृश्यत इति भावः। प्रागुक्तं
हेतुमाहभक्त्या त्वनन्ययेति। अयमभिप्रायः -- उपक्रमन्यायात्पूर्वं प्रबलं;
स्पष्टास्पष्टयोश्च स्पष्टानुसारेणान्यद्गमयितव्यम् -- इति।  
  
