+++
title = "28 अयुक्तः प्राकृतः"

+++
  
  
।।18.28।। अवधानाभावादेःप्राकृतः इत्यादिना सिद्धेरयुक्तशब्देन अनर्हत्वं
विवक्षितमित्याहशास्त्रीयेति।
अशुचिशब्दनिर्दिष्टाद्राजसस्यायोग्यत्वादधिकमयोग्यत्वमिह
विवक्षितमित्याहविकर्मस्थ इति। एवं हि तस्यायोग्यतातिशयः यथा
शैवान्पाशुपतान् स्पृष्ट्वा लोकायतिकनास्तिकान्। विकर्मस्थान्
द्विजाञ्छूद्रान् सचेलो जलमाविशेत् इति
शास्त्राध्ययनतदर्थोपदेशादिजनितसात्त्विककर्मानुष्ठानानुगुणविशेषराहित्यं
प्राकृतशब्देन विवक्षितमित्याहअनधिगतविद्य इति। पूज्येष्वपि
त्वरितावश्यकर्तव्ययथोचितप्रणामाद्यारम्भविपरीतं स्तिमितस्वभावत्वमिह
स्तब्धशब्दार्थ इत्याहअनारम्भशील इति। गूढविप्रियकृत्त्वं शठत्वं तच्च
प्रकरणाच्छास्त्रोदिततामसकर्मद्वारेत्याह -- अभिचारादिकर्मरुचिरिति।
पुनरुक्तिपरिहाराय मायाप्रतारणादिलौकिककर्मद्वारा नैकृतिकत्वमाह -- वञ्चनपर
इति। श्वः कार्यमद्य कुर्वीत \[म.भा.12।321।73\] इति न्यायाच्छास्त्रीयेषु
त्वरितेन भवितव्यम् तद्वैपरीत्यमिहालस्यं; तत्रानारम्भस्य
स्तब्धशब्देनोक्तत्वात्आरब्धेष्विति विशेषितम्। विषादी इत्यत्र
धातोरेवावसादार्थत्वादुपसर्गेण तत्प्रकर्षः; प्रत्ययेन ताच्छील्यं च
विवक्षितमित्याहअतिमात्रावसादशील इति। अवसादश्च लक्षितो
वाक्यकारेणदेशकालवैगुण्याच्छोकवस्त्वाद्यनुस्मृतेश्च तज्जं
दैन्यमभास्वरत्वं मनसोऽवसादः इति। प्रारब्धकर्मणां
शीघ्रमसमापनरूपमन्दप्रवृत्तित्वादेरलसादिशब्देन निर्दिष्टत्वादवयवशक्तेः
शाठ्यादिसमभिव्याहारस्य चानुगुणदीर्घसूत्रत्वं विशिनष्टिअभिचारादिकर्म
कुर्वन्परेषु दीर्घकालवर्त्यनर्थपर्यालोचनशील इति। सूत्र सूत्रेण(वेष्टने)
\[धा.पा.10375\] इति धातुः; सूत्रणं चिन्तनं ताच्छील्यार्थप्रत्ययः
दीर्घसूत्रणाद्दीर्घसूत्री।
निरपराधशकुन्तादिग्रहणार्थदीर्घसूत्रकर्तृसमानतया
दीर्घसूत्रीत्यौपचारिकग्रहणं तु मन्दमिति भावः।  
  
