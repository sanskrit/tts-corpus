+++
title = "54 ब्रह्मभूतः प्रसन्नात्मा"

+++
  
  
।।18.54।। एवं कर्मयोगादिसाध्यप्रत्यगात्मानुभवस्य
परभक्त्यधिकारापादकत्वमुच्यतेब्रह्मभूतः इति श्लोकेन। तदभिप्रायेण
परशेषतैकस्वभावत्वस्याप्याविर्भाव उक्तः। योगसाध्यं ब्रह्माख्यमिह
ब्रह्मत्वमित्यभिप्रायेणापरिच्छिन्नज्ञानाविर्भावोक्तिः। शेषत्वस्य
स्वरूपानुबन्धित्वं प्रागेवोक्तमित्याहइतस्त्वन्यामिति। रागादिदूषिते चित्ते
नास्पदी मधुसूदनः \[वि.ध.9।10\]
इत्याद्युक्तपरभक्त्यनर्हतानिवृत्तिःप्रसन्नात्मा इत्युच्यत इत्याह --
क्लेशकर्मादिभिरकल्मषस्वरूप इति। आदिशब्देन विपाकाशययोर्ग्रहणं; तयोरपि
कालुष्यरूपत्वात्क्लेशकर्मविपाकाशयैः \[पा.यो.1।24\] इति
सन्नियोगशिष्टत्वाच्च। अविद्यास्मितादयः पञ्च क्लेशाः; कर्म पुण्यपापरूपं;
जात्यायुर्भोगाः विपाकाः; आशयाः संस्काराः। यस्मिन् स्थितो न दुःखेन
गुरुणाऽपि विचाल्यते \[6।22\] इति प्रागुक्तंन शोचति इति परामृष्टम्। तथायं
लब्ध्वा चापरं लाभं मन्यते नाधिकं ततः \[6।22\],इत्युक्तंन काङ्क्षति इति
स्मारितम्। अत्रन प्रहृष्यति इति पाठान्तरमप्रसिद्धत्वादनङ्गीकृतम्।
तत्रात्मानुभवसुखेन बाह्यवैतृष्ण्यं तावज्जायते; परमात्मनस्तु
प्रत्यगात्मनोऽप्यधिकसुखतया श्रुतत्वात्तदनुबुभूषास्थायिनीत्यभिप्रायेण
मद्व्यतिरिक्तशब्दः। ,शोककाङ्क्षानुदयहेतुःसमः इत्युच्यते इत्यभिप्रायेण --
अनादरणीयतायां सम इत्युक्तम्। तुल्यानादर इत्यर्थः।
परावरतत्त्वविवेकफलमन्यानादरसाम्यं व्यनक्ति -- निखिलमिति। वस्तुजातमित्यनेन
ब्रह्मादिस्तम्बपर्यन्तानामेव मेर्वपेक्षया
माषसर्षपादीनामिवावान्तरोत्कर्षस्यानादरयोग्यत्वं सूचितम्। तृणवदिति -- नहि
रत्नपर्वतमारुरुक्षोः पलालकूटे सङ्गः स्यादिति भावः। अत्र मच्छब्देन
परभक्त्युत्पत्तिविवृद्ध्यर्थतया पूर्वत्र शास्त्रान्तरेषु च
प्रपञ्चितानामुपासनदशायामनुसन्धेयानां चाकाराणामभिप्रेतत्वमाहमयि सर्वेश्वर
इत्यादिभिः। सर्वेश्वर -- इति ईशितव्यस्य बद्धस्य किं तथाभूतैः
ईशितव्यान्तरैरिति भावः। निखिलजगदुद्भवस्थितिप्रलयलील इति -- कारणं तु
ध्येयः \[अ.शिखो.3\] इति हि श्रुतिरिति भावः। यद्वा
करणकलेवरप्रदानादिभिर्महोपकारके चतुर्विधहेतुभूते तस्मिन् तिष्ठति
सृष्टिसंहारकर्मतयैवावस्थितः कोऽन्यः समाश्रयणीय इति
भावः। निरस्तसमस्तहेयगन्ध इति -- नह्यस्मिन्यथावत्प्रतीते
वस्त्वन्तरेष्विवावज्ञावैमुख्यादिकारणमस्तीति भावः। अनवधिकेत्यादि
एकैकगुणप्रकर्षोऽपि चित्ताकर्षकः किमुतैवं सम्भूत इति भावः। यद्धि परं
सुलभं च तदेव ह्याश्रयणीयमिति सौलभ्योपयुक्तगुणानामप्यत्र
सङ्ग्रहः। लावण्यामृतसागर इति शुभाश्रय विग्रहगुणोपलक्षणम्।  
  
श्रीमतीति -- श्रीर्हि सर्वेषामाश्रयणीया; साप्येनं नित्यमाश्रितेति
हृदयम्। श्रीयते श्रयते चेति श्रीशब्दो निरुक्तः। मतुम्नित्ययोगे।
श्रुतिश्च -- ह्रीश्च(श्रीश्च)ते लक्ष्मीश्च पत्न्यौ \[यजुस्सं.31।22\]
इत्यादिका। स्मर्यते च -- नित्यैवैषा जगन्माता विष्णोः श्रीरनपायिनी। यथा
सर्वगतो विष्णुस्तथैवेयं ৷৷ \[वि.पु.1।8।17\] इति।
एतेनोपास्यत्वप्राप्यत्वादिकं सर्वं सपत्नीकस्येति ज्ञापितम्। आमनन्ति च
रहस्याम्नायविद इममेवार्थं -- नित्यसन्निहितशक्तिः इति। पुण्डरीकनयन
इत्यवयवसौन्दर्योपलक्षणम्। तस्य यथा कप्यासं पुण्डरीकमेवमक्षिणी तस्योदिति
नाम (सः) एष सर्वेभ्यः पाप्मभ्यः उदित उदेति ह वै सर्वेभ्यः पाप्मभ्यो य
एवं वेद \[छा.उ.1।6।7\] इति सर्वपापविमोक्षकामस्योपासनार्थतया
पुण्डरीकाक्षत्वमप्युपदिष्टम्। चक्षुषा तव सौम्येन पूताऽस्मि
\[वा.रा.3।34।13\]यं पश्येन्मधुसूदनः इत्यादिषु च तद्वीक्षणस्य
पावनतमत्वमुच्यत इति भावः। भक्त्युत्पत्त्यादौ सर्वमिदमेकतः; स्वामित्वं
चैकतः; नचासावेकोनसर्वस्वामीत्यभिप्रायेणाऽऽह -- स्वस्वामिनीति।  
  
