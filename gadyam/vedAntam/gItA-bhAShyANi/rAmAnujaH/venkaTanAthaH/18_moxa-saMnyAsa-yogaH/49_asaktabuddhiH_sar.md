+++
title = "49 असक्तबुद्धिः सर्वत्र"

+++
  
  
।।18.49।। सर्वत्रासक्तबुद्धिः इत्युक्तेऽपि पुनःविगतस्पृहः
इत्येतत्फलसङ्गनिवृत्तिरूपत्यागसहपठितकर्तृत्वत्यागविषयत्वौचित्यात्
स्वप्नादिष्वपि स्वात्मनि
कर्तृत्वानुसन्धानप्रसङ्गनिवृत्तिरूपत्यागकाष्ठाविवक्षयेत्याहआत्मकर्तृत्वे
विगतस्पृह इति। सन्न्यासेनाधिगच्छति इति न ज्ञानयोगादिपरं;कर्म न त्यजेत्
इति प्रकृतानन्वयात्;
अध्यायारम्भोक्तसन्न्यासविषयत्वौचित्याच्चेत्यभिप्रायेणाऽऽहएवं
त्यागादनन्यत्वेन निर्णीतेनेति। अत्र नैष्कर्म्यसिद्धिशब्दो न
मोक्षविषयःसिद्धिं प्राप्तः इत्यादिना पुनः कर्तव्यविधानात्; नापि
ज्ञानयोगमात्रविषयः;परमाम् इति विशेषणान्नैष्कर्म्यशब्दमात्रेण च
तद्विवक्षोपपत्तेः। अतोऽत्र ज्ञाननिष्ठाफलप्रारम्भो विवक्षित
इत्यभिप्रायेणाऽऽहपरमां ध्याननिष्ठामिति। नैष्कर्म्यसिद्धिम् इति
समासवशात्परमत्वविशेषणशक्त्या वा सिद्धिं,विवृणोति -- ज्ञानयोगस्यापि
फलभूतामिति। उक्तार्थपरत्वमुत्तरग्रन्थानुगुण्येनाऽऽह --
वक्ष्यमाणध्यानयोगावाप्तिमित्यादिना। निर्गतकर्मा निष्कर्मा; तस्य भावो
नैष्कर्म्यमिति व्युत्पत्तिं व्यनक्तिसर्वेन्द्रियकर्मोपरतिरूपामिति।  
  
