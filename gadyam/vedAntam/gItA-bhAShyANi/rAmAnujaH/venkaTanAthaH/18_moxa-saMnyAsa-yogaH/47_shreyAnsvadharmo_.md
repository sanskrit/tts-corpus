+++
title = "47 श्रेयान्स्वधर्मो विगुणः"

+++
  
  
।।18.47।। एवं वर्णाश्रमधर्माणां स्वरूपेणापरित्याज्यत्वं
परप्राप्तिसाधनत्वप्रकारश्च दर्शितः। अथ तेषामेवदैवमेवापरे यज्ञम् \[4।25\]
इत्याद्युक्तप्रधानधर्मयोगेन नियमविशेषादियोगेन कर्मयोगान्तर्भूतानां
ज्ञानयोगाधिकारिणामप्यपरित्याज्यत्वं प्रागुक्तं \[3।35\]
प्रत्यभिज्ञाप्यते -- श्रेयान् स्वधर्मः इत्यादिभिः। अत्र स्वधर्मशब्दो न
वर्णाश्रमनियतधर्मपरः; तथा सति परधर्मशब्देन
वर्णान्तरादिधर्मोपादानप्रसङ्गात् नच तद्युक्तं; तस्य निषिद्धत्वेनाधर्मतया
स्वधर्मस्य तत्र प्रशस्यतमत्वलक्षणश्रेयस्त्ववचनायोगात्। नहि पापात्पुण्यं
श्रेय इति कथ्यते अत एव वेदबाह्यधर्माद्वैदिकस्य धर्मस्य श्रेयस्त्वमुच्यत
इत्यपि न योज्यम् क्षत्ति्रयस्यार्जुनस्यश्रेयो भोक्तुं भैक्षम् \[2।5\]
इत्युक्तब्राह्मणधर्मभूतप्रव्रज्याप्रतिषेधोऽयमिति चेत्; न तत्प्राप्तौ
निषेधायोगात् अप्राप्तौ पापत्वादेव दत्तोत्तरत्वात्। आपत्स्वनन्तरा च
वृत्तिर्दुस्त्यजा। अतोऽत्र स्वधर्मपरधर्मशब्दौ
प्राग्वत्कर्मयोगज्ञानयोगविषयौ व्याख्यातौ। एवम् इत्यारभ्यस्वधर्मः
इत्यन्तमेकं वाक्यम्; अन्यथोत्तरग्रन्थानन्वयप्रसङ्गात्। स्वशब्दस्य
जातिविवक्षाव्युदासायाऽऽहस्वेनैवेति। स्वभावनियतं कर्म
इत्यनन्तरोक्त्यनुसारेण कर्मविषयः स्वधर्मशब्दः प्रकरणान्निष्कामकर्मविषयः।
तत्रस्वेनैवोपादातुं योग्य इत्युक्तं विवृणोतिप्रकृतीति। विगुणशब्दस्य
त्याज्यत्वशङ्कापरत्वमाहविगुणोऽपीति।
गत्यन्तराभावादमुख्यत्वकल्पत्वेनानुमतोऽपीत्यर्थः।
स्वशब्दनिर्दिष्टात्कर्मयोगार्हादन्योऽत्र परः स च ज्ञानयोगार्ह
इत्यभिप्रायेणाऽऽहइन्द्रियजयेति। सप्रमादस्य स्वनुष्ठितत्वं कथं स्यात्
इत्यत्राऽऽह -- कदाचिदिति।  
  
स्वभावनियतम् इत्यत्र जातिनियतत्वशङ्काव्युदासायाऽऽह -- तदेवेति। यथा
विषतरुनिम्बतिन्तिण्यादिजातानां जन्तूनां स्वभावनियता आहारा इति भावः।
किल्बिषशब्दोऽनिष्टतमत्वद्योतनाय संसारशब्देन तत्फलपर्यन्ततया व्याख्यातः।
ज्ञानयोगनिष्ठासम्भावितनिषेधाय वा; विशेषनिषेधः शेषाभ्यनुज्ञापर
इत्यभिप्रायेण वाऽऽह -- ज्ञानयोगस्येति। अर्थान्तरपरत्वशङ्काव्युदासाय
आदरातिशयविवक्षया; पुनरुक्तिपरिहाराय चतृतीयाध्यायोक्तं (35)
स्मारयतीत्युक्तम्।  
  
