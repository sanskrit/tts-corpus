+++
title = "78 यत्र योगेश्वरः"

+++
  
  
।।18.78।। सुयोधनविजयबुभुत्सया कृतस्य प्रश्नस्य सहसा साक्षादुत्तरं
वक्तुमशक्नुवन्अर्धोक्ताः कुरुपाञ्चालाः इति मत्वा गूढाभिसन्धिः
संवादाद्भुतत्वादिकमुक्तवान् तावताऽप्यजानतः सर्वात्मनाऽन्धस्य
साक्षादुत्तरमाहेत्याह -- किमत्र बहुनेति। अनभिप्रायज्ञस्य ते
भगवताऽर्जुनायाध्यात्मोपदेशवैश्वरूप्यप्रकाशनादिभिः पाण्डवविजयसूचकैरलम्
सूचितमेव स्पष्टं वदामीत्युच्यत इति भावः। यत्र यस्मिन् पक्ष इत्यर्थः।
योगेश्वरशब्दस्यकथयतः स्वयम् इत्यत्राप्ततमत्वाय
प्रागुक्तादर्थादर्थान्तरकथनम्; अनेकार्थसम्भवात् प्रकरणानुगुण्येन
तत्तद्विशेषपरिग्रहोपपत्तेश्च। ईश्वरशब्दस्य नियन्तव्यसाकाङ्क्षतया
योगशब्देन नियन्तव्यविशेषसमर्पणं च युक्ततमम् अतो
विवक्षितविजयाद्यनुगुणमर्थमाह -- कृत्स्नस्येत्यादिना। तत्र फलितमाह --
स्वसङ्कल्पेति। अवस्थान्तरेऽपि श्यामभूतः अतः कृष्णशब्दोऽत्रावतारदशायामपि
योगेश्वरत्वेनाजहत्स्वस्वभावत्वसूचनार्थ इत्यभिप्रायेणाऽऽह --
वसुदेवसूनुरिति। पार्थसम्बन्धविशेषोऽप्यनेन सूचितः। अत एव हि पार्थशब्द एवं
व्याख्यायते -- तत्पितृष्वसुः पुत्र इति। विसृज्य सशरं चापम् \[1।47\] इति
प्रागुक्तावस्थाव्यतिरेकपरोऽत्र धनुर्धरशब्दः भगवदनुशिष्टयथोक्तकरणार्थतया
गाण्डीवाख्यधनुर्ग्रहणद्योतनार्थः। तत्र
विशिष्टोपकरणविशेषवीर्यादिविशेषोऽप्यन्तर्नीतः। पार्थस्य च महात्मनः
\[18।74\] इति प्रागुक्तमहामतित्वं पार्थशब्देन सूचितमित्याह --
तत्पदद्वन्द्वैकाश्रय इति। नह्यसौ त्वत्पुत्रवत्कृष्णमभ्यर्थ्य
निस्सारान्परिकरत्वेन परिजग्राहेति भावः। तत्र इति सामान्यनिर्देशः
प्रत्यक्षपारुष्यपरिहारार्थः। श्रीः राज्यादिभोग्यसमृद्धिरूपा। विजयः
शत्रुनिरासः। तत्र ध्रुवः इति विपरिणामः। भूतिः
ऐश्वर्यम्;विभूतिर्भूतिरैश्वर्यम् \[अमरः1।1।38\] इति पर्यायपाठात्।
तेनास्य पुरुषस्य प्रभुत्वादिशक्तियोगो विवक्षितः। उत्पन्नायाः
समृद्धेरुत्तरोत्तराभिवृद्धिरूपमवनं भूतिः; नीतिः
अर्थशास्त्रजन्यकर्तव्यनिश्चयः; तच्चोदिता धर्माविरुद्धा वा वृत्तिः
पटुप्रज्ञैरवहितैरपि युष्माभिश्चतुर्भिरप्युपायैरकम्पनीयो नयो
ध्रुवशब्दाभिप्रेत इत्याह -- निश्चलेति। मतिर्मम
इत्यस्यान्वयार्थमितिशब्दोऽध्याहृतः। ममैव मतिःविद्या (श्रृणु) राजन्न ते
विद्या मम विद्या न हीयते। विद्याहीनस्तमोध्वस्तो नाभिजानासि केशवम्।
\[म.भा.5।69।2\]मायां न सेवे भ्रदं ते न वृथा धर्ममाचरे। शुद्धभावं गतो
भक्त्या शास्त्राद्वेद्मि जनार्दनम् \[म.भा.5।69।5\] इति। अतस्ते ध्रुवा
नैवं मतिः; मम त्वेवं समीचीना मतिः सञ्जातेति भावः। कृष्णस्तत्त्वं परं
तत्परमपि च हितं तत्पदैकाश्रयत्वं शास्त्रार्थोऽयं च षट्कैस्त्रिभिरिहं
कथितस्तत्र पूर्वत्र षट्के। भक्त्यर्थस्वात्मदृष्टेः करयुगलदशा मध्यमे
भक्त्युपायः स्वोक्तानुष्ठानवृत्तिं द्रढयितुमखिलं
प्रोक्तमन्तेऽप्यशोधि।।1।। अध्यायैः शिष्यमोहस्तदुपशमविधिः कर्मयोगोऽस्य
भेदास्तत्सौकर्यादियोगस्तदुचितमहिमा भूतिकामादिभेदः। भक्तिस्तन्मूलभूमा
भजनसुलभता भक्तिशैघ्र्यादि जीवत्रैगुण्यं शासिताज्ञा तदधिगमपरः सारवर्गश्च
गीताः।।2।। ৷৷. ৷৷. ৷৷. ৷৷. इत्यादिः सर्वयोगो भगवति
परमैकान्त्यसम्प्रीतियुक्तम्। येषामन्योन्ययोगो भवति च कलया
नित्यनैमित्तिकानां त्रिष्वप्येतेषु योगं परममितफलं
वक्तुमन्यत्प्रसक्तम्।।3।। शुद्धादेशवशंवदीकृतयतिक्षोणीशवाणीशता
प्रज्ञातल्पपरिष्कृतश्रुतिशिरःप्रासादमासेदुषी। नित्यानन्दविभूतिसन्निधिसदासामोददामोदरद्वित्रालिङ्गनदौर्ललित्यललितोन्मेषा
मनीषाऽस्तु मे।।4।। तत्त्वं यत्प्रणवे धनञ्जयरथेऽप्यग्रे दरीदृश्यते
तच्चित्तो भुवि वेङ्कटेश्वरकविर्भक्तोऽनुकम्प्यः
सताम्। तत्तादृग्गुरुदृष्टिपातमहिमग्रस्तेन यच्चेतसा गीताविष्णुपदी
यतीश्वरवचस्तीर्थैरवागाह्यत।।5।।  
  
इति श्रीकवितार्किकसिंहस्य सर्वतन्त्रस्वतन्त्रस्य श्रीमद्वेङ्कटनाथस्य
वेदान्ताचार्यस्य कृतिषु श्रीभगवद्रामानुजविरचितश्रीमद्गीताभाष्यटीकायां
तात्पर्यचन्द्रिकायां अष्टादशोऽध्यायः।।18।। ,
