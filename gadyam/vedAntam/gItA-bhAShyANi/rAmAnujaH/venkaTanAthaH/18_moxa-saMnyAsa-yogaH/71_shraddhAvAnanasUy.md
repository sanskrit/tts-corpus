+++
title = "71 श्रद्धावाननसूयश्च"

+++
  
  
।।18.71।। श्रद्धावाननसूयश्च इति चकारादत्रानुषक्तानामपि प्रागुक्तानां
प्रणिपातपरिप्रश्नसेवानां ग्रहणम्। श्रृणुयात् इत्यनेन आचार्यसकाशादिति
गम्यते। श्रूयते हि -- तद्विज्ञानार्थं स गुरुमेवाभिगच्छेत्
\[मुं.उ.1।2।12\] इति। आचार्याद्ध्येव विद्या विदिता साधिष्ठं प्रापत्
\[छां.उ.4।9।3\] इति। एतेन स्वयं ग्रन्थनिरीक्षणमन्यायेनान्यस्माद्ग्रहणं च
व्यवच्छिद्यते। सोऽपि इति विलम्बः सूच्यते। तेनभक्तिविरोधिभ्यो मुक्त
इत्युक्तम्। अन्यथा विध्यन्तरवैयर्थ्यादिप्रसङ्ग इति भावः।
अर्थज्ञानादिमतश्च कैमुत्यमपि शब्देन व्यञ्जितम्।
प्रवचनपठनयोर्मोक्षैकान्तफलस्य पूर्वमुक्तत्वात्
सहभावेनाग्र्यप्रायन्यायाच्छ्रवणेऽपि तादृशफलं भगवदभिप्रेतं
स्वीकर्तुमुचितम्।
नरककल्पस्वर्गादिप्राप्तेरनभिमतत्वान्मद्भक्तानांलोकान्समूहानित्युक्तम्।
अत्र पाठश्रवणादिप्रीतो भगवान् स्वभक्तान् प्रापयति। भगवद्भक्तानां
प्राप्तिर्हि योगोपदेशादिद्वारा मोक्षाय स्यात्।  
  
