+++
title = "61 ईश्वरः सर्वभूतानाम्"

+++
  
  
।।18.61।। उक्तार्थस्थापनाय त्वय्युदासीने कथमहं प्रवर्तेय तथात्वे वा कथं
तव सर्वहेतुत्वं इति चोद्यम्ईश्वरः इति श्लोकेन परिह्रियत इत्याह -- सर्वं
हीति। उक्तं स्वभावपारतन्त्र्यमपि मत्प्रयुक्तम् मम च साधारणकारणत्वान्न
कश्चिद्विरोध इति भावः। ईश्वरशब्दस्यात्रेन्द्रादिशब्दवत्
अर्वाचीनेश्वरविषयरूढिशङ्कापरिहाराय यौगिकमर्थमन्वर्थसमाख्यया
स्थापयतिसर्वनियमनशीलो वासुदेव इति। सापेक्षनिरपेक्षयोर्निरपेक्षसम्प्रत्ययः
इति न्यायादीश्वरत्वस्य सर्वविषयत्वं सिद्धम्। तस्य च व्याप्तिमूलत्वं
वासुदेवशब्देन दर्शितम्। वक्तृविषयत्वज्ञापनाय वासुदेवशब्दः।
सर्वेश्वरेणमया इति ह्यधस्ताद्दर्शितम्। सर्वव्याप्तस्य हृद्देशे
विशेषस्थितिवचनं किमर्थं इत्यत आह --
सकलप्रवृत्तिनिवृत्तिमूलज्ञानोदयप्रदेश इति। एतेन हृदयस्थितेःभ्रामयन्
इत्यत्रोपयोगो दर्शितः। ,कथमित्युपकरणाभिप्रायम्मायया इति हि तदुत्तरम्। किं
कुर्वन्निति -- ईश्वरशब्देन नियन्तृतैकनिरूपणीयतया प्रतिपन्नोऽसौ कीदृशं
नियमनं कुर्वन्नित्यर्थः। यन्त्र इत्यादिभ्रामयन् इत्यन्तमेकं वाक्यं
प्रश्नवाक्यादाकृष्टेन तिष्ठतिनाऽन्वेतव्यम्। प्रागुक्तसर्वपरामर्शेन
यन्त्रमायादिशब्दानामर्थं विवृणोति -- स्वेनैव निर्मितमित्यादिना।
भूतशब्देन; हृत्प्रदेशनिर्देशेन; पुरुषप्रवृत्तिविशेषानुगुण्यात्;
अर्थस्वभावेन च यन्त्रशब्दोऽत्र देहेन्द्रियसङ्घातविशेषविषयः। महतः
परमव्यक्तशब्देन निर्दिष्टम्; तत्रैव च शरीरं रथमेव च \[कठो.3।3\] इति
रथाख्ययन्त्रत्वेन रूपितमिति ज्ञापनाय -- देहेन्द्रियावस्थं
प्रकृत्याख्यमित्युक्तम्। तथा च श्रूयते -- सर्वाजीवे सर्वसंस्थे भ्रमन्ते
(बृहन्ते) तस्मिन् हंसो भ्राम्यते ब्रह्मचक्रे। पृथगात्मानं प्रेरितारं च
मत्वा जुष्टस्ततस्तेनामृतत्वमेति \[श्वे.उ.1।6ना.प.9।5\] इति।
एतेनयन्त्रारूढानीव(शां.)इतीवशब्दलोपेन व्याकुर्वन्तो निरस्ताः। स्वकीयेति
-- आदौगुणमयी मम माया \[7।14\] इति ह्युक्तम्। श्रुतिश्च अस्मान्मायी सृजते
विश्वमेतत्तस्मिंश्चान्यो मायया सन्निरुद्धः \[श्वेता.4।9\] मायां तु
प्रकृतिं विद्यान्मायिनं तु महेश्वरम् \[श्वेता.4।10\] इति। जीवस्य
कर्तृत्वादिभङ्गपरिहारायगुणानुगुणमित्युक्तम्। नहि जीवमीश्वरो
भूतावेशन्यायेन प्रवर्तयति; अपितु सत्त्वादिगुणमयान् भावान् पुरस्कृत्य
पूर्वसिद्धवासनाविशेषजनितसङ्गद्वारेणेति न विरोधः। भ्रामयन्;
भ्रमयन्नित्यर्थः। तत्र प्रवृत्तिहेतुतया मोहनमन्तर्नीतं; न तु
शाब्दमित्याह -- प्रवर्तयन्निति। अत्र शब्देन परोक्षव्यपदेशेनापि वक्ता
वासुदेवो निर्दिष्ट इतीममर्थं प्रागुक्तेन द्रढयितुमाह -- पूर्वमपीति। य
आत्मनि तिष्ठन् \[श.ब्रा.14।5।30\] इत्यादिनिर्दिष्टोऽन्तर्यामी
सौबालिक्यामुपनिषदि नारायण इति विशेषितः स एष सर्वभूतान्तरात्माऽपहतपाप्मा
दिव्यो देव एको नारायणः \[सुबालो.7\] इति।  
  
