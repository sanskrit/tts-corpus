+++
title = "70 अध्येष्यते च"

+++
  
  
।।18.70।। एवमुपदेष्टुः फलमुक्तम् अथ शब्दतोऽर्थतश्च गुरुसकाशादध्येतुः
फलमुच्यते -- अध्येष्यते इत्यादिना श्लोकद्वयेन। श्रृणुयात् इति
परैरधीयमानपाठश्रवणमात्रं वा। अध्येष्यते इति -- नहि सर्वज्ञस्य भगवतो
भविष्यद्भारतनिबन्धावेक्षणेन स्वसंवादाध्ययनभावित्वोक्तिः अपितु
भूतावेक्षणेन। महाभारतं हि धृतराष्ट्राद्युत्पत्तेः प्रागेव
भगवत्प्रसादलब्धदिव्यचक्षुषा भगवता व्यासेन निबद्धम्। अनुज्ञातं च
शिष्येभ्यः तैश्चनारदो श्रावयद्देवानसितो देवलः पितॄन्।
गन्धर्वयक्षरक्षांसि श्रावयामास वै शुकः \[म.भा.1।1।78\] इति
मानुषव्यतिरिक्तेषु लोकेषु प्रकाशितम्। मानुषे तु लोके जनमेजयपुरस्कारेण
प्रकाशिष्यते। तदपेक्षयोक्तम् -- अध्येष्यते इति।
उपनिषत्सारत्वादध्ययनोक्तिः। कथितं चाश्रमवर्णने कविभिःअनवरताधीतभगवद्गीतम्
इति। श्रेयान् द्रव्यमयाद्यज्ञाज्ज्ञानयज्ञः परन्तप \[4।33\] इति यः
प्रथमषट्के ज्ञानयज्ञोऽभिहितः; नासावत्र विवक्षितः अपितु
भक्तियोगप्रकरणेज्ञानयज्ञेन चाप्यन्ये यजन्तो मामुपासते \[9।15\] इति यो
भगवदनुसन्धानविशेषरूपो ज्ञानयज्ञ उक्तः; स एवात्र शास्त्रसारभूतो विवक्षित
इत्यभिप्रायेणाऽऽह -- अस्मिन् यो ज्ञानयज्ञ इति। विधिजपोपांशुमानसानां
ज्ञानयज्ञो मानसत्वाद्विशिष्टः। एतदध्ययनमात्रेणेति -- अयमभिप्रायः --
योऽश्वमेधेन यजते। य उ चैनमेवं वेद \[अ.मे.2\]यं यं क्रतुमधीते
तेनतेनास्येष्टं भवति \[आर.2\] इत्यादिषु यथा,तत्तत्क्रत्वध्ययनस्य
तत्तुल्यफलता; तथात्रापि ज्ञानयज्ञवद्भगवत्प्रीतिजनकत्वं तद्गीताध्ययनस्य
-- इति।  
  
