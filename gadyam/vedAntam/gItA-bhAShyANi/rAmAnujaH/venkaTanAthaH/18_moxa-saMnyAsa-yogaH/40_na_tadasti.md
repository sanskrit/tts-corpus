+++
title = "40 न तदस्ति"

+++
  
  
।।18.40।। प्राकृतगुणातीतशुद्धसत्त्वमयभगवत्प्राप्तिलक्षणमोक्षात्
प्राङ्नियतदेशकालफलभोगैरुच्चावचैः सर्वैरपि क्षेत्रज्ञैरुक्तस्य त्रिगुणस्य
निश्शेषदुस्त्यजत्वमुखेन गुणकार्यप्रकरणं निगम्यते -- न तदस्ति इति
श्लोकेन। गुणत्रयप्रकरणं तु नात्रोपसंहृतम्; अनन्तरमपिस्वभावप्रभवैर्गुणैः
\[18।41\] इत्युक्तेः। दिवि देवेषु इति सत्त्वोत्तरदेशाधिकारिणामुपलक्षणम्।
तत्तुल्यतयापृथिव्याम् \[7।9\] इत्यत्रापिमनुष्यादिष्विति
राजसतामसाधिकारिविवक्षाख्यापनम्। हिरण्यगर्भो भगवान्
\[वि.पु.6।7।56\]आब्रह्मस्तम्बपर्यन्ताः \[वि.ध.104।23\] इत्याद्यनुसारेण
बहुवचनाभिप्रेतमाह -- ब्रह्मादिष्विति। गुणप्रकरणात् सत्त्वशब्दस्य
गुणविशेषार्थताभ्रमव्युदासाय प्राणिशब्दः। समुदायरूपेणापि निर्धार्यमाणेषु
तत्रापि गुणनिर्मुक्तं न किञ्चित्सत्त्वमित्यभिप्रायेण जातशब्दः। जातमिति
वा व्यस्तम् -- आसंसारं जन्मप्रभृति गुणबद्धताद्योतनार्थम्।  
  
