+++
title = "26 मुक्तसङ्गोऽनहंवादी"

+++
  
  
।।18.26।। अनहंवादी इत्यनेन कर्तृत्वाभिमानरूपसङ्गस्य
पृथङ्निषेधात्मुक्तसङ्गः इत्यत्र सङ्गशब्दः सङ्कुचितविषय इत्याह --
फलसङ्गरहित इति। तत एव कर्मणि स्वकीयतानुसन्धानरूपसङ्गोऽपि प्रतिषिद्धः।
अहंवदनशीलोऽहंवादी; तदन्योऽनहंवादी; तत्र मनःपूर्वा हि
वागित्यभिप्रायेणाऽऽहकर्तृत्वाभिमानरहित इति। कर्तृत्वस्य
विविच्यमानत्वात्तदुपयुक्ता धृतिरिह विवक्षितेत्याहआरब्ध इति।
प्रयत्नरूपस्योत्साहस्य कर्तृशब्देनैव सिद्धत्वाद्राजसादिकर्तृसाधारण्याच्च
विशेषविवक्षामाह -- उद्युक्तचेतस्त्वमिति। मुक्तसङ्गः इत्यनेन
स्वर्गादिफलसङ्गनिवृत्तेरुक्तत्वात्सिद्ध्यसिद्ध्योर्निर्विकारः इत्यस्य
दृष्टफलविषयतामाहयुद्धादाविति। मुक्तसङ्गत्वफलं वा निर्विकारत्वम्।  
  
