+++
title = "17 उत्तमः पुरुषस्त्वन्यः"

+++
  
  
।।15.17।। अप्राप्तत्वादन्यत्वस्य विधेयत्वं वदन् तस्य
प्रतियोगिसापेक्षत्वात् प्रकृतक्षराक्षरपुरुषयोरेव प्रतियोगित्वमाह --
उत्तमः पुरुषस्तु ताभ्यामिति। परमात्मेत्युदाहृतः इत्यस्य
विधेयपरत्वासम्भवेन अन्यत्वहेतुपरत्वमाह -- सर्वासु श्रुतिषु चेति। तस्याः
शिखाया मध्ये परमात्मा व्यवस्थितः \[महाना.9।13वासु.6महो.1।9चतुर्वेदो.6\]
आत्मा नारायणः परः \[महाना.9।4\] इत्यादिष्वित्यर्थः।
परमात्मेतिनिर्देशहेतुत्वोपपादकत्वेनोत्तरार्धमवतारयति -- कथमिति।
लोकशब्दस्य भुवनपरत्वे लोकत्रयं भूरादिलोकत्रयं;
स्वर्गमर्त्यपाताललक्षणलोकत्रयं वा स्यात्। तथा च तद्व्यापनभरणयोः
सर्वात्मत्वपर्यवसितपरमात्मत्वोपपादकत्वेन
क्षराक्षरात्मकसर्वान्यत्वसाधकत्वं न स्यात्। कृतकमकृतकं कृतकाकृतकमिति
लोकत्रयपरत्वेऽपि तत्रत्यपुरुषेषु लक्षणा स्वीकार्या ततो वरं
योगवृत्त्याश्रयणमित्यभिप्रेत्य व्याचष्टे -- लोक्यत इति लोक इत्यादिना।
कथमचाक्षुषयोर्बद्धमुक्तयोर्लोकनकर्मत्वमित्यत आह --
प्रमाणावगम्यमेतत्त्रयमिति। यः इति अन्तः प्रविष्टः शास्ता जनानां सर्वात्मा
\[चित्त्यु.11।1आ.3।11\] भर्त्ता सन् भ्रियमाणो बिभर्ति \[आ.3।14\]
इत्यादिकमत्राभिप्रेतम्। सः इति -- परमात्मेति निर्दिष्ट इत्यर्थः। यः
इत्यस्य तत्परत्वात्प्रत्येकं विशेषणानामन्यत्वसाधनसामर्थ्यात्
तदर्थस्थितिमात्रविवक्षायामत्रानपेक्षितोक्त्या
पदान्तरवैयर्थ्यादित्यभिप्रायेणाह -- इतश्चेति।  
  
अत्रावेशभरणेश्वरत्वानां कर्मकर्तृभावेन अन्यत्वोपस्थापकत्वम्; अव्ययत्वस्य
तु साक्षात्स्वभावविरोधादित्यभिप्रायेणाऽऽह -- अव्ययस्वभावो हीति।
एवमवान्तरवैषम्यं दर्शयिष्यतिअव्ययस्वभावतया व्यापनभरणैश्वर्यादियोगेन च
\[रा.भा.15।19\] इति। तत्सम्बन्धेन तदनुसारिण इति --
तदधीनजन्मविनाशादिक्लेशभाज इत्यर्थः।
तद्वज्ज्ञानसङ्कोचविकासलक्षणविकारयोगिन इति वा। योग्यता नाम सहकारिसन्निधौ
कुर्वत्स्वभावत्वं; सहकार्यभावप्रयुक्तकार्याभाववत्त्वं वा। सा च
मुक्तस्याप्यस्तीति स्वभावविरोधस्तत्राप्यविशिष्ट इत्याह --
अचित्सम्बन्धयोग्यतया पूर्वसम्बन्धिन इति। अनवच्छिन्नात्मव्ययत्वं
मुक्तस्यापि नास्तीति भावः। ईश्वरशब्दोऽत्र नानुपयुक्तसंज्ञामात्ररूप
इत्यभिप्रायेणाऽऽह -- तथैतस्येति।
अत्रात्मलक्षणान्तर्गतानुप्रवेशधारणनियमनानां कण्ठोक्तौ
स्वार्थधारणादिवशादेव शेषित्वमपि सिध्यतीत्यभिप्रायेण संग्रहश्लोके
स्वाम्योक्तिः। तथाच तत्र नियन्तृत्वमुपलक्षणीयम्।
एवंअव्ययत्वव्यापनभरणस्वाम्यैः \[रा.भा.16।1\]
इत्यनन्तराध्यायारम्भभाष्येऽपि द्रष्टव्यम्। यद्वा
केवलनियन्तृत्वादिविशिष्टेष्वपीश्वरशब्दस्य प्रयुक्तचरत्वाभावात्
स्वाम्योपश्लिष्टनियमनवेषे च निरूढप्रयोगत्वादीश्वरशब्देनैव
शेषित्वमप्युपस्थापितम्। अपि चात्रयः इति व्याप्त्याद्यानुवादेमयि सर्वमिदं
प्रोतम् \[7।7\] इत्यादिपुरोवादपरामर्शात्तत्प्रकरणेभूमिरापः \[7।4\]
इत्यादिनोक्तं शेषित्वमप्याकृष्यत इति पतिं विश्वस्यात्मेश्वरम्
\[महाना.1।6\] इति पतिशब्दस्थाने चेश्वरशब्दः प्रयुक्त इति,भावः।  
  
