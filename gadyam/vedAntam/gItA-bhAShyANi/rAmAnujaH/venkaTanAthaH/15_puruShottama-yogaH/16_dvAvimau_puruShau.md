+++
title = "16 द्वाविमौ पुरुषौ"

+++
  
  
।।15.16।। सर्ववेदसाररूपपुरुषोत्तमयाथात्म्यप्रतिपादनमुक्तेन
सङ्गमयन्नवतारयति -- अतो मत्त एवेति। लोक्यतेऽनेनेति व्युत्पत्त्या
प्रमाणपरत्वमभिप्रेत्यप्रथितः इत्येतदनुषज्य वचनविपरिणामेन योजयति -- लोके
प्रथिताविति। प्रमाणं च अजो ह्येको जुषमाणोऽनुशेते जहात्येनां
भुक्तभोगामजोऽन्यः \[श्वे.उ.4।5\] इत्यादिकमभिप्रेतम्।
पुरुषशब्दनिर्दिष्टात्मनः स्वरूपेण क्षरत्वायोगाच्छरीरद्वारा
तदित्यभिप्रेत्य तृतीयपादं व्याचष्टेतत्र क्षरशब्दनिर्दिष्ट
इत्यादिना। क्षरः इत्येकत्वनिर्देशेनभूतानि इति बहुत्वनिर्देशस्तूपाधिकृत
इति शङ्काव्युदासायाऽऽह -- अत्राचित्संसर्गेति। बद्धात्मनां स्वरूपतो
भेदाभावे सर्वदुःखसुखप्रतिसन्धानं सर्वेषां स्यादिति भावः।
कूटस्थशब्दोऽनेकसन्ततिमूलपुरुषे प्रसिद्धः स चात्र न परमपुरुषः;उत्तमः
पुरुषस्त्वन्यः \[15।17\] इति तस्य पृथग्वक्ष्यमाणत्वात्। नापि
हिरण्यगर्भादिः; तस्य देहसम्बन्धित्वेन क्षरशब्दनिर्दिष्टत्वात् नापि
मुक्तात्मा; रूढ्याद्यविषयत्वादित्यतस्तत्र योगवृत्तिमभिप्रेत्य
मुक्तात्मपर इत्याह -- अचित्संसर्गवियुक्त इति। योगवृत्तिमुपपादयति -- स
त्विति। ब्रह्मादिदेहेति --
ब्रह्मादिदेहसम्बन्धायत्तविचित्रसुखदुःखाद्यसाधारणाकारो न भवतीत्यर्थः।
एतेन स्वेन रूपेणाभिनिष्पद्यते \[छा.उ.8।12।2\] इति
श्रुत्युक्तासङ्कुचितज्ञानैकाकारत्वलक्षणसाधारणाकारो भवतीत्युक्तं भवति।
तथाच कूटवत्तिष्ठतीति कूटस्थ इति व्युत्पत्तिरपि सूचिता।
साधारणाकारत्वमेवात्र कूटसादृश्यमिति भावः। अत्राप्येकत्वनिर्देश
एकोपाधिक्रोडीकारनिबन्धन एवेत्याह -- अत्रापीति। निर्देश৷৷.अभिहित
इत्येतत्पाकं पचति इतिवत् द्रष्टव्यम्। उक्तार्थे हेत्वभिप्रायेण
मुक्तात्मबहुत्वं सप्रमाणमाह -- पूर्वमनादौ काल इति।  
  
