+++
title = "15 सर्वस्य चाहम्"

+++
  
  
।।15.15।। एक एव हि वायुः
शारीरोऽनेकवृत्तिरितिपञ्चवृत्तिर्मनोवद्व्यपदिश्यते \[ब्र.सू.2।4।12\] इति
सूत्रभाष्येण प्राणोऽपानो व्यान उदानः समान इत्येतत्सर्वं प्राण एव
\[बृ.उ.1।5।3\] इति श्रुत्योपपादितम्। सर्वस्य चाहम् इति
श्लोकस्यासाङ्गत्यशङ्कापरिहारायोक्तसामानाधिकरण्यहेतुपरत्वेन सङ्गतिमाहअत्र
परमपुरुषविभूतिभूतावित्यादिना। चशब्द उक्तसमुच्चयार्थ इत्यभिप्रेत्य
उक्तार्थमाहतयोः सोमवैश्वानरयोरिति। सर्वस्य इत्यस्यहृदि
इत्येतत्समभिव्याहारसामर्थ्यलब्धार्थमाह -- सर्वस्य च भूतजातस्येति। हृदि
इति निर्देशस्य प्रयोजनं सूचयितुं तत्स्वभावमाहसकलप्रवृत्तीति।
आकाशवन्निविष्टत्वव्यवच्छेदायाह -- आत्मतया सन्निविष्ट इति।
आत्मत्वोपपादनायोक्तंसर्वं मत्सङ्कल्पेन नियच्छन्निति।  
  
तथाहुरिति। नियमनार्थमन्तःप्रविष्टत्वेनात्मत्वेन चेममाहुरित्यर्थः।
प्रथमपादोक्तार्थो द्वितीयपादेनोच्यमानार्थे हेतुरित्याहअत इति। सर्वेषां
जायत इति चार्थसिद्धकथनम्। श्रुत्युपबृंहणस्मृतिभ्रमव्युदासायाहस्मृतिरिति।
बाह्यविषयानन्वितत्वमतव्युदासायोक्तंपूर्वानुभूतविषयमिति।
प्रत्यभिज्ञानप्रत्यक्षव्यावृत्यर्थंमात्रपदम्। गोबलीवर्दन्यायमभिप्रेत्य
ज्ञानपदं व्याचष्टे -- इन्द्रियलिङ्गेति। अपोढदोषः
इत्यादिप्रयोगानुसारेणापोहनशब्दस्य निवृत्तिपरत्वम्; निवृत्तेः
प्रतियोगिसाकाङ्क्षत्वेन प्रकृतज्ञानप्रतियोगिकत्वं चाभिप्रेत्याहअपोहनं
ज्ञाननिवृत्तिरिति। पूर्वम्अप परी वर्जने \[अष्टा.1।4।88\] इत्यपेत्यस्य
वर्जनद्योतकत्वमभिप्रेत्य व्याख्यातम् इदानीं तदविवक्षयाअध्याहारस्तर्क ऊहः
\[अमरः1।5।3\] इति कोशानुसारेण
ज्ञानपदोक्तप्रमाणज्ञानानुग्राहकतर्कपरत्वमुचितमित्यभिप्रायेण
व्याचष्टेअपोहनमूहनं वेति। ऊहनशब्दश्च भावे ल्युडन्त इत्याशयेनाहऊहनमूह
इति। इत्थं प्रवर्तितुमर्हतीति -- चाक्षुषप्रमा
रूपिरूपतदेकाश्रययोग्यचक्षुस्सम्बन्धविषये
प्रवर्तितुमर्हतीत्येवमादिरूपप्रमाणप्रवृत्त्यर्हताविषयमित्यर्थः।  
  
सर्वस्य चाहं हृदि सन्निविष्टः इत्युक्तसर्वान्तरात्मत्वस्यवेदैश्च
सर्वैरहमेव वेद्यः इत्यत्रापि हेतुत्वमाह -- अत इति। सर्वैर्वेदैरहमेव वेद्य
इति -- नारायणं महाज्ञेयं वचसां वाच्यमुत्तमम्
इत्युक्तप्रधानवेद्योऽहमेवेत्यर्थः। शरीरवाचिशब्दैरात्मन एव
प्रधानवेद्यत्वे दृष्टान्तमाह -- देवमनुष्यादीति। चत्वारः पञ्चदशरात्रा
देवत्वं गच्छन्तिवाचिकैः पक्षिमृगतां मानसैरन्त्यजातिताम्। शरीरजैः
कर्मदोषैर्याति स्थावरतां नरः \[मनुः12।9\]
इत्याद्यनन्यथासिद्धवैदिकलौकिकप्रयोगान्मनुष्यादिशब्दानामात्मपर्यन्तत्वं
मुख्यमेवेति भावः। वेदान्तशब्दस्योपनिषत्परत्वे वेदनाशपरत्वे
प्रकृतासङ्गत्यानुपपत्त्या चान्तशब्दस्य चरमवाचिअभिप्रेत्य व्याचष्टे --
वेदानामिति। इन्द्रं यजेतेति -- इन्द्रं यजेत वरुणं यजेत
इत्येवमर्थवाक्यानामित्यर्थः। ऐन्द्रं दध्यमावास्यायाम्
\[यजु.2।5।4।1\]ऐन्द्रं पयोऽमावास्यायान्तावतो
वारुणांश्चतुष्कपालान्निर्वपेत् \[यजुः2।3।12।1\] इत्यादीनामिति यावत्।
अन्तशब्दस्य कथं फलपरत्वं इत्यतस्तदुपपादयतिफले हीति। अहं हि सर्वयज्ञानां
भोक्ता च प्रभुरेव च \[9।24\] इतिवत्। वेदैश्च सर्वैरहमेव वेद्यः इत्यनेन
फलितसर्वकर्मसमाराध्यत्वानन्तरं तत्फलप्रदत्वोक्तिस्तैरेव सङ्गतेति
सूचयन्फलितमर्थं ससंवादमाह -- वेदोदितफलस्येत्यादिना। एवकारस्य
यथाश्रुतान्वये अयोगव्यवच्छेदार्थत्वं स्यात् तच्चायुक्तम्; भगवति
वेदवित्त्वायोगस्यायुक्तेः अतो विशेष्यान्वयमाह -- वेदविच्चाहमेवेति। ये च
वेदविदो विप्राः \[म.भा.3।66।26\] इति भगवदतिरिक्तानामपि
वेदवित्त्वप्रतीतेः। अहमेवेति कथमितरयोगव्यवच्छेदः इत्यतस्तदभिप्रायमाह --
एवं मदभिधायिनमिति।  
  
