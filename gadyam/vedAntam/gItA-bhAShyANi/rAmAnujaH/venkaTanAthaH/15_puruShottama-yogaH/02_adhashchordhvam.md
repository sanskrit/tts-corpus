+++
title = "02 अधश्चोर्ध्वम्"

+++
\[15.2\] इति श्लोके तु प्रकृत्यादिविशेषान्तं कृत्स्नं वृक्षत्वेन कल्प्यत
इति। एवं सर्वास्वपि योजनासु संसारहेयताप्रतिपादने तात्पर्यं वक्तव्यम्।
ततो वरं संसारस्यैव साक्षाद्वृक्षत्वेन कल्पनम्। अधश्चोर्ध्वं च \[  
  
ऊर्ध्वमूलत्वमधश्शाखत्वं च व्यष्टिसृष्टिप्रक्रियया
घटयतिसप्तलोकेत्यादिना। पृथिवीत्यधस्तनलोकानामुपलक्षणम्।
अव्ययत्वच्छेद्यत्ववचनं व्याहतमित्यत्राह --
असङ्गहेतुभूतादासम्यग्ज्ञानोदयादिति। तत्त्वज्ञानात्प्रागपि
विनाशदर्शनविरोधपरिहाराय प्रवाहरूपत्वोक्तिः।
अक्षरसङ्ख्यारूपच्छन्दोव्यवच्छेदायाहछन्दांसि श्रुतय इति।
पर्णवत्संसारवृक्षस्य यथावस्थिताकारं सञ्छाद्य रक्षन्तीति ज्ञापनायात्र
छन्दश्शब्दः। संसारवृक्षपर्णत्वेन रूपणाच्छन्दश्शब्दोऽत्रवेदवादरताः
\[2।42\] इत्यादिष्विव त्रिवर्गपरांशविषय इत्यभिप्रायेणाहवायव्यमिति।
असम्बन्धिनां छन्दसां कथं पर्णत्वं इत्यत्राहश्रुतिप्रतिपादितैरिति। तथापि
वृक्षावयवेषु बहुषु पर्णत्वेन रूपणे को विशेषः इत्यत्रोक्तंवर्धत इति।
तद्विवृणोतिपर्णैर्हीति। तम् इति सप्रकारपरामर्शविवक्षया आहएवम्भूतमिति। ननु
यः संसाराश्वत्थं वेद; स वेदविदित्यसङ्गतं नहि संसारोऽश्वत्थो वा वेदाः;
येन तद्वेदिनो वेदवित्त्वमुच्यते अतोऽत्रआद्यं तु (यत्) त्र्यक्षरं ब्रह्म
त्रयी यत्र (यस्मिन्) प्रतिष्ठिता। स गुह्योऽन्यस्त्रिवृद्वेदो यस्तं वेद स
वेदवित् \[मनुः11।265\] इत्यादिष्विव प्रणवविषयत्वं कार्तयुगैकवेदपरत्वं वा
युक्तम्। प्रणवस्यार्धमात्रायाः कारणपरमपुरुषदेवताकत्वश्रुतेः
ऊर्ध्वमूलत्वं सुसङ्गतम्। कार्तयुगवेदस्यापि
वेदान्तरूपत्वात्सर्वमूलत्वाच्च तथा निर्देशो घटते। एवं छन्दःपर्णत्वादिकं
चोभयोः सुगमम्। शङ्कुना पर्णानामिव प्रणवेन सर्वासां  
  
वाचां सन्तृण्णत्वश्रुतेःमहतो वेदवृक्षस्य मूलभूतो महानयम्। स्कन्धभूता
ऋगाद्यास्ते शाखाभूतास्तथापरे इति धर्मविशेषप्रतिपादकभागस्य
मूलत्वोक्तेश्च। अतस्तथाभूतवेदविशेषवेदिन इह वेदवित्त्वेन स्तुतिः न
त्ववेदभूतयत्किञ्चिद्वेदिन इति तत्राहवेदो हीति। अत्र
वेदशब्दोऽपवर्गार्थवेदभागपरः ततः किमित्यत्राह -- छेद्यवृक्षेति।  
  
अयमभिप्रायः -- असङ्गशस्त्रच्छेद्यत्वानुपपत्तेरेव
प्रणवादिपरत्वमप्ययुक्तमेवततः परं तत्परिमार्गितव्यम् \[15।4\] इत्येतदपि
तत्रासङ्गतं;शब्दब्रह्मणि निष्णातः परं ब्रह्माधिगच्छति
\[मै.उ.6।22वि.पु.6।5।64\] इतिवत्स्यादिति चेत्; न विरुद्धत्वात्। तत्र हि
तन्निष्णातस्य परब्रह्माधिगम उच्यते अत्र तु तच्छित्त्वा ततः परं
परिमार्गितव्यमिति अतोऽस्यान्यार्थासम्भवात्संसारविषयत्वे सिद्धे तद्विदो
वेदवित्त्वेन स्तुतिः; तज्ज्ञानस्य वेदान्तप्रतिपाद्यार्थज्ञानोपयोगितयैव
-- इति। ऊर्ध्वमूलम् इत्यादिकं नैमित्तिकसृष्टिप्रक्रिययोक्तम्। ,।।15.2।। अथ
नित्यसृष्टिप्रक्रिययाऽप्युच्यतेअधश्च इति। अपराश्चेति
पूर्वोक्तपुनरुक्तिपरिहारार्थम्। पुनरपीतिनित्यसृष्टिद्योतनम्।
कर्मलोकमधिकृत्य ऊर्ध्वं प्रवृत्तेर्विवक्षितत्वाद्गन्धर्वादिपरत्वम् अत एव
पूर्वोक्तेन चतुर्मुखलोकावधिकाधश्शाखत्वेन अविरोध इत्यभिप्रायेणाह --
गन्धर्वयक्षदेवादिरूपेणेति। प्रागुक्तप्रक्रियया।
गुणानामुत्तरोत्तरजन्महेतुत्वेन देवमनुष्यादिशाखानां गुणप्रवृद्धत्वम्।
गुणा इह साधारणाः सलिलस्थानीयाः प्रकाण्डस्थानीया वा। अत्र विषयशब्दस्य
सर्वसाधारणज्ञानादिविषयपरत्वव्युदासायाह -- शब्दादीति। प्रवालशब्दस्यात्र
विद्रुमार्थत्वासम्भवज्ञापनाय पल्लवशब्दः। शाखासु हि भोग्यत्वेन पल्लवाः
समुद्भवन्ति। तद्वदेव देवादिषु शाखास्थानीयेषु भोग्यतया
शब्दादेरुद्भवात्पल्लवस्थानीयत्वम्। ननु ऊर्ध्वमूलस्याधश्शाखत्वं
मूलानुगुण्येनोपपद्यतां नाम; पुनरधश्चोर्ध्वं च प्रसृतेः किं मूलं इति
शङ्काभिप्रायेणाह -- कथमित्यत्राहेति। अधश्च मूलानि इत्यवान्तरमूलोक्तिः।
प्रासादशिखरप्ररूढप्रलम्बिताया लतायाः
क्षितिसंसर्गजमूलप्रान्तरप्रसूतोर्ध्वशाखान्तरवदित्यभिप्रायेणाह --
ब्रह्मलोकमूलस्येति। मनुष्यलोकग्रहणं तत्र कर्माधिकारभूयस्त्वज्ञापनार्थम्।
समानाधिकरणसमासौचित्यात् कर्मणामेव च सर्वत्र मूलत्वोपपत्तेस्तदनुबन्धिनां
गुणानामन्येषां वा मूलत्वनिर्देशायोगमभिप्रेत्याहकर्माण्येवानुबन्धीनीति।
पुरुषमनुबध्नन्तीत्यनुबन्धीनि यद्वा सुदृढाविच्छिन्नानीत्यर्थः।
आत्मानुबन्धिनां कर्मणां मनुष्यलोकस्थमूलत्वोक्तेः किं नियमाकम् इत्यत्र
मूलत्वप्रकारमुपपादयति -- मनुष्यत्वावस्थायां कृतैरिति। यथा
न्यग्रोधादेरूर्ध्वशाखस्य शाखाग्रे बीजरूपं जटारूपं वा मूलं जायते; तथा
अधश्शाखस्यापि स्यादिति भावः।  
  
