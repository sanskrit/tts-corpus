+++
title = "05 निर्मानमोहा जितसङ्गदोषा"

+++
\[15.5\] इत्यादिसमनन्तरग्रन्थानुसन्धानेनाहअज्ञानादिनिवृत्तय इति।
आद्यत्वं पूर्वोक्तप्रकारं तच्छब्देन स्थाप्यत इत्याहमयेति।
यदाज्ञातिलङ्घनाद्बन्धः; स एव हि प्रसादितो मोचक इत्यभिप्रायेणैवकारः।
तत्प्रपञ्चनरूपस्ययतः प्रवृत्तिः
इत्यादेर्महदादिसृष्टिमात्रपरत्वव्युदासायेममेवार्थ प्रपत्तिवाक्ये
प्रागुक्तं स्मारयतिउक्तं हीति। तेषामेवानुकम्पार्थं \[11।10\]मच्चित्तः
सर्वदुर्गाणि मत्प्रसादात्तरिष्यसि \[18।58\]मामेकं शरणं व्रज \[18।66\]
इत्यादिकमपि भाव्यम्। अत्र प्रसृतादिशब्दैः सत्यत्वस्यैव प्रतीतेः;
परेषामिन्द्रजालदृष्टान्तः शब्दस्वारस्येन प्रत्यक्षादिभिश्च बाधितः।
छन्दोवदृषीणां प्रयोगानुमतेःप्रपद्येत् इति परस्मैपदम्। तत्र ह्यभिमतं
पाठान्तरमर्थान्तरं चाह -- पप्रद्येत्यादिना। उत्तमपुरुषत्वे
वाक्यानन्वयात्इयतः इति पदच्छेदः। एवं च शङ्कायाः साक्षादिदमुत्तरं
स्यादिति भावः। इयच्छब्दस्यात्र प्रकृतसाकल्यपरत्वमाहअज्ञाननिवृत्त्यादेः
कृत्स्नस्येति। पुरुषव्यापारविषयत्वायसाधनभूतेत्युक्तम्। षष्ठ्यभिहितं
सम्बन्धसामान्यमिह साध्यसाधनभावरूपविशेषे विश्रान्तमिति भावः। प्रसृता
पुराणी इत्यनेन शिष्टाचारप्रदर्शनमभिमतमित्याह -- पुरातनानामिति। तदेव
विवृणोतिपुरातना हीति।  
  
।।15.5।। अस्मिन्नर्थेनिर्मानमोहाः इत्याद्यनन्तरवाक्यमपियतः \[15।4\]
इत्युक्तस्य विवरणतया सुसङ्गतमित्यभिप्रायेणाह -- एवमिति। अत्र
सामर्थ्यात्सङ्गनिवृत्तेः कारणं निर्मानमोहत्वमिति तदनुरूपं व्याख्याति --
निर्गतानात्मात्माभिमानरूपमोहा इति। अमूढाः इति पृथगुक्तेरत्र
मानमोहमेलनव्याख्यानमयुक्तमिति भावः। आत्मसङ्गव्यवच्छेदायगुणमयेति
विशेषणम्। जितसङ्गत्वफलमध्यात्मनित्यत्वम् तच्चअध्यात्मज्ञाननित्यत्वम्
\[13।12\] इति प्रागुक्तं तदाह -- आत्मनि यज्ज्ञानमिति। योगकाले
नैरन्तर्येणोत्थानकालेऽपि प्राचुर्येणाध्यात्मज्ञाननिरतत्वम्। स्वादुतमे
स्वात्मज्ञाने निरतत्वात्तदितरकामनिवृत्तिः। विनिवृत्तकामत्वमिह विशेषतो
निवृत्तकामत्वं तच्च विषयसन्निधावप्युपेक्षकत्वम्।
सङ्गकामयोर्हेतुहेतुमद्भावस्य पूर्वोक्तत्वाच्चापुनरुक्तिः। सुखदुःखसंज्ञैः
अनुकूलप्रतिकूलभावैरित्यर्थः। इदं चोपायदशाविवक्षायां द्वन्द्वतितिक्षापरम्
फलदशापरत्वे दुःखात्यन्तनिवृत्तिपरम्। त्रिभिर्गुणमयैर्भावैरेभिः सर्वमिदं
जगत्। मोहितम् \[7।13\] इत्युक्तमायातरणादिहामूढत्वम्; तच्च
देहात्मभ्रमनिवृत्तेःनिर्मानमोहाः
इत्यनेनोक्तत्वात्तद्व्यतिरिक्तात्मानात्मविषयसमस्तभ्रमनिषेधरूपमित्यभिप्रायेणाहआत्मानात्मस्वभावज्ञा
इति। यद्वा मोहहेतुनिवृत्तिलक्षकोऽत्रामूढशब्दः;
अन्योन्यव्यावर्तकासाधारणधर्मप्रतीत्या ह्यात्मानात्मैक्यमोहो निवर्तनीय
इति भावः। स्वरूपतो निर्विकारत्वादात्मनां व्ययो ज्ञानसङ्कोचविकासरूपः
तन्निषेधफलितमाह -- अनवच्छिन्नज्ञानाकारमिति। पद्यत इति
पदंप्रापणीयस्तथैवात्मा प्रक्षीणाशेषभावनः \[वि.पु.6।7।93\] इति
परिशुद्धात्मनोऽपि परमात्मवत् प्राप्यत्वात् पदत्वम्। न चात्र परमात्मा
पदशब्दाभिप्रेतः; अनन्तरश्लोके तस्यैव तच्छब्दपरामृष्टस्यमम धाम इति
व्यधिकरणनिर्देशात्। न च पदशब्दधामशब्दयोरिह
दिव्यस्थानविषयत्वं;परिमार्गितव्यम् \[15।4\] इति
तस्यान्वेषणीयत्वविध्ययोगात्। तस्य हि फलतयाऽस्तीति ज्ञातव्यत्वमात्रं
नत्वात्मवत् समाधिपर्यन्तगवेषणास्पदत्वम्। मम धाम इति निर्दिष्टस्यैव हि
संसारावस्थाममैवांशः \[15।7\] इत्यादिनोच्यते। अन्यथा
परस्थानप्रतिपादनानन्तरंममैवांशः इति बद्धावस्थजीवनिर्देशोऽपि नातीव सङ्गत
इति भावः। उक्तशङ्कापरिहारतयातमेव इत्यादेः पिण्डितं तात्पर्यमाह -- मां
शरणमिति।  
  
