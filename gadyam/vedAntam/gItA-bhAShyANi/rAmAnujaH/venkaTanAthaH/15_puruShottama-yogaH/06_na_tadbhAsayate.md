+++
title = "06 न तद्भासयते"

+++
  
  
।।15.6।। प्रकाशकान्तरनैरपेक्ष्यद्योतनाय तच्छब्दाभिप्रेतमाह --
आत्मज्योतिरिति। अयं भावः तच्छब्दस्य प्रकृतपरामर्शित्वस्वारस्यात्पदमव्ययं
तत् \[15।5\] इति परिशुद्धात्मस्वरूपस्य प्रकृतत्वादुत्तरश्लोकेऽपिममैवांशो
जीवलोके जीवभूतः \[15।7\] इति तस्यैवोक्तेरत्रापि
श्रुतिसिद्धस्वयञ्ज्योतिष्ट्वव्यञ्जकधामशब्दप्रयोगात् जीवविषयोऽयं श्लोक
इति। सूर्याद्यप्रकाश्यत्वं स्वभाववैपरीत्येन स्थापयति -- ज्ञानमेव
हीति। सर्वस्येति -- प्रकाश्यवर्गस्य;
तत्प्रकाशकतयाऽभिमतसूर्यादिज्योतिषोऽपीति भावः। ज्ञानं चेत् सर्वस्य
प्रकाशकं; तर्हि बाह्येष्वपि किं सूर्याद्यपेक्षया कथं च तेषु
प्रकाशकत्वव्यवहारः इत्यत्राह -- बाह्यानि त्विति। सम्बन्धविरोधीति
सामग्रीमध्यपातिविशिष्टसम्बन्धाकारविवक्षयोक्तम्। नहि कुड्यादिवत्तमो
व्यवधायकं; तमोव्यवहितालोकस्थग्रहणात्। एवं सर्वप्रकाशकमात्मज्योतिः
स्वयमेव किं न प्रकाशते केन वाऽन्येन तत्प्रकाश्यं इत्यत्राह -- अस्य चेति।
चस्त्वर्थः शङ्कानिवृत्त्यर्थः। स्वयम्प्रकाशस्यापि
यथावस्थितसमस्ताकारग्रहणे संसारिणां योग एवोपाय इति भावः।
प्रकाशकान्तरप्रतिक्षेपे वेद्यत्वनिषेधशङ्काप्यनेन परिहृता। विशेषनिषेधः
शेषाभ्यनुज्ञानपर इति भावः। योगोऽपि सर्वेषां किं न सिद्ध्येत् तत्राह --
तद्विरोधीति। सांसारिकं कर्म योगोत्पत्तिप्रतिबन्धकमित्यर्थः। तर्हि
सर्वेषां न सिद्ध्येदिति शङ्कायां प्रकृतेन परिहरतितन्निवर्तनं चेति। गत्वा
प्राप्येत्यर्थः। धामशब्दोऽत्र प्राग्वन्न नियमनस्थानपरः अपितु
सूर्याद्यपेक्षाप्रतिक्षेपात्स्वरूपस्य प्रकाशरूपत्वसिद्धेर्ज्योतिर्वाची।
तत एव मम परं ज्योतिरित्यन्वयो मन्दः। ममेति स्वसम्बन्धविधिस्तु
मुक्तदशाभाविपरमसाम्यशङ्कितस्वातन्त्र्यपरिहारेण सार्थ इत्यभिप्रायेणाह --
परं ज्योतिर्मम मदीयमिति। ममैवांशः \[15।7\] इति वक्ष्यमाणस्यापि
निदानमिहाभिप्रेतमिति व्यञ्जयन् षष्ठ्युक्तं सम्बन्धसामान्यं विशेषे
नियच्छति -- मद्विभूतिभूत इति। विभूतित्वं च न गृहिणो गृहादिवत्;
अपित्वपृथक्सिद्धविशेषणांशत्वेनेत्याहममांश इति। अयमभिप्रायः -- न
तावन्निरवयव एकस्मिन् स्वरूपेऽशव्यपदेशः; अंशस्यैकवस्त्वेकदेशरूपत्वेन
भेदाश्रयत्वादंशांशिभावस्य। अन्यथैकस्मिन् कोंऽशः कश्चांशी न हि स एव
तस्यांश इति भ्रान्तोऽपि ब्रूयात्। न च भेदाभेदसम्भवः;
व्याघातसर्वश्रुतिकोपादिप्रसङ्गात्। पादोऽस्य विश्वा भूतानि
\[ऋक्सं.8।7।17।3यजुस्सं.31।3\]तस्यावयवभूतैस्तु व्याप्तं सर्वमिदं जगत्
\[श्वे.उ.4।10\] यथाऽग्नेः क्षुद्रा विस्फुलिङ्गा
व्युच्चरन्त्येवमेवास्मादात्मनः सर्व एवात्मानो (सर्वे प्राणाः सर्वे लोकाः
सर्वे देवाः सर्वाणि भूतानि) व्युच्चरन्ति \[बृ.उ.2।1।20\]
इत्यादिश्रुतिप्रतीतांशत्वं विशिष्टे विशेषणांशतयेतिअंशो नानाव्यपदेशात्
\[ब्र.सू.2।3।43\] इत्यधिकरणेप्रकाशादिवत्तु नैवं परः \[ब्र.सू.2।3।46\]
इति सूत्रे निरूपितम्। अतोऽनेकेष्वेव केनचिदुपाधिना एकतयाभिमतेषु
कश्चिन्निरूप्यमाणोंऽश इति व्यपदिश्यते। एवमेव हि पटादिराश्यादिष्वपि। तच्च
विशेषणविशेष्यभावेनावस्थितेष्वपि विशिष्टैक्येविशेषणांशः इत्यादिव्यपदेशेषु
तुल्यम्। तस्मादत्रात्यन्तभिन्नयोर्जीवपरयोर्विभूतितद्वद्भावेन
विशिष्टैक्याद्विशेषणभूतो जीवो निष्कृष्य व्यपदिश्यमानः प्रधानापेक्षयांश
इति व्यपदिश्यत इति। अत्र
निरङ्कुशपारम्यवत्परमात्मव्यतिरिक्तविषयधामशब्दनिर्दिष्टज्योतिर्विशेषणभूतं
परमत्वं सन्निहितज्योतिरपेक्षयेति,तत्फलितमाहआदित्यादीनामपीति।  
  
