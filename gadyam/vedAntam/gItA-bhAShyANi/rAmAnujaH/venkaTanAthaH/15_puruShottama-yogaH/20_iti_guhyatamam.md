+++
title = "20 इति गुह्यतमम्"

+++
\[15.20\] इत्यनन्तरेण पौनरुक्त्यात् अतो निरर्थकमिदमित्यत्राह --
सर्वैर्मद्विषयैरिति।  
  
।।15.20।। यदि पुरुषोत्तमत्ववेदनमात्रेण भगवतः सर्वविधा प्रीतिर्जायते;
तर्हि भजनाद्यनुष्ठानविधिवैयर्थ्यम् तत्राह -- इत्येतदिति। सर्वासां
प्रतीतीनामेतदेव हि मूलकारणम्। फलसाम्याद्वा सर्वस्य
विदितत्वकृतकृत्यत्ववचनमिति भावः। इत्येतदित्यादिकमुत्तरश्लोकावतारिका वा।
रहस्यतया गोपनीयमत्वं पारमार्थिकत्वं फलप्रकर्षं च व्यञ्जयन्निगमयति -- इति
गुह्यतममिति श्लोकेन। एतदेव गीताशास्त्रनिगमनमिति वदतां प्रतिक्षेपायाह --
पुरुषोत्तमत्वप्रतिपादनमिति। पञ्चदशेऽध्याय इत्यर्थः। अनघ इति
सम्बुद्धिरधिकारिसूचनार्थेत्याह -- अनघतया योग्यतम इति कृत्वेति। एवं
भारतसम्बुद्धिरपि जन्मतोऽधिकारित्वसूचनार्थम्। इदमिति -- अस्यवक्ता श्रोता च
दुर्लभः इत्यभिप्रायः। इदं शास्त्रान्तरेभ्य उत्कृष्टतममिति वा। उक्तं
चाभियुक्तैःयस्मिन् प्रसादसुमुखे कवयोऽपि ते ते शास्त्राण्यशासुरिह
तन्महिमाश्रयाणि। कृष्णेन तेन यदिह स्वयमेव गीतं शास्त्रस्य तस्य सदृशं
किमिहास्ति शास्त्रम् इति। मया वक्तव्यतत्त्ववेदिना; त्वदधिकारवेदिना; तव
सख्या चेत्यर्थः। प्रागुक्तशास्त्रानुवादताभ्रमव्युदासायाहतवोक्तमिति। सा
विद्या या विमुक्तयेविद्याऽन्या शिल्पनैपुणम्
\[वि.पु.1।19।41\]तज्ज्ञानमज्ञानमतोऽन्यदुक्तम्
\[वि.पु.6।5।87\]एतज्ज्ञानमिति प्रोक्तमज्ञानं यदतोऽन्यथा \[13।12\]
इत्यादिभिरन्यासां बुद्धीनां अबुद्धिप्रायतोक्तेरिह बुद्धिशब्दविवक्षितमाह
-- मां प्रेप्सुनोपादेयेति। कृत्यशब्दोऽप्यत्र मुमुक्ष्वपेक्षितविषयः।
तस्यैवतत्कर्म यन्न बन्धाय \[वि.पु.1।19\] इत्यादिषु ग्रहणात्; अन्येषां
चआयासायापरं कर्म \[वि.पु.1।19\] इति निन्दनादित्यभिप्रायेणाहयच्च तेन
कर्तव्यमिति। प्रस्तुतोऽर्थस्तज्ज्ञानं वाऽत्र प्रशंसनीयम्; किमत्र
शास्त्रग्रहणेन तथाऽत्र पूर्वश्लोकपौनरुक्त्यमित्यत्राहअनेन श्लोकेनेति।  
  
अयमभिप्रायः -- सार्थकशास्त्रज्ञानशक्त्याएतद्बुद्ध्वा इत्यनूद्यते
अतोऽर्थज्ञान एव तात्पर्यं तत्र शास्त्रशब्दग्रहणं शास्त्रमात्रजन्यस्यापि
ज्ञानस्य फलाविनाभावापेक्षयेति। स सर्ववित् \[15।19\]
इत्यादेःबुद्धिमान्स्यात् इत्यादेश्च अर्थैक्यमभिसन्धाय
पुनरुक्तिपरिहारश्चात्र कृतः। भारत एतद्बुद्ध्वा त्वमपि कृतकृत्य इति च
भावः। इति कवितार्किकसिंहस्य सर्वतन्त्रस्वतन्त्रस्य श्रीमद्वेङ्कटनाथस्य
वेदान्ताचार्यस्य कृतिषु श्रीमद्गीताभाष्यटीकायां तात्पर्यचन्द्रिकायां
पञ्चदशोऽध्यायः।।15।।  
  
