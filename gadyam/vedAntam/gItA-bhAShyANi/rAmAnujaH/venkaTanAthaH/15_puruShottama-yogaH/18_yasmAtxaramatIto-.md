+++
title = "18 यस्मात्क्षरमतीतोऽहमक्षरादपि"

+++
  
  
।।15.18।। एवं प्रतिज्ञातमन्यत्वं श्रुतिस्मृतिप्रसिद्धधात्वर्थया समाख्यया
स्थापितम् तदेव पुनस्तथाभूतसमाख्यान्तरेणउत्तमः पुरुषः इत्यनुवादस्मारितेन
स्थिरीक्रियतेयस्मात् इतिश्लोकेन। एतेन पूर्वश्लोके पराक्त्वनिर्देशोऽपि
स्वविषय एवेति दर्शितम्। अत्रयतोऽसावग्निमान्; अतएव धूमवान्
इत्यादिवत्साध्यमेव साधकं प्रति नियामकतया हेतुर्व्यपदिश्यते। तच्च साध्यं
सहेतुकमिह समाख्यानिदानमित्यभिप्रायेणाहयस्मादेवमुक्तैः
स्वभावैरिति। क्षरमतीतः इति तत्स्वभावगन्धानाघ्रातत्वमुच्यते। अत्रापि
क्षरशब्दः प्रस्तुतैकार्थ्यान्न प्रधानविषय इत्याहक्षरं पुरुषमिति।
अक्षरशब्दस्य प्रधानेश्वरादिष्वपि प्रयोगात्तद्व्यवच्छेदायकूटस्थोऽक्षरः
\[15।16\] इत्युक्तैकार्थ्यमाहअक्षरान्मुक्तादिति। एतेन
पुरुषोत्तमशब्दनिरुक्तिरप्यत्र दर्शिता। उक्तैर्हैतुभिरिति -- षष्ठी
हेतुप्रयोगे \[अष्टा.2।3।26\] इति नियमस्य प्रयोजनरूपहेतुविषयतयैव
प्रयोगप्राचुर्यान्न तृतीययानुपपत्तिः। उत्तमशब्दे प्रकृतिप्रत्ययभेदेन
विवक्षितमाह -- उत्कृष्टतम इति। मुक्तो हि बद्धादुत्कृष्टः ततोऽप्यसौ
सर्वान्तरात्मत्वादिभिरुक्तैर्हेतुभिरुत्कृष्टतमः। प्रथितशब्देन
केवलप्रधनविधेः प्रकृतानन्वयात्सविशेषणोऽसौ
विशेषणोपसंक्रामीत्यभिप्रायेणपुरुषोत्तम इतीति इतिकरणम्। नात्र लोकशब्दो
भुवनविषयः; जनविषयो वा तत्र प्रकृतनिरुक्तिविवक्षाप्रमाणत्वासम्भवात्। नच
काव्यादिप्रयोगपरता; तत्राप्यतितरां स्वारस्याभावात्। अतो
वेदसहपाठात्तदनुवर्तिस्मृतिपरोऽयम्। तत्र च लोक्यतेऽनेन वेदार्थ इति
व्युत्पत्त्या वृत्तिरित्यभिप्रायेणाह -- वेदार्थावलोकनादिति। श्रुतौ स्मृतौ
चेत्यर्थ इति। अयमभिप्रायः -- श्रूयते नित्यमिति हि श्रुतिः। अतो
वक्तृदोषप्रसङ्गाभावादशिथिलसम्प्रदायत्वाच्च तदुक्तं तावत्प्रामाणिकमेव।
स्मृतिरप्यल्पश्रुतैर्दुरवबोधसकलशाखानुगतमर्थं सङ्कलव्योपबृंहयन्ती
परमात्मतममन्वादिप्रणीता प्रमाणमेवेति तया वेदार्थावलोकनं युक्तम् --
इति।  
  
परं ज्योतिरुपसम्पद्य इति मुक्तोपसम्पत्तव्यतया निर्दिष्टो
निरतिशयदीप्तियुक्तः पुरुष एवात्र स उत्तमः पुरुषः इति परामृश्य विशेष्यते
तदुपबृंहणाय हिउत्तमः पुरुषस्त्वन्यः \[15।17\] इति
तत्तुल्यव्यस्तप्रयोगोऽयं प्रदर्शित इत्यभिप्रायेणपरं ज्योतिः
इत्यादिवाक्योदाहरणम्। अत्रप्रथितः पुरुषोत्तमः
इत्युक्तसमस्तप्रयोगप्रदर्शनार्थतयाअंशावतारं पुरुषोत्तमस्य
\[वि.पु.5।17।33\] इति स्मृत्युदाहृतिः। अत्रविष्णोः इति
संज्ञानिर्देशेऽपिपुरुषोत्तमस्य इति विशेषणैकार्थ्यस्य
विवक्षितत्वाद्योगरूढोऽयं शब्द इति सिद्धम्। एतेनरूढ्या तु कामं
पुरुषोत्तमोऽस्तु इति प्रलपन् वेदबाह्यः प्रत्युक्तः। ननु कथं
यौगिकार्थविवक्षायामस्य साधुता न तावदसौ समानाधिकरणसमासःसन्
महत्परमोत्तमोत्कृष्टाः पूज्यमानैः \[अष्टा.2।1।61\] इति
प्रथमानिर्दिष्टस्योत्तमशब्दस्योपसर्जनतया पूर्वनिपातापातात्। नापि
व्यधिकरणः। उत्तमः पुरुष इवेत्युपमितविवक्षानुपपत्तेः तदर्थतयोदाहृतायां
श्रुतावपि वैयधिकरण्यादर्शनात्। नचासौ षष्ठीसमासः; निर्धारणे तन्निषेधात्
नचान्यस्यापीह सम्भव इति। मैवं; षष्ठीसमासस्यैवात्र युक्तत्वात् नहि वयमत्र
निर्धारणार्थतां ब्रूमः। पुत्रादिवत्सम्बन्धिशब्दो ह्यसौ। अधमादिसापेक्षं
ह्युत्तमत्वम्। इदं च सूचितम् -- उक्तैर्हेतुभिरुत्कृष्टतम इति
जातिगुणाद्यसम्बन्धिशब्देषु हि निर्धारणे षष्ठी। सम्बन्धसामान्यविहिता च
षष्ठी तत्तत्सम्बन्धिशब्दसमभिव्याहारानुरोधेन तत्सम्बन्धविशेषं
प्रतिपादयति। एवमेव हि नागोत्तमादिशब्दानां साधुत्वं
वैयाकरणैर्व्याख्यातम्। अत्र चउत्तमः पुरुषस्त्वन्यः
\[15।17\]क्षरमतीतोऽहमक्षरादपि चोत्तमः इति चार्थकथनमात्रं; न तु
तत्समासांशद्वयविवक्षा। एवमेव स उत्तमः पुरुषः इति श्रुत्युदाहरणमपि।
केचित्तु पञ्चमीसमासं व्याकुर्वते। न चोत्तमशब्दयोगे पञ्चमी न शिष्टेति
वाच्यं यथायस्मादधिकम् \[अष्टा.2।3।9\] इत्यादिसौत्रप्रयोगादशिष्टस्यापि
परिग्रहःएवमक्षरादपि चोत्तमः इत्यादिप्रयोगबलादेव तत्परिग्रहोपपत्तेः।
इदमपि सूचितंमुक्तादप्युक्तैर्हेतुभिरुत्कृष्टतम इति। योगविभागाच्च
पञ्चम्या उत्तमादिशब्दैः समासोऽप्यनुशिष्ट एव। एवं सप्तमीसमासत्वेऽपि न
दोषः; शौण्डादिष्वपठितत्वेऽपि तत्रापि योगविभागाभ्यनुज्ञानादेव तदुपपत्तेः।
एतत्सर्वं विजानद्भिर्महाकविभिरपि विवक्षितयोग एवायं प्रयुज्यते
प्रतिपाद्यते च। तथाऽऽदिकाव्येन च तेन विना निद्रां लभते पुरुषोत्तमः
\[वा.रा.1।18।30\] इति। तदेतत्सर्वमभिसन्धाय भगवद्यामुनमुनिभिरुक्तं
स्तोत्रेकः पुण्डरीकनयनः पुरुषोत्तमः कः इति।  
  
