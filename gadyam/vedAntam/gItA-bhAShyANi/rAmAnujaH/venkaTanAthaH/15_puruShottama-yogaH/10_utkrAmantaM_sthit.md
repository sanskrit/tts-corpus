+++
title = "10 उत्क्रामन्तं स्थितम्"

+++
  
  
।।15.10।। कर्मकलापनिगलितस्य कलेवरकारागृहेऽवस्थानं;
तत्रोत्क्रमणप्रवेशादिक्लेशः; तत्रस्थस्य च विषमधुकल्पक्षुद्रतरविषयोपसेवा
चोक्तानि। अथ तदुपरि तन्निदानभूतमात्मापहरणचौर्यमुपक्षिप्य योग्यानुपलम्भं
च परिहरति -- उत्क्रामन्तम् इति श्लोकेन। गुणान्वितत्वमितरेषां
हेतुरित्यभिप्रायेण पूर्वं तद्व्याख्या। उत्क्रमणादिकथनं
सर्वावस्थोपलक्षणमित्यभिप्रायेणकदाचिदपीत्युक्तम्। अहम् इति
नित्यमुपलभ्यमाने सर्वेषां स्वात्मनि; भुञ्जानतादौ च स्वात्मसाक्षिके कथं
केचिन्नानुपश्यन्ति इत्युच्यत इत्यत्राह -- मनुष्यत्वादिपिण्डाद्विलक्षण
मिति। प्रकृतिपरिणामविशेषमनुष्यत्वादिविशिष्टपिण्डादित्यर्थः।
ज्ञानैकाकारत्वोक्तिर्वैलक्षण्यप्रकाराणामुपलक्षणार्था। विमूढा नानुपश्यन्ति
इति भगवतः सानुक्रोशोक्तिः। यथावस्थितात्मदर्शनमूलं विमूढत्वं
तद्विषयमेवेत्याह -- मनुष्यत्वादिपिण्डात्माभिमानिन इति।
नित्यस्वप्रकाशत्वाद्व्यतिरेकाय विविक्ताकारत्वोक्तिः।  
  
