+++
title = "13 गामाविश्य च"

+++
  
  
।।15.13।। एवमन्येषामपि सर्वेषां तत्तद्विशेषकार्यजननशक्तिः स्वकीयेति
पृथिवीसोमवैश्वानराणां धारणाप्यायनपचनशक्तिभिरुपलक्ष्यते; अन्यथा
स्वशक्तिमात्रकथने प्रकृतवैरूप्यादित्यभिप्रायेणाहपृथिव्याश्च भूतधारिण्या
धारकत्वशक्तिर्मदीयेति। सर्वाणीति -- चराणि स्थावराणि चेत्यर्थः। अन्ये हि
पदार्थाः प्रतिघातिना संयोगेन धारयन्ति अतस्तद्व्यवच्छेदार्थंओजसा इति
स्वासाधारणशक्तिनिर्देशः। तदभावे पृथिव्या धारकत्वशक्तिः
प्रतिहन्येतेत्यभिप्रायेणाहममाप्रतिहतसामर्थ्येनेति। श्रूयते च येन
द्यौरुग्रा पृथिवी च दृढा \[यजुः.का.1।8।5\] स दाधार पृथिवीं द्यामुतेमां
\[ऋक्सं.8।7।3।1\] येनेमे विधृते उभे। विष्णुना विधृते भूमी एतस्य वा
अक्षरस्य प्रशासने गार्गि द्यावापृथिव्यौ विधृते तिष्ठतः \[बृ.उ.3।8।9\]
इति। सोमत्वाकारोऽत्र रसात्मक इति विशेष्यते; तेन पोषणद्वारविवक्षामाह --
अमृतरसमयः सोमो भूत्वेति। अत्र विशेषणशक्त्या रसैः,पुष्णामीति गम्यते।  
  
