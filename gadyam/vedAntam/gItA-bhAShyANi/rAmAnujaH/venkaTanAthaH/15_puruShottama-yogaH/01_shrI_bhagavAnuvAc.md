+++
title = "01 श्री भगवानुवाच"

+++
  
  
।।15.1।। एवमध्यायद्वयेन प्रथमषट्कोदितप्रकृतिपुरुषतत्प्रकारविशेषविशोधनं
कृतम् तत्रेयं प्रकृतिः स्वगुणैर्यदधीनसत्तादि पुरुषश्च यदपराधाद्बद्धः
यत्प्रसादाच्च मोक्ष्यत इत्युक्तम् स इदानीं मध्यमषट्कोदितः परमात्मा
विशोध्यत इति सङ्गतिमाह -- क्षेत्राध्याय इत्यादिनाआरभत इत्यन्तेन।
एतेनअचिन्मिश्राद्विशुद्धाच्च चेतनात्पुरुषोत्तमः।
व्यापनाद्भरणात्स्वाम्यादन्यः पञ्चदशोदितः \[गी.सं.19\] इति
सङ्ग्रहश्लोकोऽप्यनुसंहितः। त्रयोदशशेषतया चतुर्दशे वृत्ते तदन्तेमां च
(26;27) इत्यादिश्लोकद्वयेन अव्यभिचारिभक्त्या भजनीयः फलप्रदश्च परमपुरुषः
प्रसक्तः पञ्चदशे तत्प्रकर्षविशेषविशोधनपरतया चतुर्दशेन
सङ्गतिःभजनीयस्येत्यनेन दर्शिता। विभूतिमत्त्वप्रतिपादनमिह
वैलक्षण्यप्रतिपादनार्थमित्यभिप्रायेणआरभत इत्युक्तम्। प्रकृताभ्यां
बद्धमुक्ताभ्यां विभूतिमत्त्वमिह वर्ण्यत इत्यपि
प्रकृताध्यायद्वयसङ्गतिरभिप्रेता। तत्रऊर्ध्वमूलम्
इत्यादेरध्यायारम्भग्रन्थस्य जरद्गवादिवाक्यवदनन्वितत्वम्; अन्वितत्वेऽपि
प्रकृताप्रकृतप्रकरिष्यमाणासङ्गतिं च परिहर्तुमाह -- तत्र तावदिति।
प्रतिपत्तिसौकर्यार्थं श्रुत्यनुसारेणेदमश्वत्थवृक्षाकारकल्पनम्।
परतत्त्वबुभुत्साहेतुभूतवैराग्यार्थमित्येके; विभूतितयाऽवसितया च
विभूतिमत्परत्वप्रतिपादनार्थत्वात्तस्येति।
अनन्तरमसङ्गशस्त्रच्छेद्यत्वोक्तेः सङ्गविषयः संसार एवात्राश्वत्थरूपेण
कल्पित इति गम्यते तत्र
लौकिकाश्वत्थाद्वैलक्षण्यज्ञापनायोर्ध्वमूलत्वाद्याश्चर्यप्रदर्शनमिति
भावः। ननु मूलप्रकृतिरेवात्राश्वत्थतया कल्प्यत इति किं न
गृह्यतेगुणप्रवृद्धा विषयप्रवालाः \[15।2\] इत्यादीनि च तत्र सुसङ्गतानि
मैवं; साक्षात्सङ्गविषयत्वाभावादसङ्गशस्त्रच्छेद्यत्वस्य च
मुख्यस्याविनाशित्वेनानन्वयात्तदिदमभिप्रेत्योक्तम् --
अचित्परिणामविशेषमिति;यं संसाराख्यमिति च।  
  
अयमेवार्थः पुराणेऽपि पठ्यते -- अव्यक्तमूलप्रभवस्तस्यैवानुग्रहोच्छ्रितः।
बुद्धिस्कन्धमयश्चैव इन्द्रियान्तरकोटरः।। महाभूतविशाखश्च विषयैः
पत्रशाखवान्।। धर्माधर्मसुपुष्पश्च सुखदुःखफलोदयः।। आजीव्यः सर्वभूतानां
ब्रह्मवृक्षः सनातनः। एतद्ब्रह्मवनं चैव ब्रह्मवृक्षस्य तस्य
तत्।। एतच्छित्त्वा च भित्त्वा च ज्ञानेन परमासिना। ततश्चात्मरतिं प्राप्य
यस्मान्नावर्तते पुनः \[म.भा.14।35।2022ना.पु.16।5;6;7;11\] इत्यादि।
केचित्पुरुषाणामेकैकस्मिञ्छरीरे शिरस ऊर्ध्वत्वात्पाण्यादीनां
चाधोमुखत्वादूर्ध्वमूलत्वादिकल्पनामाहुः। पुनश्चान्यथाऽऽहुःतदिदं
व्यष्टिक्षेत्रम्; अथ समष्टिक्षेत्रमुच्यते कृत्स्नमिदं ब्रह्माण्डं
हिरण्यगर्भशरीरं विराडित्युच्यते तस्य द्यौः शिरश्चक्षुषी चन्द्रसूर्यौ
दिशः श्रोत्रे मध्यमाकाशं शरीरम्; पृथिवी पादौ;
तस्मिन्नप्यूर्ध्वमूलमधश्शाखम् इति योजयितव्यम्। प्राणिवंशो वा अश्वत्थो
वृक्षः तस्य मूलं ब्रह्मा उपरिष्टात्स्थितः इत्यादि। अधश्चोर्ध्वं च  
  
