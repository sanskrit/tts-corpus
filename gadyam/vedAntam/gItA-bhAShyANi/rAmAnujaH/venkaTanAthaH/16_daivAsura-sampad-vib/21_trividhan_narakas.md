+++
title = "21 त्रिविधन् नरकस्येदम्"

+++
  
  
।।16.21।। अवश्यपरिहरणीयं सङ्क्षिप्योच्यत इत्यभिप्रायेणानन्तरग्रन्थं
सङ्गमयति -- अस्येति। यथावस्थितस्यात्मनोऽप्राप्तिरेव ह्यात्मनाशः; स
चासुरस्वभाव एवेत्यभिप्रायेणाऽऽहआसुरस्वभावस्यात्मनाशस्येति। मूलच्छेदात्
सर्वोऽप्यासुरस्वभावश्छिन्न
एवेत्यभिप्रायेणाऽऽहमूलहेतुमिति। आसुरस्वभावरूपस्य नरकस्येति -- एतस्मादधिकं
किमन्यन्नरकं इति भावः। आसुरस्वभावपरिहारार्थं हि तन्मूलोपदेशोऽयमिति
वा;तमोद्वारैः इत्यनन्तरैकार्थ्यं वा विवक्षितम्। आत्मनो नाशनमिति --
असन्नेव स भवति \[तै.उ.2।6।1\] इत्यादिक्रमेणेति भावः। प्रवेशहेतुर्हि
द्वारं; तेनापि प्राप्तिमात्रहेतुत्वमिह
विवक्षितमित्यभिप्रायेणोपचारावलम्बनक्रममाहमार्गो हेतुरित्यर्थ इति। द्वारं
नाशनं प्रविशन्नेव नश्यतीति भावः। त्याज्यस्य
दोषोक्तिस्त्यागविध्युपकारिकेत्यभिप्रायेणाऽऽह -- तस्मादिति। रौरवादिर्नरकः
पापक्षयहेतुः आसुरस्वभावस्त्वसौ पापार्जनहेतुत्वादतिघोर
इत्यभिप्रायेणाऽऽहअतिघोरनरकहेतुत्वादिति। सर्वस्यासुरस्वभावस्य
परित्याज्यत्वेऽपि विशेषनिषेधोऽत्यन्तपरिहरणीयत्वज्ञापनायेत्याह -- दूरतः
परित्यजेदिति।  
  
