+++
title = "07 प्रवृत्तिञ् च"

+++
  
  
।।16.7।। अत्र प्रवृत्तिनिवृत्तिशब्दौ न लौकिकविषयौ आसुराणामेव
लौकिकेष्टानिष्टप्राप्तिपरिहारार्थमपथप्रवृत्तेः सत्पथनिवृत्तेश्च
सिद्धत्वात् न च विहितनिषिद्धमात्रविषयौ; रागप्राप्तशास्त्रप्राप्तविषयौ
वा;न शौचं नापि चाचारः इत्यादेः पुनरुक्तिप्रसङ्गात् अतोऽत्र
मुमुक्ष्वपेक्षितप्रवर्तकनिवर्तकधर्मविवेकाभावे तात्पर्यमित्याह --
अभ्युदयसाधनमित्यादिना। तावेतौ धर्मौ स्मर्येतेप्रवृत्तिलक्षणं धर्मं
प्रजापतिरथाब्रवीत् \[म.भा.12।217।4\]निवृत्तिलक्षणं
धर्ममृषिर्नारायणोऽब्रवीत् \[म.भा.12।217।2\] इति। न विदुः इत्यत्रन सत्यं
तेषु विद्यते इतिवदसद्भावमात्रं न विवक्षितम्; अपितु शतकृत्वः
प्रतिपादितेऽपि तमःप्राचुर्यादपरिज्ञानमित्यभिप्रायेणाऽऽह -- न
जानन्तीति। कृत्ययोग्यता इति प्रागुक्तमत्रवदिककर्मयोग्यत्वमित्यनेन
विवृतम्। बाह्यशौचमशुचिसंशीलनादिभिरवश्यकर्तव्याकरणाच्च न विद्यते आन्तरं
त्वात्मगुणाभावात्। न शौचं नापि चाचारः इति क्रमात्कार्यकारणयोर्निषेध
इत्यभिप्रायेणाऽऽह -- तदिति। ननु
सन्ध्यावन्दनादेर्वर्णाश्रमधर्मस्यप्राजापत्यं गृहस्थानां न्यासिनां
ब्रह्मसंज्ञितम्। योगिनाममृतं स्थानं स्वात्मसन्तोषकारिणाम्
\[वि.पु.1।6।36\] इत्यादिभिः फलान्तरं श्रूयते तत्कथं तस्य
शौचहेतुत्वोक्तिः इत्यत्राऽऽह -- यथोक्तमिति। व्यतिरेकोक्त्या
हेतुहेतुमद्भावोऽत्र दृढीकृतः। इदं नित्यकर्मान्तरहानादपि
ग्राह्यम्। यथाज्ञानमित्यादि -- विप्रलम्भरसिकत्वादयथाज्ञानं भाषणाभावः;
हिंसास्वभावत्वाद्धितरूपभाषणाभावः।  
  
