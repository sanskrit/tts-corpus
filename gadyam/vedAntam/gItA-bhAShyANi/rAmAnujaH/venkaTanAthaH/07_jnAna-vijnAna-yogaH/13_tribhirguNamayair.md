+++
title = "13 त्रिभिर्गुणमयैर्भावैरेभिः"

+++
  
  
।।7.13।। एवं स्वयाथात्म्यमुपदिष्टम् अथत्रिभिः इत्यादिना प्रकृत्यास्य
तिरोधिमुपदिशतिअत्र माम् इत्यनेन। भूमिरापोऽनलः 7।4 इत्यारभ्योक्तं
यथावस्थितस्वरूपं गुणमयभावेभ्यः परत्वप्रदर्शनायानूदितमिति
दर्शयितुमाहतदेवमिति। उत्पत्तिप्रलययोरविरोधं सर्वेषु कल्पेषु तस्यैव
कारणत्वं चाभिप्रेत्योक्तंकाले काल इति। त्रिभिर्गुणमयैरेभिः इति पदत्रयेण
दुःखमिश्रत्वनश्वरत्वसातिशयत्वादीनि विवक्षितानि।
रजस्तमोमिश्रत्वाद्दुःखमिश्रत्वम्। सुखदुःखमोहात्मका हि त्रयो गुणाः।
कार्यत्वादनित्यत्वमिन्द्रियपरिच्छिन्नत्वात्क्षुद्रत्वमिति भावः। मामेभ्यः
परमव्ययम् इति तु
त्रिभिर्निखिलदुःखप्रत्यनीकस्वरूपत्वनिरतिशयानन्दत्वनित्यत्वान्यभिप्रेतानीति
दर्शयतिएवम्भूतमिति। कारणत्वेन पितृत्वाद्धितैषिणं शेषित्वेन
शेषभूतानामुज्जीवनमप्यात्मलाभं मन्वानं
सर्वज्ञत्वसर्वशक्तित्वादिभिरनिष्टनिवर्तनेष्टप्रापणयोरन्यनिरपेक्षं
चेतिएवम्भूतशब्दाभिप्रायः। दुःखमिश्रत्वादिविशिष्टतया प्रस्तुता एव
भावाःएभ्यः इत्यवधित्वेन परामृश्यन्त इति प्रदर्शनायत्रिभ्य
इत्यादिकमुक्तम्। एभ्यः परम् इत्यत्र तमसः परस्तात् य.सं.31।18 इत्यादिष्विव
देशादिविवक्षाव्युदासायोत्कृष्टत्वोक्तिः। तत्तद्भोग्यताप्रकारैश्चेति
समुद्रे गोष्पदमस्तीतिवत्। श्रूयते हि यच्चास्येहास्ति यच्च नास्ति सर्वं
तदस्मिन्समाहितम् छां.उ.8।1।3 इति। शब्दस्पर्शादिरूपेण प्राकृता भावा
भोग्याः। परमात्मा तु ज्ञानशक्त्यादिगुणगणैः स्वरूपसमवेतैः
शब्दादिविसजातीयानुकूल्यप्रकारैरप्राकृतैश्च शब्दादिभिः प्राकृतैश्च तैरेव
स्वपर्यन्तताबोधादप्राकृतकल्पैः प्रत्येकं
भोग्यतायामनवधिकातिशयपरत्वविशिष्ट इति भावः। एवं
निर्दिष्टभोग्यतमस्वरूपस्याविकारित्वेन कालावच्छेदव्युदासपरोऽव्ययशब्द
इत्यभिप्रायेणाहसदैकरूपमिति। तैरेवेति
उक्तदोषत्रययुक्तैरेवेत्यर्थः। त्रिभिरिति गुणाः परस्परन्यूनाधिकाभावेन
अवस्थिता अप्यविनाभूताः। ततश्च गुणत्रयमयानां भावानां
दुःखमिश्रत्वमवर्जनीयमिति भावः। निहीनतरैरिति
कर्मानुरूपगुणत्रयमयभोगास्तत्कर्मानुरूप्येण क्षुद्रा इति
भावः। क्षणध्वंसिभिरिति कर्मावसाने क्षणान्तरं स्थातुं न प्रभवन्तीति भावः।
ननु सत्त्वेन कथं मोहः इत्थं यथा विषसम्पृक्तेऽप्यन्ने मधुनिषेको मन्दस्य
भोजनाभिलाषमुत्पादयति तथा तत्तत्कर्मानुरूपानर्थपर्यवसितसुखलवहेतुत्वेन
युक्तं सत्त्वस्यैव मोहहेतुत्वमिति। सर्वशब्दोऽत्र
देवजात्यनुप्रविष्टब्रह्मरुद्रादेः सङ्ग्रहपरः।
इदंशब्दोऽनुभूयमानभोक्तृवर्गवैचित्र्याभिप्रायः।
जगच्छब्दश्चाचिद्विशिष्टचेतनवाचीत्यभिप्रायेणदेवेत्यादिकमुक्तम्। ब्रह्माद्याः
सकला देवा मनुष्याः पशवस्तथा। विष्णुमायामहावर्तमोहान्धतमसावृताः
वि.पु.5।30।17 इत्यादिकमत्रानुन्धेयम्।  
  
