+++
title = "18 उदाराः सर्व"

+++
  
  
।।7.18।। तेषाम् 7।17 इति श्लोकस्यार्थ एवउदाराः इत्यनेनापि दृढीक्रियते।
ज्ञानिनोऽत्यर्थप्रियत्ववचनादन्येषामपि किञ्चित्प्रियत्वं फलितम्
तदेवउदाराः सर्वे इति पादेन विशदीकृतम्। तदेकोपायत्वस्य
साधारण्यंमामेवोपासत इत्यनेन दर्शितम्। उदारशब्दस्यात्र
मन्दप्रयोजनोत्कर्षमात्रपरत्वव्युदासाय प्रसिद्ध्यनुरोधेनाह वदान्या इति।
अर्थित्वेनावस्थितानां कथं वदान्यत्वं इत्यत्राह ये मत्त इति।
सकलफलप्रदत्वलक्षणं परमौदार्यमेव हि मम सर्वस्वम् तच्च
प्रतिग्रहीतृसापेक्षं तदभावे कथं स्यादित्युक्तं भवति। मतम् इति
नपुंसकत्वान्न ज्ञानीत्यनेनान्वयःमतः इति परोक्तपाठस्त्वप्रसिद्धः
तस्मादितिशब्दोऽध्याहृतः। अयमर्थः त्रय्यन्तसिद्धान्तो भवतु वा मा वा
कृष्णसिद्धान्तस्त्वयमिति भावः। आत्मशब्दस्यात्र बहुप्रमाणविरुद्धत्वान्न
तादात्म्यादिविषयत्वम् तथा सति व्यतिरेकनिर्देशबाधश्च। अतस्तदभिप्रेतमाह
तदायत्तेति। शरीरं प्रति धारको ह्यात्मा। प्रियत्वातिशयप्रतिपादनाय
सावधारणोऽयमात्मत्वारोपः। अस्मिन्नभिमानमात्रसारे भवत्सिद्धान्ते किं
प्रमाणमभिमतं इत्याकाङ्क्षायाम्आस्थितः इत्यादिकमुच्यत इत्याह
कस्मादेवमिति। हिर्हेतौ। युक्तात्मा इत्याशंसायां क्तः
परमात्मयोगाशंसाविशिष्ट एव आत्मा यस्य सोऽत्र युक्तात्मा
तदेतदभिप्रेत्योक्तं मया विनाऽऽत्मधारणासम्भावनयेति। मदनुसन्धानाभावे सति
अर्थान्तरानुसन्धानप्रवृत्तेरसमर्थस्वभावतयेत्यर्थः। मामेवेति
अयुक्तदशायामसत्त्वमेव हि स्यादिति भावः। मामेव उपायभूतमेव न तु
फलान्तरलवमित्यर्थः। प्राप्यमिति गतिशब्दोऽत्र गन्तव्यपरः। अस्त्वेवं
तदायत्तधारणो यथाप्रमाणं ज्ञानी ततः किमायातं भगवतस्तदायत्तधारणत्वस्य
इत्यत्राहअतस्तेन विनेति। सहृदयानां मदभिप्रायविदां
चैतद्व्यक्तमित्यभिप्रायः। तथा हिन तस्यान्यः प्रियतरः
प्रतिबुद्धैर्महात्मभिः। विद्यते त्रिषु लोकेषु ततोऽस्म्येकान्तितां गतः।
नारदैतद्धि ते सत्यं वचनं समुदाहृतम्। नास्य भक्तैः प्रियतरो लोके कश्चन
विद्यते इति। ततो ममात्मा हि स इति आधारत्वादिविशेषो ह्यात्मलक्षणमिति भावः।
ऐश्वर्यादिकामाः सर्व एव मत्स्वरूपस्यातिशयहेतवः। ज्ञानी तु मम
स्वरूपसत्ताहेतुरिति स्वभक्तस्तुतिपरः श्लोकः।  
  
