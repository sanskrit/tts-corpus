+++
title = "03 मनुष्याणां सहस्रेषु"

+++
  
  
।।7.3।। पुनरपि प्रकारान्तरेण प्रशंसा क्रियत इत्यभिप्रायेणाह
वक्ष्यमाणस्येति। मनुष्यशब्दोऽत्र न जातिविशेषाभिप्रायः
देवादीनामप्यधिकारस्य शारीरके समर्थितत्वात्। अतः
सिद्ध्यर्थयतनयोग्यमात्राभिप्राय इति दर्शयतिशास्त्राधिकारयोग्या इति।
सिद्ध्यर्थयतनमात्रं प्रायेण सर्वसाधारणम् अतःसिद्धये इत्यस्यकश्चित्
इत्युक्तविशेषान्वयायसिद्धिपर्यन्तमित्युक्तम्। मां वेत्ति इत्युक्तवेदनस्य
तदधीनसिद्धिपर्यन्तयतनार्थत्वंयततामपि सिद्धानाम्
इत्यनुवादेनाभिप्रेतमित्याहमां विदित्वा मत्तः सिद्धये यतत इति।
प्राप्यस्यैव प्रापकत्वादिकमिह तत्त्वम्। तत्त्वतः इति विशिष्टं वेदनं
सामान्यतोऽपि वेदनमात्रे सत्येव हि भवति अतोयततामपि सिद्धानां कश्चिन्मां
वेत्तिमद्विधेषु कश्चिन्मां तत्त्वतो वेत्ति इति वाक्यद्वयं
विवक्षितमित्यभिप्रायेणसिद्धिपर्यन्तं
यतमानानामित्यादिवाक्यभेदः। कश्चिन्मां वेत्ति इत्यत्र कश्चिदेव वेत्ति न
द्वाविति विवक्षा व्यासभीष्माद्यनेकदर्शनादयुक्ता। कश्चिद्वेत्त्येवेति
विवक्षा चात्र निरर्थका दौर्लभ्यवचनविरुद्धा च
अतोऽर्थस्वभावाद्वक्ष्यमाणसंवादाच्च फलितं दुर्लभत्वाभिप्रायं दर्शयति न
कश्चिदिति।  
  
