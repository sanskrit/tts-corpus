+++
title = "28 येषान् त्वन्तगतम्"

+++
  
  
।।7.28।। यद्येवं सर्वभूतानि सम्मोहं यान्ति तर्हि भगवदुपासनं कदाचिदपि
कस्यचिदपि न स्यात् अतःचतुर्विधा भजन्ते माम् 7।16 इत्यादिनोक्तं
चानुपपन्नं स्यादित्यत्रोत्तरंयेषां त्वित्यादि। पुण्यकर्मणाम्
इत्येतत्पापनिवृत्तिहेतुपरम्। तथा च श्रुतिः धर्मेण पापमपनुदति म.ना.उ.16।1
इति। जनशब्दश्च जननवति वर्तमानत्वात् पुण्यप्रचयहेतुभूतानेकजन्मसूचनपर
इत्यभिप्रायेणोक्तम् अनेकजन्मार्जितेनोत्कृष्टपुण्यसञ्चयेनेति।
भगवज्ज्ञानप्रतिबन्धकपापनिवर्तकत्वाच्चोत्कृष्टत्वं फलितम्। गुणमयशब्देन
सुखदुःखरूपभगवत्संश्लेषविश्लेषाख्यद्वन्द्वव्यवच्छेदः। द्वन्द्वमोहविनिर्मुक्ता
मां भजन्ते इति फलद्वयदर्शनात्प्रतिबन्धकेऽपि पापे
द्वन्द्वेच्छाद्वेषहेतुभूतं मदौन्मुख्यविरोधि चेति भेदो दर्शितः।
अनेकजन्मार्जितोत्कृष्टपुण्यनाश्यत्वायोक्तंअनादिकालप्रवृत्तमिति।
उपासनारम्भे पापस्य द्वन्द्वमोहस्य च
निश्शेषविनष्टत्वाभावादन्तर्गतशब्देनाल्पावशिष्टत्वं
विवक्षितमित्यभिप्रायेणोक्तं क्षीणमिति। मामेव ये प्रपद्यन्ते 7।14चतुर्विधा
भजन्ते मां इत्यादिकं च प्रायुक्तमनन्तराभिधीयमानं चजरामरणमोक्षाय 7।29
इत्यादिकमनुसन्दधान आहपूर्वोक्तेनेति। न चात्र
द्वन्द्वमोहविनिर्मुक्तत्ववचनादैश्वर्यार्थिनां प्रसङ्गानुपपत्तिः तेषामपि
क्षुद्रतरद्वन्द्वनिरोधस्यावश्यापेक्षितत्वात्। व्रतशब्दः सङ्कल्पविशेषेषु
मुख्यः तत्सम्बन्धादेव क्रियाविशेषेषु तत्प्रयोग इत्यभिप्रायेणदृढसङ्कल्पा
इत्युक्तम्। दृढव्रतशब्देन देवतान्तरपरित्यागादिनियमोऽपि यथाप्रमाणं सूचित
इत्यभिप्रायेणमामेव भजन्त इत्युक्तम्। मां भजन्ते इत्यनेनैव
भजनाङ्गव्रतादेरपि सिद्धत्वात्मत्प्राप्तये चेत्यन्तेन दृढसङ्कल्पत्वं
स्वाभिमतफलविषयतया वा व्याख्यातम्।  
  
