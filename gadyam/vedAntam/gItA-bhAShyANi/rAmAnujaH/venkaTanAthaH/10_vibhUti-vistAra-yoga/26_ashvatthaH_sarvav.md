+++
title = "26 अश्वत्थः सर्ववृक्षाणाम्"

+++
  
  
।।10.26।। अश्वत्थ इति। ननुसर्ववृक्षाणाम् इत्येतदनुपपन्नं;
पारिजाताद्यपेक्षया अश्वत्थस्य निकृष्टत्वादित्यत्रोक्तंपूज्य इति।
पारिजातादीनामप्यश्वत्थवत्पूज्यत्वं नास्तीति भावः। देवा मन्त्रदर्शिनो
देवर्षयः; देवर्षिषु नारदस्य बहुप्रकारोऽतिशयो बहुषु प्रदेशेषु महाभारत एव
प्रपञ्चितः। चित्ररथो गन्धर्वराजः। सिद्धानाम् इत्यादि
पूर्वसञ्चितसुकृतविशेषवशाज्जन्मसिद्धाणिमाद्यैश्वर्यसिद्धिः। आदिविद्वान्सिद्धः
इति कपिलमाहुः। ऋषिं प्रसूतं कपिलं (महान्तम्) यस्तमग्रे ज्ञानैर्बिभर्ति
\[श्वे.उ.5।2\] इति च श्रुतिः। ददृशुः कपिलं तत्र वासुदेवं सनातनम्
\[वा.रा.1।40।25\] इति चाहुः। अयमपि परशुरामादिवत्।  
  
