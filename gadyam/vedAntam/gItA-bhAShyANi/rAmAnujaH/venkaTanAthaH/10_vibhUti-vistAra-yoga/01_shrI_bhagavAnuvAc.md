+++
title = "01 श्री भगवानुवाच"

+++
  
  
।।10.1।। दशमसङ्गतिं वक्तुं नवमार्थं सप्तमप्रभृत्यध्यायत्रयार्थं वा
सङ्गृह्याह -- भक्तियोग इति। स्वकल्याणगुणानन्त्यं कृत्स्नस्वाधीनतामतिः।
भक्त्युत्पत्तिविवृद्ध्यर्था विस्तीर्णा दशमोदिता \[गी.सं.14\] इति
सङ्ग्रहश्लोकं व्याकुर्वन् सङ्गतिमाह -- इदानीमिति। पूर्वत्र
सपरिकरभक्तियोगस्वरूपप्रपञ्चनपरतया स्वकल्याणगुणादेः सङ्ग्रहेण कथनम् इह तु
तत्प्रपञ्चनमित्यवसरप्राप्तिरपौनरुक्त्यं चविस्तीर्णा इत्यनेन विवक्षितमिति
दर्शयितुंइदानीं प्रपञ्च्यत इति पदद्वयम्। अर्जुनस्य
वक्ष्यमाणार्थश्रवणयोग्यत्वं तस्यार्थस्य च परमहितसाधनत्वादिकं च वदन्
सोपच्छन्दनं सावधानयतिभूय एव इति श्लोकेन। प्रश्नमन्तरेणापि स्वयमेव
प्रतिपादने हेतुःप्रीयमाणाय इत्यनेनोच्यत इत्यभिप्रयंस्तादृशप्रीतेर्विषयं
दर्शयतिमम माहात्म्यं श्रुत्वेति। बाहुशालिनां हि परोत्कर्षकथनमसूयावहम्
भवतस्तु शिशुपालादिव्याकुले जगति भाग्यवशादीदृशी प्रीतिः
सञ्जातेतिमहाबाहोप्रीयमाणाय इत्यनयोर्भावः। यद्वा बाहुबलाद्यथा ते
बाह्यशत्रुविजयः; तथा मद्विषयप्रीतिबलादान्तरशत्रवोऽपि त्वया जिता इति
भावः। प्रकरणादर्थस्वभावाच्च हितं विशिनष्टि --
मद्भक्त्युत्पत्तिविवृद्धिरूपेति। सर्वपापैः प्रमुच्यते
\[10।3\]सोऽविकम्प्येन योगेन युज्यते \[10।7\] इति हि वक्ष्यत इति भावः।
उक्तमात्रस्य पुनरभिधाने प्रयोजनाभावात्भूय एव इत्यनेन
प्रक्रान्तगुह्यतमानुबन्ध्यर्थप्रपञ्चनरूपत्वं विवक्षितमित्यभिप्रायेण --
भूयो मन्माहात्म्यप्रपञ्चनविषयमेवेत्युक्तम्। एतेनैव वचसः परमत्वे हेतुरपि
दर्शितः। शृण्वत एवार्जुनस्य पुनःश्रृणु इति विधानं
विशिष्टश्रवणार्थमित्यभिप्रायेणाह -- तदवहितमना इति। पूर्वमनसूयवे
दोषनिवृत्त्या गहनमात्रमुक्तम् इदानीमुच्यमाने प्रीयमाणाय
गुणसम्पत्त्यातिगहनमुच्यते अतस्त्वयाऽत्यन्तावहितेन भवितव्यमिति भावः।  
  
