+++
title = "41 यद्यद्विभूतिमत्सत्त्वं"

+++
  
  
।।10.41।। प्राधान्यतः \[10।19\] इत्युपक्रम्य
प्रपञ्चितमर्थमनुक्तानामवश्यकर्तव्यप्रधानविभूतीनां
सङ्ग्रहाभिप्रायेणोपसंहरतियद्यत् इतिश्लोकेन। विभूतिशब्दस्य
प्राकरणिकमर्थमनुसन्धायोक्तंईशितव्यसम्पन्नमिति। सत्त्वशब्दोऽत्र जन्तुपरः।
वीप्साभिप्रायव्यञ्जनाय जातशब्दः। विभूतिमच्छ्रीमच्छब्दयोः पौनरुक्त्यं
परिहरतिकान्तिमदिति। नियन्तव्यविशेषविवक्षया वा
गोबलीवर्दन्यायात्पौनरुक्तिपरिहार इत्यभिप्रायेणाहधनधान्यसमृद्धं वेति।
ऊर्जितमित्युत्कृष्टत्वादिसामान्यविवक्षायामितरपाठवैयर्थ्यात्
विशिष्टमर्थमाहकल्याणेति। ऊर्जशब्दो ह्यदीनत्वेन
सन्नाहशीलत्वपरः। विभूतिमदित्यादि बलादिमतां प्रदर्शनम्। मम तेजोंशसम्भवम्
इत्युक्ते विग्रहगततेजोद्रव्यैकदेशोपादानत्वं प्रतीयेतेति तन्निरासाय
प्रकृतौपयिकं तेजश्शब्दार्थमाहतेजः पराभिभवनसामर्थ्यमिति। कोऽयमत्राभिभवो
नाम; तत्र च कथमंशसद्भावः इत्यत्राहममेति। अचिन्त्यशक्तेरित्यनेन
चिन्तायोग्यांशनिष्कर्षाय ममेत्यस्याभिप्रायो विवृतः। तेन
सर्वगोचरत्वाभङ्गुरत्वाघटितघटनत्वादिसिद्धिः। यथा
शैलान्दोलिनश्चण्डमारुतस्य तृणप्रेरणादिकं वेगलेशमात्रभवम्; तद्वदिहेति
भावः। तेजसोंशः सम्भवो यस्य तत्तेजोंऽशसम्भवम्।  
  
