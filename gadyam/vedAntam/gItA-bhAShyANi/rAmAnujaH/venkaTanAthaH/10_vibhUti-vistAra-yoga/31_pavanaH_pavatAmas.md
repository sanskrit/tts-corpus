+++
title = "31 पवनः पवतामस्मि"

+++
  
  
।।10.31।। पवताम् इत्यनेन पवनासाधारणक्रिया विवक्षिता चेन्निर्धारणं
नोपपद्येतेति तदुपपत्तयेगमनस्वभावानामित्युक्तम्। अजस्रगमनशीलानामित्यर्थः।
पवनप्रेरिता एव हि तारकादयोऽप्यजस्रं परिभ्रमन्ति। सोमपवनादिष्विवात्र
शोधनान्वयिगमनमिहाविवक्षितम्। रामः शस्त्रभृतामहम् इति परशुरामस्यापि जेता
रावणहन्ता रामो विवक्षित इति तदुचितममोघशस्त्रत्वलक्षणमतिशयमाह --
शस्त्रभृत्त्वमत्र विभूतिरिति। पूर्वोत्तरेष्विव राम एव विभूतिः किं न
स्यात् इत्यत्राहअर्थान्तराभावादिति। अचिद्विशेषस्य चेतनान्तरस्य वा
शस्त्रमृच्छब्दवाच्यस्यात्रासम्भवादित्यर्थः। अर्थान्तराणां मध्ये
स्वासाधारणधर्मविशेषनिर्देशे रीतिभङ्गः स्यादित्यत्राहआदित्यादयश्चेति।
शस्त्रभृत्त्वस्यान्येषां च भगवन्तं धर्मिणं प्रति
धर्मत्वमविशिष्टमित्येकैव रीतिः निर्धारणानिर्धारणभेदवन्मुखभेदमात्रं न दोष
इति भावः। तत्रादित्यशब्देनज्योतिषां रविरंशुमान् \[10।21\] इत्युक्तो
रविर्विवक्षितः। आदित्यानामहं विष्णुः \[10।21\] इत्युक्तस्त्वादित्यो
रामतुल्यः। मकरो मत्स्यराजः। स्रोतस्सु जाह्नव्याः
विष्णुपदोद्भवत्वसर्वज्ञशिरोधृतत्वत्रैलोक्यप्रवृत्तत्वादिभिरतिशयः।  
  
