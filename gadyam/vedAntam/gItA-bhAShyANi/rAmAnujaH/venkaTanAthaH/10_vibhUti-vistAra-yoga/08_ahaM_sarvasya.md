+++
title = "08 अहं सर्वस्य"

+++
  
  
।।10.8।। उक्तार्थस्यानन्तरमुदाहरणप्रदर्शनमुखेन प्रपञ्चनं क्रियत
इत्यभिप्रायेणाह -- विभूतिज्ञानेति। तदेव हि ज्ञानं भक्तिरूपेण परिणमत
इत्यभिप्रायेण विभूतिज्ञानविपाकरूपत्वोक्तिः।
असङ्कोचात्कार्यभूतब्रह्मादिसमस्तगोचरः सर्वशब्द
इत्यभिप्रायेणविचित्रेत्यादिकमुक्तम्।
प्रभवशब्दस्यात्रोत्पत्तिक्रियादिमात्रपरत्वव्युदासायाह --
उत्पत्तिकारणमिति। अत्र वक्ष्यमाणप्रकारेण सृष्ट्युपयुक्तकल्याणगुणयोगोऽपि
गर्भितः। ब्रह्मादेरपि स्वप्रवृत्तिसामर्थ्यं मदधीनमितिमत्तः सर्वम्
इत्यनेन विवक्षितमित्यभिप्रायेणाहसर्वं मत्त एवेति।
पूर्वोक्तविभूत्याद्यनुवादरूपतां दर्शयतिइतीदमित्यादिना।
स्वाभाविकनिरंकुशशब्दाभ्यां अर्वाचीनेश्वरव्यवच्छेदाय
श्रुतिसिद्धाहेतुसाध्यत्वानवधिकत्वोक्तिः।
वक्तृरूपावतारसौलभ्यपरास्मच्छब्दाभिप्रेतंमां भजन्ते
इत्युच्यमानभजनस्यात्यन्तोपयुक्तं योगशब्दार्थमाह
--,सौशील्येत्यादिना। सौशील्यवात्सल्येति दिव्यात्मगुणवर्गस्य
प्रदर्शनार्थम्;सौन्दर्येत्याकर्षकतमदिव्यमङ्गलविग्रहगुणवर्गस्य।
बुधशब्देनात्र प्रकृतज्ञानविशेषवन्तः प्रागुक्ता महात्मानो विवक्षिता
इत्यभिप्रायेणज्ञानिन इत्युक्तम्। मत्वा भावसमन्विता इत्यन्वयः।
एवंविधज्ञानस्य भक्तिसाधनत्वे तात्पर्यात्। माम् इत्यनेनात्र
भजनदशानुसन्धेयगुणगणविशिष्टस्वरूपं
विवक्षितमित्यभिप्रायेणोक्तंसर्वकल्याणगुणान्वितमिति। अनेकार्थस्य
भावशब्दस्य प्रकृतानुगुणमर्थमाह -- भावो मनोवृत्तिविशेष इति। तमेव विशेषं
विशदयति -- मयि स्पृहयालव इति।  
  
