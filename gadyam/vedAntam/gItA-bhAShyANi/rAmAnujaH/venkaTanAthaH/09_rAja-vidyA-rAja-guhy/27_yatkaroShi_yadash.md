+++
title = "27 यत्करोषि यदश्नासि"

+++
  
  
।।9.27।। उक्तार्थफलितपरतया उत्तरश्लोकस्य सङ्गतिमाह -- यस्मादिति।
महात्मनां विशेष उक्तः अथ तत्परिगृहीतं भक्तियोगं वक्तुं तदङ्गभूत
बुद्धिविशेषमनुशास्तीत्यभिप्रायेणइत्थं कुर्वित्युक्तम्। यत्करोषि इति
श्लोकेन स्वभावार्थशास्त्रप्राप्तसर्वकर्मसमर्पणविषयमन्त्रविशेषोऽपि
स्मारितः। इममेव च श्लोकंयत्करोमि इत्युपक्रम्यभगवन् इति
सम्बुद्ध्यात्वदर्पणम् इत्युक्तं मन्त्रमेव केचिदनुसन्दधते। तत्रयत्करोषि
इत्येतद्गोबलीवर्दन्यायात्संकुचितं
स्वभावप्राप्तविषयमित्याहयद्देहेति। अश्नासि
इत्येतदर्यप्राप्तवर्गोपलक्षणमित्यभिप्रायेणाहयच्च
देहधारणायाश्नासीति। यज्जुहोषि इत्यादेः
शास्त्रप्राप्तसमस्तोपलक्षणत्वमुपलक्षणीयसङ्ग्राहकाकारं च दर्शयतियच्च
वैदिकमिति। अत्र यच्छब्दाः सर्वे क्रियाविशेषाः। अर्पणशब्दस्य भाववाचित्वे
व्यधिकरणबहुव्रीहिक्लेशात्तत्पुरुषत्वौपयिककर्मप्रत्ययान्ततां
व्युत्पादयतिअर्प्यत इत्यर्पणमिति। कृत्यल्युटो बहुलम् \[अष्टा.3।3।113\]
इति कर्मणि ल्युट्। मय्यर्पितं कुरुष्वेति शब्दार्थः। अन्यत्र स्थितस्य
स्थायिनः ततोऽन्यस्मिन्निवेशनं हि समर्पणम् तच्चात्र क्षणिके कर्मणि कथं
इत्यत्राहसर्वस्येति। ननु जीवस्यैव कर्तृत्वं भोक्तृत्वं चकर्ता
शास्त्रार्थवत्त्वात् \[ब्र.सू.2।3।33\] इत्यधिकरणे स्थापितम् इन्द्रादीनां
चाराध्यत्वं श्रुतम् तथा च देवताभेदो मीमांसितः अतन्निष्ठस्य
तन्निष्ठत्वानुसन्धाने भ्रान्तिरेव स्यात्; तत्कथमीश्वरे तत्समर्पणं
इत्यत्राहएतदुक्तमिति। परमकर्तरीति -- परात्तु तच्छ्रुतेः \[ब्र.सू.2।3।41\]
इत्यधिकरणार्थः स्मारितः। कर्तारं भोक्तारमाराधकमिति क्रियायास्तत्फलस्य
तत्प्रदातॄणां चेति शेषः। ,परमकर्तृत्वात्कर्तृत्वसमर्पणम्
परमशेषित्वादाराध्यत्वादिसमर्पणम्। कर्तृत्वादौ त्वयि समर्पिते
साक्षात्कर्तर्याराध्यविशेषणभूतेन्द्रादौ च किमनुसन्धेयं इति शङ्कायां
समर्पणं शिक्षयतितवेति। भक्तिप्रकरणात्प्रीतियुक्तत्वोक्तिः।  
  
