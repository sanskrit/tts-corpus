+++
title = "28 शुभाशुभफलैरेवम्"

+++
  
  
।।9.28।। सन्न्यासयोगयुक्तात्मा इत्ययं फलविधानार्थः पूर्वश्लोकार्थानुवादः
न तु ज्ञानकर्मयोगादिपर इत्यभिप्रायेणान्वयमाह -- एवं सन्न्यासाख्येति।
योगशब्दोऽत्रानुसन्धानपरः। तदेव प्रकृतसमर्पणानुवादिना सन्न्यासशब्देन
विशेष्यते। आत्मानमित्यादि तद्विवरणम्। लौकिकमित्यादि स्वभावार्थप्राप्तयोः
सामान्यरूपम्। शुभाशुभफलैः; अनुकूलप्रतिकूलफलैरित्यर्थः। अनन्तैरिति
बहुवचनाभिप्रेतकथनम्। समर्पणबुद्ध्या क्रियमाणस्य
बन्धकत्वाभावात्तद्व्यवच्छेदायप्राचीनशब्दः। अभिमतगतिनिवृत्तिहेतुर्हि
बन्धनमित्यभिप्रायेणमत्प्राप्तिविरोधिभिरित्युक्तम्
तेनोपायविरोधिव्यवच्छेदश्च। एतेनैव शुभफलस्यापि
कर्मणोऽतिशयितफलप्रतिबन्धकत्वात् हेयत्वं निर्व्यूढम्। मामुपैष्यसि
इत्येतत्सामर्थ्यात्सर्वैरित्युक्तम्। मोक्ष्यसे इत्युक्त एवार्थोविमुक्तः
इत्यनूद्यत इत्यपौनरुक्त्याभिप्रायेणाहतैर्विमुक्त इति। अत्र
विमुक्तिशब्दस्य जीवन्मुक्तिपरत्वं वदन्तस्तदसम्भवादेव निरसनीयाः।
कर्तृत्वफलप्रदत्वादिवत्फलत्वमपि
स्वस्यैवेत्यभिप्रायेणमामेवोपैष्यसीत्युक्तम्। यद्वा क्रमेण प्राप्त्या
विलम्बव्यवच्छेदार्थ एवकारः। मामेवैष्यसि \[9।34\] इति च वक्ष्यते।  
  
