+++
title = "23 येऽप्यन्यदेवता भक्ता"

+++
  
  
।।9.23।। सर्वासामपि देवतानां भगवच्छरीरत्वात्त्रैविद्या माम् \[20\]
इत्युक्तप्रकारेण वस्तुतः स्वसमाराधनमिति जानन् भवान् किं न केवलकर्मिणामपि
मोक्षरूपयोगक्षेमं प्रयच्छतीत्यत्रोत्तरमुच्यतेये तु इत्यादिश्लोकद्वयेन।
तुशब्दः शङ्कानिवृत्त्यर्थः। अन्यदेवताभक्ताः
इत्येतत्समभिव्याहारफलितम्इन्द्रादीनिति। पूर्वोक्तेन न्यायेनेति -- मयि
सर्वमिदं प्रोतं \[7।7\] इत्यादावस्मिन्नप्यध्यायेमया ततमिदं सर्वम्
\[9।4\] इत्यादौ चेति भावः। मामेव यजन्ति इत्यन्तं शङ्कितानुवादरूपम् शेषं
तु विधेयरूपमित्यभिप्रायेणाहअपित्विति। विधिः स्वज्ञानद्वारा यस्य पूर्वं
कारणं; तद्विधिपूर्वम् तदन्यदविधिपूर्वकम्। कथमविधिपूर्वकत्वं
विहितानामित्यत्राहइन्द्रादीनामिति। तत्पूर्वकमिति --
तथाविधविध्यनुसन्धानपूर्वकमित्यर्थः। यथा विदधतीत्युक्तं
विवृणोतिवेदान्तेति। इन्द्रादीनामाराध्यत्वमात्रं कर्मभोगे प्रतिपादितम्
तेषामेव यथावस्थितं स्वरूपं वेदान्तेष्विति न विरोधः। साक्षादिति
निरुपाधिकमित्यर्थः; प्रधानतयेति वा।
हविरुद्देश्यपरमपुरुषविशेषणतयेन्द्रादीनामुद्देश्यानुप्रवेशः यथा
प्रतर्दनविद्यादिषूपास्यानुप्रवेश इति भावः। चतुर्होतारः इति उपात्तवाक्यस्य
कथं प्रस्तुतार्थता तत्राहचतुर्होतार इति।
उपलक्षणतामभिप्रेत्योक्तंअग्निहोत्रदर्शपूर्णमासादीनीति। अन्तः प्रविष्टः
शास्ता जनानां सर्वात्मा \[यजुः3।10।2\] इत्यादिप्रसिद्धः यत्रशब्दार्थ
उच्यतेपरमात्मनीत्यादिना। यस्यादित्यः शरीरम् \[बृ.उ.3।7।9\]
इत्यादिवाक्यानुसन्धानेनतच्छरीरभूतैरित्यादिकमुक्तम्। कर्मणां देवैः साध्या
सम्पत् तदाराधनत्वरूपोऽतिशय एव स चान्ततः फलसाधनत्वप्रकारे पर्यवसित
इत्यभिप्रायेणाहइन्द्रादिदेवतानामित्यादि।  
  
