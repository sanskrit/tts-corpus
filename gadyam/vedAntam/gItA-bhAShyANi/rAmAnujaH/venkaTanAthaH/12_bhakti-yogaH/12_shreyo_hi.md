+++
title = "12 श्रेयो हि"

+++
  
  
।।12.12।। अथाव्यवहितोपायानधिकारनिमित्तखेदनिवृत्त्यर्थं
रजनीकरबिम्बलिप्सोदस्तहस्तस्तनन्धयवदशक्ये प्रवृत्तिपरिहारार्थं च
व्यवहितानेवोपायान्यथाधिकारं सौकर्यातिशयेन प्रशंसन्नुक्तमुपपादयति --
श्रेयो हि इति। यथावस्थितवेषेणाभ्यासात्तदुपायस्य श्रेयस्त्वं वक्तुमयुक्तं
वैपरीत्यात् अतोऽनधिकारिणा क्रियमाणो भगवदभ्यासः
परिपक्वफलरसलोलुपबटुकरमृदितशलाटुवद्विरस एव स्यादिति तदपेक्षया
यथावस्थितसरसाभ्यासहेतोः श्रेयस्त्वमुचितमेव
भवेदित्यभिप्रायेणअत्यर्थप्रीतिरहितादित्युक्तम्। त एव च
पित्तोपहतपयःपानवदक्षीणपापस्य दुष्करतामाहकर्कशरूपादिति। अत्र
परमात्माभ्यासोपायत्वेन विहितं ज्ञानं जीवात्मविषयमेव युक्तम् तच्च
ध्यानसाध्यत्वेन
विवक्षितत्वादपरोक्षाकारमित्यभिप्रायेणअक्षरयाथात्म्यानुसन्धानपूर्वकं
तदापरोक्ष्यज्ञानमित्युक्तम्। श्रेयः इत्यस्यविशिष्यते इत्यस्य च
समानार्थत्वज्ञापनायहितत्वे विशिष्यत इत्युक्तम्। व्यवहितोपायस्यापि
सौकर्यातिशयलक्षणमत्र हितत्वम् न तु
मुख्यत्वादिरूपम्। अनिष्पन्नरूपादित्यस्यापि पूर्ववदभिप्रायः। कर्मणो
रजस्तमोमूलरागद्वेषादिनिवृत्तिरूपशान्तिजनकत्वेऽवान्तरव्यापारमाहनिरस्तपापतयेति।
ननुत्यागाच्छान्तिः इत्यत्रापि पूर्ववच्छ्रेयस्त्वविधानमेवोचितम्; अन्यथा
रीतिभङ्गप्रसङ्गात्; ध्यानस्य कर्मसाध्यतया विवक्षितत्वेन ततोऽन्यस्य
कर्मसाध्यत्वनिर्देशायोगात् शान्तिव्यवहितस्य च कथं वैशिष्ट्यमित्यत्राह --
शान्ते मनसीति। अयमभिप्रायः -- अनन्तरम् इति निर्देशेनैव रीतिस्त्यक्तेति
प्रतीयते यतश्च यदनन्तरं यद्दृश्यते; तस्य तत्कार्यत्वमेव व्यक्तम् ध्यानं
प्रति शान्तेर्हेतुतया ध्यानस्य
कर्मसाध्यत्वात्तद्वैशिष्ट्याभिप्रायानुरूपमेव चेदम् इति।
अत्रत्यागाच्छान्तिंरनन्तरम् इति हेतुकार्यभावनिर्देश उपलक्षणतया
ध्यानादिष्वप्यभिमत इति ज्ञापनायध्यानाच्चेत्यादिकमुक्तम्। ननुश्रेयो हि
ज्ञानमभ्यासात् इत्यत्र स्वारस्येन
अभ्यासप्रभृत्युत्तरोत्तरमन्तरङ्गत्वाकारेण प्रकृष्टं ज्ञानादिकमिति किं
नाङ्गीक्रियते इत्यत्र पिण्डितार्थं वदन् व्यवहितनिष्ठाश्रैष्ठ्यं
निगमयतिइति भक्तियोगाभ्यासाशक्तस्येति। अयमभिप्रायः -- अथ चित्त समाधातुं न
शक्नोषि \[12।9\] इति ह्युपक्रान्तम्अथैतदप्यशक्तोऽसि \[12।11\] इत्यनेन च
भक्तियोगाङ्कुरेऽप्यशक्तस्य कर्मफलत्यागो विहितः स
चात्रध्यानात्कर्मफलत्यागः इति प्रत्यभिज्ञायते ततश्चाभ्यासापेक्षया
तस्याशक्तविषयत्वे सिद्धे तदुभयमध्यगतयोरपि
ज्ञानध्यानयोरभ्यासात्पूर्वभावित्वेन कर्मणः परत्वेन च
प्रतीयमानयोस्तत्तदशक्ताधिकारिविशेषविषयत्वं सिद्धम् -- इति।  
  
