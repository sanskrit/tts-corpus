+++
title = "11 अथैतदप्यशक्तोऽसि कर्तुम्"

+++
  
  
।।12.11।। स्वार्थेष्वेव कर्मसु निबद्धचित्तस्य कथं त्वदर्थेषु
कर्मस्वत्यर्थप्रियत्वेन प्रवृत्तिः सम्भवेदित्यत्र
तदुपायपरम्पराकाष्ठाभूतं कर्मयोगं प्रत्यभिज्ञापयतिअथैतदिति। मद्योगमाश्रितः
इत्यस्याक्षरयोगविषयेणोत्तरार्धेन अन्वयव्युदासाय पूर्वार्धान्वयमाहअथ
मद्योगमिति। तस्याशक्यत्वज्ञापनायाह -- मद्गुणेति।
भक्तियोगावस्थाविशेषेष्वतः पूर्वावस्था नास्तीति
व्यञ्जनायभक्तियोगाङ्कुररूपमित्युक्तम्। मद्योगम् इत्यनेन
जीवात्मयोगव्यवच्छेदः। ततश्च मद्योगमाश्रित्य तदङ्कुरे
कर्मण्यसमर्थश्चेज्जीवात्मयोगमाश्रित्य तदङ्कुरे कर्मयोगे प्रवर्तस्वेति
वाक्यार्थः। तदेतदभिप्रेत्याहततोऽक्षरेति। अक्षरयोगस्याप्यव्यवधानेन
मोक्षोपायत्वव्युदासायपरभक्तिजननमित्युक्तम्।
सप्रकाराक्षरयोगप्रत्यभिज्ञापनार्थं; मध्यमषट्कोदिताक्षरयोगव्यवच्छेदार्थं
चपूर्वषट्कोदितमित्युक्तम्। सर्वकर्मफलत्यागस्याव्यवधानेन
भक्तियोगजनकत्वव्युदासायतदुपायतयेत्युक्तम्।  
  
कर्मयोगपूर्वकात्मसाक्षात्कारस्य भक्त्युत्पत्त्युपयोगित्वप्रकारं
प्रकरणान्तरोक्तं दर्शयति -- मत्प्रियत्वेनेति। मय्येव मन आधत्स्व \[12।8\]
इति पूर्वं परमात्मनि मनस्समाधानं विहितम् तदशक्तं
प्रत्युपदिश्यमानाक्षरयोगांकुररूपे कर्मणि प्रवृत्तस्य तु
पूर्वषट्कप्रपञ्चितैर्हेतुभिः मनोनियमनशक्यत्वंयतात्मवान्
इत्युक्तमित्यभिप्रायेणयतमनस्क इत्युक्तम्।
कर्मयोगस्यानन्तरश्लोकेऽभिधास्यमानक्रमेण परम्परया
भक्तियोगजनकत्वप्रकारमाहततोऽनभिसंहितेति। फलत्यागं कुरु इति
साध्यांशत्यागवचनेन तत्पूर्वकसाधनानुष्ठानं विवक्षितमिति
ज्ञापनायअनभिसंहितफलेनेत्यादिकमुक्तम्।
अनन्तराभिधास्यमानमनश्शान्तिद्वारात्मध्यानसिद्धिः। अविद्या संसारकारणं
कर्म;अविद्या कर्मसंज्ञा इत्युपक्रम्ययया क्षेत्रज्ञशक्तिः सा वेष्टिता
\[वि.पु.6।7।61\] इति वचनात्। आदिशब्देनअनात्मन्यात्मबुद्धिर्या त्वस्वे
स्वमिति या मतिः। अविद्यातरुसम्भूतिबीजमेतद्द्विधा स्थितम्
\[वि.पु.6।7।11\] इत्याद्युक्तसङ्ग्रहः। यद्वाऽत्र अविद्या देहात्मभ्रमादिः
आदिशब्देन कर्मवासनादिसङ्ग्रहः।
परभक्तिजनकत्वसिद्ध्यर्थमुक्तंमच्छेषतैकस्वरूप इति। यथा बाल्ये
बालक्रीडाप्रसङ्गेन नरेन्द्रभवनान्निष्क्रान्तस्य मार्गाद्भ्रष्टस्य
व्याधगृहीतस्य पक्कणे वर्तमानस्य राजकुमारस्याप्तोपदेशात्स्वात्मनस्तथात्वं
मत्वा विमृशतः स्वात्मनि राजसाम्यमङ्गप्रत्यङ्गादिषु पश्यतस्तस्मिन् यथा
पितृत्वप्रीतिर्निरतिशया जायते एवमस्यापि यथोपदेशं भगवच्छेषभूते स्वात्मनि
तत्साम्याकारेण साक्षात्कृते भक्तिसिद्ध्यर्थं न
किञ्चित्कर्तव्यमस्तीत्यभिप्रायेण -- मयि परा भक्तिः स्वयमेवोत्पद्यत
इत्युक्तम्। एतेनाध्यायारम्भेये चाप्यक्षरमव्यक्तम् \[12।1\]
इत्युक्ताक्षरयोगोऽप्यक्षरसाक्षात्कारद्वारा परभक्तिमुत्पाद्य
परमात्मप्राप्तौ विश्राम्यतीति सिद्धम्। स एव ह्यत्रापि
प्रथमषट्कोक्तोऽक्षरयोगः प्रस्पष्टमुच्यते।  
  
ननु यदशक्तं प्रति यदुपदिश्यते; तत्तत्तुल्यफलमशक्ताधिकारं साधनान्तरं
दृष्टम् यथावगाहना शक्तस्य स्नानान्तराणि। उच्यते चान्यत्र क्रियायोगस्य
साक्षान्मोक्षसाधनत्वंमोक्षकारणमव्यक्तमचिन्त्यमपरिग्रहम्। तमाराध्य
जगन्नाथं क्रियायोगेन मुच्यते इति। तथात्रापि किं न स्यादिति शङ्कायां
कर्मयोगस्य भक्तियोगसाधनत्वं अष्टादशाध्याये वक्ष्यमाणं दर्शयतितथाचेति।
अन्यत्र चाप्ययं क्रमः स्फुटः -- तत्र चित्तं समावेष्टुं न शक्नोति
भवान्यदि। तदभ्यासपरस्तस्मिन् कुरु योगं दिवानिशम्। तत्राप्यसामर्थ्यवतः
क्रियायोगो महात्मनः। ब्रह्मणा यः समाख्यातस्तत्परः सततं भव। करोषि यानि
कर्माणि देवदेवे जगत्पतौ। समर्पयस्व भद्रं ते ततः कर्म प्रहास्यसि। प्रधानं
कारणं योगो विमुक्तेर्दितिजेश्वर। क्रियायोगश्च योगस्य परमं तस्य साधनम्
इति। मद्भक्तिं लभते पराम् \[18।54\] इति वक्ष्यमाणफलस्य कर्मयोगहेतुकत्वं
प्रकरणसिद्धमिति ज्ञापनायस्वकर्मणा तमभ्यर्च्य सिद्धिं विन्दति मानवः
\[18।46\]इत्यारभ्येत्युक्तम्।  
  
