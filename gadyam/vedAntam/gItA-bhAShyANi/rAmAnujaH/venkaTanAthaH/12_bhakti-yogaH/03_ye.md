+++
title = "03 ये"

+++
  
  
।।12.3।। अक्षरनिष्ठस्यापकर्षमाह -- ये त्वक्षरम् इत्यादिश्लोकत्रयेण।
सर्वप्रकारनिर्देशनिषेधस्य स्ववचनविरोधादिदुष्टत्वाद्यथावस्थितस्वरूपे
निषेध्यतया विवक्षितं निर्देशविशेषं सहेतुकमाहदेहादन्यतयेति। यद्यपि
देहादन्यस्मिन्नपि देहिनि देहद्वारा देवादिशब्दाः प्रवर्तन्ते तथापि
विविच्य निर्देष्टव्ये प्रकृतिसम्बन्धरहिते चापवृक्तात्मस्वरूपे
तावत्तादृशवृत्तिरपि न सम्भवतीत्यभिप्रायः। तत एव देहादन्यतयैवेत्यर्थः।
अत्यन्तानभिव्यक्तत्वविवक्षायांउपासते इति स्ववाक्येनापि विरोध
इत्यभिप्रायेणाह -- चक्षुरादिकरणानभिव्यक्तमिति। सर्वत्रगम् इत्यत्राणुत्व
श्रुतिविरोधपरिहारायाहदेवादिदेहेष्विति। यद्वा निषेध्यस्य चिन्त्यत्वस्य
प्रसङ्गार्थंसर्वत्रगम् इत्युक्तमित्याह -- देवादिदेहेषु वर्तमानमपीति। तेन
तेन रूपेणेति आत्मचिन्ताविधिविरोधाच्चिन्त्यमात्रनिषेधो न शक्यत इति
भावः। तत एव कूटस्थमिति तत्तद्विलक्षणत्वादित्यर्थः। अनेकेषां
सन्तन्यमानानां पुरुषाणां साधारणो हि पूर्वः पुरुषः कूटस्थः अत्र तु
साधारण्यमात्रं लक्ष्यत इत्याहसर्वसाधारणमिति। एतेन
कूटशब्दनिर्दिष्टमायाध्यक्षत्वं वा राशिवत्स्थितत्वं वा वदन्तः
प्रसिद्धार्थपरित्यागादिभिर्निरस्ताः। अतः कूट इव निश्चलं
वृद्धिक्षयादिरहितमित्यप्यत्र मन्दम्। नन्वेकदा सर्वसाधारणत्वमसिद्धं;
कालभेदेन सर्वजातीयशरीरपरिग्रहेऽपि सर्वव्यक्तिपरिग्रहो नास्ति; अतः कथं
सर्वसाधारणत्वमित्यत आहदेवादीति। नह्यसाधारणा देवत्वादय आत्मन्यव्यवधानेन
सम्बध्यन्त इति भावः।  
  
उत्क्रान्त्यादिमतो जीवस्य
स्पन्दनिषेधादेरनुपपन्नत्वादत्राचलशब्दविवक्षितमाह -- अपरिणामित्वेनेति।
अनित्यत्वं हि परिणामेन व्याप्तम्। ततश्च व्यापकाभावाद्व्याप्याभावो
विवक्षित इत्यपुनरुक्तिरित्याह -- तत एव ध्रुवमिति। उपासते \[12।2\]
इत्यनेनैव मनोनियमनस्य सिद्धत्वात्तदुपयुक्तबाह्येन्द्रियव्यापारनियमनपरतया
व्याचष्टेसम्यङ्नियम्येति। अहिंसा सत्यमस्तेयं ब्रह्मचर्यपरिग्रहः
\[वि.ध.104।3बृ.ना.31।76\] इत्यादिकमभिप्रेत्योक्तंसर्वत्रेति। शुनि चैव
श्वपाके च पण्डिताः समदर्शिनः \[5।18\] इत्यादिकमभिप्रेत्यआत्मसु
ज्ञानैकाकारतया समबुद्धय इत्युक्तम्। तत एव -- समबुद्धित्वादेव। य
एवमक्षरमुपासते अक्षरशब्दवाच्यं प्रत्यगात्मानं प्राप्यतया निश्चित्य
परमात्मानं तत्प्रापकतयोपासते। तेऽपीति
मद्व्यतिरिक्तप्राप्यान्तरनिश्चयवन्तोऽपीत्यर्थः। मां प्राप्नुवन्त्येव --
विष्णुशक्तिः परा प्रोक्ता \[वि.पु.6।7।61\] इत्युक्तप्रकारेणअविभागेन
दृष्टत्वात् \[ब्र.सू.4।4।3\] इत्यपृथक्सिद्धविशेषणभूतं मुक्तस्वरूपं
मत्समानाकारं प्राप्नुवन्तीत्यर्थ इत्यर्थः।  
  
प्रमेयशरीरं साधीयः; यदि प्रमाणमुपलभामह इत्याशङ्क्य
सोपबृंहणश्रुतिमुदाहरतिपरमं साम्यमुपैतीति। ननु अथ परा यया तदक्षरमधिगम्यते
\[मुं.उ.1।1।5\]अक्षरमम्बरान्तधृतेः \[ब्र.सू.1।3।10\] इत्यादिषु
परब्रह्मसाधारणतया प्रयुज्यमानमक्षरपदं कथं जीवात्मवाचकम् उच्यते
अमृताक्षरं हरः \[श्वे.उ.1।10\]कूटस्थोऽक्षर उच्यते \[15।16\]
इत्यादिषूक्तत्वादित्याहतथाक्षरशब्दनिर्दिष्टादित्यादिना। पञ्चविंशकमव्यक्तं
षड्विंशः पुरुषोत्तमः। एतज्ज्ञात्वा विमुच्यन्ते यतयः शान्तबुद्धयः
\[य.स्मृ.\] इत्युक्तप्रकारेणाव्यक्तजीवात्मासक्तचेतसां क्लेशस्त्वधिकतरः;
मय्यावेशितचेतस्त्वाभावात्। अव्यक्तविषया मनोवृत्तिः
सर्वेन्द्रियोपरतिरूपा। ननु देहवत्त्वं सनकादीनामपि
सम्भवतीत्याशङ्क्यदेहात्माभिमानयुक्तैरित्युक्तम्।
