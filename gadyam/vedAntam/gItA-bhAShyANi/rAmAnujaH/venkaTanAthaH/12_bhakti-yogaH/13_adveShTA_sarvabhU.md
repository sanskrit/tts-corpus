+++
title = "13 अद्वेष्टा सर्वभूतानाम्"

+++
  
  
।।12.13।। एवंभक्तेः श्रैष्ठ्य(भक्तिशैघ्र्य)मुपायोक्तिरशक्तस्यात्मनिष्ठता
इत्येतावदुक्तन्तत्प्रकारास्त्वतिप्रीतिर्भक्ते द्वादश उच्यते \[गी.सं.16\]
इत्युक्तमुभयमवशिष्टम् तत्रापिये तु धर्म्यामृतम् \[12।20\]
इत्यध्यायान्तिमश्लोकेनातिप्रीतिरुच्यन्ते; ततः पूर्वैःअद्वेष्टा
इत्यादिभिः सप्तभिः श्लोकैरात्मनिष्ठाप्रकारा उच्यते
इत्याहअनभिसंहितेति। तत्प्रकाराः इत्यनेनेतिकर्तव्यताविशेषरूपाः प्रकारा
विवक्षिता इति ज्ञापनायोक्तम्उपादेयान् गुणानाहेति।
ननुकर्मनिष्ठस्योपादेयान् गुणानाह इति कथं सङ्गच्छते तेषु हि
श्लोकेषुमय्यर्पितमनोबुद्धिर्यो मद्भक्तः स मे प्रियः
\[11।14\]सर्वारम्भपरित्यागी यो मद्भक्तः स मे प्रियः
\[11।16\]शुभाशुभपरित्यागी भक्तिमान्यः स मे प्रियः \[12।17\]अनिकेतः
स्थिरमतिर्भक्तिमान्मे प्रियो नरः \[12।19\] इति भक्तिनिष्ठ एव प्रियत्वेन
पुनः पुनरुच्यते। प्रियो हि ज्ञानिनोऽत्यर्थमहं स च मम प्रियः \[17\] इति
सप्तमोक्त एव ज्ञानी प्रियशब्देन प्रत्यभिज्ञायते तत्समानाधिकरणानां
चअद्वेष्टा इत्यादीनां तदुपायभक्त्यङ्गपरत्वं युक्तमिति। अत्रोच्यते --
ध्यानात्कर्मफलत्यागः \[12।12\] इति कर्मप्रसङ्गानन्तरमेव पठितानां
तदङ्गत्वं प्रतीयते। अङ्गभूतानां चैषामुपकारःत्यागाच्छान्तिरनन्तरम्
\[12।12\] इत्युक्तः। प्रागपि कर्मयोगाङ्गतया चैते प्रतिपादिताः। या तु
स्ववाक्येमद्भक्तः इत्यादिभिः प्रतीता भक्तिः; सा
कर्मयोगान्तर्भूतभक्तिरेवेति तत्रतत्र श्लोके व्याख्यास्यति। नहि
भक्तिगन्धरहितौ कर्मज्ञानयोगौ यथोक्तं -- त्रयाणामपि योगानां
त्रिभिरन्योन्यसङ्गमः \[गी.सं.24\] इति। साक्षाद्भक्तिनिष्ठास्तुये तु इति
श्लोकेन वक्ष्यन्ते। तत्र हि तुशब्देनमत्परमा भक्ताः इति
मत्परमशब्दविशेषणेनअतीव मे प्रियाः \[12।20\] इति प्रियत्वातिशयवर्णनेन च
भक्तान्तरप्रतिपत्तिर्दृढतरा जायते। ततश्च तत्पूर्वं प्रियत्वमात्रेण
निर्दिष्टास्त्वर्वाचीना एव भक्ता इति सङ्ग्रहविस्तरकृतोराशयः।  
  
प्रसक्तप्रतिषेधायसर्वभूतानाम् इति
सविशेषणनिर्देशाभिप्रेतमाहविद्विषतामपकुर्वतामपीति। विशेषणे तात्पर्यमिति
ज्ञापनायसर्वेषामिति व्यासः। विद्विषतामिति मानसः;अपकुर्वतामिति वाचिकः
कायिकश्च व्यापारः। न केवलं तेष्वद्वेषमात्रम्; अपितु मैत्री चेत्याहमैत्र
इति। मैत्रीहेतुं दर्शयतिमदपराधेति। अयमेवाद्वेषस्यापि हेतुः। मैत्रीं मतिं
कुर्वन्निति सामान्यविषये तद्धिताभिप्रेतविशेषोक्तिः। मैत्रीं
हितैषिणीमित्यर्थः। करुणाया निरुपाधिकत्वायाहतेष्वेव दुःखितेष्विति। करुणां
कुर्वन्निति करुणशब्दनिर्वचनम्। नामधातोः क्विबन्तात्पचादित्वादच्प्रत्ययः;
अर्शआदित्वाद्वा मत्वर्थीयः। एवं मैत्रशब्दे। द्विषत्स्वपकुर्वत्स्वेवेति
चैवकाराभिप्रायः। निरहङ्कारत्वं निर्ममत्वे हेतुः। ममकारप्रसङ्गस्थले हि
निर्ममत्वं विधेयमित्यभिप्रायेणाहदेहेन्द्रियेषु तत्सम्बन्धिषु चेति।
अनात्मन्यात्मबुद्धिर्ह्यत्र निषेध्योऽहङ्कार इत्यभिप्रायेणाह --
देहात्माभिमानरहित इति। एतेननिर्गताहम्प्रत्ययः इति परव्याख्या दूषिता;
अहमर्थस्यैवात्मत्वसमर्थनात्। तत एवेति --
निर्ममत्वनिरङ्कारत्वाभ्यामित्यर्थः। क्षमीति -- नापकर्तृषु क्षमा
विवक्षिता;अद्वेष्टा इत्यादिना गतार्थत्वात्। ततश्चतांस्तितिक्षस्व
\[2।14\] इति प्रागुक्तावर्जनीयसांस्पर्शिकद्वन्द्वतितिक्षा स्मार्यते।
तत्पौनरुक्त्यपरिहारायसमदुःखसुखः इत्येतदाभिमानिकविषयम्। तथा सति
निर्ममत्वनिरहङ्कारत्वानन्तरोक्तिश्च सङ्गच्छत
इत्यभिप्रायेणसाङ्कल्पिकयोरित्युक्तम्।
अहङ्कारममकारप्रयुक्तयोरित्यर्थः। सन्तुष्टो येनकेनचित् \[12।19\] इति
वक्ष्यमाणत्वात्;यदृच्छालाभसन्तुष्टः \[4।22\] इति प्रागुक्तत्वाच्च।  
  
