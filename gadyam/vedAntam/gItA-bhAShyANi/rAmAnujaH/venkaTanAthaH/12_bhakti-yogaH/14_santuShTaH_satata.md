+++
title = "14 सन्तुष्टः सततम्"

+++
  
  
।।12.14।। स एव सन्तोषोऽत्राप्यादरार्थं सङ्ग्रहेणोक्त इत्यभिप्रायेणाह --
यदृच्छोपनतेन येनकेनापीति। अन्यत्रापि ह्युच्यते -- येनकेनचिदाच्छन्नो
येनकेनचिदाशितः। यत्रक्वचनशायी स्यात्तं देवा ब्राह्मणं विदुः
\[म.भा.12।245।12\] इति। शास्त्रीयेष्वयत्नोपनतेषु
प्रभूताल्पसरसविरसादिवैषम्यं नानुसन्धेयमिति भावः। यथोक्तमजगरेण -- न
सन्निपतितं धर्म्यमुपभोगं यदृच्छया। प्रत्याचक्षे न चाप्येनमनुरुन्धे
सुदुर्लभम् \[ \] इति। सततमिति योगकालोपकारकवासनास्थैर्यार्थम्।
योगशब्दश्चात्र योगदर्शनानुग्राहकप्राचीनानुसन्धानपरः; साक्षाद्योगस्य
सर्वदा कर्तुमशक्यत्वादित्यभिप्रायेणाह -- सततं प्रकृतिवियुक्तेति।
सततमात्मचिन्तनवदनात्मचिन्तननिवृत्तिरपि योगान्तरङ्गमिति यतात्मशब्देनोच्यत
इत्याहनियमितमनोवृत्तिरिति। अन्येषां यत्र सन्देहप्रसङ्गः; तत्र ह्यस्य
निश्चयो वाच्यः स चात्रानुष्ठानोपकारक एव ग्राह्यः तदाह --
अध्यात्मशास्त्रेति। मयि इत्यनेनअहं हि सर्वयज्ञानां भोक्ता च प्रभुरेव च
\[9।24\] इत्युक्तमाराध्यत्वं फलप्रदत्वं चात्र कर्मयोगनिष्ठस्य
मनोबुद्ध्यर्पणार्थम्। अपेक्षितमभिसंहितमित्यभिप्रायेणाहभगवानिति।
भगवच्छब्देन सकलफलप्रदत्त्वौपयिकोभयलिङ्गत्वोक्तिः। वासुदेवशब्देन
सर्वकर्माराध्यत्वौपयिकसर्वदेवतान्तर्यामित्वोक्तिः। वक्तृरूपविवक्षा वा।
आराध्यत्वेन चिन्तनमत्र मनसोऽर्पणम्। फलप्रदत्वाध्यवसायो बुद्ध्यर्पणम्।
यद्वा द्वयोरपि चिन्ताध्यवसायौ भाव्यौ। मनसाध्यवसायो वा मनोबुद्धिः।
उद्देश्यांशं निष्कर्षतिय एवम्भूतो मद्भक्त इति। अशक्तस्य
शक्यनिष्ठाप्रतिपादनप्रकरणत्वात् साक्षाद्भक्तियोगनिष्ठाद्व्यवच्छिन्दन्
श्लोकद्वयस्य पिण्डितार्थमाहएवम्भूतेन कर्मयोगेनेति। उद्देश्यविशेषणेष्वपि
तात्पर्यं मीमांसकैरेवाङ्गीकृतम्; यत्र विशेषणप्रयोगस्य गत्यन्तरं
नोपलब्धमिति भावः। प्रियः प्रीतिविषयः; प्रीतोऽहं,तदभिलषितं ददामीति
भावः।  
  
