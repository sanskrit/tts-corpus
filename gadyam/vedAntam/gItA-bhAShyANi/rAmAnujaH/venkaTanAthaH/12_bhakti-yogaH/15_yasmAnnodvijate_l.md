+++
title = "15 यस्मान्नोद्विजते लोको"

+++
  
  
।।12.15।। अथ निर्ममत्वादिफलभूतं लोकोद्वेगकरकर्मत्यागरूपं गुणं
विदधत्तत्फलयोगं च दर्शयति -- यस्मात् इति श्लोकेन।
यच्छब्दावृत्तिमात्रेणाधिकार्यन्तरत्वशङ्कानिवृत्त्यर्थंयस्मात्कर्मनिष्ठादित्युक्तम्।
लोकगताया उद्वेगनिवृत्तेः कर्मनिष्ठं प्रति
विधातुमशक्यत्वादुद्वेगकारणभूतकर्मनिवृत्तिर्विधेयत्वेन विवक्षितेति
दर्शयतियो लोकोद्वेगकरमिति। अपकाररूपत्वाभावेऽप्यश्लीलभाषणादिमात्रेणापि हि
लोकोद्वेगो जायत इत्यभिप्रायेणकञ्चिदपीत्युक्तम्। एतेनअद्वेष्टा \[12।13\]
इत्यादिना पूर्वोक्तात्समः शत्रौ च \[12।18\] इत्यादिना वक्ष्यमाणाच्च
वैषम्यं सिद्धम्। लोकान्नोद्विजते च यः इत्यत्रापि हेत्वभावे तात्पर्यम्;
अन्यथा पूर्वोत्तरपौनरुक्त्यप्रसङ्गात्। अस्मिन्नपि
श्लोकेहर्षामर्षभयोद्वेगैर्मुक्तः इत्युद्वेगाभावस्य
विहितत्वात्यस्मान्नोद्विजते इत्यनेन
भिन्नरीतित्वप्रसङ्गाच्चेत्यभिप्रायेणाहयमुद्दिश्येति।
लोकगतोद्वेगकरकर्मनिवृत्तिरपि नास्य विधेयेति विधेयं दर्शयितुं लोकस्य
तथाविधकर्माकरणे हेतुमाहसर्वेति। यथा सर्वाविरोधित्वेन कर्मनिष्ठं लोको
निश्चिनुयात्; तथाऽसौ कर्मनिष्ठो वर्तेतेत्युक्तं भवति। यो न हृष्यति न
द्वेष्टि \[12।17\] इति वक्ष्यमाणादत्र हर्षादेर्विषयभेदेन निवर्तकभेदेन च
वैषम्यज्ञापनायाहअत एव कञ्चन प्रतीति। अत एवेति
उपकारापकारादिहेतुभेदाभावादित्यर्थः। कञ्चन प्रत्युद्वेगेनेति **भयादेः**
पृथगुक्तत्वाद्भयकार्यभूतं कर्म वा जुगुप्सा
वाऽत्रोद्वेगः। यस्मान्नोद्विजते इत्यादिवाक्यत्रयार्थसङ्कलनेनाहय एवम्भूत
इति। पूर्वश्लोकोक्तमैत्रत्वकरुणत्वादिगुणगणाभावेऽपि
लोकोद्वेगकरकर्मनिवृत्तिमात्रेणापि प्रीतो भवामीतिस च इत्यादिनोच्यत इत्याह
-- सोऽपीति।  
  
