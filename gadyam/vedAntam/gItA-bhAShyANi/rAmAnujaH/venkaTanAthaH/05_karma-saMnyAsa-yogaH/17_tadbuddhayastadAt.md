+++
title = "17 तद्बुद्धयस्तदात्मानस्तन्निष्ठास्तत्परायणाः"

+++
  
  
।।5.17।। आत्मानुभवसौधसोपानस्य ज्ञानस्यारोहणक्रमं दर्शयति तद्बुद्धयः इति
श्लोकेन। तच्छब्देनात्र पूर्वप्रस्तुतस्वाभाविकात्मस्वरूपं
पूर्वश्लोकोक्ततज्ज्ञानं वा परामृश्यत
इत्यभिप्रायेणतथाविधात्मदर्शनाध्यवसाया इत्युक्तम्। तदात्मानः इत्यनेन
द्रष्टव्यत्वाध्यवसायादनन्तरो दर्शनार्थप्रवृत्तियोग उच्यत
इत्यभिप्रायेणतद्विषयमनस इत्युक्तम्। तन्निष्ठत्वं
विषयान्तरवैमुख्यात्तत्परायणत्वे हेतुः। अयनशब्दोऽत्र कर्मणि ल्युडन्तः
प्राप्यपरः।
वाक्यार्थज्ञानादिमात्रव्यावृत्त्यर्थंएवमभ्यस्यमानेनेत्युक्तम्।
प्राप्तिप्रतिबन्धककल्मषनिवृत्तिर्ह्युपान्त्यपर्व। अतोऽन्तिमं
प्राप्यमत्रापुनरावृत्तिशब्देन विवक्षितम् स च यथावस्थित
आत्मैवेत्यभिप्रायेणतथाविधमात्मानमिति।
अपुनरावृत्तिशब्दस्यात्रानुद्दिष्टावध्यन्तरपरामर्शसापेक्षसमासान्तरव्युदासेनात्मविशेषणत्वायाहयदवस्थादिति।
नन्वात्मन एवक्षीणे पुण्ये मर्त्यलोकं विशन्ति 9।29 इति पुनरावृत्तिरुच्यते
यदवस्थादिति चायुक्तं मोक्षस्याप्यवस्थाविशेषत्वे
नित्यत्वायोगात्पुनरावृत्तिप्रसङ्गादित्यत्राहस्वेन रूपेणेति।
औपाधिकसमस्ताकारनिवृत्तिरूपावस्थाविनाशकासम्भवात्परमतेऽपि
प्रध्वंसरूपत्वादनिवर्त्येति भावः।  
  
