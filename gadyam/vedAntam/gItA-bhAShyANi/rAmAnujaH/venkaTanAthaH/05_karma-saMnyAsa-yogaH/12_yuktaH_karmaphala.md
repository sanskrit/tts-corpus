+++
title = "12 युक्तः कर्मफलम्"

+++
  
  
।।5.12।। एकस्यैव कर्मणो बन्धहेतुत्वं मोक्षहेतुत्वं च
फलसङ्गतदभावादिरूपसहकारिविशेषाद्युज्यत इतीममर्थं विशदयति युक्तः इति
श्लोकेन। अत्र युक्तशब्देन समाहितचेतस्त्वमुच्यते। तच्चात्र
फलान्तरविरक्तिपूर्वकमात्मप्रावण्यमेवेति व्यञ्जनाय
आत्मव्यतिरिक्तेत्याद्युक्तम्। कर्मफलं त्यक्त्वेति
वचनात्कर्मस्वरूपानुष्ठानं पूर्वोक्तमिहार्थसिद्धं दर्शितम्। नैष्ठिकीं
शान्तिमित्यनेन साक्षान्मोक्षप्रतीतिः स्यात्। तद्व्युदासायाह स्थिरामिति।
प्रकरणलब्धोऽयं विशेषः। निष्ठायां भवतीति नैष्ठिकी। कामकारेण इति न
स्वैराचारो विवक्षितः तस्य दूरनिरस्तत्वात्। अतः कामकर्तृकंप्रेरणं कामकारः
तेन यथाभिमतफलसङ्गमात्रं विवक्षितमित्याह कामकारेण फले सक्त इति। निबध्यत
इत्यत्रोपसर्गेण नितरां बन्धो विवक्षित इति दर्शयतिनित्यसंसारी भवतीति।
वर्तमानव्यपदेशाद्वा तथा विवक्षा।  
  
