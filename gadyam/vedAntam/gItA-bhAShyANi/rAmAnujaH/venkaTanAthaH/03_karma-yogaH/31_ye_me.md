+++
title = "31 ये मे"

+++
  
  
।।3.31।। ये मे मतम् इति श्लोके मे मतभित्यौपनिषदपुरुषस्य
सिद्धान्ताभिमानप्रदर्शनान्मोक्षसाधनत्वोपदेशमात्रस्य कृतकरत्वाच्च
तत्प्राशस्त्यपरोऽयं श्लोक इत्यभिप्रायेणाह अयमेव साक्षादिति।
ज्ञानयोगनिरपेक्ष इत्यर्थः। सारभूतः प्रधानभूतःसारो बले स्थिरांशे च
न्याय्ये क्लीबं वरे त्रिषु अमरः33।170 इति नैघण्टुकाः। प्राधान्यं चात्र
मोक्षसाधने ज्यायस्त्वम्।
मानवशब्दस्यात्रानधिकृतशूद्रादिसङ्ग्राहकत्वादधिकृतदेवादिप्रतिक्षेपकत्वाच्च
तदुभयपरिहारायय इति प्रमाणसिद्धानुवादेनाधिकारिमात्रोपलक्षकोऽयं शब्द
इत्यभिप्रायेणोक्तंये मानवा आत्मनिष्ठशास्त्राधिकारिण
इति। नित्यमनुतिष्ठन्ति इत्युक्तं नित्यमनुष्ठानं निर्णयपूर्वकमेव
प्रामाणिकत्वनिश्चयशून्यस्यानुष्ठानंकदाचिद्भज्येतापीत्यभिप्रायेणोक्तम्अयमेव
शास्त्रार्थ इत्यादि। एतत् अयमेवेत्युक्तम् यद्वा एतन्मे मतं शास्त्रार्थ
इति निश्चित्येत्यन्वयः शासितुर्मतमेव हि शास्त्रार्थ इति
भावः। श्रद्धावन्तः इति पदमनुष्ठानात् पूर्वावस्थापरमित्याह ये
चाननुतिष्ठन्तोऽपीति। ततोऽप्यर्वाचीनावस्थानसूयेत्याह ये चाश्रद्दधाना इति।
गुणेषु दोषाविष्करणमसूयेत्यसूयालक्षणाभिप्रायेणाह अपन्निति। अपिशब्दो
वर्गत्रयसमुच्चयपर इतिते सर्व इत्युक्तम्। ननु सम्भवत्येकवाक्यत्वे
वाक्यभेदश्च नेष्यते श्रद्धावन्त इत्यादौ चभवन्ति इत्यध्याहारश्चानुचितः
यच्छब्दस्य चैकत्र प्रयुक्तस्यावृत्तिरनुपपन्नेत्यत्राहतेऽपीति। एषामिति
अधिकारिणां बुद्धिस्थानां वाक्यानां वा। अयमभिप्रायः नात्रैकवाक्यत्वं
सम्भवति अपिशब्दानन्वयात् अपिशब्दो ह्यत्रानुष्ठातृभिः
सहाधिकार्यन्तरसमुच्चयपरो वा अनुष्ठातॄणामपकर्षपरो वा स्यात्। तत्र
ज्ञानयोगिनां समुच्चयः सम्भवन्नप्यत्रानपेक्षितः
कर्मयोगप्रशंसाप्रकरणानुचितश्च। ज्ञानयोगिभ्यः कर्मयोगिनामपकर्षसूचनं
त्वत्रात्यन्तविरुद्धम्। नित्यमनुष्ठातॄणां श्रद्धावन्तोऽनसूयन्त इति
विशेषणाभिधानं च निरर्थकम्। न हि नित्यमनुतिष्ठन्तोऽश्रद्दधाना असूयन्तश्च
भवेयुः। अवस्थात्रयविषयत्वे तु समुच्चयपरतया वा अर्वाचीनावस्थापकर्षपरतया
वा शक्यमपिशब्दो नेतुमिति।  
  
अनुष्ठातॄणां श्रद्धानसूयामात्रवतां च
तुल्यफलत्वेऽनुष्ठानविधायकशास्त्रवैयर्थ्यं स्यादित्याशङ्क्याह इदानीमिति।
श्रद्धानसूययोः पापनिर्हरणहेतुत्वं चधर्मः श्रुतो वा दृष्टो वा स्मृतो वा
कथितोऽपि वा। अनुमोदितो वा राजेन्द्र पुनाति पुरुषं सदा म.भा.14।94।29
इत्यादिसिद्धम्।  
  
