+++
title = "37 श्री भगवानुवाच"

+++
  
  
।।3.37।। अथइन्द्रियस्य इत्यादिना सङ्ग्रहेणोक्तमेवार्थं प्रश्नस्योत्तरतया
प्रपञ्चयन् भगवानुवाच काम एष इति। विषयानुभववासनाबीजानां
कामक्रोधाद्यङ्कुरोत्पादने रजोगुणः सलिलसेकः कामादिर्ह्यस्मिन्मते
ज्ञानविशेषरूप आत्मधर्मः रजस्तु प्रकृतिगुणः अन्यधर्मस्य कथमन्यत्र
कार्यकरत्वमित्यत्रोक्तंगुणमयप्रकृतिसंसृष्टस्येति।
औष्ण्याश्रयदहनसंयोगाद्यथा करतलादौ स्फोटादिः तथा
गुणाश्रयप्रकृतिसंसर्गादात्मनि कामादिरिति भावः। तर्हि
गुणत्रयमयप्रकृतिसंसर्गात् सत्त्वादिकार्यज्ञानादिरपि युगपदेव किं न स्यात्
इत्यत्रोक्तं उद्भवाभिभवादिरूपेण वर्तमानेति।
पूर्वश्लोकोक्तायंशब्दस्यात्रापेक्षयाऽस्येति विपरिणत्याऽनुषङ्गः।
रजोगुणप्रचुरस्यास्य कथं ज्ञानयोगप्रारम्भमात्रत्वमपीति
चोद्यमुद्भवाभिभवक्रमेण मात्रया मध्ये कदाचित्सत्त्वोन्मेषसम्भावनया
निरस्तमित्यभिप्रेत्यज्ञानयोगारब्धस्येत्युक्तम्। आरब्ध इतिभुक्ता
ब्राह्मणाः इतिवत्कर्तरि क्तः। एषः इति पदेन पापाचरणे प्रयोजकः प्रश्नविषयः
परामृश्यते। तेनैवसदृशं चेष्टते 3।33इन्द्रियस्येन्द्रियस्यार्थे 3।34 इति
श्लोकद्वयोक्तार्थोऽप्यत्र स्मारित
इत्यभिप्रेत्यप्राचीनेत्यादिविशेषणद्वयमुक्तम्।
पूर्वोक्तरागद्वेषाववस्थान्तरापन्नावत्र कामक्रोधशब्देन व्यपदिश्येते इति
भावः। महाशनत्वविवरणंविषयेष्वेनमाकर्षतीति महदशनं भोग्यं यस्य स महाशनः। एषः
इति निर्देशस्यावृत्त्या वाक्यभेदः। तत्र च वाक्यद्वयस्यैकमेव मुखभेदेन
प्रतिपाद्यम्। अन्यथा कः पापाचरणे प्रयोजकः इति प्रश्नेकाम एष
क्रोधश्चइत्यादिप्रकारेण निर्देष्टव्यम्। अनन्तरं चविद्ध्येताविह वैरिणौ
इति वक्तव्यम्। उत्तरत्र च षट्स्वपि श्लोकेषुतेन एतेन कामरूपेण अस्य एनं यः
कामरूपम् इति सर्वत्रैकवचननिर्देशः काममात्रनिर्देशश्च क्रियते न तु
कामात्क्रोधस्य पृथक्त्वेनाभिधानम्। ततश्च काम एवावस्थाभेदेन क्रोधतयाऽत्र
विवक्षितः तदवस्थाद्वयविषयतया च वाक्यभेद उचितः। महाशनो महापाप्मा इति
पदद्वयमपि बाहुल्यानुसारेणौचित्यात् क्रमेण
तदुभयविषयमित्येतदखिलमभिप्रेत्याहएष एवेति। प्रतिहतगतिः इति क्रोधाख्ये
परिणामे हेतुरुक्तः। एकस्यैव शब्दादिविषयकामावस्थातः क्रोधावस्थाया विषयतो
भेदप्रदर्शनार्थमतिप्रसङ्गपरिहारार्थं चोक्तंप्रतिहतेत्यादि। महापाप्मतां
विवृणोतिपरहिंसादिषु प्रवर्तयतीति। महान् पाप्मा कार्यतया यस्यास्तीति स
महापाप्मा। क्रुद्धो हन्याद्गुरूनपि इति हि प्रसिद्धम्। एतच्छ्लोकोक्तं
रजोगुणाख्यं पूर्वोक्तप्रकृतिशब्दव्यपदेशार्हं वासनाख्यं कारणं चोपस्थाप्य
तदुभयकार्यताविशिष्टंएनं इत्यन्वादेशः परामृशतीत्यभिप्रायेणरजोगुणसमुद्भवं
सहजमिति पदद्वयमुक्तम्। इह वैरिणं इत्यत्र इहशब्दः प्रमादवत्तया
बुभुत्सितज्ञानयोगविषय इत्यभिप्रायेणोक्तं ज्ञानयोगविरोधिनमिति।  
  
