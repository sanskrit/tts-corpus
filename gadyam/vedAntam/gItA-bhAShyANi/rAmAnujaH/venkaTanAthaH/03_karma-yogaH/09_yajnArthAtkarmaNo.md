+++
title = "09 यज्ञार्थात्कर्मणोऽन्यत्र"

+++
  
  
।।3.9।। यज्ञार्थात् इति श्लोकः कर्मविधिनिषेधयोर्विषयव्यवस्थापक इति
ज्ञापयितुं शङ्कते एवं तर्हीति। द्रव्यार्जनादेरित्यत्रादिशब्देन
महायज्ञादिग्रहणम्। ममकारादीत्यत्र तु
रागद्वेषाभिनिवेशवचनादानविहरणादिग्रहः।
अहङ्कारममकारादेर्मनोवृत्तिविशेषत्वादिन्द्रियव्याकुलतारूपत्वोक्तिः। अस्य
पुरुषस्येति मुमुक्षोरपीति भावः। कर्मवासनयेति
प्राचीनयाऽनुपरतयाऽद्यतनव्यापाराभ्यासोपबृंहितया चेति भावः। बन्धनं
भविष्यतीति उत्तरोत्तरशरीरबन्धादिना संसारानुवृत्तिप्रसङ्ग इत्यर्थः।
अत्रयज्ञो वै विष्णुः तै.सं.1।7।4 इति श्रुतेःयज्ञ ईश्वरः इति
परैर्व्याख्यातम् तच्चाविरुद्धमस्माकम् तथापि
समनन्तरश्लोकपठितयज्ञशब्दैकार्थ्यमुचितमित्यभिप्रायेणाह
यज्ञादिशास्त्रीयकर्मेति। यज्ञादीत्यादिशब्देन यज्ञशब्दस्योपलक्ष्यपरत्वं
ज्ञाप्यते। शास्त्रीयकर्मशब्देनोपलक्षणोपलक्ष्याणां सामान्यतः
सङ्ग्राहकाकारं तदर्थकर्मणो निर्दोषत्वहेतुं च दर्शयति। यज्ञार्थात्
यज्ञप्रयोजनात्। तदिदं दर्शितंशेषभूतादिति। कर्मैव बन्धनं कर्मणा वा बन्धनं
यस्य स कर्मबन्धनः तस्य च बन्धकत्वं स्ववासनाद्वारा न पुनः पापतया
अविहितप्रतिषिद्धविषयत्वादत्र कर्मबन्धनशब्दस्य। अस्य पुरुषस्य कर्मवासनया
बन्धनं भविष्यति इति शङ्काग्रन्थेनायमर्थो दर्शितः। लोकोऽत्र
संसारिचेतनवर्गः। अत इति। यज्ञार्थस्य कर्मणो बन्धहेतुत्वभावादित्यर्थः।
द्रव्यादिलाभहेतुभूतयुद्धप्रोत्साहनव्यक्त्यर्थंद्रव्यार्जनादिकमित्युक्तम्।
तादर्थ्यं सङ्गत्यागश्चेत्युभयमपि विधेयमिति ज्ञापनाय
पृथग्वाक्यकरणम्। कर्तृत्वफलत्यागयोर्विलक्षणं सङ्गत्यागस्य स्वरूपं दर्शयति
तत्रेति। यत्किञ्चित्प्रयोजनमनुद्दिश्य न मन्दोऽपि प्रवर्तते इति चेत्
सत्यं प्रयोजनसाधनत्वबुद्ध्यभावेऽपि सुहृदुपचारवद्भगवत्समाराधनरूपतया
स्वरूपेण प्रयोजनत्वबुद्ध्या प्रवृत्त्युपपत्तिः। मुक्तसङ्गं इत्यत्र
सङ्गस्य बन्धकत्वविवक्षयासङ्गान्मुक्त इत्युक्तम्।
प्रकृतचोद्यस्यादृष्टद्वारा फलप्रदत्वेन परिहारं वदन्नतदर्थस्य
बन्धहेतुत्वोक्त्या फलितं तदर्थस्य मोक्षहेतुत्वप्रकारं दर्शयति एवमिति।
एतेन कर्मणामप्रामाणिकापूर्वद्वारा फलप्रदत्वमिति कुदृष्टिमतं निरस्तम्
आर्थवादिकापेक्षितदेवताप्रीतिद्वारैव फलप्रदत्वोपपत्तौ स एनं प्रीतः
प्रीणाति यजुः5।5।10।48
इत्यादिश्रुतहानाश्रुतकल्पनाद्यनुपपत्तेः। कर्मभिराराधित इत्यनेन
हविर्ग्रहणं प्रीतिश्चाभिप्रेतेपरमपुरुष इति
तदविनाभूतादित्यवर्णादिश्रुतिसिद्धविग्रहविशेषवत्त्वं
सर्वब्रह्माण्डयुगपत्कर्मसन्निधिशक्तिश्चददातीति वरप्रदत्वमिति
विग्रहादिपञ्चकप्रदर्शनम्। कर्मवासनां समुच्छिद्येति विपरीतवास नाचोद्यं
परिहृतम्।  
  
