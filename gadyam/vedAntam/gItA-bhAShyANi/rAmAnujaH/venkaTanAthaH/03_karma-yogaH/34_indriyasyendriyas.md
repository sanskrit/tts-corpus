+++
title = "34 इन्द्रियस्येन्द्रियस्यार्थे"

+++
  
  
।।3.34।। वासनायाः स्वानुरूपचेष्टाहेतुत्वेऽवान्तरव्यापारोऽनन्तरमुच्यत
इत्यभिप्रायेणाह प्रकृत्यनुयायित्वेति। इन्द्रियस्येन्द्रियस्येति वीप्सा
सर्वेन्द्रियसङ्ग्रहार्थेत्यभिप्रायेण ज्ञानेन्द्रियकर्मेन्द्रियोपादानम्।
अर्थशब्दोऽत्र विषयपरः। साध्यस्य च
व्यापारविषयत्वाद्वचनादेरप्यत्रार्थशब्दार्थता दर्शिता। व्यवस्थितौ
इत्यत्रोपसर्गार्थविवरणम् अवर्जनीय इति। वासनाया इच्छाद्वारेणैव
प्रवृत्तिहेतुत्ववचनात् ज्ञानवासनैव कर्महेतुत्ववेषेण कर्मवासनत्युच्यते न
तु वासनान्तरमस्तीत्यपि सूचितं भवति। इन्द्रियस्येन्द्रियस्यार्थे रागद्वेषौ
व्यवस्थितौ इत्युक्ते शब्दादिविषयेषु रागवद्द्वेषोऽपि किं स्वरसवाही इति
शङ्का स्यात् तद्व्युदासायाहतदनुभव इति। ततः किं इति शङ्कायांसदृशं चेष्टते
3।33 इत्यनेनैकीकृत्यानुसन्दधानस्तात्पर्यार्थमाहतावेवमिति।
एवमुक्तवासनानुयायित्वप्रकारेणेत्यर्थः। नियमितसर्वेन्द्रियमित्यनेन बलात्
क्षणमात्रनिमीलनादिनियमनमुच्यतेस्वकार्येष्विति विषयानुभवेषु वचनादानादिषु
कर्मसु चेत्यर्थः। सङ्गात्सञ्जायते इत्यारभ्यबुद्धिनाशात्प्रणश्यति 2।6263
इत्यन्तं पूर्वप्रपञ्चितमवसरे स्मारयति ततश्चायमिति। तयोर्न वशमागच्छेत्
इत्येतन्न तावद्रागद्वेषनिषेधमात्रम् तदा ह्यौचित्यात् ज्ञानयोगाङ्गविधानं
स्यात्। तच्च ज्ञानयोगानादरणीयताप्रकरणासङ्गतम् अतोऽत्र यया वचनव्यक्त्या
ज्ञानयोगानादरणीयता सूच्येत सैव ग्राह्येत्यभिप्रायेणाह ज्ञानयोगेति।
कर्मयोगारम्भे तु चिराभ्यस्तसजातीयविषयेषु प्रवृत्तेर्न
रागद्वेषयोर्बलात्कार इति भावः। आगम्य न विनश्येदिति विनाशहेतुभूतं
तद्वशगमनं परिहरेदित्यर्थः। तद्वशगमने कथं विनाशः इति शङ्कायां
चतुर्थपादमवतारयतितौ हीति। काम एष क्रोध एषः 3।37़ इत्यादिभिः
श्लोकैर्वक्ष्यमाणमाकारमभिप्रेत्यदुर्जयौ शत्रू इत्युक्तम्। परिपन्थित्वं
प्रकृतविषयं योजयति आत्मज्ञानाभ्यासं वारयत इति। मुक्तिघण्टापथे
लुण्टाकवदवस्थितावित्यर्थः।  
  
