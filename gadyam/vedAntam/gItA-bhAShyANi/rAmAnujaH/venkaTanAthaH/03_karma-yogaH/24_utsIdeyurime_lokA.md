+++
title = "24 उत्सीदेयुरिमे लोका"

+++
  
  
।।3.24।। शास्त्रम् एवानुसृत्य तवाकरणं नाद्रियेरन्न् इत्य् अत्राह **उत्सीदेयुर्** इति।

लोक-शब्दस्याचार-पर-जन-विषयताम् औचित्य-सिद्धाम् अभिप्रेत्योक्तं- **शिष्टलोका** इति। **इमे** इतीदं-शब्द-बहुवचनयोः सामर्थ्यात् **सर्व+++(य्)+++** इत्युक्तम्। सर्वेषां शास्त्रार्थानां सर्वैर् निश्चेतुम् अशक्यत्वाच् छिष्टाचार-दत्त-दृष्टीनाम् उक्ताया अनुवृत्तेः प्रकारम् आलोच्योक्तं **मदाचारेत्यादि**।

विशरणाद्यर्थासम्भवात् पुरुषार्थहानाऽपुरुषार्थप्राप्तिरूपो नाश इहोत्साद इत्याह **नष्टा भवेयुर्** इति। असन्नेव तै.आ.6 इत्यादिवदेतत्।
+++(विहितस्य)+++ अकरणस्योत्साद-हेतुत्वे +++(सति)+++ ऽवान्तर-व्यापारः **सङ्करः**, स च ब्राह्मणादिधर्मस्य युद्धनिवृत्त्यादेः क्षत्रियादिभिर् अनुष्ठानम्। **उपहतिः** पश्चाद् अपि कर्माऽनर्हता। स्वात्मनि दृष्टान्तभूते दर्शितम् अर्थं दार्ष्टान्तिके ऽभिप्रेतं व्यञ्जयति **एवम् एव त्वम्** इति। न मे पार्थास्ति 3।22 इति पार्थ-शब्द-सम्बुद्ध्य्-अभिप्रेतम् अनुविधेयत्वोपयोग्याकार-त्रयम् आह **शिष्टे**ति। **युधिष्ठिर**-शब्दोपादानं युद्ध-प्रोत्साहनाय रण-यज्ञाख्य-क्षेत्रे धर्म-निष्ठता-द्योतनार्थम्। किं तव पित्रादि-प्रतिसम्बन्ध्य्-अन्तरेण स्वयमेव हि **शिष्ट-जनाग्रेसर**तयोर्वशी-विराट-तनयादि-वृत्तान्तैः प्रसिद्धस् त्वम् इत्य् अभिप्रायेणाह **अर्जुनः सन्न्** इति। 

"धर्मो हि शिष्टेनानुष्ठेयः। ज्ञानयोगश् च परम-धर्मः। ततश् च तद्-अनुवर्तनं लोकस्य मोक्षायैव स्याद्।" इति लोक-रक्षैव भवेद् इति शङ्कायाम् उक्तं - **स्वाधिकारम् अजानन्त** इति। तद् अनधिकारिणां तत्रानुप्रवेशेनोभय-भ्रष्टता स्याद् इति भावः।+++(5)+++ लोकसङग्रहं 3।20 इत्यादिनोक्तम् उपसंहरति अत इति।  
  
