+++
title = "30 मयि सर्वाणि"

+++
  
  
।।3.30।। अथ तदनन्तरस्यपरात्तु तच्छ्रुतेः ब्र.सू.2।3।41 इत्यधिकरणस्यार्थे
तत्परोऽयमित्यभिप्रायेणोत्तरश्लोकमवतारयति इदानीमिति। नियाम्यतायाः
स्वरूपत्वोक्तिः स्वरूपनिरूपकत्वात्। भगवतीत्यादिपदत्रयेणमयि
इत्यभिप्रेतस्योक्तिः। भगवतीति
नियन्तृत्वोपास्यत्वफलप्रदत्वाद्युपयुक्तकल्याणगुणजातवति हेयप्रत्यनीके
चेति भावः। पुरुषोत्तम इति
नियमनार्थानुप्रवेशादिनाऽप्यस्पृष्टहेयप्रसक्तौउत्तमः पुरुषस्त्वन्यः 15।17
इति वक्ष्यमाणप्रकारवैलक्षण्यवतीति भावः। सर्वात्मभूते गुणकृतं चेति
त्रिगुणस्याचिद्द्रव्यस्यापि सर्वात्मभूतः स एव हि नियन्तेति भावः।
एतेनअसक्त्या लोकरक्षायै गुणेष्वारोप्य कर्तृताम्। सर्वेश्वरे वा
न्यस्योक्ता तृतीये कर्मकार्यता इति तृतीयाध्यायगीतार्थ7सङ्ग्रहश्लोके
तुल्यविकल्पो नाभिमत इत्यपि सूचितं भवति। मयि इत्यनेनाभिप्रेते
सर्वेश्वरत्वे हेतुतया सर्वभूतान्तरात्मभूतत्वोक्तिः। ईश्वरः सर्वभूतानाम्
18।61 इत्यादि वक्ष्यमाणं चानेन ख्यापितम्। सर्वाणि इति स्वकृतानि गुणकृतानि
चेत्यर्थः। युध्यस्व
इत्येतच्छास्त्रीयोपलक्षणमित्यभिप्रायेणोक्तंयुद्धादिकमिति। आत्मनीतिअध्यात्म
इति सप्तम्यर्थे समास इत्यर्थः। अत्र चेतश्शब्दस्य
श्रुतिशतसिद्धतत्त्वानुसन्धानरूपज्ञानगोचरतां
व्यनक्तिआत्मस्वरूपेति। श्रुतिशतसिद्धं प्रकारं दर्शयति अन्तरिति।
अन्तःप्रविष्टत्वशासितृत्वाभ्यां नृपादिगगनादिव्यावर्तकाभ्यां
सर्वात्मत्वसिद्धिः। कर्तारमिति जीवव्यापारेषु प्रयोजककर्तारमित्यर्थः यद्वा
प्रेरणक्रियाकर्तारमित्यर्थः तदुच्यते प्रवर्तयितारमिति।
उपात्तश्रुतीनामैदम्पर्यदृढीकरणाय मन्वाद्युपबृंहणानुग्रहमाह स्मृतयश्चेति।
एतस्मिन्नपि शास्त्रेऽभ्यासलिङ्गायास्यैवार्थस्य वक्ष्यमाणतामाह सर्वस्य
चेति। मयि सर्वाणि इत्यस्याभिप्रायव्यञ्जनाय पार्थसारथेरीश्वरस्य
प्रत्यक्पराङ्निर्देशयोरीश्वरैकविषयत्वं दर्शयितुं
वचनद्वयोपादानम्। एवमर्थस्वरूपमुपपाद्य तज्ज्ञानस्य
कर्तृत्वसन्न्यासहेतुतांसन्न्यस्य निराशीः निर्ममः इति त्रयाणां पदानां
कर्तृत्वत्यागफलत्यागस्वकीयतासङ्गत्यागविषयतां उत्तरोत्तरस्य च
पूर्वपूर्वहेतुकतां पाठक्रमसूचितां प्रकाशयति अत इति। अस्यार्थस्य
श्रुतिस्मृत्यन्तरादिसिद्धत्वादित्यर्थः। मयैव क्रियमाणानीति
भृत्यप्रवर्तकेन राज्ञेव सद्वारकमद्वारकं चेति भावः। ऋत्विज इव परस्य
कर्तृत्वेऽपि स्वस्य फलाभिसन्धिः स्यादिति तन्निरासाय
निराशीरित्युक्तमित्यभिप्रायेणाह तानि चेति। तत एवेति फलद्वारा हि कर्मणि
ममतामदभिलषितसाधनत्वान्मदर्थमिदं कर्म इति कर्मण्यैश्वर्यबोधो ह्यधिकार इति
भावः। ननु यदीश्वरे कर्तृत्वं सन्न्यस्तम् कथं तर्हि युद्ध्यस्वेति जीवः
कर्तृतया निर्दिश्यते यदि चासौ निराशीः कथं परमपुरुषाराधनरूपेऽपि कर्मणि
प्रवर्तेत यदि च निर्ममः स कथंममेदं कर्म इति बुध्यमानः कर्म कुर्यात् यदि
च स्वव्यापारंनानुसन्धत्ते तदा त्यागरूपव्यापारमपि न मन्येत ततश्च विगतज्वर
इत्यप्यनुपपन्नमित्याशङ्क्याह स्वकीयेनात्मना कर्त्रेति। स्वशेषभूतेन जीवेन
प्रयोज्यकर्त्रेत्यर्थः। स्वकीयैश्चोपकरणैरिति। यथाऽसौ जीवः परशेषभूतः तथा
तस्य स्वशेषतया प्रागभिमतं हविरादिकमपि परशेषभूतमिति
भावः। स्वाराधनैकप्रयोजनायेति शेषस्य शेष्यतिशयाधानमेव प्रयोजनमिति भावः। आह
च वेदार्थसङ्ग्रहे परगतातिशयाधानेच्छयोपादेयत्वमेव यस्य स्वरूपं स शेषः परः
शेषी इति। स्वकीयेन इत्यादौ
प्रमाणसूचनायसर्वशेषीत्याद्युक्तम्। स्वयमेवेत्यादि। आराध्यभूत एवाराधनं
कारयतीति भावः। एवकारेण प्रवर्तकान्तरं च व्युदस्तम्। कारयतीति सर्वेश्वरः
सन् स्वेष्टं सर्वं स्वयमेव कर्तुं शक्तोऽपि स्वशेषभूतजीवानां
शास्त्रवश्यत्वतत्फलभोक्तृत्वादिसिद्ध्यर्थं तान् कर्तॄन् कारयतीति भावः।
प्राकरणिकं प्रतिषेध्यज्वरविशेषप्रसङ्गं दर्शयति प्राचीनेत्यादिना। अस्तु
श्रुतिसिद्धमीश्वरत्वम् कारयितृत्वस्य किमायातं इत्यत्राह ईश्वरत्वं
नियन्तृत्वमिति। शेषित्वं पतित्वमिति चेतनगतं शेषित्वं पतित्वमेवेति भावः।
यद्वा श्रुतिभाष्यपठितयोः शेषित्वेश्वरत्वयोः को भेदः इति शङ्काऽपाक्रियते
ईश्वरत्वं नियन्तृत्वमित्यादिना।  
  
