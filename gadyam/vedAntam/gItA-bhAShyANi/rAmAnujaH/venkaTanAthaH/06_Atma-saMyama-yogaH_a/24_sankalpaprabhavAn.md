+++
title = "24 सङ्कल्पप्रभवान्कामांस्त्यक्त्वा"

+++
  
  
।।6.24।। अथ ममकारपरित्यागादिकं प्राग्विप्रकीर्णोक्तमखिलमिदानीं
सुखग्रहणायेह सौकर्यप्रदर्शनाय च सङ्कलय्य योगदशापर्यन्ततया
स्मार्यतेसङ्कल्प इत्यादिभिः श्लोकैः। सङ्कल्पप्रभवान् सर्वान्
कामांस्त्यक्त्वा इत्येतावतैव सिद्धौ पुनःअशेषतः इति पदं
निश्शेषत्यागानर्हाणां विषयाणां सूचकम्। न चोत्तरवाक्ये तदन्वयः
ग्रामशब्देन पर्याप्तत्वात्। अतः प्रयुक्तपदवैयर्थ्यपरिहारायअशेषतश्च
कामांस्त्यक्त्वा इति चकाराभावेऽपि योज्यम्। अपि च सङ्कल्पप्रभवत्वेन
विशेषणमेव असङ्कल्पप्रभवकामसूचकमित्यभिप्रायेण विभजते स्पर्शजा इति। मनसैव
इति पदं मध्यस्थितत्वादपेक्षितत्वाच्च काकाक्षिन्यायेन
पूर्वोत्तरान्वितमिति दर्शयितुंतान् सर्वान् मनसैवेत्यादिकमुक्तम्।
कामत्यागकरणस्य मनसोऽवान्तरव्यापारतदनन्वयानुसन्धानम्
कर्मोपाधिकशरीरान्विता हि पुत्रादयः न त्वात्मस्वरूपान्विता
इत्यनुसन्धानेनेत्यर्थः। न प्रहृष्येत् 5।20 इत्यादिभिः प्रागेवोक्तं
स्मारयतिस्पर्शजेष्वित्यादिना। समन्ततः इत्यत्र पदच्छेदादिभ्रमव्युदासायाह
सर्वस्माद्विषयादिति। प्रक्रान्तादशिथिलत्वरूपाया
धृतेर्हेतुमाहविवेकविषययेति। उपरम्य बाह्यालाभार्थं मानसमुद्योगं
वारयित्वेत्यर्थः। उपरम्येति व्याख्यानमङ्गत्वद्योतनाय। किञ्चिदपीति
आत्मव्यतिरिक्तमनुकूलप्रतिकूलोदासीनं सर्वमित्यर्थः।
