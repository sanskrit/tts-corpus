+++
title = "36 असंयतात्मना योगो"

+++
।। 6.36अथार्जुनेन कण्ठोक्तमनुवदन् बुभुत्सितमुपायं श्लोकद्वयेनाह भगवान्।
तत्रदुर्निग्रहंचलम् इति
पदद्वयमर्जुनोक्तप्रतिज्ञाहेत्वनुवादरूपमाहचलस्वभावतयेति। असंशयं
इत्येतत्सत्यमितिवदर्धाङ्गीकारपरम्। तुशब्दाभिप्रेतं विशेषं
दर्शयतितथापीति। अनुकूलतयाऽभ्यासो हि तत्र प्रावण्यहेतुः
स्यादित्यभ्यासविशेषं तत्फलं च व्यनक्तिआत्मन इति।
नित्यत्वज्ञानत्वानन्दत्वाकर्मवश्यत्वामलत्वादयोऽत्र गुणाः।
कथञ्चिदित्यवधानार्थम्। एवं मनसो ग्रहणोपाय उक्तः ततश्चएतस्याहं न पश्यामि
6।33 इत्युक्तमर्थं विषयविशेषे व्यवस्थापयति असंयत इति श्लोकेन।
मनोनिग्रहप्रकरणत्वात् असंयतवश्यशब्दसमभिव्याहारसामर्थ्याच्चात्र आत्मशब्दो
मनोविषयः। महाबाहुशब्दसम्बुद्धिसूचितमाहमहतापि बलेनेति। उपायेन तु यच्छक्यं
न तच्छक्यं पराक्रमैः पं.तं. इति भावः। मे मतिः इत्यनेन निस्सन्देहत्वं
विवक्षितमित्याहदुष्प्राप एवेति। उपायतस्तु वश्यात्मनेति
व्याख्येयान्वयप्रदर्शनम्। तद्व्याख्यानंपूर्वेत्यादि। उक्तलक्षणं
कर्ममात्रं मनोनिग्रहोपायः अभ्यासवैराग्ये तु तस्यैवाङ्गतयोक्ते इति भावः
यतमानेन योगमभ्यस्यतेत्यर्थः।  
  
