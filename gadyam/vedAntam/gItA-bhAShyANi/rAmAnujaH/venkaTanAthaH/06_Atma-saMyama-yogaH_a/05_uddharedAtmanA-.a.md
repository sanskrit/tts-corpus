+++
title = "05 उद्धरेदात्मनाऽऽत्मानन्"

+++
  
  
।।6.5।। श्लोकद्वयाभिप्रेतमर्थं विवृणोतीत्याह तदेवाहेति। आत्मना इत्यस्य
करणार्थत्वौचित्यात्मनसेत्युक्तम्। विषयाननुषक्तेन तद्विपरीतेनेत्युभयं
क्रियाद्वयसामर्थ्यात् पूर्वोत्तरानुसन्धानाच्चोक्तम्। उद्धरेत्
योगारूढतापादनेन संसारसमुद्रादुत्तारयेत् न पुनरधो नयेदित्यर्थः।
आत्मोद्धरणात्मावसादयोर्द्वयोरपि मनसो हेतुत्वं प्रपञ्च्यते आत्मैवेति।
अन्ये बन्धवोऽपवर्गविरोधित्वादबन्धवः। अन्ये च रिपव आत्मप्रवृत्तिमूला
इत्यवधारणाभिप्रायः।  
  
