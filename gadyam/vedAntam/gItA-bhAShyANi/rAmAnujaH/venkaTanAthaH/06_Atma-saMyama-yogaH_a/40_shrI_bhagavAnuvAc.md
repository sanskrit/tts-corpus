+++
title = "40 श्री भगवानुवाच"

+++
  
  
।।6.40।। अथोभयपुरुषार्थान्वयमुखेन उभयविभ्रष्टतां परिहरति पार्थेति। तस्य
इत्यनेन परामृष्टमाकारद्वयमाह श्रद्धयेति।
इहामुत्रशब्दयोर्भूलोकस्वर्गलोकादिपरत्वं परिहृत्यात्र विवक्षितमाह
प्राकृतेति। यथा मुमुक्षोः पुण्यमपि पापकोटौ निक्षिप्यते तथा तस्य
स्वर्गादिकमपीहशब्दनिर्देशार्हं प्रकरणसङ्गतं चेति भावः।
विनाशशब्दःप्रत्यवायो न विद्यते 2।40 इति प्रागुक्तमप्यत्र सर्वं
सङ्गृह्णातीत्याहप्रत्यवायाख्येति। कल्याणशब्दस्यात्र
प्रस्तुतविशेषपर्यवसानव्यञ्जनायाहनिरतिशयेति। गच्छति
इत्यनवच्छिन्नवर्तमाननिर्देशात्कालत्रयेऽपीत्युक्तम्।
अनेककालोपचितानन्तपुण्यसाध्यत्वेन प्रागपि दुष्कृताभावः इदानीं च
निरतिशयकल्याणरूपयोगप्रवृत्तिः परस्तादपि
पुण्यलोकावाप्तियोगसिद्ध्यपवर्गप्रभृतिरिति कालत्रयेऽपि दुर्गत्यसम्भवः।
दुर्गतिर्निरयोऽनिष्टमात्रं वा हिर्हेतौ प्रसिद्धौ वा। नहि योगे
प्रक्रान्तस्य कस्यचित् कस्मिंश्चित्काले दुर्गतिप्राप्तिः
कुतश्चित्प्रमाणात्सिद्धेति भावः।  
  
