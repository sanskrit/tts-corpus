+++
title = "39 एतन्मे संशयम्"

+++
।। 6.39एवं प्रागुक्तमेव योगसाधनं यथावच्छ्रुतम् अथ प्रागुक्तमेव
योगमाहात्म्यं श्रोतव्यं सर्वप्रकारान्वितं प्रपञ्चेन श्रोतुं पृच्छतीत्याह
अथेति। योगमाहात्म्यशब्देन सङ्ग्रहश्लोकस्थयोगसिद्धिशब्दो व्याख्यातः।
सिद्धिकारणं हि माहात्म्यम् सिद्धिश्चात्र शिथिलस्यापि योगस्य
चिरतरमनेकपुण्यलोकावाप्तिः पुनर्योगयोग्ययोगिकुलसम्भवः तद्द्वारा
पुनर्योगपौष्कल्यं ततश्चापवर्ग इत्येवंरूपा। एषा च सिद्धिः अनितरसाधारणेन
माहात्म्येन। ननुनेहाभिक्रमनाशोऽस्ति 2।40 इत्यादौ कर्मयोगस्य
माहात्म्यमुक्तम् अत्र तु तत्फलभूतस्यात्मावलोकनरूपयोगस्य अतः कथं
श्रुतमित्युक्तम् तत्राहअन्तर्गतेति। ततः किमित्यत्राहतच्चेति।
योगाङ्कुरभूतात्मज्ञानगर्भतया पुष्कलयोगस्वरूपसाधनतया च हि कर्मयोगस्य
माहात्स्यं तत्रोदितम् ततश्च योगोपाधिके तदङ्गभूतकर्मयोगमाहात्म्येऽभिहिते
अङ्गीभूतयोगमाहात्म्यमेवोक्तं भवतीति भावः। अयतिः इत्यादिपदानामर्थौचित्यात्
क्रमभेदेन अन्वयो दर्शितः। तत्र प्रवृत्तस्य हि ततश्चलितत्वं वाच्यम् नतु
तत्र श्रद्धोपेतमात्रस्येति अतः श्रद्धया तत्कार्यलक्षणेत्यभिप्रायेणयोगे
प्रवृत्त इत्युक्तम्। उपेतशब्द एव वाऽत्र श्रद्धाकृतयोगाधिगमपर
इत्यभिप्रायः। योगसंसिद्धिमप्राप्य योगसिद्धेः
पूर्वमेवेत्यर्थः। योगाच्चलितमानसः पुष्कलयोगं कर्तुमननुगुणचित्त इत्यर्थः।
कामभोगमोक्षनिरयेषु कतमामित्यर्थः। कां गतिं गच्छति इति
सामान्यनिर्दिष्टमेवकच्चित् इत्यादिना
विवृतम्। दृष्टान्तेऽप्युभयभ्रष्टत्वप्रकारं दर्शयतियथेति।
उभयभ्रष्टताविवरणरूपत्वात्विमूढो ब्रह्मणः पथि इत्येकस्याभिधानाच्च
पारिशेष्यादप्रतिष्ठपदं
सांसारिकफलसाधनकर्मभ्रंशाभिप्रायमित्याहयथावस्थितमिति।
कर्मस्वरूपानुष्ठानप्रयासादौ न किञ्चिन्न्यूनम् अभिसन्धिवैषम्यात्तु
निष्फलं संवृत्तमित्यभिप्रायः। विमूढो ब्रह्मणः पथि इति ब्रह्मपथे अज्ञानं न
विवक्षितम् ज्ञात्वोपक्रम्य निवृत्तं प्रति पृच्छ्यमानत्वात्। अतो
विमोहकार्ययोगनिवृत्तिरत्र विमूढशब्देन लक्ष्यत इत्यभिप्रायेणप्रक्रान्त
इत्यादिप्रच्युत इत्यन्तमुक्तम्। ब्रह्मणः पथि ब्रह्मप्राप्त्युपायभूते योग
इत्यर्थः। एतं मे संशयम् इति निर्दिश्यमानस्य संशयस्यार्थसिद्धं
शिरोन्तरमाहकिमयं नश्यत्येवेति। अर्हसि
सर्वज्ञत्वकारुणिकत्वप्रियसखत्वादियुक्तस्त्वं
योग्योऽसीत्यर्थः। कृष्णशब्देन त्वच्छब्देन चाभिप्रेतमाह स्वत इति।
करणाधीनम् अविशदानुमानादिप्रायं क्रमभावि कतिपयविषयं कादाचित्कमपि हि
त्वदन्येषां ज्ञानमिति भावः। एतेनयो वेत्ति युगपत्सर्वं प्रत्यक्षेण सदा
स्वतः। तं प्रणम्य हरिं शास्त्रं न्यायतत्त्वं प्रचक्ष्महे न्या.त. इति तु
भगवन्नाथमुनिमिश्राणां वचनमनुसंहितम्। न ह्युपपद्यत इति
युक्तिविरोधोऽभिप्रेतः।  
  
