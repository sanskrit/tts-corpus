+++
title = "33 योऽयं योगस्त्वया"

+++
  
  
।।6.33।। एवं ज्ञानैकाकारतया निर्दोषतया ब्रह्मतद्गुणसम्बन्धेनेतरासम्बन्धेन
च साम्यं श्लोकचतुष्टयेनोक्तम् अत्र श्लोकद्वयेन
साम्यानुसन्धानोक्तिस्तृतीयचतुर्थश्लोकाभ्यां तु
दृढतरदृढतमसाम्यानुसन्धानफलपर्बद्वयोक्तिरित्येके। योगाभ्यासविधिश्चतुर्धा
योगी चोक्तः। अथ प्रागुक्तमेव योगसाधनं विशदं ज्ञातुं पुनरर्जुन उवाच
योऽयमिति। देवेत्यारभ्य अनुभूतेष्वित्यन्तमनाद्युपचितसुदृढविपरीतवासनया
साम्यानुसन्धानस्याशक्यत्वप्रदर्शनार्थम्।
परस्परवैषम्यंदेवमनुष्यादिभेदेनेति। जीवेश्वरभेदेन
कर्मवश्यत्वाकर्मवश्यत्वादिभेदेनेत्यर्थः। अत्यन्तभिन्नतयेति नह्यत्र
खण्डमुण्डादिवत् भेदकधर्ममात्रं किन्तु विरुद्धस्वभावत्वमेव हि दृश्यत इति
भावः। एतावन्तं कालमिति। कालाध्वनोरत्यन्तसंयोगे अष्टा.2।3।5
द्वितीया। अकर्मवश्यतया चेश्वरसाम्येनेति चः साम्यद्वयसमुच्चयार्थः।
अकर्मवश्यतया चेश्वरसाम्येन चेति कश्चित्पाठः। तदा पूर्वश्चकार
ईश्वरसाम्येऽपि ज्ञानैकाकारत्वसङ्ग्रहार्थः। द्वितीयस्तु पूर्ववत्।
ज्ञानपुरुषार्थवैषम्ययोः कर्मवैषम्यफलत्वात् अकर्मवश्यतयेत्यनेनैव तयोरपि
निवृत्तिसङ्ग्रहः फलित इति तयोरनुपादानम्। त्वया प्रोक्तः स्वतः सर्वज्ञेन
त्वयैव ह्येतदनुसन्धातुं प्रवक्तुं च शक्यमिति भावःअहं न पश्यामि इति
अनादिभेदानुसन्धानवानजितचित्तश्चाहं न पश्यामीति भावः। स्थिरां स्थितिं
चिरानुवृत्तिमित्यर्थः। मधुसूदन रजस्तमोमयप्रबलविरोधिनिरसनशीलस्त्वमेव
मनोनिग्रहोपायमुपदिशेति भावः। चञ्चलं हि मनः इत्युत्तरवाक्यानुसन्धानेनमनस
इत्यध्याहृतम्। हीति निपातस्य यादवप्रकाशोक्तादचिद्विशेषणार्थत्वादपि
स्फुटमुचितं चात्र हेत्वर्थत्वमाह तथा हीति। हेतुभूतं च चलत्वं
सम्प्रतिपन्नस्थले प्रदर्शनीयम्। अतश्चलस्वभावत्वमत्र चञ्चलशब्दार्थ इति
दर्शयितुंअनवरतेत्यादिकम्। चञ्चलत्वफलमाह पुरुषेणेति। प्रमाथि
प्रमथनशीलम्। प्रमथ्य व्याकुलीकृत्येत्यर्थः। बलवच्छब्दः
प्रमथनक्रियाविशेषणं वा बलवत्त्वात्प्रमाथीति हेतुपरो
वेत्यभिप्रायेणबलात्प्रमथ्येत्युक्तम्। वैपरीत्ये
दार्ढ्यमित्याहदृढमन्यत्रेति। तस्य इति
परामर्शाभिप्रेतमाहस्वाभ्यस्तेति। तद्विपरीताकारेति अनभ्यस्तपूर्व
इत्यर्थः। स्थापयितुं स्थापनार्थम्। दार्ष्टान्तिके मनसि प्रदर्शितस्य
चञ्चलत्वादेः दृष्टान्ते विवक्षितत्त्वप्रदर्शनायप्रतिकूलेत्यादिकमुक्तम्।
मनोनिग्रहोपायदुर्बलत्वज्ञापनाय वायोर्मन्दैर्निग्रहासम्भावनार्थं
चव्यजनादिनेवेत्युक्तम्। एवं दुष्करत्ववचनं न प्रतिक्षेपार्थम्।
किन्तूपायपरिप्रश्नार्थमित्याहमन इति।
