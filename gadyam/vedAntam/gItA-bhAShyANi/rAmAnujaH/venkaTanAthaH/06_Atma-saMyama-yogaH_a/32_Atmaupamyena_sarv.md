+++
title = "32 आत्मौपम्येन सर्वत्र"

+++
  
  
।।6.32।। प्रबलदुःखहेत्वागमेऽपि निर्विकारत्वापादिकां योगविपाककाष्ठाभूतां
कर्मज्ञानतारतम्यप्रयुक्तसुखदुःखतारतम्यनिवृत्त्यनुसन्धानरूपां चतुर्थीं
दशामाहेत्याह ततोऽपि काष्ठामाहेति। आत्मौपम्येन इत्यस्य न पश्यतिनाऽन्वयः
सममित्यनेन पौनरुक्त्यप्रसङ्गात्। अतः सर्वत्रात्मौपम्येनेत्यन्वयः।
उपमाशब्दस्तुल्यवचनः। तस्य भाव औपम्यं सर्वेषामात्मनां पूर्वोक्तेन
देहविलक्षणत्वादिसाम्येनेत्यर्थः। सर्वत्र इत्येतदेव काकाक्षिन्यायेनसमं
पश्यति इत्यत्राप्यन्वितम्।
सर्वेषामत्यन्तविषमतयाउपलक्ष्यमाणसुखदुःखान्वयसाम्यभ्रमव्युदासेन
व्यतिरेकसाम्यानुसन्धानं दर्शयति असम्बन्धसाम्यादिति।
परेष्वसम्बन्धानुसन्धानस्य निष्प्रयोजनत्वादिहाभिप्रेतमाह परेति।
परंपुत्रजन्मादेः स्वात्मनि स्वपुत्रजन्मादेश्च परेषु यथा न सम्बन्धः तथा
स्वात्मन्यपीत्युक्तं भवति। परमशब्दाभिप्रेतमाहपरमयोगकाष्ठां गतो मत इति।
जीवात्मयोगकाष्ठेयम् परमात्मयोगस्य परस्ताद्वक्ष्यमाणत्वात्।  
  
