+++
title = "46 तपस्विभ्योऽधिको योगी"

+++
  
  
।।6.46।। एवंविधं योगस्य माहात्म्यं तपःप्रभृतिषु न कस्यचिदप्यस्ति
अतस्तपस्विप्रभृतिभ्यो योगी समधिक इति योगं योगिनं च प्रशंसन्
जीवात्मयोगोपदेशमुपसंहरतीत्यभिप्रायेणाह अतिशयितेति। योगिनोऽपि
तपोज्ञानकर्मणां सद्भावात्तद्व्यवच्छेदाय
केवलादिशब्दः। आत्मज्ञानव्यतिरिक्तैर्ज्ञानैरिति सन्ति हि
तत्तद्योगशास्त्रोक्तानि औपनिषदानि च
देवतान्तरचन्द्रसूर्यादिग्रहप्राणेन्द्रियविषयाणि ज्ञानानि।
तपश्शब्दार्थात् कर्मशब्दार्थस्य वैषम्यं दर्शयितुं अश्वमेधाद्युपादानम्।
तपः प्रभृतीनां योगस्य च फलद्वारा तारतम्यमिह विवक्षितमिति दर्शयितुं
पुरुषार्थाभिधानम्।  
  
