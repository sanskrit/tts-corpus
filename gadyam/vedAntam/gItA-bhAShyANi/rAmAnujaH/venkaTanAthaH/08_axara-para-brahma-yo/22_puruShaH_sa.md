+++
title = "22 पुरुषः स"

+++
  
  
।।8.22।। पुरुषः सः इति श्लोके तुशब्देनार्थान्तरद्योतनात्अनन्यया भक्त्या
इत्यस्य सामर्थ्यात्पुरुषशब्दस्य परमात्मनि
पुरिशयत्वपूर्णत्वपूर्वसद्भावपुरुदानादिभिर्निमित्तैः सहस्रशीर्षा पुरुषः
\[ऋक्सं.8।4।17।8यजुस्सं.31।1\] इत्यादिप्रयोगप्राचुर्यात्परशब्देन
विशेषणाच्च पूर्वोक्तात्फलादधिकफलोपदेशार्थोऽयं श्लोक इत्यभिप्रायेणाह --
ज्ञानिन इति। विभक्तं विवेचकैरिति शेषः। विलक्षणमिति वाऽर्थः।
गगनाद्यन्तस्थितावपि गगनादेः परत्वाभावात्तत्सिद्ध्यर्थंयस्य
इत्यादिप्रसिद्धवन्निर्देशोऽत्र पूर्वोक्तपरत्वपर इति दर्शयति -- मत्त इति।
अनुवादपुरोवादयोरैकार्थ्यमिति भावः। यस्मात्परं नापरम् इत्यारभ्य तेनेदं
पूर्णं पुरुषेण सर्वम् \[श्वे.उ.3।9\] इति श्रुतिस्मारणाययेन च परेण
पुरुषेणेत्युक्तम्। भक्तेरनन्यत्वं कीदृशं इत्यत्राह -- अनन्यचेता इति।  
  
