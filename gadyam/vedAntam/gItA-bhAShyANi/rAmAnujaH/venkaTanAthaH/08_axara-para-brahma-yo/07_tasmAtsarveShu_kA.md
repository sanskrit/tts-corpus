+++
title = "07 तस्मात्सर्वेषु कालेषु"

+++
  
  
।।8.7।। एवमन्तिमप्रत्ययाधीने फले अन्तिमप्रत्यये चानवरतभावनाधीने भवताऽपि
तथाविधभावना तदनुग्राहकं कर्म च कर्तव्यमित्युच्यतेतस्मात् इति
श्लोकेन। सर्वेषु कालेषु इत्यनेन स खल्वेवं वर्तयन्यावदायुषं
ब्रह्मलोकमभिसम्पद्यते \[छां.उ.8।15।1\] प्रायणान्तमोङ्कारमभिध्यायति
\[प्रश्नो.5।1\] इत्यादिः
श्रुतिश्चानुस्मृतेत्यभिप्रायेणआप्रायणादित्युक्तम्। सूत्रं
चआप्रायणात्तत्रापि हि दृष्टम् \[ब्र.सू.4।1।12\] इति। प्रतिमासं
प्रतिपक्षमनुस्मरणेऽप्याप्रायणादिति वक्तुं शक्यमिति तद्व्युदासाभिप्रायेण
बहुवचनमित्याहअहरहरिति। तं पूर्वापररात्रेषु युञ्जानः
इत्यादिविहितैकाग्रतानुरूपसात्त्विककालेष्वित्युक्तं भवति। तथा च सूत्रं --
यत्रैकाग्रता तत्राविशेषात् \[ब्र.सू.4।1।11\] इति। युध्य च इति विहितस्य
युद्धस्य अत्रफलवत्सन्निधावफलं तदङ्गम् इत्यादिन्यायादनुस्मृत्यङ्गत्वं
सिद्धम् तच्च युद्धमत्र प्रस्तुतत्वादुपलक्षणतयोक्तम् ततश्च प्रमाणसिद्धं
यथास्ववर्णाश्रमकर्मावश्यं कर्तव्यमित्युक्तं
भवतीत्यभिप्रायेणाहअहरहरनुस्मृतिकरं
युद्धादिकमिति। वर्णाश्रमानुबन्धीत्युपलक्ष्यसङ्ग्राहकाकारः। चोदितमित्यने
शमादिविधेश्चोदितव्यतिरिक्तविषयत्वं सूचितम्। नित्यनैमित्तिकशब्देन
फलाभिसन्धिपूर्वकर्मव्युदासः। मय्यर्पितमनोबुद्धिः इत्यस्य
उक्तार्थानुवादरूपत्वं दर्शयति -- एवमिति। उपायेन कर्मादिरूपेणेत्यर्थः।
अनुस्मरणमेवात्र मनसोऽर्पणम् बुद्धेरर्पणं तु फलप्रदत्वाध्यवसायः।
प्रकरणसिद्धावान्तरव्यापारकथनंअन्तकाले च मामेव स्मरन्निति।
यद्वाअत्रोपायेनेति कर्मानुगृहीतानुस्मृतिरेवोच्यते तत्फलं
मय्यर्पितमनोबुद्धिः इति। तस्यैवार्थः -- अन्तकाले च मामेव स्मरन्निति।
पूर्वोत्तरानुवृत्ताधिकारित्रयसाधारण्यायाह -- यथाभिलषितप्रकारं
मामिति। निस्संशयेषु सर्वेषु नित्यं वसति वै हरिः। ससंशयान्
हेतुबलान्नाध्यावसति माधवः \[म.भा.12।349।71\] इत्यादिवत्असंशयः
इत्यस्यार्जुनविशेषणत्वेऽपि फलितमाह -- नात्र संशय इति। अ मा नो ना
प्रतिषेधे इति वचनादकारो वाऽत्र पृथगनुसन्धेयः। एतमितः
प्रेत्याभिसम्भवितास्मीति यस्य स्यादद्धा न विचिकित्सास्ति
\[छां.उ.3।14।4\],इत्यादिकमत्रानु सन्धेयम्।  
  
