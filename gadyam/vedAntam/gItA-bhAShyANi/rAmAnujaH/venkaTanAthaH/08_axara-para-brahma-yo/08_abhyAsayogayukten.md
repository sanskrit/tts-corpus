+++
title = "08 अभ्यासयोगयुक्तेन चेतसा"

+++
  
  
।।8.8।। अन्तिमप्रत्ययप्रसङ्गात्तद्धेतुतयाअनुस्मर \[8।7\] इत्युपासनं
प्रस्तुतम् तत्प्रकारभेदोऽनन्तरप्रघट्टकार्थ इत्यभिप्रायेणाहएवमिति।
गतिभेदोऽपि वक्ष्यमाणोऽनेनोपलक्षणीयः। अभ्यास --
इत्यादिश्लोकत्रयार्थमाहतत्रेति। योगशब्दस्य सम्बन्धमात्रपरत्वे
नैरर्थक्यादत्र ध्यानपरत्वं वक्तुं युक्तं तत्पुरुषाच्च
द्वन्द्वस्योभयपदार्थप्रधानत्वात्परिग्राह्यत्वमस्तीति तदाह --
अभ्यासयोगाभ्यामिति। नान्यगामिना इत्येतन्नैकादिशब्दवत् अनन्यगामिनेत्यर्थः।
अन्यत्र विषयान्तरे गन्तुं शीलं नास्येति नान्यगामि। अभ्यासयोगशब्देन
प्राचीनचिन्तनस्योक्तत्वात्अनुचिन्तयन् इत्येतदन्तिमस्मृतिपरमिति
प्रदर्शनायअन्तकाल इत्युक्तम्। चिन्तनस्य ध्यानस्य च पुरुष एवात्र कर्म स च
परमशब्देन विशेषितत्वादीश्वर एवेत्यभिप्रायेणमामित्यादि पदद्वयम्। दिव्यम्
इत्यस्य सूर्यमण्डले स्थितमितिशङ्करोक्तं निर्मूलम्आदित्यवर्णं तमसः
परस्तात् \[8।9\] इति वक्ष्यमाणविरुद्धं चेत्यभिप्रायेणाह --
वक्ष्यमाणप्रकारमिति। अनन्तरश्लोकद्वयेनेति शेषः।
कथमैश्वर्यार्थिनोऽनपेक्षितपरमपुरुषप्राप्तिः फलतयोच्यते इत्यत्राह --
आदिभरतेति। अन्तकाले
स्मर्यमाणभोगप्रदानोपयुक्ताकारविशिष्टपरमपुरुषसमानैश्वर्यप्राप्तिरिह
परमपुरुषप्राप्तिः। तत्साम्यापत्तिरेव हि तत्प्राप्तितयायं यम् \[8।6\] इति
श्लोकेनोदाहृतेति भावः। आरम्भणसंशीलनं पुनः पुनरभ्यासः इति
वाक्यकारवचनानुरोधेनाभ्यासशब्दार्थमाह -- अभ्यास इति। पुनःपुनरिति
वचनान्मध्येऽवश्यम्भाविभिः कैश्चिद्व्यवधानं
सूचितमित्यभिप्रायेणोक्तंनित्यनैमित्तिकाविरुद्धेष्विति। सर्वेषु कालेष्विति
न केवलं योगकाले तदातनस्य शीलनस्य योगशब्देनोपात्तत्वादिति भावः।
आरम्भणमालम्बनम् तच्चात्रोपास्यशब्देन व्याख्यातम्।
योगशब्देनात्राङ्गिस्वरूपमुच्यत इत्यभिप्रायेणाह -- योगस्त्विति। यथोक्तमिति
अत्यर्थप्रियविशदतमप्रत्यक्षतापन्नमित्यर्थः।  
  
