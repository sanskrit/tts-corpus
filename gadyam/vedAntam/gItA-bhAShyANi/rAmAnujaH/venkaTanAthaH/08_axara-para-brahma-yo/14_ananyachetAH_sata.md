+++
title = "14 अनन्यचेताः सततम्"

+++
  
  
।।8.14।। सङ्गत्यर्थमनुवदति -- एवमिति।
अध्यायारम्भगतप्रश्नोत्तरयोस्तत्प्रसञ्जके पूर्वाध्यायान्ते चायं क्रमो न
विवक्षितः अधियज्ञान्तिमप्रत्यययोः साधारण्येन प्रतिपादने तात्पर्यात्। इह
तु प्रतिनियतार्थोपदेशरूपत्वादुत्तरोत्तरं
उत्कृष्टताप्रदर्शनायैश्वर्याक्षरयाथात्म्यं भगवच्चरणार्थिनः
क्रमेणोक्तमिति भावः। अत्र चएवम् इति निर्देशात्स्वप्राष्यानुगुणं इति
निर्देशाच्च प्रकरणस्याधिकारित्रयविषयत्वव्यवस्थापकहेतवः प्रदर्शिताः।
तथाहि -- एवमत्र कश्चिच्छङ्क्येत -- ननुते ब्रह्म तद्विदुः \[7।29\]किं
तद्ब्रह्म \[8।1\]अक्षरं ब्रह्म परमम् \[8।3\] इति ब्रह्मशब्दस्य
साक्षाद्ब्रह्मविषयत्वे को बाधः तस्यैव च सर्वात्मत्वादध्यात्मशब्देनापि
तद्गतं सर्वं ग्रहीतुमुचितम्भूतभावोद्भवकरो विसर्गः \[8।3\] इत्यपि
जगत्सृष्टिग्रहणं युक्तं देवतोद्देशेन द्रव्यत्यागो वा स चात्र
निवृत्तिलक्षणो यज्ञःअधिभूतं क्षरो भावः \[8।4\] इति च अधिभवतीति
व्युत्पत्तेः प्राणिजातम्। पुरुषश्च अधिदैवतमिति परब्रह्मावस्थाविशेषः
समष्टिपुरुषादिर्वा अधियज्ञः सर्वयज्ञाभिमानिनी विष्ण्वाख्या देवतायज्ञो वै
विष्णुः \[श.ब्रा.1।3।1\] इति श्रुतेःअन्तकाले च \[8।5\] इत्यादि
श्लोकत्रयमपि मुमुक्षोरेवान्तिमप्रत्ययमधिकृत्योक्तम्
प्रश्नप्रतिवचनश्लोकानां पूर्वाध्याये
प्रस्तुताधिकारित्रयज्ञातव्योपादेयपरत्वेऽप्युपरितनाःश्लोकाः प्रधानतया
सुदुर्लभत्वेन निर्दिष्टज्ञानिपरा युक्ताः अन्यथामामेव स्मरन्
\[8।5\]मामेवैष्यसि \[8।7\] इत्यादेर्बाधात् अत एवप्रयाणकाले च कथम्
\[8।2\]अन्तकाले च माम् \[8।5\] इति श्लोकयोरधिकारित्रयपरत्वेऽपि
तद्विवरणेऽत्र तदैकार्थ्यं ग्राह्यमित्यपि निरस्तम्। तत्रापि
चाधिकारित्रयपरत्वं न प्रतीयते नचैश्वर्यार्थिनः
परमपुरुषविषयान्तिमप्रत्ययसापेक्षतायां प्रमाणं पश्यामः एवमुत्तरेष्वपि
श्लोकेष्वेक एवाधिकारी तद्वेद्यं चैकमेव पुनः पुनरनूद्य विशेषतो
विशदीक्रियते नच पुनरुक्तिदोषः अभ्यासस्य
ज्ञानिप्राधान्यलिङ्गत्वात्संसिद्धिं परमां गताः \[8।15\]स याति परमां गतिं
\[8।13\]तमाहुः परमां गतिम् \[8।21\] इत्यमीषामैकार्थ्यं च प्रतीतं
त्वपरित्याज्यम् न च परमगन्तव्यातिरिक्ता परमसंसिद्धिः। तमाहुः परमां गतिम्
\[8।21\] इति परोक्षनिर्देशश्चपुरुषः स परः पार्थ \[8।22\]
इतिवत्स्यात्परमं पुरुषं दिव्यं \[8।8\]स तं परं पुरुषमुपैति दिव्यं
\[8।10\]पुरुषः स परः पार्थ भक्त्या लभ्यस्त्वनन्यया \[8।22\] इत्यमीषां
भिन्नार्थत्वकल्पनं चायुक्तम् परैरपि च सर्वैः प्रायश एवमैककण्ठ्येन
व्याख्यातम् -- इति। अत्रैवं परिहारक्रमः -- अधियज्ञोऽहमेव इतिवत्अहमेव
ब्रह्म इत्यनुक्तेरध्यात्मादिवदत्र ब्रह्मशब्दार्थस्याप्यर्थान्तरत्वं
तावत्प्रतीतम् नच ब्रह्मशब्दादक्षरशब्दस्य परमात्मनि रूढ्यतिशयः येन
ततस्तद्व्याख्यानं स्यात्। एवं सततयुक्ता ये भक्तास्त्वां पर्युपासते। ये
चाप्यक्षरमव्यक्तम् \[12।1\] इत्यादिषु च
परमात्मनोऽन्यदेवोपास्यत्वमक्षरशब्देन प्रतीयतेद्वे रूपे ब्रह्मणस्तस्य
मूर्तं चामूर्तमेव च। क्षराक्षरस्वरूपे ते सर्वभूतेषु च स्थिते।। अक्षरं
तत्परं ब्रह्म क्षरं सर्वमिदं जगत् \[वि.पु.1।22।5556\] इत्यादिषु
चाक्षरपरब्रह्मशब्दौ परिशुद्धात्मविषयौ शारीरकभाष्ये समर्थितौ अतोऽत्रकिं
तद्ब्रह्म \[8।1\] इत्युक्तेऽहमेव
ब्रह्मेत्यव्याख्यानात्स्वेतरविषयब्रह्मशब्दः
परमशब्दविशेषिताक्षरशब्दानुगुण्याच्च
प्रकृतेरीश्वराच्चान्यस्मिन्परिशुद्धात्मन्युपचाराद्वर्तते
पश्चाच्चायमेवअव्यक्तोऽक्षर इत्युक्तः \[8।21\] इति वक्ष्यते न चासौ श्लोकः
परमात्मपर इति शङ्कनीयम्ये चाप्यक्षरमव्यक्तं \[12।1\]ये
त्वक्षरमनिर्देश्यं \[12।3\]क्षरश्चाक्षर एव च \[15।16\]
इत्यादिष्विवात्रापि अक्षरशब्दस्य भगवद्व्यतिरिक्तविषयत्वप्रतीतेः
संसिद्धिशब्दश्च परमगतिशब्दनिर्दिष्टप्राप्यविलक्षणां समीचीनां सिद्धिं
स्वरसत उपसर्गशक्त्या व्यनक्ति अतएव स्वभावादिशब्दा
अधिकारित्रयज्ञातव्योपादेयवस्तुविशेषपरा उक्ताः। एवं स्ववाक्य पर्यालोचनया
पूर्वाध्यायप्रकृतपरामर्शेन च प्रश्नप्रतिवचनवाक्यानामधिकारित्रयविषयत्वे
सिद्धे तदनन्तराणामपि ग्रन्थानां यथासम्भवं सर्वविषयत्वं युक्तम्।
प्रक्रान्ते चाधिकारित्रये यद्वृत्तत्रयेणानूद्यमाने
कैवल्यभगवत्प्राप्तिकामयोरनन्तरं स्पष्टमभिधानात्अभ्यास\[8।8\] इत्यादिकं
परिशेषादैश्वर्यार्थिविषयम् यच्चैश्वर्यार्थिनां
परमपुरुषविषयान्तिमप्रत्ययसापेक्षतायां प्रमाणं नास्तीति तदपि न
श्रीमद्भागवते पुराणे ध्रुवचरिते तद्दृष्टेः -- भक्तिं हरौ भगवति प्रवहन्
इत्यादिना। अतो यथोक्त एवार्थः। यद्यपि ब्रह्मपुरुषपरगत्यादिशब्दैरिह
सर्वत्र परमात्मभजनतत्प्राप्त्यादिरेव प्रतीयते तथापि
तावतैवाधिकारिविषयत्वं वक्तुं न युज्यते पूर्वत्र प्रयाणकाले भ्रूमध्ये
प्राणावेशस्य तत्रैव परमात्मध्यानस्य च विहितत्वात् अनन्तरं च हृदि
ध्यानस्य मूर्ध्नि प्राणावेशस्य च तत्काल एव विधानात् तदिदं द्वयं
परस्परविरुद्धं किं कालभेदाद्व्यवस्थाप्येताधिकारिभेदाद्वा तत्र न
तावत्कालभेदः श्रुतः प्रत्युत कालैक्यमेव श्रूयते अतः
परिशेषात्सिद्धोऽधिकारिभेदः। किञ्च शतं चैका च \[छां.उ.8।6।6\]
इत्यादिभिर्मूर्धन्यनाड्या निष्क्रमणं मोक्षहेतुः अन्याभिर्निष्क्रमणं
फलान्तरहेतुरित्यवगते प्रयाणकाले भ्रूमध्ये मूर्ध्नि च
प्राणावेशस्योत्क्रमणशेषतया तत्तद्देशगतनाड्योत्क्रमणे प्रतीते
सिद्धस्तदधिकारिभेदः। पूर्वत्र चाध्यायेचतुर्विधा भजन्ते माम् \[7।16\]
इत्यादावयमधिकारिभेदः प्रस्तुतः तदन्ते चजरामरणमोक्षाय
\[7।29\]साधिभूताधिदैवं माम् \[7।30\] इति
श्लोकयोर्यच्छब्दावृत्त्याधिकारिभेदप्रतीतिर्भाष्ये प्रतिपादिता सा
चात्रापि स्फुटाअणोरणीयांसमनुस्मरेद्यः \[8।9\]यः प्रयाति त्यजन् देहं
\[8।13\]यो मां स्मरति नित्यशः इति। एतदखिलमभिप्रेत्योक्तंएवमैश्वर्यार्थिन
इत्यादि।  
  
उक्तश्चास्याधिकारीअनन्यचेताः इत्युच्यत इति परोक्तं निराकुर्वन्अनन्यचेताः
इति श्लोकस्यार्थमाह -- अथेति। नित्यशः
इत्यनेनात्मानुभवादिफलान्तरव्यवधाननैरपेक्ष्यं विवक्षितमित्याह --
उद्योगप्रभृतीति। अन्यथासततम् इत्यनेन पुनरुक्तिः सङ्कोचक्लेशो वा
स्यादित्यभिप्रायेणाह -- सततं सर्वकालमिति। अनन्यचेतश्शब्देनाभिप्रेतं
स्मृतेर्भक्तिरूपापन्नत्वं दर्शयति -- अत्यर्थेति। अनन्यचेतस्त्वादेव च
स्मरणस्याच्छिद्रत्वम्। उत्कण्ठनेऽपि च स्मरतिः प्रयुज्यते -- भ्रातरौ
स्मरतां वीरौ \[वा.रा.2।13\] इत्यादिषु। नित्ययुक्तस्य योगिनः
इत्युक्तानुवादः फलस्याव्यवहितत्वद्योतनाय। अत्र अहंशब्देनेश्वरस्य
प्रत्यगर्थोऽभिप्रेतः। तेन तद्विशेषणभूताक्षरादिफलप्राप्तिव्यवच्छेदो
विवक्षित इत्यभिप्रायेणाह -- अहमेवेति। तदेव विवृणोति -- न मद्भाव इति।
भगवत्प्राप्तेः फलान्तरेभ्योऽतिशयितफलत्वात्तत्प्राप्तौ
प्रयासातिरेकसम्भावनाव्यवच्छेदाय सुलभपदमित्यभिप्रायेणाह -- सुप्रापश्चेति।
अकृच्छ्रेण प्राप्य इत्यर्थः। ईषद्दुस्सुषु कृच्छ्राकृच्छ्रार्थेषु खल्
\[अष्टा.3।3।126\] इत्यनुशिष्यते। आश्रितवत्सलस्येश्वरस्य सौलभ्यं
रागप्राप्तमित्याह -- तद्वियोगमिति। उक्तस्यातिवादमात्रत्वशङ्काव्युदासाय
श्रुतिमूलतामाह -- यमेवेति। अत्र वरणशब्देन किमुच्यते न
तावच्छेषत्वशरीरत्वाद्याकारेण स्वीकारः तस्य नित्यसिद्धत्वात् न च
तद्विपरीतः विरुद्धत्वादेव नच प्राप्तिप्रदानंतेन लभ्यः इत्यनेन
पौनरुक्त्यप्रसङ्गात् नचान्योऽत्र प्रकारः असम्भवादित्यत्राह --
मत्प्राप्त्यनुगुणेति। विपाकोऽत्र
ध्रुवानुस्मृतिरूपत्वदर्शनसमानाधिकारत्वादिरूपः। तद्विरोधिनो
दुष्कृतरजस्तमोरागद्वेषमोहादयः। अत्यर्थमत्प्रियत्वं निरतिशयभक्तित्वम्।
आदिशब्देन परमपदपर्यन्तासत्तिपर्यन्तं यन्मध्येऽपेक्षितं तत्सर्वं
विवक्षितम्। अहमेवेति परमकारुणिकस्य ममैवायं भर इत्यभिप्रायः। तस्याहं सुलभः
इत्यादेरुक्तार्थपरत्वस्थिरीकरणायास्यैवार्थस्य वक्ष्यमाणं
विस्तरगुदाहृतश्रुत्युपबृंहणरूपं दर्शयति -- वक्ष्यते चेति। ,
