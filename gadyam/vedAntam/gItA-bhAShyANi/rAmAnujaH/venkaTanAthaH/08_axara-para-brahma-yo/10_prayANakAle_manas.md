+++
title = "10 प्रयाणकाले मनसाऽचलेन"

+++
।। 8.10क्रान्तदर्शी हि कविरित्युच्यते अत्र तु कविशब्दः ईश्वरविषयत्वात्
सर्वदर्शित्वपर इत्यभिप्रायेणाह -- सर्वज्ञमिति। पुराणशब्देनानादित्वं
विवक्षितमित्यभिप्रायेणोक्तंपुरातनमिति। अनुपूर्वः शासिर्विविच्य
ज्ञापनार्थ इत्येतावन्मात्रपरत्वव्युदासायविश्वस्य प्रशासितारमित्युक्तम्।
ईश्वरस्य सतोऽनुशासनमाज्ञापनभेवेति भावः। अनुशासनं
कस्यत्याकाङ्क्षायांसर्वस्य धातारम् इत्यत्र सर्वस्येति पदमाकर्षणीयम्
विशेषनिर्देशाभावाद्वा सर्वविषयत्वमित्यभिप्रायेण -- विश्वस्येत्युक्तम्।
एतस्य वा अक्षरस्य प्रशासने गार्गि द्यावापृथिव्यौ विधृते तिष्ठतः
\[बृ.उ.3।  
  
उक्तप्रकास्येश्वरस्वरूपस्य सामान्यतो दृष्टैस्तर्कैरसम्भवनीयतां
केचिदभिमन्येरन्निति तन्निरासपरम्। अचिन्त्यरूपम्
इतिपदमित्यभिप्रायेणाहसकलेतरविसजातीयस्वरूपमिति। वर्णयोगस्य
स्वरूपेणाघटनात् प्रमाणसिद्धविलक्षणविग्रहद्वारा तद्योगमाहअप्राकृतेति। येन
सूर्यस्तपति तेजसेद्धः \[य.तै.ब्रा.3।12।9।7\] यस्यादित्यो भामुपयुज्य भाति
तस्य भासा सर्वमिदं विभाति \[मुं.उ.2।2।10\] (तं)तद्देवा ज्योतिषां ज्योतिः
\[बृ.उ.4।4।16\] इत्यादिषु निरतिशयदीप्तियोगः सिद्धः। आदित्यवर्णं तमसः
परस्तात् \[य.सं.31।18श्वे.उ.3।8\] इति श्रुतिखण्डस्यात्र निबन्धः तम आसीत्
\[ऋक्सं.8।7।17।3यजुः2।7।9\] तमसस्तन्महिनाजायतैकं \[यजुः2।4।9\] यदा तमः
\[श्वे.उ.4।18\] इत्यादिश्रुत्यन्तरोपलक्षणार्थः। तेनतमसः इति
सर्वकारणभूततमोद्रव्यविवक्षा। तमसः परस्तात् इत्यनेन फलितमप्राकृतत्वम् तत
एव चाकर्माधीनत्वं नित्यत्वं निरवद्यत्वमित्यादि सूचितम्।
एतच्छ्लोकच्छायश्च मानवः श्लोकः -- प्रशासितारं सर्वेषामणीयांसम --
\[णोरपि\] -- णीयसाम्। रुक्माभं स्वप्नधीगम्यं विद्या (त्तं)त्तु पुरुषं
परम् -- \[मनुः12।122\] इति। अनुकूलानां हितरमणीयत्वाद्याकारेण
हिरण्यवर्णत्वरुक्माभत्वादिव्यपदेशः।
प्रतिकूलदुष्प्रेक्षत्वप्रकाशातिरेकादिविवक्षया
आदित्यवर्णत्वाद्युक्तिः। दिवि सूर्यसहस्रस्य \[11।12\] इत्यादि च वक्ष्यति।
एतेनादित्यशब्दस्य नित्यचैतन्यप्रकाशपरत्वं तमश्शब्दस्य चाज्ञानविषयत्वं
परोक्तं (शं.) निरस्तम्। श्लोकद्वयस्यान्वयं दर्शयति --
तमेवम्भूतमित्यादिना। भक्त्या युक्तो योगबलेन इति पृथङ्निर्देशात्
परोक्तप्राणजयबलादिपृथगर्थताप्रतीतिः स्यादिति तदपाकरणाय विशिष्टैकार्थतां
दर्शयितुंभक्तियुक्तयोगबलेनेत्युक्तम्। मनसोऽचलत्वे हेतुरिदम् तस्य
चावान्तरव्यापारः योग्यपर्याययुक्तशब्देन विवक्षित
इत्याहआरूढसंस्कारतयेति। आवेश्य इत्यनेन योगप्रकरणेषूक्तं निश्चलावस्थापनं
विवक्षितमित्याहसंस्थाप्येति। अत्र पुरुषध्यानस्यापि भ्रूमध्यमेव देशः
देशान्तरानभिधानाद्योगप्रकरणान्तरेषूपदेशाच्च तत्सिद्धेरिति
विभाव्योक्तंतत्र भ्रूमध्य इति। तमेवम्भूतं दिव्यं पुरुषम् इत्यन्वयः। तं
तमेवैति \[8।6\] इत्यवधारणदर्शनात्स तं परं पुरुषम् इत्यत्रापितं
इतीतरव्यवच्छेदपरमित्यभिप्रायेणाहस तमेवोपैतीति। यः प्रयाति स मद्भावं याति
\[8।5\] इति प्रक्रान्तप्रकार एवात्र विवक्षित इति दर्शयतितद्भावं यातीति।
भावप्रधानोऽत्र निर्देश इति भावः। तत्र तादात्म्यादिभ्रमं
व्युदस्यतितत्समानैश्वर्यो भवतीत्यर्थ इति। परमसाम्यापत्तिव्यवच्छेदाय
समानैश्वर्य इत्युक्तम्। एतेनकविम् इत्यादिभिः सर्वज्ञत्वादयो गुणाः
ऐश्वर्यप्रदत्वार्थमनुसन्धेयतयोक्ताः न तु प्राप्यत्वार्थमिति फलितम्।
एवमन्तिमकालस्मर्तव्यतया निर्दिष्ट एवाकारः प्रागपि ध्येयतयोक्त इति
मन्तव्यम्। एवमुत्तरत्रापि। ,
