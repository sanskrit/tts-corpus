+++
title = "24 अग्निर्ज्योतिरहः शुक्लः"

+++
।। 8.24यत्र काले तु इत्यादेःयोगयुक्तो भवार्जुन \[8।27\] इत्यन्तस्य
तात्पर्यमाह -- अथेति। अत्र धूमादिमार्गकथनं हेयत्वार्थम्
अर्चिरादिमार्गोपदेशस्तु तदनुसन्धानार्थ एवेति तत्रैव तात्पर्यमिति भावः।
ननु परमपुरुषार्थनिष्ठस्यैव ह्यर्चिरादिगतिः तत्कथमत्र साधारण्यमुच्यते
इत्यत्राह -- द्वयोरपीति। आत्मनिष्ठस्याप्यपुनरावृत्तेः
पूर्वोक्तत्वात्तस्याप्यर्चिरादिकैव गतिरिति दर्शयितुमाह -- सा चेति।
साधारण्यापुनरावृत्त्योः श्रुतिमेव दर्शयति -- यथेति। अङ्गिफलमेवाङ्गेऽपि
व्यपदिश्यत इत्याशङ्क्य परिहरति -- नचेति। हेतुमाह -- ये चेति।
यद्यप्यङ्गिफलमेवाङ्गेऽपि निर्देष्टुं युक्तम् तथाप्यङ्गिना सहाङ्गस्य
तुल्यवत्पृथङ्निर्दिष्टस्य तत्फलनिर्देशो न युक्त इति भावः। एतेन
प्रथमषट्कोदितप्रत्यगात्मवेदनादत्रत्याक्षरयाथात्म्यानुसन्धानस्य भेदोऽपि
दर्शितः। तद्य इत्थं विदुः इत्यस्य प्रत्यगात्मनिष्ठविषयत्वं कथं इत्यत्राह
-- पञ्चाग्निविद्यायां चेति। आपः पुरुषवचसो भवन्ति \[छां.उ.5।9।14\] इति
त्रिवृत्कृतानामभिधीयमानत्वाद्भूतान्तरसंसर्गसिद्धिः। अपामेवेत्यात्मस्वरूपपरिणामव्युदासायोक्तम्।
एवंविधशरीरसम्बन्धमात्रस्याप्यौपाधिकत्वप्रदर्शनायाहपुण्यपापहेतुक इति।
रमणीयचरणा रमणीयां योनिं ৷৷. कपूयचरणाः कपूयां योनिम् इत्यादिवचनान्न
केवलाचिद्विषयमिदं प्रकरणम्। तद्य इत्थं विदुर्ये चेमेऽरण्ये श्रद्धा तप
इत्युपासते इत्युक्तयद्वृत्तद्वयस्य तेऽर्चिषम् इत्येकेन तद्वृत्तेन
प्रतिनिर्देशादुभयोर्गतिरविशिष्टेति ज्ञापनाय तद्य इत्थं विदुः तेऽर्चिषम्
इति व्यवहितमुपात्तम्। इत्थंशब्दानूदितं प्रस्तुताकारविशेषं दर्शयति --
विविक्ते इति। ननुतत्पुरुषोऽमानवः स एनान् ब्रह्म गमयति \[छां.उ.4।15।6\]
इत्यर्चिरादिना गतस्य ब्रह्मप्राप्तिः श्रूयते तत्कथं केवलात्मोपासकस्य
ब्रह्मप्रापकार्चिरादिगतिप्राप्तिः इत्यत्राह -- आत्मयाथात्म्येति। अयं
पञ्चाग्निविद्यानिष्ठो न केवलात्मोपासकः अपितु
ब्रह्मात्मकस्वात्मानुसन्धायीति भावः। अन्यथा तत्क्रतुन्यायविरोध
इत्यभिप्रायेणाह -- तत्क्रतुन्यायाच्चेति। चकार इतरेतरयोगे।
यथावस्थितात्मानुसन्धानस्य परशेषतैकरसत्वानुसन्धानरूपत्वे प्रमाणमाह -- य
आत्मनीति। आदिशब्देन पतिं विश्वस्य \[तै.ना.6।11।3\] करणाधिपाधिपः
\[श्वे.उ.6।9\] इत्यादिवाक्यशतं गृह्यते। अत्र शारीरकभाष्यादिविरोधो
मन्दैराशङ्कितः इह तावच्छ्रुतिसूत्रभाष्यादिष्वन्यत्र च पञ्चाग्निविदः
परमात्मात्मकस्वात्मानुसन्धातृत्वमर्चिरादिगतिश्चाविशेषेणोच्यते। तस्याश्च
ब्रह्मगमयितृत्वस्य श्रुत्यादिष्विह चतत्र प्रयाता गच्छन्ति ब्रह्म
ब्रह्मविदो जनाः इति सिद्धत्वात् पञ्चाग्निविदोऽपि
परमात्मप्राप्तिरस्त्येवेति स्वीकर्तव्यम्। तत्र प्राप्तौ ज्ञानिनां
परमात्मात्मकस्वात्मानुसन्धानस्य स्वविशिष्टो भोग्यः
अक्षरयाथात्म्यनिष्ठानां तु स्वस्वरूपमेव पूर्वं भोग्यम्
वस्वादिपदप्राप्तिपूर्वकब्रह्मप्राप्तिसाधनमधुविद्यादिन्यायादन्ततो
ब्रह्मप्राप्तिः ईदृशपर्वक्रमप्रतिनियमश्च प्राचीनापेक्षाभेदात् स च
प्राचीनकर्मविशेषात्चतुर्विधा भजन्ते माम् \[7।16\] इति प्रागेव दर्शितः। न
चात्र जिज्ञासोरन्य एवात्मयाथात्म्यविदिति भाष्यते
जिज्ञासुवेद्यतयोक्तस्वभावविसर्गयोरत्र च पञ्चाग्निविद्योदाहरणात् मध्ये च
कैवल्यार्थिन एव मूर्धन्यनाड्या निष्क्रमणमनावृत्तिश्चोक्ता
आत्मयाथात्म्याक्षरयाथात्म्यशब्दयोश्चात्र न भिन्नार्थत्वम् तस्योपासने
किञ्चिदस्ति विशेषः अक्षरयाथात्म्यविदः -- परमात्मशरीरभूतस्वात्मोपासकाः
ज्ञानिनस्तु स्वात्मशरीरकपरमात्मोपासका इत्ययमेव विशेषः तद्य इत्थं
विदुर्ये चेमेऽरण्ये \[छां.उ.5।10।1\] इति विभागनिर्देशाभिप्रेत इति
भाष्यादिषूक्तः। सारे तुउभयेऽपि हि परिपूर्णं ब्रह्मोपासते मुखभेदेन
स्वात्मशरीरकं ब्रह्म केचन ब्रह्मात्मकस्वात्मानमितरे \[वे.सा.4।3।14\]
इति। अत एव सप्तमे प्रक्रान्तो जिज्ञासुः
परमात्मप्राप्तिकामज्ञानिव्यतिरिक्तत्वात् अब्रह्मात्मकस्वात्मानुसन्धायीति
न भ्रमितव्यम्। तस्य चोदारकोटिमात्रे निवेशः
स्वात्मानुभवविलम्बिविमुखज्ञानिव्यतिरेकात्। अर्चिरादिगतिनिषेधस्तु
ब्रह्मात्मकस्वात्मानुसन्धानरहितस्वात्मोपासनविषयः। इदमपि भाष्यादिषु
व्यक्तमेवोक्तंतस्मादचिन्मिश्रं केवलं वा चिद्वस्तु ब्रह्मदृष्ट्या
तद्वियोगेन च य उपासते न तान्नयति अपितु परं ब्रह्मोपासीनान् आत्मानं च
प्रकृतिवियुक्तं ब्रह्मात्मकमुपासीनानातिवाहिको गुणो नयति
\[ब्र.सू.भा.4।3।15\] इत्यादिभिः। यत्पुनरुच्यते ये तु शिष्टास्त्रयो
भक्ताः फलकामा हि ते मताः। सर्वे च्यवनधर्माणः प्रतिबुद्धस्तु मोक्षभाक्
\[म.भा.12।341।35\] इति तत्रापि आत्ममात्रानुभवसुखस्य स्थिरत्वादेव
च्यवनधर्मत्वमुच्यते न तावता पुनः संसारप्रसङ्गःइन्द्रलोकात्परिभ्रष्टो मम
लोकपरायणः। प्रमुक्तः सर्वसंसारैर्मम लोकं च गच्छति \[वा.पु.139।98\]
प्रच्युतो वा एषोऽस्माल्लोकादसतो देवलोकम् \[यजुः6।1।1।5\]
इत्यादिष्विवोत्तरोत्तरातिशयितपदप्राप्तावपि
पूर्वपदभ्रंशमात्राच्च्यवनधर्मत्ववाचो युक्तेरविरोधात्
परिमितसुखानुभवविलम्बनेन तदानीं निरतिशयसुखानुभवाद्भ्रष्टत्वेनापि
निन्दोपपत्तेश्च। उपासनदशानुभूते परमात्मनि फलदशायां
किञ्चित्कालमनुभवविच्छेदाद्वा प्राप्तभ्रंशलक्षणं
च्यवनधर्मत्वम्। प्रतिबुद्धस्तु मोक्षभाक् \[म.भा.12।341।35\] इति
चाव्यवहितमोक्षभाक्त्वं प्रतिबुद्धस्योच्यते न तावतान्यस्य
मोक्षाभावःभुक्त्वा च भोगान्विपुलांस्त्वमन्ते मत्प्रसादतः। ममानुस्मरणं
प्राप्य मम लोकमवाप्स्यसि \[वि.पु.5।19।26\] इतिवदविरोधात्। यथा च
मुमुक्षोरेव कस्यचिन्मध्ये ब्रह्मकायनिषेवणसुखमुच्यते तथात्रापि
स्थानविशेषे स्वात्मानुभवविलम्बः। यथा चअथवा नेच्छते तत्र
ब्रह्मकायनिषेवणम्। उत्क्रामति च मार्गस्थः शीतीभूतो निरामयः इत्यादिना
ब्रह्मकायनिषेवणसङ्गात् मुक्तस्य देवयानेन मार्गेण परमाकाशगमनमुच्यते
तद्वदिहापि स्वात्मानुभवस्थानात्प्रच्युतस्य परमव्योमाधिरोहः स्यात्
अर्चिरादिगतिश्चास्यावान्तरफलानुभवात्पश्चाद्वा गतिमध्ये वा।
दक्षिणायनमृतस्य चन्द्रमसः सायुज्यवद्विश्रममात्ररूपोऽयमवान्तरफलानुभव
इत्युभयधापि न विरोधः। एतेन पश्चादेवास्याप्रतीकालम्बनत्वमित्यपि निरस्तं
मधुविद्यावदेव प्रथममपि तदुपपत्तेः। स्मरन्ति च स्वात्मानुभवस्थानं
मुक्तिस्थानादर्वाचीनंयोगिनाममृतं स्थानं स्वात्मसन्तोषकारिणाम्। एकान्तिनः
सदा ब्रह्मध्यायिनो योगिनो हि ये। तेषां तत्परमं स्थानं यद्वै पश्यन्ति
सूरयः \[वि.पु.1।6।38\] इति। अमृतस्थानवर्तिनां च मुक्तत्वव्यपदेशो
जरामरणादिविरहात्पुनर्जन्महेतुभूतपुण्यपापविगमाच्च। अस्ति च
परित्यक्तस्थूलदेहानामपि तत्तदुपासनाविशेषाधीनमपवर्गादर्वाचीनं फलम्। तच्च
प्रकृतिलयादिशब्देन साङ्ख्याः पठन्तिधर्मेण गमनमूर्ध्वं
गमनमधस्ताद्भवत्यधर्मेण। ज्ञानेन चापवर्गो विपर्ययादिष्यते
बन्धः।। वैराग्यात्प्रकृतिलयः संसारो भवति राजसाद्रागात्। ऐश्वर्यादविघातो
विपर्ययात्तद्विपर्यासः।। \[सां.स.का.44।45\] इति। विपर्ययादिष्यते बन्धः
इत्यत्र च वाचस्पतिना व्याख्यातं -- विपर्ययात् -- अतत्त्वंज्ञानात् इष्यते
बन्धः स च त्रिविधः प्राकृतिको वैकृतिको दाक्षायणिकश्चेति। तत्र
प्रकृतावात्मज्ञानाद्ये प्रकृतिमुपासते तेषां प्राकृतिको बन्धः। यः पुराणे
प्रकृतिलयान् प्रकृत्योच्यते -- पूर्णं वर्षसहस्रं तु
तिष्ठन्त्यव्यक्तचिन्तकाः इति। वैकारिको बन्धः तेषाम् ये विकारानेव
भूतेन्द्रियाहङ्कारबुद्धीरुपासते पुरुषबुद्ध्या तान् प्रतीदमुच्यते यथा --
दश मन्वन्तराणीह तिष्ठन्तीन्द्रियचिन्तकाः। भौतिकास्तु शतं पूर्णं सहस्रं
त्वाभिमानिकाः।। बौद्धा दश सहस्राणि तिष्ठन्ति विगतज्वराः। ते खल्वमी विदेहा
येषां वैकृतिको बन्धः।। इति। एवमव्यक्तादितत्त्वचिन्तकानामिव
प्रत्यगात्मतत्त्वचिन्तकानामपि तदुचितदेशकालं ततोऽनिश्चितमतिशयितं
फलमुपपद्यते। अत एव भूमविद्यायां
प्रत्यगात्ममात्रोपासकस्याप्यतिवादित्वमुक्तम्।
ब्रह्मात्मकस्वात्मानुसन्धाने तु ब्रह्मप्राप्तौ विश्रमादपुनरावृत्तिरिति
विशेषः। अत एवाक्षरानुभवस्यान्तवत्त्वे तदर्थिनां
कथमैश्वर्याधिकारणोऽधिकार्यन्तरत्वमित्यपि निरस्तम्
बाह्यान्तरभोक्तव्यविभागादावृत्त्यनावृत्तियोग्यताभेदाच्च तद्भेदोपपत्तेः।
विलम्बाक्षमाणां पुनरियं निष्ठा -- सर्वधर्मांश्च सन्त्यज्य सर्वलोकांश्च
साक्षरान्। लोकविक्रान्तचरणौ शरणं तेऽव्रजं विभो।। इति। कैवल्यं भगवन्तं च
मन्त्रोऽयं साधयिष्यति \[बृ.हा.स्मृ.3।40\] इत्यादिष्वपि
कैवल्यशब्देनात्ममात्रानुभवसुखं तदपेक्षिभिः प्राप्यमुच्यते।
एतच्चान्तरायकोटिनिविष्टत्वादादितः सावधाना ज्ञानिनः परिहरन्ति। केचित्तु
ब्रह्मानुभववैमुख्येन नित्यमात्मानुभवसुखमिच्छन्ति न तत्र
भाष्यकारादिसम्प्रदायं प्रमाणं युक्तिं वा पश्यामः निश्शेषकर्मक्षये
स्वाभाविकरूपाविर्भावेन ब्रह्मानुभवावश्यम्भावात् कर्मशेषयोगे तु
संसारप्रसङ्गाच्च जरामरणादिहेतुभूतसर्वकर्मविनाशादसंसारः तावन्मात्रेण च
मुक्तत्वव्यपदेशः। ब्रह्मानुभवप्रतिबन्धककर्मणस्त्वविनाशात्तदुभयाभाव इति
चेत् -- अस्त्वेवम् एतत्कर्म परस्तादपि न नङ्क्ष्यतीत्यत्र न नियामकमस्ति
-- इत्येषा दिक्।। -- परप्राप्त्यादिरहितनित्यकैवल्यकल्पना।
सूत्रभाष्यश्रुतिस्मृत्याद्य बाधेन न सिध्यति। अतोऽधिकारिभेदेन
ह्यवस्थाभेदमाश्रिताः। अन्यामपि गतिं प्राञ्चः प्रतीचीं
प्रत्यपादयन्।। तत्रावृत्तिपरप्राप्तिवैरूप्यादेरयोगतः। अस्मदुक्तं
श्रुतिस्मृत्योरनपायं रसायनम्।। ननु -- अर्चिरादिगतिमाहेति कथमुच्यतेयत्र
काले इति कालविशेषो ह्युपक्रम्यत इत्यत्राहअत्र कालशब्द इति। शारीरके
दक्षिणायनादिमृतस्यापि मोक्ष उक्तः अतश्चायनेऽपि हि दक्षिणे
\[ब्र.सू.4।2।20\] इति। अत्र चशुक्लकृष्णे गती ह्येते \[8।26\]
इत्यनन्तरमेवोच्यते अन्यथाअग्निर्ज्योतिः इत्यादिना च विरुध्येतनैते सृती
पार्थ जानन् \[8।27\] इति च मार्गवाचिना शब्देनोपसंह्रियत इति भावः। यत्र
काले प्रयाता इति व्यवहितेन सम्बन्धं दर्शयन् योगिनामावृत्तिः कथमिति च
शङ्कां परिहरन्यत्र काले इति श्लोकस्य वाक्यार्थमाह -- यस्मिन्निति। अत्र
योगिनः ज्ञानिनः पुण्यकर्मसम्बन्धिनश्च। सरूपाणामेकशेष एकविभक्तौ
\[अष्टा.1।2।64\]। यद्वा पुण्यकर्माण इत्यध्याहृतम्।
तेऽर्चिषमभिसम्भवन्त्यर्चिषोऽहरह्नआपूर्यमाणपक्षमापूर्यमाणपक्षाद्यान्
षडुदङ्ङेति मासांस्तान्मासेभ्यः संवत्सरम् \[छां.उ.5।10।12\]
इत्यादिश्रुत्यनुसारेणोक्तंसंवत्सरादीनां प्रदर्शनमिति।
एतद्वैशद्यमर्चिरादिपादे। तत्रैवं सङ्गृहीतं
वरदगुरुभिःअर्चिरहस्सितपक्षानुदगयनाब्दमरुदर्केन्दून्। अपि
वैद्युतवरुणेन्द्रप्रजापतीनातिवाहिकानाहुः \[त.सा.102\] इति। अग्निर्ज्योतिः
इति अग्निरूपज्योतिरित्यर्थः। तेन देवयानपथमपर्वस्थार्चिर्विवक्षा। अत
एवाग्निज्योतिषोर्भिन्नदेवतात्वं कालाभिमानिदेवतात्वं च वदन्तः
प्रत्युक्ताः।  
  
