+++
title = "11 अफलाकाङ्क्षिभिर्यज्ञो"

+++
  
  
।।17.11।। अफलस्य कस्यचिदाकाङ्क्षाप्रतीतिव्युदासायाऽऽह --
फलाकाङ्क्षारहितैरिति। परमात्मप्रीत्यतिरिक्तनिरपेक्षैरित्यर्थः। विधिदृष्टः
इत्युक्ते प्रजापतिना दृष्टत्वं प्रतीयेत स हि सर्वेषां यज्ञानां
द्रष्टेत्यामनन्ति न चात्र प्रजापतिदृष्टत्वोक्त्याऽनुष्ठाने कश्चिदुपकारः
अतो विधायकशास्त्रमेवात्र विधिशब्देन विवक्षितमित्याहशास्त्रदृष्ट इति।
शास्त्रैकप्रमाणतया प्रसिद्धे शास्त्रदृष्टत्वोक्तिरनपेक्षितेत्यत्र
यथाशास्त्रकरणादवैकल्यं; तद्विवक्षितमाह -- मन्त्रेति। यज देवपूजायाम्
\[धा.पा.1।1027\] इति धात्वर्थानुसारेणाऽऽह -- भगवदाराधनत्वेनेति।
अवधारणाभिप्रेतमाह -- स्वयम्प्रयोजनतयेति। अयमभिप्रायः -- यद्यपि
प्रयोजनमनुद्दिश्य न प्रवृत्तिः; तथापि प्रागुक्तसुहृत्समाराधनन्यायेन
यज्ञादिप्रवृत्तेरेव प्रयोजनत्वाभिसन्धिः सम्भवति -- इति। मनः समाधायेति
प्रकारान्तराद्विनिवार्य प्रस्तुतप्रक्रियायामेकाग्रं कृत्वेत्यर्थः। यज्ञ
इज्यते यज्ञः क्रियत इत्यर्थः।  
  
