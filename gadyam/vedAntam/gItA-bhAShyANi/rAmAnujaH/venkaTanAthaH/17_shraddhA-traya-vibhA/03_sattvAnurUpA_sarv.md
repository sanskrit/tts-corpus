+++
title = "03 सत्त्वानुरूपा सर्वस्य"

+++
  
  
।।17.3।। सत्त्वानुरूपा इत्यत्र न सत्त्वगुण उच्यते सर्वस्य पुरुषस्य
श्रद्धायास्तदधीनत्वे राजसतामसश्रद्धाविभागायोगात्। सहकारित्वेन सत्त्वं
सर्वत्रापेक्षितमिति चेत्; न रजस्तमसोरपि तथात्वात्। त्रैगुण्यं हि
परस्पराङ्गभावेन स्थित्वैव हि वातपित्तकफादिवत्सर्वं कार्यमारभते। अतोऽत्र
सर्वश्रद्धासाधारणकारणत्वेन निर्दिष्टं सत्त्वं
गुणत्रयोपष्टब्धमन्तःकरणमेवेत्याहसत्त्वमन्तःकरणमिति। आनुरूप्यं
विवृणोतिअन्तःकरणं यादृशगुणयुक्तमिति।
यद्विषयरुचिजनकवासनोत्तम्भकसत्त्वादियुक्तमित्यर्थः। पूर्वंदेहिनां सा
स्वभावजा \[17।2\] इत्युक्तम्; इह त्वन्तःकरणहेतुकत्वमुच्यते; तदेतन्न
वैकल्पिकं; सिद्धे तदयोगात् नापि पुरुषभेदेन विकल्पः; सर्वस्येत्युक्तेः
नापि समुच्चयः; नैरपेक्ष्यप्रतीतेरित्यत्राऽऽह -- सत्त्वशब्द इति।
सामग्रीमध्यपातिषु तत्रतत्रान्यतमनिर्देशो नानुपपन्न इति भावः। श्रद्धामयः
इत्यत्र मयटः स्वार्थिकत्वे निष्प्रयोजनत्वात्प्राचुर्याद्यर्थत्वेऽपि
प्रकृतानुपयोगाच्छ्रद्धाफलान्वयविवक्षया विकारार्थत्वमाहश्रद्धापरिणाम इति।
एवं सामान्येन श्रद्धाजन्यफलसम्बन्धित्वमुक्तम् तत्रयो यच्छ्रद्धः
इत्यादिना श्रद्धाविशेषवतः फलविशेषयोग उच्यत इत्याह -- यः पुरुष इति।
श्रद्धान्तरवैधर्म्यद्योतनाय यत्तच्छब्दयोःयादृश्या इत्यादिना
प्रकारपरामर्शित्वोक्तिः। आयुर्घृतम् \[यजुः2।3।2।2\]
इत्यादिवत्कार्यकारणभावातिशयविवक्षयास एव सः इति निरूढोऽयमारोप इत्याहस
तादृशश्रद्धापरिणाम इति। एतेनस एव सः इत्यत्र
विधेयभेदाभावात्पुनरुक्तिशङ्काऽपि परिहृता। पुरुषस्य
नित्यत्वाद्धर्मभूतज्ञानविकासादेश्चेन्द्रियद्वारा व्यवस्थितत्वात्;
देहादेश्चाचित्परिणामविशेषत्वात्किमपेक्षस्य
श्रद्धापरिणामत्वोक्तिरित्यत्राऽऽह -- पुण्यकर्मेति। फलभेदबुभुत्सया ह्यत्र
प्रश्नोदय इति च भावः।  
  
