+++
title = "25 तदित्यनभिसन्धाय फलम्"

+++
  
  
।।17.25।। एवं स्वर्गापवर्गसाधनसमस्तवैदिकसाधारणं प्रणवान्वयरूपं
लक्षणमुक्तम् अथ तत्सच्छदौ मोक्षसाधनानां त्रिवर्गसाधनानां च
विशेषलक्षणतयोच्येते। वक्ष्यति चैतदष्टादशारम्भे \[रा.भा.श्लो.1\]वैदिकस्य
च कर्मणः सामान्यलक्षणं प्रणवान्वयः तत्र मोक्षाभ्युदयसाधनयोर्भेदः
तत्सच्छब्दनिर्देश्यत्वेन इति। एतेषामिति त्रयाणां परामर्शः। उक्तानां
यज्ञादीनामुपलक्षणतया वेदेष्वपि तच्छब्दप्रवृत्तिज्ञापनाय
वेदाध्ययनोपादानम्। मोक्षकाङ्क्षिभिः
इत्यनेनसूचितमाब्रह्मप्राप्तिसाधनतयेति। तदिति -- फलमनभिसन्धायेत्यन्वयः।
तच्छब्दाभिधेयब्रह्मप्राप्तिसाधनतया तच्छब्दोपचार्यतया बुद्ध्वा
फलान्तरमनभिसन्धायेत्यर्थः। इति करणसामर्थ्यात्उदाहृत्य इति पदं वा
पूर्वश्लोकादनुषञ्जनीयमित्यभिप्रायेणाऽऽहतदितिशब्दनिर्देश्या इति।
तच्छब्दस्य ब्रह्मनामत्वे सिद्धे हि तेन तत्प्राप्तिसाधनतयेति लक्षणा; तदेव
कुतः इत्यत्र तदिति श्रुतेरुपबृंहणेन विशदीकृतत्वमभिप्रेत्याऽऽहसव इति।
भगवन्नामसहस्रेयानि नामानि गौणानि विख्यातानि महात्मनः
\[म.भा.13।149।13वि.स.ना.15\] इति प्रक्रमात्नाम्नां सहस्रम्
\[म.भा.13।149।121वि.स.ना.157\] इति निगमनाच्च यत्तदादिशब्दानां सर्वनामतया
व्यापिनामपि विशेषतः साक्षात्परब्रह्मनामत्वं सिद्धमिति भावः।
श्लोकेऽनुक्तस्यापि वेदाध्ययनस्य प्रयोजकेन सङ्गृहीतत्वमाहएवमिति। तथापि
त्रयाणामन्वयो न सिध्यति; ब्राह्मणशब्दनिर्दिष्टानां त्रैवर्णिकानां
मोक्षसाधनत्वनिबन्धनतच्छब्दनिर्देश्यत्वाभावादित्यत्राऽऽहत्रैवर्णिकानामपीति। मोक्षकाङ्क्षिभिः
क्रियन्ते इत्यनेन परम्परया तदन्वयः सूचित इति भावः।  
  
