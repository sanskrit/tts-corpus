+++
title = "20 दातव्यमिति यद्दानम्"

+++
  
  
।।17.20।। राजसे दानेफलमुद्दिश्य इति विशेषणादत्र
स्वर्गादिफलसङ्गनिवृत्तिरुक्ता। अनुपकारिणे इत्येतत्
दृष्टफलाभिसन्धिरहिताभिप्रायम्। दातव्यम्
इत्येतत्सात्त्विकतपःप्रभृतिष्विवाभिसन्ध्यन्तरव्युदासार्थमित्याह --
फलाभिसन्धिरहितमिति। यद्यप्यत्र पात्रमेवार्थतोऽनुपकारित्वेन विशेष्यते;
तथापि सम्प्रदानत्वद्रव्यप्रतिष्ठाधिकरणत्वयोर्विवक्षया चतुर्थीसप्तम्योः
सह प्रयोगः। पात्रे सिद्धेऽनुपकारिणे तस्मा इति वाऽन्वयः। पात्रे दीयते;
तच्चानुपकारिणे दीयत इति वा वाक्यभेदो ग्राह्यः। देशकालशब्दावत्र
दानार्हतया चोदितपुण्यदेशकालविषयौ। पात्रं तुन विद्यया केवलया जन्मना
(तपसा) वापि पात्रता। यस्य वृत्तमिमे चोक्ते तद्धि पात्रं प्रचक्षते
\[या.स्मृ.1।200\] इत्यादिभिर्विवक्षितम्।  
  
