+++
title = "33 यथा सर्वगतम्"

+++
  
  
।।13.33।। न करोति इत्युक्तमकर्तृत्वं तु पूर्वत्रोत्तरत्र च
विशोधितस्वरूपम्शरीरस्थोऽपि न लिप्यते \[13।32\] इत्यस्मिन् साध्यांशे
रुमागतकाष्ठादिन्यायशङ्का अनन्तरश्लोकेन परिह्रियत इत्याह --
यद्यपीति। संसर्गजा दोषगुणा भवन्ति शुष्काणार्द्रं दह्यते मित्रभावात्। इति
हि प्रसिद्धमिति भावः। यं प्राप्यातिपवित्राणि वस्त्राण्याभरणानि च।
अशुचित्वं क्षणाद्यान्ति किमन्यदशुचिस्ततः इति न्यायाद्देहेन
क्षणमात्रयोगेऽपि वस्त्रादय उपहन्यन्ते किं पुनरनादिसंयुक्तः
इत्यभिप्रायेणाह -- नित्यसंयुक्त इति। संसर्गस्य संसर्गिणि
संसर्ग्यन्तरस्वभावापादकत्वमनियतमिति व्यभिचारोपपादनार्थोयथा सर्वगतम्
इत्यनुवाद इति ज्ञापनायोभयत्र अपिशब्दोपादानम्।
सर्वगतत्वानुवादःशरीरस्थोऽपि इति शङ्कोत्थापक इति च भावः। सर्वैर्वस्तुभिः
संयुक्तमपीति -- सर्वगतशब्देन परस्परविरुद्धानन्तस्वभावलेपप्रसङ्गोऽभिप्रेत
इति भावः। यथा आकाशो भूतान्तरेभ्यः सूक्ष्मः; तथा आकाशादपि
सूक्ष्मतरोऽयमिति ज्ञापनार्थमुक्तंअतिसौक्ष्म्यादिति। तथेत्यनेन
हेतुरप्यतिदिश्यत इति भावः। केचित्पदार्थाः कैश्चित्संसर्गे
तत्स्वभावलेपरहिता अपि ततोऽन्यैः कैश्चित्संसर्गे तत्स्वभावलेपवन्तो
दृश्यन्ते यथा कार्पासादावञ्जनादिवासनयाऽपि न श्यामतादियोगः;
लाक्षारसवासनया त्वरुणता दृष्टा तथेहापि सम्भवतीति शङ्काव्युदासाय
दृष्टान्तदार्ष्टान्तिकयोः सर्वशब्दः।  
  
