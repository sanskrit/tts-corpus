+++
title = "13 ज्ञेयं"

+++
  
  
।।13.13।। ज्ञाता हि पूर्वमुद्दिष्टः -- स च यो यत्प्रभावश्च \[13।4\] इति;
स एव पुनः परामृष्टः तत्कथंज्ञेयं यत्तत्प्रवक्ष्यामि इत्युच्यत इत्यत्राह
-- अथेति। वेद्यविशेषस्यात्मनो लक्षणतया हि वेदितृत्वं प्रागुक्तमिति भावः।
अत एवज्ञेयं यत् इत्यादेः परब्रह्मविषयत्वभ्रमो
निरस्तः;क्षेत्रक्षेत्रज्ञयोर्ज्ञानम् \[13।3\] इति
प्रक्रमात्;क्षेत्रक्षेत्रज्ञयोरेवमन्तरं ज्ञानचक्षुषा \[13।35\] इति
उपसंहरिष्यमाणत्वात्; मध्ये चप्रकृतिं पुरुषं चैव \[13।20\] इति तयोरेव
निरूपणात्; इन्द्रियाधीनभोगत्वोत्क्रमणगुणवश्यत्वादिवचनाच्च। स्वरूपशब्देन
नपुंसकनिर्देशविवक्षाद्योतनम् वक्ष्यमाणब्रह्मशब्दापेक्षया वा नपुंसकत्वम्।
स्वेतरसमस्तव्यावर्तकं हि लक्षणम्। तत्र वेदितृत्वलक्षणेन विविक्तस्वरूपस्य
किमन्यत् स्वरूपशोधनमिति चेत्; तन्न लक्षणेनान्यत्वमात्रं हि प्रतीयते; न
पुनर्भावाभावरूपाः सर्वे प्रकाराः यथागन्धवती पृथिवी \[त.सं.2\] इत्यत्र
तेनाकारेण जलादिव्यावृत्तिमात्रं सिध्यति; न पुनः पाकजरूपादिमत्त्वादिकम्;
तद्वदिहाऽपि ज्ञातृत्वलक्षणाभिधानेऽपि तस्य ज्ञातुः
कार्यत्वाकार्यत्वादिविवेको न सिध्येत् अतः स वक्तव्य इत्यभिप्रायेणज्ञेयम्
इत्यनेन सूचितां सङ्गतिमाहअमानित्वादिभिरिति। प्रवक्ष्यामि प्रकर्षेण
यथावद्वक्ष्यामीत्यर्थः। अनादिमत् इति पदच्छेदो न युक्तः; प्रत्ययमन्तरेणापि
बहुव्रीहिवशात्तदर्थसिद्धेरित्यभिप्रायेणाह -- आदिर्यस्येति। अनादि
कारणरहितमित्यर्थः। अयमर्थोनात्माश्रुतेः \[ब्र.सू.2।3।18\] इत्यधिकरणसिद्ध
इत्यभिप्रायेणाह -- अस्य हीति। पूर्वोक्तामृतत्वेऽपि हेतुरयमित्याह -- तत
एवेति। उभयत्र प्रमाणमाह -- श्रुतिश्चेति। अनादिमत् इति पदच्छेदेऽत्र
निर्दिश्यमानं ब्रह्म परशब्देन विशेषणीयम् तच्चाप्रकरणत्वादस्वरसम् अतः
प्रकरणोचितपदच्छेदार्थमाह -- अहं परो यस्येति। प्रागुक्तसङ्ग्रहो
ह्ययमित्यभिप्रायेणाह -- इतस्त्वन्यामिति। परशब्दोऽत्र शेषिपरः। शरीरत्वे
शेषत्वे च क्रमाच्छ्रुतिमाह -- तथाचेति। एतेनमत्परम् इति
पदच्छेदेऽर्थासम्भवान्मतुपो बहुव्रीहिणा समानार्थत्वेऽपि प्रयोगः
श्लोकपूरणार्थ इतिशङ्करोक्तं प्रत्युक्तम्।  
  
ननु परशब्देनाविशेषितोऽपि ब्रह्मशब्दः परमात्मन्येव मुख्यः; तत्कथमस्य
जीवविषयत्वं इत्यत्राह -- बृहत्त्वगुणयोगीति। अणुत्वेन श्रुतिसिद्धस्य
संकुचितज्ञानस्य कथं बृहत्त्वं इत्यत्राह -- शरीरादेरिति। परिच्छेदरहितं --
स्वतः सर्वविषयत्वार्हस्य ज्ञानस्य सङ्कोचरहितमित्यर्थः।
स्वरूपाविर्भावदशायां बृहत्त्वं श्रुतिसिद्धमित्याह -- स चेति।
अनन्तस्वभावस्य परिच्छिन्नत्वासम्भवादानन्त्यमौपचारिकमित्यत्राह --
शरीरपरिच्छिन्नत्वं चेति। औपाधिकमवस्थाभेदेनाविरुद्धं चेत्यभिप्रायः।
औपचारिकस्यापि ब्रह्मशब्दप्रयोगस्य प्रसिद्धिमाह -- आत्मन्यपीति। अत एव हि
परं ब्रह्मेति विशेषणस्य सार्थतेत्यभिप्रायः। अत्रैव शास्त्रे बहुषु
प्रदेशेषु प्रत्यगात्मन्येव ब्रह्मशब्दप्रयोगं दर्शयतिस गुणानिति।
ब्रह्मभूयाय ब्रह्मत्वाय। नहि जीवस्य मुक्तस्यापि साक्षाद्ब्रह्मत्वं;मम
साधर्म्यमागताः \[14।2\] इत्यादिविरोधादिति भावः। ब्रह्मणो हि प्रतिष्ठाऽहम्
\[14।27\] इत्यत्रअहम् इति परं ब्रह्म निर्दिश्यते तत्प्रतिष्ठं च ब्रह्म
ततोऽन्यदेवेति भावः। ब्रह्मभूतः \[18।54\] इत्यत्र,श्लोके
परब्रह्मप्राप्तिसाधनभूतभक्त्युत्पत्तेः पूर्वमेव ब्रह्मभूतत्वं च नहि
परब्रह्मस्वरूपत्वमिति भावः।  
  
न सत्तन्नासदुच्यते इत्यत्र न सर्वप्रकारोक्तिगोचरत्वप्रतिक्षेपः;
स्ववचनविरोधात्। नच सत्त्वासत्त्वनिषेधः;परस्परविरोधे हि न
प्रकारान्तरस्थितिः इति न्यायात् नापि सदसत्संज्ञकाभ्यां वस्तुभ्यां
व्यावृत्तिः; तयोरसिद्धत्वात्। न च शुभाशुभादिव्यवच्छेदः;
शुभत्वनिषेधायोगात्। अतोऽत्र किमुच्यते इत्यत्राह -- कार्यकारणेति।
परिशुद्धाकारविषयमिदमिति ज्ञापनायआत्मस्वरूपमित्युक्तम्। अवस्थाद्वये
सदसच्छब्दयोः प्रयोगनिमित्तमाहकार्यावस्थायामिति। तन्निबन्धनं श्रुतौ
परमात्मादिविषयप्रयोगं दर्शयतितथाचेति। असद्वा इदम्
इत्यत्रासच्छब्दनिर्दिष्टं हि तत इति कारणतयोच्यतेसदजायत इति कार्यं
सच्छब्देन; तद्धेदम् इति समानार्थश्रुत्यन्तरेणासदादिशब्दौ
क्रमान्नामरूपप्रहाणतद्योगनिमित्तौ व्याख्यातौ। ननुअसद्वा इदमग्र आसीत्
इत्याद्युक्तमवस्थाद्वयं जीवस्याप्यस्त्येव; अन्यथा
प्रागुक्तप्रकृतित्वानुपपत्तेः। तोयेन जीवान्व्य(न्वि)ससर्ज भूम्याम्
\[म.ना.1।4\] इति श्रुत्या च तत्सिद्धेरित्यत्राह -- कार्यकारणेति।
कर्मोपाधिकमेव ह्यवस्थाद्वयं; न पुनः स्वाभाविकम्। अत्र स्वाभाविकरूपमुच्यत
इत्यर्थः। ननुकारणत्वेन चाकाशादिषु यथाव्यपदिष्टोक्तेः \[ब्र.सू.1।4।14\]
इत्यस्मिन्नधिकरणे सदसदव्याकृतादयः सर्वे कारणवाक्यगताः शब्दाः परमात्मपरा
इति निर्णीतम्; तत्कथमत्रासच्छब्देन जीवप्रसङ्गः इत्यत्राह -- यद्यपीति।
सदसच्छब्दौ ह्यत्र परमात्मनि सद्वारकौ; अतो द्वारभूते जीवे तद्वाच्यत्वं
सिद्धमिति भावः। तर्हि परिशुद्धावस्थायामपि कार्यनामरूपविभागाभावादसच्छब्दः
प्राप्त इत्यत्राह -- क्षेत्रज्ञस्येति। कर्मकृतावस्थाद्वयनिषेधेऽत्र
तात्पर्यमिति भावः। ,
