+++
title = "32 अनादित्वान्निर्गुणत्वात्परमात्मायमव्ययः"

+++
  
  
।।13.32।। आत्मनो नित्यत्वानित्यत्वापरिणामित्वादिभिरुक्तं वैधर्म्यं
सहेतुकं स्थिरीकरोति -- अनादित्वादिति श्लोकेन।
आपेक्षिकपरमात्मत्वविषयेणअयं परमात्मा इत्यनेनाभिप्रेतमाह --
देहान्निष्कृष्येत्यादिना। ज्ञानसङ्कोचरूपव्ययस्य
देहादिप्रेरणरूपकर्तृत्वस्य च प्रत्यक्षादिसिद्धत्वात् कथमव्ययत्वादिः
इत्यत्राह -- स्वभावेन निरूपित इति।
अनादित्वादित्यव्ययहेतुरुत्पत्तिराहित्यं विवक्षितमित्याहअनारभ्यत्वादिति।
आरभ्यमाणमेव हि व्येतीति दृष्टमिति भावः। निर्गुणत्वात् इति सामान्येन
ज्ञानादिगुणनिषेधपरिहारायाह -- सत्त्वादिगुणरहितत्वादिति। एवं
हेतुद्वयशक्त्यनुसारेण यथायोग्यं साध्यद्वयान्वयो दर्शितः।
लेपशङ्काप्रतिषेधयोः सम्भावितविषययोरेव युक्तत्वात्; तत्सप्तधातु त्रिमलं
द्वियोनिं चतुर्विधाहारमयं शरीरम् \[गर्भो.1\] इत्याम्नातस्य शरीरस्य
पटादिषु पङ्कादेरिव संसर्गेण लेपकत्वस्वभावात्शरीरस्थोऽपि इत्यनेन सूचितमाह
-- देहस्वभावैरिति।  
  
