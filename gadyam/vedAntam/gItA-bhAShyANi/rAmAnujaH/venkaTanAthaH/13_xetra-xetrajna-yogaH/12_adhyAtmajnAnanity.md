+++
title = "12 अध्यात्मज्ञाननित्यत्वन्"

+++
  
  
।।13.12।। अध्यात्मज्ञाननित्यत्वम् इत्यत्र
नित्यशब्देनाविच्छिन्नानुवृत्तिर्विवक्षितेत्याह --
तन्निष्ठत्वमिति। तत्त्वज्ञानार्थचिन्तनम् इत्युक्तस्य तत्त्वज्ञानस्य
अर्थचिन्तनमित्यनुचितम्; न हि तत्त्वज्ञानस्य कोऽर्थ इति चिन्तनप्रकारः;
अपितु तत्त्वं किमिति ततस्तत्त्वचिन्तनमिति वा तत्त्वार्थचिन्तनमिति वा
वक्तव्यम् न पुनस्तत्त्वज्ञानार्थचिन्तनमिति। एवं तत्त्वज्ञानविषयस्य
प्रयोजनस्य वा चिन्तनं; तत्त्वज्ञानपुरुषार्थदर्शनमित्यादिकमपि
मन्दप्रयोजनम् दर्शनशब्दश्चात्राध्येतृभिर्नपठ्यते
ततोऽस्यार्थान्तरमुचितमाहतत्त्वज्ञानप्रयोजनमिति। फलितमन्यत्र
चिन्ताराहित्यमभिप्रेत्याहतन्निरतत्वमित्यर्थ इति। अमानित्वादीनां
सर्वेषामविशेषेण ज्ञानशब्दनिर्देशोचितं निर्वचनमाहज्ञायतेऽनेनेति।
आत्मेत्यर्थप्रकरणलब्धविषयविशेषाभिधानम्। करणव्युत्पत्तिं विवृण्वन्
फलितमाह -- आत्मज्ञानेति। आपातप्रतीत्यादेः
पूर्वसिद्धत्वादपरोक्षादिज्ञानमिह विवक्षितम्। एतज्ज्ञानम् इति
निर्दिश्य;यदतोऽन्यथा इति सामान्येन तद्व्यतिरिक्तस्य
सर्वस्याज्ञानतोक्तिस्तस्य सर्वस्य
परिहरणीयत्वपरेत्यभिप्रायेणाहक्षेत्रसम्बन्धिन इति।
क्षेत्रसम्बन्धोक्तिस्तदत्यन्तनिवृत्तेः ज्ञानसापेक्षत्वसूचनार्था। एतत्
इत्यवच्छिद्य निर्देशेनाभिप्रेतंगुणवृन्दमेवेत्यवधारणेन विवृतम्। न केवलं
प्रकृतगुणप्रतिपक्षभूतमानित्वादिमात्रमित्यभिप्रायेणाहएतद्व्यतिरिक्तं
सर्वमिति। अज्ञानम् इत्यत्र करणव्युत्पत्तिनैरपेक्ष्यात्
प्रसिद्धभावव्युत्पत्त्यनुसारेण ज्ञानविरोधित्वमुच्यत
इत्याहक्षेत्रकार्यमात्मज्ञानविरोधीत्यज्ञानमिति। अवैरूप्याय
करणार्थत्वेऽप्यसौ फलितोक्तिर्वा।  
  
