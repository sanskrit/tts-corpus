+++
title = "05 सत्त्वं रजस्तम"

+++
  
  
।।14.5।। ननु नैमित्तिकसर्गादौ
प्राचीनकर्मानुरूपपरमपुरुषसङ्कल्पकृताचित्संसर्गाज्जन्मोपपद्यते; प्राचीनं
च कर्म तेनैव दत्तफलं; तदारम्भककर्मावसाने च तच्छरीरं विनश्येत्
स्वतश्चात्मा विशुद्धः कुतः पुनरस्य नित्यसृष्टिविषयता इत्यत्र
गुणबन्धप्रकरणमवतारयतिएवमिति। एवं
समष्टिव्यष्टिविषयश्लोकद्वयोक्तप्रकारेणेत्यर्थः। स्वरूपनिरूपकधर्मा हि
धर्मिणं कदाचिदपि न त्यजन्ति; अतः प्रकृतिसम्भवत्वमिह कार्यदशायां
विषमतयोद्भवमात्रमित्यभिप्रायेणाहप्रकृतेः स्वरूपानुबन्धिन इति। निरुपधिका
इत्यर्थः। कार्यावस्थप्रकृतिगतेभ्यः शब्दादिगुणेभ्यः
स्वरूपनिरूपकत्वनित्यानुबन्धित्वलक्षणवैषम्यप्रकाशनाय इतिशब्दः।
सत्त्वादीनामेव प्रकृतिद्रव्यतां वदतः साङ्ख्यान् प्रतिक्षिपतिस्वभावविशेषा
इति। असाधारणधर्मविशेषा इति यावत्। चेतनासाधारणत्वेऽप्यौपाधिकाः
सुखदुःखादयः; स्वाभाविका अपि साधारणाद्रव्यत्वादयः
तदुभयव्यवच्छेदायस्वरुपानुबन्धिनः स्वभावविशेषा इति पदद्वयम्। एतेनगुणाः
इति पारिभाषिकः शब्दः; न रूपादिवद्द्रव्याश्रिता इत्यादिशङ्करोक्तं
निरस्तम्। गुणशब्दप्रसिद्धस्तन्मते विरुद्धेति भावः। ननु शब्दादिवन्न
सत्त्वादिसंज्ञा गुणाः प्रत्यक्षेण दृश्यन्ते न च नित्यातीन्द्रियेऽनुमानं
क्रमत इति शारीरके स्थापितम् नचानुपलब्धेषु प्रकृतिगुणेषु
वायसरदनवदुपदेशस्य प्रयोजनं पश्यामः अतो वैशेषिकादिवदन्यपरत्वमिह वक्तुं
युक्तमित्यत्राहप्रकाशादीति। अयमभिप्रायः -- प्रकाशप्रवृत्तिमोहरूपाणि
कार्याणि तावत् प्रत्यक्षाणि तत्कारणविशेषाश्च कार्यभूतैस्तैरेव
सामान्यतोऽनुमीयन्ते; कारणविशेषमन्तरेण कस्यापि कार्यस्यानुत्पत्तेः स च
विशेषः सत्त्वादिरूप इत्यागमसिद्धम् न चात्र निष्प्रयोजनता;
अतीन्द्रियविषभेषजशक्तिविशेषोपदेशवद्धानोपादानपर्यवसानात् --
इति। कार्यैकनिरूपणीयाश्चेत्प्रतिसर्गदशायां
सुखदुःखादिकार्याभावात्सत्त्वादिगुणानामभावः प्राप्नोति अतः कथं
स्वरूपानुबन्धित्वं इत्यत्राह -- प्रकृत्यवस्थायामनुद्भूता इति।
कार्यहेतुरुद्भवः स्तदानीं नास्तीति भावः।
तद्विकारेष्वित्यादिपरिणामवशात्पुष्पफलादिषु गन्धाद्युद्भववदिति भावः।
प्रकृतितद्विकारस्था गुणाः स्वतोऽव्ययत्वाद्गुणसम्बन्धानर्हं कथं बध्नन्ति
इत्यस्योत्तरंदेहिशब्द इत्याहमहदादिष्विति। अव्ययशब्दोऽत्र
गुणसम्बन्धकृतज्ञानसङ्कोचरूपव्ययनिषेधपर इत्यभिप्रायेणाहअव्ययं स्वतो
गुणसम्बन्धानर्हमिति। तथापिशरीरस्थोऽपि कौन्तेय न करोति न लिप्यते
\[13।31\] इत्युक्तस्य कथं बन्धाख्यो लेपः इत्यत्र
आमोक्षादविच्छिन्नदेहसम्बन्धोपाधिकत्वंदेहे इत्यनेन अभिप्रेतमित्याहदेहे
वर्तमानत्वोपाधिनेति। एतेनक्षेत्रज्ञं बध्नन्तीव; तमास्पदीकृत्य आत्मानं
प्रति लभन्ते इतिशङ्करदुरुक्तिर्निरस्ता। नह्येष गुणबन्धः प्रकोष्ठबलेन
हन्तुं शक्यत इत्यभिप्रायेण महाबाहुशब्दः। दीर्घौ बुद्धिमतो बाहू याभ्यां
हिंसति हिंसितः इति भावः। यथा त्वद्भुजबलेन परेषां बन्ध इति वा।  
  
