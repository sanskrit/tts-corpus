+++
title = "03 मम योनिर्महद्ब्रह्म"

+++
  
  
।।14.3।। प्रसिद्धगर्भासम्भवात् गर्भशब्दाभिलप्यत्वमत्र जीवस्य कथं
इत्यत्राह -- इतस्त्वन्यामिति। मम योनिः इत्यनेन
प्रत्यभिज्ञापितस्वकीयप्रकृतिद्वयविषयप्राचीनवचनपरामर्शादनन्तरग्रन्थसामञ्जस्याच्च
गर्भशब्दोऽत्र परप्रकृतिशब्दनिर्दिष्टचित्समष्टिपर इति भावः। गर्भम्
इत्येकवचनं समुदायैक्यपरमिति ख्यापनाय पु़ञ्जशब्दः। अन्वितार्थमाह --
तस्मिन्निति। ननु पूर्वंययेदं धार्यते जगत् \[7।5\] इति
चेतनप्रकृतेराधारत्वमचेतनस्य च धार्यत्वमुक्तम्। इह तुतस्मिन् गर्भं
दधाम्यहम् इति तद्विपरीतमुच्यत इत्यत्राह -- अचेतनेति। नात्र
तादधीन्यपर्यन्ताधाराधेयभावोऽभिमतः अपित्वभेदनिर्देशमात्रयोग्यः संयोगः
तथाविधसंयोगकरणस्य कर्मवश्यानां पुंसां कर्मानुरूपभोगप्रदानं
प्रयोजनमित्युक्तं भवति। अत्र तत इति नानन्तर्यपरः; मन्दप्रयोजनत्वात्
आनन्तर्येण,हेतुभावस्य फलितत्वादपि तत्कण्ठोक्तेर्युक्तत्वात्।
अतःक्षेत्रक्षेत्रज्ञसंयोगात् \[13।27\] इति पूर्वाध्यायोक्त एव हेतुरिह
साङ्ख्यमतशङ्कानिरासाय स्वाधीनत्वेन विशेष्यत
इत्यभिप्रायेणाहप्रकृतिद्वयसंयोगान्मत्सङ्कल्पकृतादिति। अतएव तस्य
कार्यकरत्वं चोपपन्नमिति भावः। अत्रसर्वभूतानाम् इति न महदादितत्त्वपरं;
भूतशब्दस्य महदादिष्वरूढत्वात् नापि महाभूतादिविवक्षा; क्षेत्रज्ञानां
बन्धहेतुप्रकारपरत्वात् तच्च क्षेत्रज्ञतत्त्वं
भूतशब्दविवक्षितसृज्यत्वाविशेषात्आब्रह्मस्तम्बपर्यन्ता
जगदन्तर्व्यवस्थिताः। प्राणिनः कर्मजनितसंसारवशवर्तिनः
\[वि.ध.104।23\]ब्रह्माद्याः सकला देवा मनुष्याः पशवस्तथा।
विष्णुमायामहावर्तमोहान्धतमसावृताः \[वि.पु.5।30।17\]हिरण्यगर्भो भगवान्
\[वि.पु.6।7।56\] इत्यादिभिश्च ब्रह्मेशानादेरपि समानमित्यभिप्रायेण
सर्वशब्द इति
दर्शयितुंब्रह्मादिस्तम्बपर्यन्तानामित्युक्तम्। अबुद्धिपूर्वकः सर्गः
प्रादुर्भूतस्तमोमयः \[वि.पु.6।7।56\] इत्यादिषु चतुर्मुखसङ्कल्पमन्तरेणैव
स्थावरादिसृष्टिवचनाद्धिरण्यगर्भवत्तत्सृष्टानामपि स्तम्बपर्यन्तानां
परमात्मसृज्यत्वं स्पष्टम्।  
  
