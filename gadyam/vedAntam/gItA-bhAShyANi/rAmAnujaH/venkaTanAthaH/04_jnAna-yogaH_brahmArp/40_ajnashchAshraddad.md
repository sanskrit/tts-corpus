+++
title = "40 अज्ञश्चाश्रद्दधानश्च"

+++
  
  
।।4.40।। उक्त एवार्थो व्यतिरेकेण स्थाप्यतेअज्ञश्च इति
श्लोकेन। उपदेशलब्धज्ञानरहित इति
पूर्वकमनिर्देशौचित्यादश्रद्धाहेत्वाकाङ्क्षणात् संशयदशासमभिव्याहाराच्च
अज्ञशब्दोऽत्र शास्त्रजन्यज्ञाननिवृत्तिपर इति भावः। संशयस्य
पृथगभिहितत्वात्अश्रद्दधानः इत्येतन्न विश्वासनिषेधपरम्
किन्त्वाकाङ्क्षानिषेधपरम्। प्रकृष्टाकाङ्क्षैव हि
त्वरेत्यभिप्रायेणअत्वरमाण इत्युक्तम्। संशयमना इति। संशय्यतेऽनेनेति संशयः
संशयकारणं संशयहेतुभूतमना इत्यर्थः यद्वा संशये मनो यस्येति विग्रहः।
नित्यस्यात्मनः पुरुषार्थशून्यत्वलक्षणस्य विनाशस्य पूर्वापरभावेन
सन्तन्यमानस्य प्राचीनस्यैवानुवृत्तिप्रदर्शनाय
प्रकृतिप्रत्ययार्थभेदविवक्षयानष्टो भवतीत्युक्तम्। विनष्टा वा प्रणष्टा वा
वा.रा.5।13।15 इत्यादिषु प्रध्वंसव्यतिरिक्तविषये प्रयोगोऽप्यनेन
सूचितः। विनश्यति इत्यस्य विवरणमुत्तरार्धम्। अयमपि इत्यनेनायंशब्देन
निर्दिष्टक्षुद्रतासूचनम्। नायं लोकोऽस्त्ययज्ञस्य कुतोऽन्यः कुरुसत्तम 4।31
इतिवदत्रापि लोकशब्दः पुरुषार्थविषयः। कैमुतिकन्यायप्रदर्शनार्थं चअयं लोकः
इत्युक्तम्। मोक्षप्रकरणत्वाच्चात्रायंशब्दपरशब्दयोर्न
भौमदिव्यविषयत्वमुचितमित्यभिप्रायेणाह धर्मार्थेति। मोक्षोपायभूतार्थे
संशयात्मनः कथं पुरुषार्थान्तरासिद्धिः इत्यत्राह शास्त्रीयेति। अस्तु
तत्तच्छास्त्रैरेव तत्तत्सिद्धिः किमनेन मोक्षोपयुक्तेन
इत्यत्राहशास्त्रीयकर्मजन्यसिद्धेश्चेति। अयमभिप्रायः नह्यायुर्वेदादिवत्
केवलमेतद्देहान्तर्भाविफलसाधनं कर्म तत्तच्छास्त्रैः प्रतिपाद्यते येन
देहातिरिक्तात्मज्ञाननिरपेक्षता स्यात् देहान्तरभाव्येव हि यज्ञादिसाध्यं
स्वर्गादिकं फलं प्राचुर्येण प्रतिपाद्यते अतो
देहातिरिक्तात्मनिश्चयोऽत्यन्तापेक्षितः इति।
उभयविधपुरुषार्थराहित्योपसंहारपरंन सुखम् इत्येतदिति व्यञ्जनायाह अत इति।
यद्वाऽनन्तसुखदुःखभोगरूपनिश्श्रेयसनिरयपर्यन्तसंशयस्य
मनस्तापहेतुत्वात्तदानीन्तनदुःखाभिप्रायेणन सुखम् इत्युक्तम्। अथवा
पुरुषार्थयोग्यताभिमानमूलसुखाभावोऽभिप्रेतः।  
  
