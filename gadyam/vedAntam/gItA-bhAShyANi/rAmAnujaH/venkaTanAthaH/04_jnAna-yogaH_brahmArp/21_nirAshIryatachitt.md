+++
title = "21 निराशीर्यतचित्तात्मा"

+++
  
  
।।4.21।। यस्य 4।19 इति श्लोकेन ज्ञानाकारत्वमुपपादितन्त्यक्त्वा 4।20 इति
श्लोकेन तदेव विवृतम् अतः परं श्लोकत्रयेण तदेव विशोध्यत इत्यपुनरुक्ततामाह
पुनरपीति। उक्तार्थस्य दुर्ज्ञानत्वाद्विशदप्रतिपत्त्यर्थं पूर्वं बहुषु
प्रदेशेषु व्याकीर्णताभिहितानां सङ्कलय्य प्रतिपत्त्यर्थं
अस्यैवार्थस्यादरविषयत्वद्योतनार्थं चोक्त एवार्थः पुनरपि विविच्य
प्रतिपाद्यते।
कर्मपौष्कल्यादिविषयसर्वाशीर्निषेधपरत्वव्युदासायनिर्गतफलाभिसन्धिरित्युक्तम्। यतचित्तात्मा
इत्येतन्नियन्तव्यविषयम्। तत्र नियन्तव्यस्य नियन्तृव्यतिरेकः स्वारसिकः।
आत्मशब्दस्य चित्तस्वरूपाद्यर्थत्वं तु निरर्थकम्। अतो मनोविषयत्वे युक्ते
तदवस्थाविशेषरूपस्य बुद्ध्यहङ्काराख्यवृत्तिसहपठितस्य चित्तस्य वाचकोऽयं
चित्तशब्द इत्यभिप्रायेणयतचित्तमना इत्युक्तम् विषयान्तरचिन्तारहितमना
इत्यर्थः। अध्यवसायाभिमानचिन्तावृत्तिभेदान्मन एव
बुद्ध्यहङ्कारचित्तशब्दैर्व्यपदिश्यते ब्र.सू.भा.2।4।5 इति शारीरकभाष्ये
व्यक्तमुक्तम्। सृष्ट्यादिप्रकरणेषु तु बुद्ध्यादिशब्दो महदादिवाचकः। अत्र
चित्तस्य पृथगभिधानं मनसो
बुद्ध्यहङ्कारावस्थयोरप्युपलक्षणम्। प्रकृतिप्राकृतेति
सर्वशब्दाभिप्रेतभोग्यभोगोपकरणादिसङ्ग्रहः। सर्वविषयः परिग्रहः। स च
स्वकीयताभिमानःपर्याप्तौ च परीवार आलवाले परिच्छदे।
पत्नीस्वीकारशपथमूल्येष्वपि परिग्रहः इति वैजयन्ती।
शारीरशब्दसामर्थ्याच्छरीरावधिकत्वं सिद्धमितियावज्जीवमित्युक्तम्। शारीरं
शरीरसम्बन्धि शरीरिणो दुस्त्यजमिति भावः। यद्वा
बुद्धिव्यापारभूतफलसङ्गादिराहित्यात्शारीरमित्युक्तम्। अथवा शारीरमेव
शरीरधारणाद्यर्थमेव न तु स्वर्गाद्यर्थमिति भावः।
मनोनियमनातिशयसापेक्षज्ञानयोगव्यवच्छेदाय वा शारीरशब्दः। अत्र
पारिव्राज्यासङ्गतेर्द्रव्यार्जनसाध्यकर्मव्यवच्छेदः परोक्तो न युक्तः।
किल्बिषशब्दफलितमुक्तंसंसारमिति। शारीरं केवलं कर्म इत्युक्ते
यज्ञादिकर्मणोऽपि निषेधः प्रतीयेतेति तद्व्युदासार्थं केवलशब्दस्यात्र
व्यवधाननिषेधपरत्वमाह ज्ञानेति।  
  
