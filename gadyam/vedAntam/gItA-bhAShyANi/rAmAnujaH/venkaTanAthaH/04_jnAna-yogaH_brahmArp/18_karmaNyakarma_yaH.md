+++
title = "18 कर्मण्यकर्म यः"

+++
  
  
।।4.18।। एवमुपोद्धातः स्थितः अथ प्रकृतमुपदिश्यत
इत्यभिप्रायेणाहकर्माकर्मणोरिति। कर्मण्यकर्म यः पश्येत् इति कर्मणि
बोद्धव्यमुच्यते। अकर्मणि च कर्म यः इति तु ज्ञाने। अकर्मशब्दस्यात्र
परोक्तकर्माभावस्वतन्त्रज्ञाननिष्ठाविषयतामपास्य तदन्यव्युत्पत्त्या
आसत्त्या च सिद्धमाह अकर्मेति। अत्र कर्मयोगोपदेशप्रकरण इत्यर्थः।
अन्वयार्थं दर्शयति कर्मणीति। अवधारणं शङ्काहेतुभूतविरोधद्योतनेन
ज्ञानकर्मणोरनन्वितत्वपरिहारार्थम्। नन्विदमयुक्तम्
अन्यानुष्ठानेऽन्यदर्शनस्यानपेक्षितत्वात् अन्यस्मिन्ननुष्ठीयमाने
तदन्यज्ञानस्य दुष्करत्वात् अन्यस्मिंश्चानुसन्धीयमाने तदन्यस्य
कर्तुमशक्यत्वात् अन्यतरत्रेतरदर्शने च तदन्यप्रतिक्षेपश्च
स्यादित्यभिप्रायेण चोदयति किमुक्तं भवतीति। यदेतद्युगपदशक्यत्वं चोदितं
तत्किं शास्त्रार्थत्वाकारभेदेन अन्यथा वा इति विकल्पमभिप्रेत्य प्रथमं
दूषयति क्रियमाणमेवेति। ज्ञानविशिष्टस्य कर्मण उपायतया विहितत्वेन
परस्परमन्वितत्वमिति न भिन्नशास्त्रार्थत्वमिति भावः। एतेन
परस्परनिरपेक्षार्थद्वयपरतया परस्परप्रतिक्षेपशङ्काऽपि प्रत्युक्ता।
द्वितीयेऽपि किं स्वरूपभेदमात्रेण दुष्करत्वम् उत विरुद्धत्वात्। न प्रथमः
एकेनैव प्रेक्षणगमनभाषणादेर्युगपदनुष्ठानात्। न द्वितीयः गमनस्थानयोरिव
ज्ञानकर्मणोर्विरोधाभावात्। न चानुपयोगः
ध्यानविशेषविशिष्टविषनिर्हरणार्थचेष्टाजपादिन्यायादित्यभिप्रायेणाह
क्रियमाणे हीति। तदुभयं कर्मणो ज्ञानविशिष्टत्वं ज्ञानस्य कर्मविशिष्टत्वं
च। बुद्धिमानित्यत्रभूमनिन्दाप्रशंसासु नित्ययोगेऽतिशायने।
संसर्गेऽस्तिविवक्षायां भवन्ति मतुबादयः अष्टा.5।2।94वा. इति प्रत्ययवशात्
प्रकृष्टा बुद्धिर्विवक्षितेत्याह
कृत्स्नशास्त्रार्थविदिति। कृत्स्नकर्मकृदिति ह्यनन्तरमुच्यते तदनुरूपैव च
बुद्धिरत्राभिधेयेति भावः। बुद्धिमान् कृत्स्नकर्मकृत् इति ज्ञानेऽनुष्ठाने
च अभिहिते तदधीनफलयोग्यत्वमेवाह योग्यपर्यायेण
युक्तशब्देनात्राभिधेयमित्यभिप्रेत्यमोक्षायार्ह इत्युक्तंस बुद्धिमान् स
युक्त इति। तच्छब्दद्वयेन वाक्यभेदे सिद्धेकृत्स्नकर्मकृत् इत्येतदपि
भिन्नवाक्यमेव भवितुमर्हति ज्ञानफलयोः पौष्कल्यस्येवानुष्ठानपौष्कल्यस्यापि
प्रशंसाहेतुत्वे प्राधान्यादित्यभिप्रायेण तच्छब्दानुषङ्गमाह स एव
कृत्स्नकर्मकृदिति।  
  
