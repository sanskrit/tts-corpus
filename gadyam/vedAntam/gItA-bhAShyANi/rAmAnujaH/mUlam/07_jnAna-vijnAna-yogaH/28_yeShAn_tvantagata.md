+++
title = "28 येषान् त्वन्तगतम्"

+++
।।7.28।। येषां तु अनेकजन्मार्जितेन उत्कृष्टपुण्यसंचयेन गुणमयं
द्वन्द्वेच्छाद्वेषहेतुभूतं मदौन्मुख्यविरोधि च अनादिकालप्रवृत्तं **पापम्
अन्तगतं** क्षीणम् **ते** पूर्वोक्तेन सुकृततारतम्येन मां शरणम् अनुप्रपद्य
गुणमयान्मोहाद् विनिर्मुक्ताः जरामरणमोक्षाय
प्रकृतिवियुक्तात्मस्वरूपदर्शनाय महते च ऐश्वर्याय मत्प्राप्त्ये च
**दृढव्रताः** दृढसंकल्पा माम् एव भजन्ते। तत्र तेषां त्रयाणां भगवन्तं
भजमानानां ज्ञातव्यविशेषान् उपादेयांश्च प्रस्तौति
