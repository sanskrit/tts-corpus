+++
title = "30 साधिभूताधिदैवम् माम्"

+++
।।7.30।। अत्र **य** इति पुनर्निर्देशात्  
पूर्वनिर्दिष्टेभ्यः अन्ये अधिकारिणो ज्ञायन्ते। 

**साधिभूतं साधिदैवं माम्** ऐश्वर्यार्थिनो ये विदुः इत्य् एतद् 
अनुवाद-स्वरूपम् अपि  
अप्राप्तार्थत्वात् तद्-विधायकम् एव।

तथा **साधियज्ञम्** इत्यपि त्रयाणाम् अधिकारिणाम् अविशेषेण विधीयते  
अर्थ-स्वाभाव्यात् त्रयाणां हि नित्य-नैमित्तिक-रूप-महा-यज्ञाद्य्-अनुष्ठानम् अवर्जनीयम्।  
ते च **प्रयाणकाले ऽपि** स्व-प्राप्यानुगुणं **मां विदुः**।  

**ते च** इति चकारात् पूर्वे जरा-मरण-मोक्षाय यतमानाश् च **प्रयाण-कालेऽपि विदुः** इति समुच्चीयन्ते।  
अनेन ज्ञानिनः अपि अर्थस्वाभाव्यात् **साधियज्ञं मां विदुः प्रयाणकाले अपि** स्व-प्राप्यानुगुणं मां विदुः इति उक्तं भवति।
