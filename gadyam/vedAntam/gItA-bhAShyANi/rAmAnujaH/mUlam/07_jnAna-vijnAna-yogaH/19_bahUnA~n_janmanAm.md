+++
title = "19 बहूनाञ् जन्मनामन्ते"

+++
।।7.19।।**बहूनां जन्मनां** पुण्यजन्मनाम् **अन्ते** अवसाने
वासुदेवशेषतैकरसः अहं तदायत्तस्वरूपस्थितिप्रवृत्तिः च स च असंख्येयैः
कल्याणगुणैः परतरः इति **ज्ञानवान्** भूत्वा **वासुदेव** एव मम परमप्राप्यं
प्रापकं च अन्यदपि यन्मनोरथवर्ति स एव मम् तत् **सर्वम् इति मां यो
प्रपद्यते** माम् उपास्ते **स महात्मा** महामनाः **सुदुर्लभः** दुर्लभतरः
लोके।  
  
वासुदेवः सर्वम् इत्यस्य अयम् एव अर्थः। प्रियो हि ज्ञानिनोऽत्यर्थमहम्
(गीता 7।17)आस्थितः स हि युक्तात्मा मामेवानुत्तमां गतिम् (गीता 7।18) इति
प्रकमात्। ज्ञानवान् च अयम् उक्तलक्षण एव अस्य एव
पूर्वोक्तज्ञानित्वात्। भूमिरापः इति आरभ्य अहङ्कार इतीयं मे भिन्ना
प्रकृतिरष्टधा। अपरेयमितस्त्वन्यां प्रकृतिं विद्धि मे पराम्।।  
  
