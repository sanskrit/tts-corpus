+++
title = "16 चतुर्विधा भजन्ते"

+++
।।7.16।।**सुकृतिनः** पुण्यकर्माणो **मां** शरणम् उपगम्य माम् एव
**भजन्ते।** ते चे सुकृततारतम्येन **चतुर्विधाः** सुकृतगरीयस्त्वेन
प्रतिपत्तिवैशेष्याद् उत्तरोत्तराधिकतमाः भवन्ति।**आर्त्तः** प्रतिष्ठाहीनो
भ्रष्टैश्वर्यः पुनस्तत्प्राप्तिकामः। **अर्थार्थी** अप्राप्तैश्वर्यतया
ऐश्वर्यकामः तयोः मुखभेदमात्रम् ऐश्वर्यविषयतया ऐक्याद् एक एव
अधिकारः।**जिज्ञासुः** प्रकृतिवियुक्तात्मस्वरूपावाप्तीच्छुः ज्ञानम् एव
अस्य स्वरूपम् इति जिज्ञासुः इति उक्तम्।  
  
**ज्ञानी च**इतस्त्वन्यां प्रकृतिं विद्धि मे पराम् (गीता 7।5) इत्यादिना
अभिहितभगवच्छेषतैकरसात्मस्वरूपवित् प्रकृतिवियुक्तकेवलात्मनि अपर्यवस्यन्
भगवन्तं प्रेप्सुः भगवन्तम् परमप्राप्यं मन्वानः।
