+++
title = "27 इच्छाद्वेषसमुत्थेन"

+++
।।7.27।। तथाहि **इच्छाद्वेषा**भ्यां **समुत्थेन** शीतोष्णादिद्वन्द्वाख्येन
**मोहेन सर्वभूतानि सर्गे** जन्मकाल एव **संमोहं यान्ति।** एतद् उक्तं भवति
गुणमयेषु सुखदुःखादिद्वन्द्वेषु पूर्वपूर्वजन्मनि यद्विषयौ इच्छाद्वेषौ
रागद्वैषौ अभ्यस्तौ तद्वासनया पुनरपि जन्मकाल एव तदेव द्वन्द्वाख्यम्
इच्छाद्वेषविषयत्वेन समुपस्थितं भूतानां मोहनं भवति तेन मोहेन सर्वभूतानि
संमोहं यान्ति तद्विषयेच्छाद्वेषस्वभावानि भवन्ति न
मत्संश्लेषवियोगसुखदुःखस्वभावानि। ज्ञानी तु
मत्संश्लेषवियोगैकसुखदुःखस्वभावः न तत्स्वभावं किमपि भूतं जायते इति।
