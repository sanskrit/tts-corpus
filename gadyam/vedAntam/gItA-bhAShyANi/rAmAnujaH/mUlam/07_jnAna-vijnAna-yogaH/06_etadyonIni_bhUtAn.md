+++
title = "06 एतद्योनीनि भूतानि"

+++
।।7.6।।**एत**च्चेतनाचेतनसमष्टिरूपमदीयप्रकृतिद्वय**योनीनि**
ब्रह्मादिस्तम्बपर्यन्तानि उच्चावचभावेन अवस्थितानि चिदचिन्मिश्राणि
**सर्वाणि भूतानि** मदीयानि **इति उपधारय** मदीयप्रकृतिद्वययोनीनि हि तानि
मदीयानि एव। तथा प्रकृतिद्वययोनित्वेन कृत्स्नस्य जगतः तयोः द्वयोः अपि
मद्योनित्वेन मदीयत्वेन च **कृत्स्नस्य जगतः** अहम् एव **प्रभवः** अहम् एव
**प्रलयः** अहम् एव च शेषी इति उपधारय।  
  
तयोः चिदचित्समष्टिभूतयोः प्रकृतिपुरुषयोः अपि परमपुरुषयोनित्वं
श्रुतिस्मृतिसिद्धम्। महानव्यक्ते लीयते अव्यक्तमक्षरे अक्षरं तमसि लीयते
तमः परे देवे एकीभवति (सु0 उ₀ 2)विष्णोः स्वरूपात्परतोदिते द्वे रूपे
प्रधानं पुरुषश्च (वि0 पु0 1।2।24)प्रकृतिर्या मया ख्याता
व्यक्ताव्यक्तस्वरूपिणी। पुरुषश्चाप्युभावेतौ लीयेते परमात्मनि।। परमात्मा च
सर्वेषामाधारः परमेश्वरः। विष्णुनामा स वेदेषु वेदान्तेषु च गीयते।। (वि0
पु0 6।4।38 39) इत्यादिका हि श्रुतिस्मृतयः।
