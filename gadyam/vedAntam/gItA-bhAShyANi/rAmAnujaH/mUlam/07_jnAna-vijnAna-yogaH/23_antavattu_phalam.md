+++
title = "23 अन्तवत्तु फलम्"

+++
।।7.23।।**तेषाम् अल्पमेधसाम्** अल्पबुद्धीनाम् इन्द्रादिमात्रयाजिनां
तदाराधन**फलं** स्वल्पम् **अन्तवत्** च **भवति।** कुतः **देवान् देवयजो
यान्ति** यत इन्द्रादीन् **देवान्** तद्याजिनो **यान्ति।** इन्द्रादयो हि
परिच्छिन्नभोगाः परिमितकालवर्तिनश्च। ततः तत्सायुज्यं प्राप्ताः तैः सह
प्रच्यवन्ते।  
  
**मद्भक्ता** अपि तेषाम् एव कर्मणां मदाराधनरूपतां ज्ञात्वा
परिच्छिन्नफलसङ्गं त्यक्त्वा मत्प्रीणनैकप्रयोजनाः **माम्** एव
प्राप्नुवन्ति न च पुनर्निवर्तन्तेमामुपेत्य तु कौन्तेय पुनर्जन्म न
विद्यते (गीता 8।16) इति वक्ष्यते। इतरे तु सर्वसमाश्रयणीयत्वाय मम
मनुष्यादिषु अवतारम् अपि अकिञ्चित्करं कुर्वन्ति इत्याह
