+++
title = "13 त्रिभिर्गुणमयैर्भावैरेभिः"

+++
।।7.13।। तदेवं चेतनाचेतनात्मकं कृत्स्नं जगत् मदीयं  
काले काले मत्त एव उत्पद्यते,  
मयि च प्रलीयते  
मयि एव अवस्थितं  
मच्-छरीरभूतं, मदात्मकं च इति  
+अहम् एव कार्यावस्थायां कारणावस्थायां च  
सर्वशरीरतया सर्वप्रकारः अवस्थितः। 

अतः कारणत्वेन शेषित्वेन च  
ज्ञानाद्य्-असंख्येय-कल्याण-गुणगणैः च  
अहम् एव सर्वैः प्रकारैः परतरः। 

मत्तः अन्यत् केन +अपि कल्याणगुणगणेन परतरं न विद्यते।  
एवंभूतं मां  
**त्रिभ्यः** सात्त्विक-राजस-तामस-गुणमयेभ्यः भावेभ्यः परं  
मद्-असाधारणैः कल्याण-गुण-गणैः  
तत्-तद्-भोग्यता-प्रकारैः च **परम्** उत्कृष्टतमम्  
**अव्ययं** सदा एकरूपम् अपि  
तैः एव **त्रिभिः गुणमयैः** निहीनतरैः क्षण-विध्वंसिभिः  
पूर्व-कर्मानुगुण-देहेन्द्रिय-भोग्यत्वेन अवस्थितैः पदार्थैः  
**मोहितं** देव-तिर्यङ्-मनुष्य-स्थावरात्मना अवस्थितम्  
**इदं जगत् न अभिजानाति।** 

