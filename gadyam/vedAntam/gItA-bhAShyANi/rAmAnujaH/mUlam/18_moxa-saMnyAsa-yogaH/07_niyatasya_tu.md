+++
title = "07 नियतस्य तु"

+++
।।18.7।।**नियतस्य** नित्यनैमित्तिकस्य महायज्ञादेः **कर्मणः संन्यासः**
त्यागो न **उपपद्यते।**शरीरयात्रापि च ते न प्रसिद्ध्येदकर्मणः।। (गीता
3।8) इति शरीरयात्राया एव असिद्धेः। शरीरयात्रा हि यज्ञशिष्टाशनेन
निर्वर्त्यमाना सम्यग् ज्ञानाय प्रभवति। अन्यथाभुञ्जते ते त्वघं पापाः
(गीता 3।13) इति अयज्ञशिष्टाघरूपाशनाप्यायनं मनसो विपरीतज्ञानाय भवति।  
  
अन्नमयं हि सोम्य मनः (छा0 उ₀ 6।5।4) इति अन्नेन हि मन आप्यायते। आहारशुद्धौ
सत्त्वशुद्धिः सत्त्वशुद्धौ ध्रुवा स्मृतिः। स्मृतिलम्भे सर्वग्रन्थीनां
विप्रमोक्षः (छ0 उ₀ 7।26।2) इति ब्रह्मसाक्षात्काररूपं ज्ञानम्
आहारशुद्ध्यायत्तमिति श्रूयते। तस्मात् महायज्ञादिनित्यनैमित्तिकं कर्म
आप्रयाणात् ब्रह्मज्ञानाय एव उपादेयम् इति तस्य त्यागो न उपपद्यते।  
  
एवं ज्ञानोत्पादिनः कर्मणो बन्धकत्व**मोहात् परित्यागः तामसः
परिकीर्तितः।** तमोमूलः त्यागः तामसः; तमःकार्याज्ञानमूलत्वेन त्यागस्थ
तमोमूलत्वम्। तमो हि अज्ञानस्य मूलम्प्रमादमोहौ तमसो भवतोऽज्ञानमेव च।।
(गीता 14।17) इति अत्र उक्तम्। अज्ञानं तु ज्ञानविरोधिविपरीतज्ञानम्। तथा च
वक्ष्यते -- अधर्मं धर्ममिति या मन्यते तमसावृता। सर्वार्थान्विपरीतांश्च
बुद्धिः सा पार्थ तामसी।। (गीता 18।32) इति। अतो नित्यनैमित्तिकादेः कर्मणः
त्यागो विपरीतज्ञानमूल एव इत्यर्थः।
