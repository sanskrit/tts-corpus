+++
title = "40 न तदस्ति"

+++
।।18.40।।**पृथिव्यां** मनुष्यादिषु **दिवि देवेषु वा** प्रकृतिसंसृष्टेषु
ब्रह्मादिस्थावरान्तेषु **प्रकृतिजैः एभिः त्रिभिः गुणैः मुक्तं यत्
सत्त्वं** प्राणिजातं **न तद् अस्ति। त्यागेनैके अमृतत्वमानशुः (महाना0
8।14) इत्यादिषु मोक्षसाधनतया निर्दिष्टः त्यागः संन्यासशब्दार्थाद्
अनन्यः; स च क्रियमाणेषु एव कर्मसु कर्तृत्वत्यागमूलः फलकर्मणोः त्यागः
कर्तृत्वत्यागः च परमपुरुषे कर्तृत्वानुसन्धानेन इति उक्तम्। एतत् सर्वं
सत्त्वगुणवृद्धिकार्यम् इति सत्त्वोपादेयताज्ञापनाय सत्त्वरजस्तमसां
कार्यभेदाः प्रपञ्चिताः इदानीम् एवंभूतस्य मोक्षसाधनतया क्रियमाणस्य कर्मणः
परमपुरुषाराधनवेषताम्; तथा अनुष्ठितस्य च कर्मणः तत्प्राप्तिलक्षणं फलं
प्रतिपादयितुं ब्राह्मणाद्यधिकारिणां स्वभावानुबन्धिसत्त्वादिगुणभेदभिन्नं
वृत्त्या सह कर्तव्यकर्मस्वरूपम् आह --**
