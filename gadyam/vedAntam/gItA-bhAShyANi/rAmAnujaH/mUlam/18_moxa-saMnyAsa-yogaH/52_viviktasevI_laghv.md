+++
title = "52 विविक्तसेवी लघ्वाशी"

+++
।।18.52।।**बुद्ध्या विशुद्धया** यथावस्थितात्मतत्त्वविषयया **युक्तः;
धृत्या आत्मानं नियम्य च**,विषयविमुखीकरणेन योगयोग्यं मनः कृत्वा;
**शब्दादीन् विषयान् त्यक्त्वा** असन्निहितान् कृत्वा; तन्निमित्तौ **च**
रागद्वेषौ व्युदस्य; **विविक्तसेवी** सर्वैः ध्यानविरोधिभिः विविक्ते देशे
वर्तमानः **लघ्वाशी** अत्यशनानशनरहितः; **यतवाक्कायमानसः**
ध्यानाभिमुखीकृतकायवाङ्मनोवृत्तिः; **ध्यानयोगपरो नित्यम्** एवं भूतः सन्
आप्रयाणाद् अहरहः ध्यानयोगपरः; **वैराग्यं समुपाश्रितः**
ध्येयतत्त्वव्यतिरिक्तविषयदोषावमर्शेन तत्र विरागतां वर्धयन् **अहंकारम्;**
अनात्मनी आत्माभिमानं **बलं** तद्विवृद्धिहेतुभूतं वासनाबलं तन्निमित्तं
**दर्पं कामं क्रोधं परिग्रहं विमुच्य; निर्ममः** सर्वेषु अनात्मीयेषु
आत्मीयबुद्धिरहितः **शान्तः** आत्मानुभवैकसुखः; एवंभूतो ध्यानयोगं कुर्वन्
**ब्रह्मभूयाय कल्पते** ब्रह्मभावाय कल्पते सर्वबन्धविनिर्मुक्तो
यथावस्थितम् आत्मानम् अनुभवति इत्यर्थः।
