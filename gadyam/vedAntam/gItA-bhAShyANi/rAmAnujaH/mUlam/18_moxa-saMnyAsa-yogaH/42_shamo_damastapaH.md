+++
title = "42 शमो दमस्तपः"

+++
।।18.42।।**शमः** बाह्येन्द्रियनियमनम्। **दमः** अन्तःकरणनियमनम्। **तपः**
भोगनियमनरूपः शास्त्रसिद्धः कायक्लेशः। **शौचं** शास्त्रीयकर्मयोग्यता।
**क्षान्तिः** परैः पीड्यमानस्य अपि अविकृतचित्तता। **आर्जवं** परेषु
मनोऽनुरूपं बाह्यचेष्टाप्रकाशनम्। **ज्ञानं** परावरतत्त्वयाथात्म्यज्ञानम्।
**विज्ञानं** परतत्त्वगतासाधारणविशेषविषयं ज्ञानम्। **आस्तिक्यं**
वैदिकार्थस्य कृत्स्नस्य सत्यतानिश्चयः प्रकृष्टः; केनापि हेतुना
चालयितुमशक्य इत्यर्थः। भगवान् पुरुषोत्तमो वासुदेवः परब्रह्मशब्दाभिधेयो
निरस्तनिखिलदोषगन्धः
स्वाभाविकानवधिकातिशयज्ञानशक्त्याद्यसंख्येयकल्याणगुणगणो
निखिलवेदवेदान्तवेद्यः स एव निखिलजगदेककारणं निखिलजगदाधारभूतो निखिलस्य स
एव प्रवर्तयिता तदाराधनभूतं च कृत्स्नं वैदिकं कर्म; तैः तैः आराधितो
धर्मार्थकाममोक्षाख्यं फलं प्रयच्छति; इति अस्य अर्थस्य सत्यतानिश्चयः
आस्तिक्यम्। वेदैश्च सर्वैरहमेव वेद्यः। (गीता 15।15)अहं सर्वस्य प्रभवो
मत्तः सर्वं प्रवर्तते। (गीता 10।8)मयि सर्वमिदं प्रोतम्। (गीता
7।7)भोक्तारं यज्ञ तपसां ৷৷. ज्ञात्वा मां शान्तिमृच्छति।। (गीता
5।29)मत्तः परतरं नान्यत्किञ्चिदस्ति धनञ्जय। (गीता 7।7)यतः
प्रवृत्तिर्भूतानां येन सर्वमिदं ततम्। स्वकर्मणा तमभ्यर्च्य सिद्धिं
विन्दति मानवः।। (गीता 18।46)यो मामजमनादिं च वेत्ति लोकमहेश्वरम्। (गीता
10।3) इति ह्युच्यते। तद् एतद् ब्राह्मणस्य **स्वभावजं कर्म।**
