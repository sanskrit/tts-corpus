+++
title = "65 मन्मना भव"

+++
।।18.65।। वेदान्तेषु -- वेदाहमेतं पुरुषं महान्तमादित्यवर्णं तमसः
परस्तात्। (श्वे0 उ₀ 3।8)तमेवं विद्वानमृत इह भवति। नान्यः पन्था
विद्यतेऽयनाय (श्वे0 उ₀ 3।8) इत्यादिषु विहितं वेदनध्यानोपासनादिशब्दवाच्यं
दर्शनसमानाकारं स्मृतिसंसन्तानम् अत्यर्थप्रियम् इहमन्मना भव इति
विधीयते।**मद्भक्तः** अत्यर्थं मत्प्रियः अत्यर्थमत्प्रियत्वेन च
निरतिशयप्रियां स्मृतिसंततिं कुरुष्व इत्यर्थः। **मद्याजी** तत्रापि
मद्भक्त इति अनुषज्यते। यजनं पूजनम्; अत्यर्थप्रियमदाराधनपरो भव। आराधनं हि
परिपूर्णशेषवृत्तिः।**मां नमस्कुरु** नमो नमनं मयि अतिमात्रप्रह्वीभावम्
अत्यर्थप्रियं कुरु इत्यर्थः। एवं वर्तमानो **माम् एव एष्यसि** इति एतत्
**सत्यं ते प्रतिजाने** तव प्रतिज्ञां करोमि; न उपच्छन्दमात्रं यतः त्वं
**प्रियः असि मे**प्रियो हि ज्ञानिनोऽत्यर्थमहं स च मम प्रियः (गीता 7।17)
इति पूर्वम् एव उक्तम्। यस्य मयि अतिमात्रप्रीतिः वर्तते मम अपि तस्मिन्
अतिमात्रप्रीतिः भवति इति तद्वियोगम् असहमानः अहं तं मां प्रापयामि; अतः
सत्यम् एव प्रतिज्ञातं माम् एव एष्यसि इति।
