+++
title = "44 कृषिगौरक्ष्यवाणिज्यं"

+++
।।18.44।।**कृषिः** सस्योत्पादनकर्षणम्। **गोरक्ष्यं** पशुपालनम् इत्यर्थः।
**वाणिज्यं** धनसंचयहेतुभूतं क्रयविक्रयात्मकं कर्म। एतद् **वैश्य**स्य
**स्वभावजं कर्म।** पूर्ववर्णत्रयपरिचर्यारूपं **शूद्रस्य स्वभावजं
कर्म। तद् एतत् चतुर्णां वर्णानां वृत्तिभिः सह कर्तव्यानां
शास्त्रविहितानां यज्ञादिकर्मणां प्रदर्शनार्थम् उक्तम्। यज्ञादयो हि
त्रयाणां वर्णानां साधारणाः; शमदमादयः अपि त्रयाणां वर्णानां मुमुक्षूणां
साधारणाः। ब्राह्मणस्य तु सत्त्वोद्रेकस्य स्वाभाविकत्वेन शमदमादयः
सुखोपादानाः इति कृत्वा तस्य शमदमादयः स्वभावजं कर्म इति उक्तम्।
क्षत्रियवैश्ययोः तु स्वतो रजस्तमःप्रधानत्वेन शमदमादयो दुःखोपादानाः इति
कृत्वा न तत्कर्म इति उक्तम्। ब्राह्मणस्य तु वृत्तिः
याजनाध्यापनप्रतिग्रहाः। क्षत्रियस्य जनपदपरिपालनम्। वैश्यस्य कृष्यादयो
यथोक्ताः। शूद्रस्य तु कर्तव्यं वृत्तिः च पूर्ववर्णत्रयपरिचर्या एव।**
