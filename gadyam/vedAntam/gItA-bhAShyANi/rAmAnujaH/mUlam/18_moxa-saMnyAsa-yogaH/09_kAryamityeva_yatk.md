+++
title = "09 कार्यमित्येव यत्कर्म"

+++
।।18.9।। नित्यनैमित्तिकमहायज्ञादिवर्णाश्रमविहितं **कर्म** मदाराधनरूपतया
**कार्यं** स्वयंप्रयोजनम् इति मत्वा **सङ्गं** कर्मणि ममतां **फलं च
त्यक्त्वा यत् क्रियते स त्यागः सात्त्विको मतः** स सत्त्वमूलः।
यथावस्थितशास्त्रार्थज्ञानमूल इत्यर्थः।  
  
सत्त्वं हि यथावस्थितवस्तुज्ञानम् उत्पादयति इति उक्तम् -- सत्त्वात्
सञ्जायते ज्ञानम् (गीता 14।17) इति। वक्ष्यते च -- प्रवृत्तिं च निवृत्तिं
च कार्याकार्ये भयाभये। बन्धं मोक्षं च या वेत्ति बुद्धिः सा पार्थ
सात्त्विकी।। (गीता 18।30) इति।
