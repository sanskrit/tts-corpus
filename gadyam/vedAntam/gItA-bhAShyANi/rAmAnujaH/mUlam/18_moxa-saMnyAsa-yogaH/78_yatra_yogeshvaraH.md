+++
title = "78 यत्र योगेश्वरः"

+++
।।18.78।।**यत्र योगेश्वरः** कृत्स्नस्य उच्चावचरूपेण अवस्थितस्य चेतनस्य
अचेतनस्य च वस्तुनो ये ये स्वभावयोगाः तेषां सर्वेषां योगानाम् ईश्वरः
स्वसंकल्पायत्तस्वेतरसमस्तवस्तुस्वरूपस्थितिप्रवृत्तिभेदः **कृष्णो**
वसुदेवसूनुः **यत्र** च **पार्थो धनुर्धरः** तत्पितृष्वसुः पुत्रः
तत्पदद्वन्द्वैकाश्रयः **तत्र श्रीः विजयो भूतिः नीतिः** च **ध्रुवा**
निश्चला इति **मतिः मम** इति। ,
