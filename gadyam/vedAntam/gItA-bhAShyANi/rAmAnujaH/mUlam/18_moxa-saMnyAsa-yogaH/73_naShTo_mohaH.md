+++
title = "73 नष्टो मोहः"

+++
।।18.73।। अर्जुन उवाच -- **मोहः** विपरीतज्ञान **त्वत्प्रसादात्** मम तद्
विनष्टम्। **स्मृतिः** यथावस्थिततत्त्वज्ञानं त्वत्प्रसादाद् एव तत् च
लब्धम्। अनात्मनि प्रकृतौ आत्माभिमानरूपो मोहः; परमपुरुषशरीरतया तदात्मकस्य
कृत्स्नस्य चिदचिद्वस्तुनः अतदात्माभिमानरूपः च; नित्यनैमित्तिकरूपस्य
कर्मणः परमपुरुषाराधनतया तत्प्राप्त्युपायभूतस्य बन्धत्वबुद्धिरूपः च;
सर्वो विनष्टः। आत्मनः
प्रकृतिविलक्षणत्वतत्स्वभावरहितताज्ञातृत्वैकस्वभावतापरमपुरुषशेषतातन्नियाम्यत्वैकस्वरूपताज्ञानम्;
भगवतो
निखिलजगदुत्पत्तिस्थितिप्रलयलीलाशेषदोषप्रत्यनीककल्याणैकस्वरूपस्वाभाविकानवधिकातिशयज्ञानबलैश्वर्यवीर्यशक्तितेजः
प्रभृतिसमस्तकल्याणगुणगणमहार्णवपरब्रह्मशब्दाभिधेयपरमपुरुषयाथात्म्यविज्ञानं
च; एवंरूपं
परावरतत्त्वयाथात्म्यविज्ञानतदभ्यासपूर्वकाहरहरुपचीयमानपरमपुरुषप्रीत्यैकफलनित्यनैमित्तिककर्मनिषिद्धपरिहारशमदमाद्यात्मगुणनिर्वर्त्यभक्तिरूपतापन्नपरमपुरुषोपासनैकलभ्यो
वेदान्तवेद्यः परमपुरुषो वासुदेवः त्वम् इति ज्ञानं च लब्धम्। ततः च
बन्धुस्नेहकारुण्यप्रवृद्धविपरीतज्ञानमूलात् सर्वस्माद् अवसादाद् विमुक्तो
**गतसंदेहः** स्वस्थः **स्थितः अस्मि।** इदानीम् एव युद्धादिकर्तव्यताविषयं
**तव वचनं करिष्ये** यथोक्तं युद्धादिकं करिष्ये इत्यर्थः। धृतराष्ट्राय
स्वस्य पुत्राः पाण्डवाः च युद्धे किम् अकुर्वत इति पृच्छते -- संजय उवाच
--
