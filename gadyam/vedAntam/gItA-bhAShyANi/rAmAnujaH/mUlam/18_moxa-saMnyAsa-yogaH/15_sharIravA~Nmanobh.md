+++
title = "15 शरीरवाङ्मनोभिर्यत्कर्म"

+++
।।18.15।। न्याय्ये शास्त्रसिद्धे विपरीते प्रतिषिद्धे **वा** सर्वस्मिन्
कर्मणि शारीरे वाचिके मानसे च **पञ्च एते हेतवः। अधिष्ठानं** शरीरम्;
अधिष्ठीयते जीवात्मना इति महाभूतसंघातरूपं शरीरम् अधिष्ठानम्। **तथा
कर्ता** जीवात्मा अस्य जीवात्मनः ज्ञातृत्वं कर्तृत्वं च -- ज्ञोऽत एव
(ब्र0 सू0 2।3।18)कर्ता शास्त्रार्थवत्त्वात् (ब्र0 सू0 2।3।33) इति च
सूत्रोपपादितम्। करणं च पृथग्विधम् वाक्पाणिपादादिपञ्चकं समनस्कं
कर्मेन्द्रियम्; पृथग्विधं कर्मनिष्पत्तौ पृथग्व्यापारम्। **विविधाः च
पृथक् चेष्टाः** -- चेष्टाशब्देन पञ्चात्मा वायुः अभिधीयते;
तद्वृत्तिवाचिना; शरीरेन्द्रियधारकस्य प्राणापानादिभेदभिन्नस्य वायोः
पञ्चात्मनो विविधा च चेष्टा विविधा वृत्तिः। **दैवं च एव अत्र पञ्चमम्;**
अत्र कर्म हेतुकलापे दैवं पञ्चमम् परमात्मा अन्तर्यामी कर्मनिष्पत्तौ
प्रधानहेतुः इति अर्थः उक्तं हिसर्वस्य चाहं हृदि सन्निविष्टो मत्तः
स्मृतिर्विज्ञानमपोहनं च। (गीता 15।15) इति। वक्ष्यति च -- ईश्वरः
सर्वभूतानां हृद्देशेऽर्जुन तिष्ठति। भ्रामयन् सर्वभूतानि यन्त्रारूढानि
मायया।। (गीता 18।61) इति।  
  
परमात्मायत्तं च जीवात्मनः कर्तृत्वम् -- परात्तु तच्छ्रुतेः (ब्र0 सू0
2।3।41) इति उपपादितम्। ननु एवं परमात्मायत्ते जीवात्मनः कर्तृत्वे जीवात्मा
कर्मणि अनियोज्यो भवति इति विधिनिषेधशास्त्राणि अनर्थकानि स्युः।  
  
इदम् अपि चोद्यं सूत्रकारेण एव परिहृतम्। कृतप्रयत्नापेक्षस्तु
विहितप्रतिषिद्धावैयर्थ्यादिभ्यः (ब्र0 सू0 2।3।42) इति। एतद् उक्तं भवति --
परमात्मना दत्तैः तदाधारैः च करणकलेवरादिभिः तदाहितशक्तिभिः स्वयं च
जीवात्मा तदाधारः तदाहितशक्तिः सन् कर्मनिष्पत्तये स्वेच्छया
करणाद्यधिष्ठानाकारं प्रयत्नं च आरभते तदन्तः अवस्थितः परमात्मा
स्वानुमतिदानेन तं प्रवर्तयति इति जीवस्य अपि स्वबुद्ध्या एव
प्रवृत्तिहेतुत्वम् अस्ति। यथा गुरुतरशिलामहीरुहादिचलनादिफलप्रवृत्तिषु
बहुपुरुषसाध्यासु बहूनां हेतुत्वं विधिनिषेधभाक्त्वं च इति।  
  
