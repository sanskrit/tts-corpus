+++
title = "62 तमेव शरणम्"

+++
।।18.62।। यस्माद् एवं तस्मात् **तम् एव** सर्वस्य प्रशासितारम्
आश्रितवात्सल्येन त्वत्सारथ्ये अवस्थितम्इत्थं कुरु इति च प्रशासितारं मां
**सर्वभावेन** सर्वात्मना **शरणं गच्छ** अनुवर्तस्व। अन्यथा
तन्मायाप्रेरितेन अज्ञेन त्वया युद्धादिकरणम् अवर्जनीयम्; तथा सति नष्टो
भविष्यसि। अतो मदुक्तप्रकारेण युद्धादिकं कुरु इत्यर्थः। एवं कुर्वाणः
**तत्प्रसादात् परां शान्तिं** सर्वकर्मबन्धोपशमनं **शाश्वतं** च **स्थानं
प्राप्स्यसि।** यद् अभिधीयते श्रुतिशतैः -- तद्विष्णोः परमं पदं सदा
पश्यन्ति सूरयः। (ऋ0 सं0 1।2।6।5)ते ह नाकं महिमानः सचन्त यत्र पूर्वे
साध्याः सन्ति देवाः। (यजुः सं0 31।16)यत्र ऋषयः प्रथमजा ये पुराणाः। परेण
नाकं विहितं गुहायाम् (महाना0 8।14)यो अस्याध्यक्षः परमे व्योमन्। (ऋ0 सं0
8।7।17।7)अथ यदतः परो दिवो ज्योतिर्दीप्यते (छ0 उ₀ 3।13।7)सोऽध्वनः
पारमाप्नोति तद्विष्णोः परमं पदम् (क0 उ₀ 3।9) इत्यादिभिः।
