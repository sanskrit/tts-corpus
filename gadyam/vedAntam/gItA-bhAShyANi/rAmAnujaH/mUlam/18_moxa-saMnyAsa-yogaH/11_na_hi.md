+++
title = "11 न हि"

+++
।।18.11।।**न हि देहभृता** ध्रियमाणशरीरेण **कर्माणि अशेषतः त्यक्तुं
शक्यम्** देहधारणार्थानाम् अशनपानादीनां तदनुबन्धिनां च कर्मणाम्
अवर्जनीयत्वात् तदर्थं च महायज्ञाद्यनुष्ठानम् अवर्जनीयम्। **यः तु** तेषु
महायज्ञादि**कर्मसु फलत्यागी स** एवत्यागेनैके अमृतत्वमानशुः (महाना0 8।14)
इत्यादिशास्त्रेषु **त्यागी इति अभिधीयते। फलत्यागी इति प्रदर्शनार्थः;
फलकर्तृत्वकर्मसङ्गानां त्यागी इतित्रिविधः संप्रकीर्तितः इति
प्रक्रमात्।  
  
ननु कर्माणि अग्निहोत्रदर्शपूर्णमासज्योतिष्टोमादीनि महायज्ञादीनि च
स्वर्गादिफलसम्बन्धितया शास्त्रैः विधीयन्ते। नित्यनैमित्तिकानाम्
अपिप्राजापत्यं गृहस्थानाम् (वि0 पु0 1।6।37) इत्यादिफलसम्बन्धितया एव हि
चोदना। अतः तत्फलसाधनस्वभावतया अवगतानां कर्मणाम् अनुष्ठाने बीजावापादीनाम्
इव अनभिसंहितफलस्य अपि इष्टानिष्टरूपफलसम्बन्धः अवर्जनीयः अतो
मोक्षविरोधिफलत्वेन मुमुक्षुणा न कर्म अनुष्ठेयम् इति; अत उत्तरम् आह --**
