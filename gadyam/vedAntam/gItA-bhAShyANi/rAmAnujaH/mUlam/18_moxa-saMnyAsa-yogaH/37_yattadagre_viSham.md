+++
title = "37 यत्तदग्रे विषमिव"

+++
।।18.37।।**यत् तत्** सुखम् अग्रे योगोपक्रमवेलायां बह्वायाससाध्यत्वाद्
विविक्तस्वरूपस्य अननुभूतत्वात् च **विषम्** इव दुःखम् इव भवति; **परिणामे
अमृतोपमं** परिणामे विपाके अभ्यासबलेन विविक्तात्मस्वरूपाविर्भावे अमृतोपमं
भवति; तत् च **आत्मबुद्धिप्रसादजम्;** आत्मविषया बुद्धिः आत्मबुद्धिः;
तस्याः निवृत्तसकलेतरविषयत्वं प्रसादः; निवृत्तसकलेतरविषयबुद्ध्या
विविक्तस्वभावात्मानुभवजनितं सुखम् अमृतोपमं भवति **तत् सुखं सात्त्विकं
प्रोक्तम्।**
