+++
title = "17 यस्य नाहङ्कृतो"

+++
।।18.17।। परमपुरुषकर्तृत्वानुसन्धानेन **यस्य भावः** कर्तृत्वविशेषविषयो
मनोवृत्तिविशेषो **न अहंकृतो** न अहमभिमानकृतःअहं करोमि इति ज्ञानं यस्य न
विद्यते इत्यर्थः। **बुद्धिः यस्य न लिप्यते;** अस्मिन् कर्मणि मम
कर्तृत्वाभावाद् एतत् फलं न मया संबध्यते; न च मदीयम् इदं कर्म इति यस्य
बुद्धिः जायते इत्यर्थः। **स इमान् लोकान्** युद्धे **हत्वा अपि** तान्
**न** नि**हन्ति** न केवलं भीष्मादीन् इत्यर्थः। ततः तेन युद्धाख्येन
कर्मणा **न निबध्यते;** तत्फलं न अनुभवति इत्यर्थः। सर्वम् इदम्
अकर्तृत्वाद्यनुसन्धानं सत्त्वगुणवृद्ध्या एव भवति इति सत्त्वस्य
उपादेयताज्ञापनाय कर्मणि सत्त्वादिगुणकृतं वैषम्यं प्रपञ्चयिष्यन्
कर्मचोदनाप्रकारं तावद् आह --
