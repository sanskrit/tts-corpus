+++
title = "10 न द्वेष्ट्यकुशलम्"

+++
।।18.10।। एवं **सत्त्वसमाविष्टो मेधावी** यथावस्थिततत्त्वज्ञानः तत एव
**छिन्नसंशयः** कर्मणि सङ्गफलकर्तृत्व**त्यागी न द्वेष्टि अकुशलं कर्म
कुशले च** कर्मणि **न अनुषज्जते। अकुशलं कर्म अनिष्टफलम्; कुशलं च कर्म
इष्टरूपस्वर्गपुत्रपश्वन्नादिफलम् सर्वस्मिन् कर्मणि ममतारहितत्वात्
त्यक्तब्रह्मव्यतिरिक्तसर्वफलत्वात्; त्यक्तकर्तृत्वात् च तयोः क्रियमाणयोः
प्रीतिद्वेषौ न करोति। अनिष्टफलं पापं कर्म अत्र प्रामादिकम्
अभिप्रेतम्;नाविरतो दुश्चरितान्नाशान्तो नासमाहितः। नाशान्तमानसो वापि
प्रज्ञानेनैनमाप्नुयात्।। (कठ0 उ₀ 1।2।24) इति दुश्चरिताविरतेः
ज्ञानोत्पत्तिविरोधित्वश्रवणात्। अतः कर्मणि कर्तृत्वसङ्गफलानां त्यागः
शास्त्रीयः त्यागः न कर्मस्वरूपत्यागः। तद् आह --**
