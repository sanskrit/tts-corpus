+++
title = "32 ये त्वेतदभ्यसूयन्तो"

+++
।।3.32।।**ये तु एतत्** सर्वम् आत्मवस्तु मच्छरीरतया मदाधारं मच्छेषभूतं
मदेकप्रवर्त्त्यम् इति **मे मतं न अनुतिष्ठन्ति** न एवम् अनुसन्धाय सर्वाणि
कर्माणि कुर्वते ये च न श्रद्दधते ये च अभ्यसूयन्तो वर्तन्ते **तान्**
सर्वेषु ज्ञानेषु विशेषेण मूढान् तत एव **नष्टान् अचेतसो विद्धि।**
चेतःकार्यं हि वस्तुयाथात्म्यनिश्चयः तदभावाद् अचेतसः विपरीतज्ञानाः
सर्वत्र विमूढाश्च। एवं प्रकृतिसंसर्गिणः तद्गुणोद्रेककृतं कर्तृत्वं तच्च
परमपुरुषायत्तम् इति अनुसन्धाय कर्मयोगयोग्येन ज्ञानयोगयोग्येन च
कर्मयोगस्य सुशकत्वाद् अप्रमादत्वाद् अन्तर्गतात्मज्ञानतया निरपेक्षत्वाद्
इतरस्य दुःशकत्वात् सप्रमादत्वात् शरीरधारणाद्यर्थतया कर्मापेक्षत्वात्
कर्मयोग एव कर्तव्यः। व्यपदेश्यस्य तु विशेषतः स एव कर्तव्य इति च उक्तम्।
अतः परम् अध्यायशेषेण ज्ञानयोगस्य दुःशकतया सप्रमादता उच्यते
