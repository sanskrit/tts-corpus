+++
title = "19 तपाम्यहमहं वर्षम्"

+++
।।9.19।। अग्न्यादित्यादिरूपेण **अहम्** एव **तपामि;** ग्रीष्मादौ **अहम्**
एव **वर्षं निगृह्णामि** तथा वर्षासु अपि **च** अहम् एव **उत्सृजामि।**
**अमृतं च एव मृत्युः च** येन जीवति लोको येन च म्रियते; तद् उभयम् अपि
अहम् एव। किम अत्र बहुना उक्तेन **सद् असत् च** अपि **अहम्** एव। सद् यद्
वर्तते; असद् यद् अतीतम् अनागतं च; सर्वावस्थावस्थितचिदचिद्वस्तुशरीरतया
तत्तत्प्रकारः अहम् एव अवस्थित इत्यर्थः। एवं बहुधा पृथक्त्वेन
विभक्तनामरूपावस्थितकृत्स्नजगच्छरीरतया तत्प्रकारः अहम् एव अवस्थित इति
एकत्वज्ञानेन अनुसंदधानाः च माम् उपासते ते एव महात्मानः। एवं महात्मनां
ज्ञानिनां भगवदनुभवैकभोगानां वृत्तम् उक्त्वा तेषाम् एव विशेषं दर्शयितुम्
अज्ञानां कामकामानां वृत्तम् आह --
