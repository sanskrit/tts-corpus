+++
title = "25 यान्ति देवव्रता"

+++
।।9.25।। व्रतशब्दः संकल्पवाची; **देवव्रताः** दर्शपौर्णमासादिभिः कर्मभिः
इन्द्रादीन् यजामः; इति इन्द्रादियजनसंकल्पाः; ये ते इन्द्रादि**देवान्
यान्ति। ये च पितृयज्ञादिभिः पितॄन् यजामः; इति पितृयजनसंकल्पाः; ते**
पितॄन् यान्ति। ये च यक्षरक्षः पिशाचादीनि भूतानि यजामः; इति
भूतयजनसंकल्पाः; ते **भूतानि यान्ति। ये तु तैः एव यज्ञैः देवपितृभूतशरीरकं
परमात्मानं भगवन्तं वासुदेवं यजामः इति मां यजन्ते ते** मद्याजिनः माम् एव
यान्ति। देवादिव्रता देवादीन् प्राप्य तैः सह परिमितं भोगं भुक्त्वा तेषां
विनाशकाले तैः सह विनष्टा भवन्ति मद्याजिनः तु माम् अनादिनिधनं सर्वज्ञं
सत्यसंकल्पं अनवधिकातिशयासंख्येयकल्याणगुणगणमहोदधिम् अनवधिकातिशयानन्दं
प्राप्य न पुन निवर्तन्ते इत्यर्थः। मद्याजिनाम् अयम् अपि विशेषः अस्ति इति
आह --
