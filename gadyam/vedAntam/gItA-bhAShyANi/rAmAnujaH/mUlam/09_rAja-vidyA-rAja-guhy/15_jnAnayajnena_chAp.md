+++
title = "15 ज्ञानयज्ञेन चाप्यन्ये"

+++
।।9.15।।**अन्ये अपि** महात्मानः पूर्वोक्तैः कीर्तनादिभिः ज्ञानाख्येन
**यज्ञेन च यजन्तः माम् उपासते;** कथम् **बहुधा पृथक्त्वेन** जगदाकारेण
**विश्वतोमुखं** विश्वप्रकारम् अवस्थितं **माम् एकत्वेन उपासते। एतद् उक्तं
भवति भगवान् वासुदेव एव नामरूपविभागानर्हातिसूक्ष्मचिदचिद्वस्तुशरीरः सन्
सत्यसंकल्पः विविधविभक्तनामरूपस्थूलचिदचिद्वस्तुशरीरः स्याम् इति संकल्प्य
स एकदेव एव तिर्यङ्मनुष्यस्थावराख्यविचित्रजगच्छरीरः अवतिष्ठते इति
अनुसंदधानाश्च माम् उपासते इति। तथा हि विश्वशरीरः अहम् एव अवस्थितः; इति आह
--**
