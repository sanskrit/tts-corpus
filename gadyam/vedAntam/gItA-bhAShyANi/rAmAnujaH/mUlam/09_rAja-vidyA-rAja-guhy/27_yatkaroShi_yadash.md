+++
title = "27 यत्करोषि यदश्नासि"

+++
।।9.27।।**यत्** देहयात्रादिशेषभूतं लौकिकं कर्म **करोषि;** **यत् च**
देहधारणाय **अश्नासि; यत्** च वैदिकं होमदानतपःप्रभृति नित्यनैमित्तिकं
कर्म करोषि; **तत्** सर्वं **मदर्पणं कुरुष्व।** अर्प्यत इति अर्पणम्;
सर्वस्य लौकिकस्य वैदिकस्य च कर्मणः कर्तृत्वं भोक्तृत्वं आराध्यत्वं च यथा
मयि सर्वं समर्पितं भवति तथा कुरु। एतद् उक्तं भवति -- यागदानादिषु
आराध्यतया प्रतीयमानानां देवादीनां कर्मकर्तुः भोक्तुः तव च मदीयतया
मत्संकल्पायत्तस्वरूपस्थितिप्रवृत्तितया च मयि एव परमशेषिणि परमकर्तरि
त्वां च कर्तारं भोक्तारम् आराधकम् आराध्यं च देवताजातम् आराधनं च
क्रियाजातं सर्वं समर्पय। तव मन्नियाम्यतापूर्वकमच्छेषतैकरसताम् आराध्यादेः
च एतत्स्वभावकगर्भताम् अत्यर्थप्रीतियुक्तः अनुसंधत्स्व इति।
