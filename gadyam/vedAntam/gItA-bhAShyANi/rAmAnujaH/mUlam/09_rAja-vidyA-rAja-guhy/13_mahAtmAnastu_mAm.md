+++
title = "13 महात्मानस्तु माम्"

+++
।।9.13।। ये **तु** स्वकृतैः पुण्यसञ्चयैः मां शरणम् उपगम्य
विध्वस्तसमस्तपापबन्धाः **दैवीं प्रकृतिम् आश्रिताः महात्मानः** ते;
**भूतादिम् अव्ययं** वाङ्मनसागोचरनामकर्मस्वरूपं परमकारुणिकतया
साधुपरित्राणाय मनुष्यत्वेन अवतीर्णं मां **ज्ञात्वा अनन्यमनसः मां
भजन्ते** मत्प्रियत्वातिरेकेण मद्भजनेन विना मनसः च आत्मनः च बाह्यकरणानां
च धारणम् अलभमानाः; मद्भजनैकप्रयोजनाः भजन्ते।
