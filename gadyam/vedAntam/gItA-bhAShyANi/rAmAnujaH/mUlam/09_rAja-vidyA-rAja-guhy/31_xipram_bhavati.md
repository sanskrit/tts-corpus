+++
title = "31 क्षिप्रम् भवति"

+++
।।9.31।। मत्प्रियत्वकारितानन्यप्रयोजनमद्भजनेन विधूतपापतया एव
समूलोन्मूलितरजस्तमोगुणः क्षिप्रं **धर्मात्मा भवति** क्षिप्रम् एव
विरोधिरहितसपरिकरमद्भजनैकमना भवति। एवंरूपभजनम् एव हिधर्मस्य अस्य परंतप।
(9।3) इति उपक्रमे धर्मशब्दोदितः।**शश्वच्छान्तिं निगच्छति।** शाश्वतीम्
अपुनरावर्तिनीं मत्प्राप्तिविरोध्याचारनिवृत्तिं गच्छति।**कौन्तेय** त्वम्
एव अस्मिन् अर्थे प्रतिज्ञां कुरु मद्भक्तौ उपक्रान्तो विरोध्याचारमिश्रः
अपि **न नश्यति** अपि तु मद्भक्तिमाहात्म्येन सर्वं विरोधिजातं नाशयित्वा
शाश्वतीं विरोधिनिवृत्तिम् अधिगम्य क्षिप्रं परिपूर्णभक्तिः भवति।
