+++
title = "02 राजविद्या राजगुह्यम्"

+++
।।9.2।।**राजविद्या** विद्यानां राजा **राजगुह्यं** गुह्यानां राजा राज्ञां
विद्येति वा राजविद्या; राजानो हि विस्तीर्णागाधमनसः; महामनसाम् इयं विद्या
इत्यर्थः। महामनस एव गोपनीयगोपनकुशला इति तेषाम् एव गुह्यम् **इदम्। उत्तमम्
पवित्रं** मत्प्राप्तिविरोध्यशेषकल्मषापहं **प्रत्यक्षावगमम्;** अवगम्यते
इति अवगमो विषयः; प्रत्यक्षभूतः अवगमो विषयो यस्य ज्ञानस्य तत्
प्रत्यक्षावगमम्; भक्तिरूपेण उपासनेन उपास्यमानः अहं तदानीम् एव उपासितुः
प्रत्यक्षताम् उपागतो भवामि इत्यर्थः। अथापि **धर्म्यं** धर्माद् अनपेतं
धर्मत्वं हि निःश्रेयससाधनत्वम् स्वरूपेण एव अत्यर्थप्रियत्वेन तदानीम् एव
मद्दर्शनापादनतया च स्वयं निःश्रेयसरूपम् अपि
निरतिशयनिःश्रेयसरूपात्यन्तिकमत्प्राप्तिसाधनम् इत्यर्थः। अत एव **सुसुखं**
कर्तुं सुसुखोपादानम्; अत्यर्थप्रियत्वेन उपादेयम् **अव्ययम्** अक्षयं
मत्प्राप्तिं साधयित्वा अपि स्वयं न क्षीयते। एवंरूपम् उपासनं कुर्वतो
मत्प्रदाने कृते अपि न किञ्चित् कृतं मया अस्य इति मे प्रतिभाति इत्यर्थः।
