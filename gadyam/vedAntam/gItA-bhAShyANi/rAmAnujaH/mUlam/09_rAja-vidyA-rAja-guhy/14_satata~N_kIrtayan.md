+++
title = "14 सततङ् कीर्तयन्तो"

+++
।।9.14।। अत्यर्थं मत्प्रियत्वेन मत्कीर्तनयतननमस्कारैः विना क्षणाणुमात्रे
अपि आत्मधारणम् अलभमानाः मद्गुणविशेषवाचीनि मन्नामानि स्मृत्वा
पुलकितसर्वाङ्गाः; हर्षगद्गदकण्ठाः श्रीरामनारायणकृष्णवासुदेवेत्येवमादीनि
**सततं कीर्तयन्तः** तथा एव **यतन्तः** मत्कर्मसु अर्चनादिकेषु
वन्दनस्तवनकरणादिकेषु तदुपकारकेषु भवननन्दनवनकरणादिकेषु **च** दृढसंकल्पाः
यतमानाः; भक्तिभारावनमितमनोबुद्ध्यभिमानपदद्वयकरद्वयशिरोभिः अष्टाङ्गैः
अचिन्तितपांसुकर्द्दमशर्करादिके धरातले दण्डवत् प्रणिपतन्तः; सततं **मां
नित्ययुक्ताः** नित्ययोगम् आकाङ्क्षमाणा आत्मवन्तो मद्दास्यव्यवसायिनः
**उपासते।**
