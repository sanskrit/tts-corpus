+++
title = "26 पत्रम् पुष्पम्"

+++
।।9.26।। सर्वसुलभं **पत्रं** वा **पुष्पं** वा **फलं** वा तोयं वा **यो
भक्त्या मे प्रयच्छति** अत्यर्थमत्प्रियतया तत्प्रदानेन विना आत्मधारणम्
अलभमानतया तदेकप्रयोजनो यो मे पत्रादिकं ददाति तस्य **प्रयतात्मनः**
तत्प्रदानैकप्रयोजनत्वरूपशुद्धियुक्तमनसः **तत्** तथाविध**भक्त्युपहृतम्
अहं** सर्वेश्वरो निखिलजगदुदयविभवलयलीलः अवाप्तसमस्तकामः सत्यसंकल्पः
अनवधिकातिशयासंख्येकल्याणगुणगणः स्वाभाविकानवधिकातिशयानन्दस्वानुभवे
वर्तमानः अपि; मनोरथपथदूरवर्ति प्रियं प्राप्य इव **अश्नामि।** यथा उक्तं
मोक्षधर्मे -- याः क्रियाः संप्रयुक्ताः स्युः एकान्तगतबुद्धिभिः। ताः
सर्वाः शिरसा देवः प्रतिगृह्णाति वै स्वयम्।। (महा0 शा0 340।64)
इति। यस्माद् ज्ञानिनां महात्मनां वाङ्मनसागोचरः अयं विशेषः तस्मात् त्वं च
ज्ञानी भूत्वा उक्तलक्षणभक्तिभारावनतात्मा आत्मीयः
कीर्तनयतनार्चनप्रणामादिकं सततं कुर्वाणो लौकिकं वैदिकं च नित्यनैमित्तिकं
कर्म च इत्थं कुरु इति आह --
