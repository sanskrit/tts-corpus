+++
title = "23 येऽप्यन्यदेवता भक्ता"

+++
।।9.23।।**ये अपि अन्यदेवताभक्ताः** ये तु इन्द्रादिदेवताभक्ताः
केवलत्रयीनिष्ठाः **श्रद्धया अन्विताः** इन्द्रादीन् **यजन्ते; तेऽपि**
पूर्वोक्तेन न्यायेन सर्वस्य मच्छरीरतया मदात्मत्वेन इन्द्रादिशब्दानां च
मद्वाचित्वाद् वस्तुतो **माम् एव यजन्ते** अपि तु **अविधिपूर्वकं** यजन्ते।
इन्द्रादीनां देवतानां कर्मसु आराध्यतया अन्वयं यथा
वेदान्तवाक्यानिचतुर्होतारो यत्र संपदं गच्छन्ति देवैः (तै0 आ0 4)
इत्यादीनि विदधति; न तत्पूर्वकं यजन्ते। वेदान्तवाक्यजातं हि
परमपुरुषशरीरतया अवस्थितानाम् इन्द्रादीनाम् आराध्यत्वं विदधद् आत्मभूतस्य
परमपुरुषस्य एव साक्षाद् आराध्यत्वं विदधाति। चतुर्होतारः
अग्निहोत्रदर्शपौर्णमासादीनि कर्माणि कुर्वाणा यत्र परमात्मनि आत्मतया
अवस्थिते सति एव तच्छरीरभूतैः इन्द्रादिदेवैः संपदं गच्छन्ति;
इन्द्रादिदेवानाम् आराधनानि एतानि कर्माणि मद्विषयाणि इति मां संपदं
गच्छन्ति इत्यर्थः। अतः त्रैविद्या इन्द्रादिशरीरस्य परमपुरुषस्य आराधनानि
एतानि कर्माणि; आराध्यः च स एव; इति न जानन्ति; ते च परिमितफलभागिनः
च्यवनस्वभावाः च भवन्ति; तद् आह --
