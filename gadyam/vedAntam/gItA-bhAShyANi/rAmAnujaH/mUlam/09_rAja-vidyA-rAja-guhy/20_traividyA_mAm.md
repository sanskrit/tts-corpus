+++
title = "20 त्रैविद्या माम्"

+++
।।9.20।। ऋग्यजुः सामरूपाः तिस्रो विद्याः त्रिविद्यम्; केवलं
त्रिविद्यनिष्ठाः **त्रैविद्याः।** न तु त्रय्यन्तं निष्ठाः;
त्रय्यन्तनिष्ठा हि महात्मानः पूर्वोक्तप्रकारेण अखिलवेदवेद्यं माम् एव
ज्ञात्वा अतिमात्रमद्भक्तिकारितकीर्तनादिभिः ज्ञानयज्ञेन च मदेकप्राप्या
माम् एव उपासते। त्रैविद्याः तु वेदप्रतिपाद्यकेवलेन्द्रादियागशिष्टसोमान्
पिबन्तः **पूतपापाः** स्वर्गादिप्राप्तिविरोधिपापात् पूताः तैः
केवलेन्द्रादिदैवत्यतया अनुसंहितैः **यज्ञैः** वस्तुतः तद्रूपं **माम्
इष्ट्वा** तथा अवस्थितं माम् अजानन्तः **स्वर्गतिं प्रार्थयन्ते। ते
पुण्यं** दुःखासंभिन्नं **सुरेन्द्रलोकं** प्राप्य तत्र **दिव्यान्
देवभोगान्** अश्नन्ति।
