+++
title = "06 यथाऽऽकाशस्थितो नित्यम्"

+++
।।9.6।।**यथा आकाशे** अनालम्बने **महान् वायुः स्थितः सर्वत्र** गच्छति। स
तु वायुः निरालम्बनो मदायत्तस्थितिः इति अवश्याभ्युपगमनीयो मया एव धृत इति
विज्ञायते **तथा** एव **सर्वाणि भूतानि** तैः अदृष्टे मयि स्थितानि मया एव
धृतानि **इति उपधारय।  
  
यथा आहुः वेदविदःमेघोदयः सागरसन्निवृत्तिरिन्दोर्विभागः स्फुरितानि वायोः।
विद्युद्विभङ्गो गतिरुष्णरश्मेर्विष्णोर्विचित्राः प्रभवन्ति मायाः।। इति
विष्णोः अनन्यसाधारणानि महाश्चर्याणि इत्यर्थः। श्रुतिः अपि -- एतस्य वा
अक्षरस्य प्रशासने गार्गि सूर्याचन्द्रमसौ विधृतौ तिष्ठतः (बृ0 उ₀
3।8।9)भीषास्माद्वातः पवते भीषोदेति सूर्यः। भीषास्मादग्निश्चेन्द्रश्च
मृत्युर्धावति पञ्चमः (तै0 उ₀ 2।8।1) इत्यादिका। सकलेतरनिरपेक्षस्य भगवतः
संकल्पात् सर्वेषां स्थितिः प्रवृत्तिः च उक्ताः तथा तत्संकल्पाद् एव
सर्वेषाम् उत्पत्तिप्रलयौ अपि; इति आह --**
