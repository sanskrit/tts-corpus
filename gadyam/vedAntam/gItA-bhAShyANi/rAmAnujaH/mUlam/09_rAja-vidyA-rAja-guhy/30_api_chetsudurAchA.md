+++
title = "30 अपि चेत्सुदुराचारो"

+++
।।9.30।। तत्र **अपि** तत्र तत्र जातिविशेषे जातानां यः समाचार उपादेयः
परिहरणीयः च; तस्माद् अतिवृत्तः अपि उक्तप्रकारेण **माम् अनन्यभाक्**
भजनैकप्रयोजनो **भजते चेत् साधुः एव सः** वैष्णवाग्रेसर एव **मन्तव्यः;**
बहुमन्तव्यः पूर्वोक्तैः सम इत्यर्थः। कुत एतत् **सम्यग् व्यवसितो हि सः;**
यतः अस्य व्यवसायः सुसमीचीनः। भगवान् निखिलजगदेककारणभूतः परब्रह्मनारायणः
चराचरपतिः अस्मत्स्वामी मम गुरुः मम सुहृद् मम परं भोग्यम् इति सर्वैः
दुष्प्रापः अयं व्यवसायः तेन कृतः; तत्कार्यं च अनन्यप्रयोजनं निरन्तरभजनं
तस्य अस्ति; अतः साधुः एव बहुमन्तव्यः। अस्मिन् व्यवसाये तत्कार्ये च
उक्तप्रकारभजने संपन्ने सति तस्य **आचारव्यतिक्रमः** स्वल्पवैकल्यम् इति न
तावता अनादरणीयः; अपि तु बहुमन्तव्य एव इत्यर्थः।  
  
ननुनाविरतो दुश्चरितान्नाशान्तो नासमाहितः। नाशान्तमानसो वापि
प्रज्ञानेनैनमाप्नुयात्।। (क0 उ₀ 1।2।24) इत्यादिश्रुतेः आचारव्यतिक्रम
उत्तरोत्तरभजनोत्पत्तिप्रवाहं निरुणद्धि इति अत्र आह --
