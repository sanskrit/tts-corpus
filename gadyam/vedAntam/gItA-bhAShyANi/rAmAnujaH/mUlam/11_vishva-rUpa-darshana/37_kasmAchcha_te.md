+++
title = "37 कस्माच्च ते"

+++
।।11.37।।**महात्मन् ते** तुभ्यं **गरीयसे ब्रह्मणः** हिरण्यगर्भस्य **अपि
आदि**भूताय **कर्त्रे;** हिरण्यगर्भादयः **कस्माद्** हेतोः **न**
नमस्कुर्युः; **अनन्त देवेश जगन्निवास त्वम्** एव **अक्षरम्** न क्षरति इति
अक्षरम् जीवात्मतत्त्वम्न जायते म्रियते वा विपश्चित् (कठ0 1।2।18)
इत्यादिश्रुतिसिद्धो जीवात्मा हि न क्षरति।**सद् असत्** च त्वम् एव;
सदसच्छब्दनिर्दिष्टं कार्यकारणभावेन अवस्थितं प्रकृतितत्त्वम्;
नामरूपविभागवत्तया कार्यावस्थं सच्छब्दनिर्दिष्टं तदनर्हतया कारणावस्थम्
असच्छब्दनिर्दिष्टं च त्वम् एव; **तत्परं यत्** तस्मात् प्रकृतेः
प्रकृतिसम्बन्धिनः च जीवात्मनः परम् अन्यत् मुक्तात्मतत्त्वं यत् तद् अपि
त्वम् एव। अतः --
