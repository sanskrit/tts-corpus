+++
title = "19 अनादिमध्यान्तमनन्तवीर्य"

+++
।।11.19।।**अनादिमध्यान्तम्** आदिमध्यान्तरहितम्; **अनन्तवीर्यम्**
अनवधिकातिशयवीर्यम्; वीर्यशब्दः प्रदर्शनार्थः;
अनवधिकातिशयज्ञानबलैश्वर्यशक्तितेजसां निधिम् इत्यर्थः। **अनन्तबाहुम्**
असंख्येयबाहुम्; सोऽपि प्रदर्शनार्थः; अनन्तबाहूदरपादवक्त्रादिकम्;
**शशिसूर्यनेत्रं** शशिवत् सूर्यवत् च प्रसादप्रतापयुक्तसर्वनेत्रम्;
देवादीन् अनुकूलान् नमस्कारादि कुर्वाणान् प्रति प्रसादः; तद्विपरीतान्
असुरराक्षसादीन् प्रति प्रतापःरक्षांसि भीतानि दिशो द्रवन्ति सर्वे
नमस्यन्ति च सिद्धसंघाः।। (गीता 11।36) इति हि
वक्ष्यते।**दीप्तहुताशवक्त्रं** प्रदीप्तकालानलवत् संहारानुगुणवक्त्रम्;
**स्वतेजसा विश्वम् इदं तपन्तम्** -- तेजः पराभिभवनसामर्थ्यम्; स्वकीयेन
तेजसा विश्वम् इदं तपन्तं **त्वां पश्यामि।** एवंभूतं सर्वस्य स्रष्टारम्;
सर्वस्य आधारभूतं सर्वस्य प्रशासितारम्; सर्वस्य संहर्तारम्;
ज्ञानाद्यपरिमितगुणसागरम्; आदिमध्यान्तरहितम् एवंभूतदिव्यदेहं त्वां
यथोपदेशं साक्षात्करोमि इत्यर्थः। एकस्मिन् दिव्यदेहे अनेकोदरादिकं
कथम्इत्थम् उपपद्यतेएकस्मात् कटिप्रदेशाद् अनन्तपरिमाणाद् ऊर्ध्वम् उद्गता
यथोदितदिव्योदरादयः; अधश्च यथोदितदिव्यपादाः; तत्र एकस्मिन् मुखे
नेत्रद्वयम् इति च न विरोधः। एवंभूतं त्वां दृष्ट्वा देवादयः अहं च
प्रव्यथिता भवामि इति आह --
