+++
title = "34 द्रोणञ् च"

+++
।।11.34।। द्रोणभीष्मकर्णादीन् कृतापराधतया **मया** एव हनने विनियुक्तान्
**त्वं जहि;** त्वं हन्याः एतान् गुरून् बन्धून् च **अन्यान् अपि**
भोगसक्तान् कथं हनिष्यामि इति **मा व्यथिष्ठाः;** तान् उद्दिश्य
धर्माधर्मभयेन बन्धुस्नेहेन कारुण्येन च मा व्यथां कृथाः। यतः ते
कृतापराधाः; मया एव हनने विनियुक्ताः; अतो निर्विशङ्को **युध्यस्व; रणे
सपत्नान् जेतासि;** जेष्यसि; न एतेषां वधे नृशंसतागन्धः; अपि तु जय एव
लभ्यते इत्यर्थः।
