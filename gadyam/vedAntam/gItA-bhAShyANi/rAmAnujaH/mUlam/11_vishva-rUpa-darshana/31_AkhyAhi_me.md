+++
title = "31 आख्याहि मे"

+++
।।11.31।। अतिघोररूपः **को भवान्** किं कर्तुं प्रवृत्तः इति **भवन्तं
ज्ञातुम् इच्छामि। तव** अभिप्रेतां **प्रवृत्तिं न जानामि।** एतद् आख्याहि
मे नमोऽस्तु ते देववर प्रसीद -- नमः ते अस्तु सर्वेश्वर एवं कर्तुम् अनेन
अभिप्रायेण इदं संहर्तृरूपम् आविष्कृतम् इति उक्त्वा प्रसन्नरूपश्च
भव। आश्रितवात्सल्यातिरेकेण विश्वैश्वर्यं दर्शयतो भवतो घोररूपाविष्कारे कः
अभिप्रायः इति पृष्टो भगवान् पार्थसारथिः स्वाभिप्रायम् आह --
पार्थोद्योगेन विना अपि धार्तराष्ट्रप्रमुखम् अशेषं राजलोकं निहन्तुम् अहम्
एव प्रवृत्तः; इति ज्ञापनाय मम घोररूपाविष्कारः; तज्ज्ञापनं च पार्थम्
उद्योजयितुम् इति --
