+++
title = "55 मत्कर्मकृन्मत्परमो"

+++
।।11.55।। वेदाध्ययनादीनि सर्वाणि कर्माणि मदाराधनरूपाणि इति यः करोति स
**मत्कर्मकृत मत्परमः** -- सर्वेषाम् आरम्भाणां अहम् एव परमोद्देश्यो यस्य
स मत्परमः **मद्भक्तः** -- अत्यर्थमत्प्रियत्वेन
मत्कीर्तनस्तुतिध्यानार्चनप्रणामादिभिः विना आत्मधारणम् अलभमानो
मदेकप्रयोजनतया यः सततं तानि करोति स मद्भक्तः।**सङ्गवर्जितः** --
मदेकप्रियत्वेन इतरसङ्गम् असहमानः **निर्वैरः सर्वभूतेषु** --
मत्संश्लेषवियोगैकसुखदुःखस्वभावत्वात् स्वदुःखस्य
स्वापराधनिमित्तत्वानुसंधानात् च सर्वभूतानां
परमपुरुषपरतन्त्रत्वानुसंधानात् च सर्वभूतेषु वैरनिमित्ताभावात् तेषु
निर्वैरः।**यः** एवंभूतः **स माम् एति;** मां यथावद् अवस्थितं प्राप्नोति।
निरस्ताविद्याद्यशेषदोषगन्धो मदेकानुभवो भवति इत्यर्थः।
