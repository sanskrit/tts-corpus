+++
title = "47 योगिनामपि सर्वेषाम्"

+++
।।6.47।। **योगिनाम्** इति पञ्चम्यर्थे षष्ठी। सर्वभूतस्थम् इत्यादिना
चतुर्विधायोगिनः प्रतिपादिताः तेषुअनन्तर्गतत्वाद् वक्ष्यमाणस्य योगिनः न
निर्धारणे षष्ठी संभवति।**अपि सर्वेषाम्** इति सर्वशब्दनिर्दिष्टाः
तपस्विप्रभृतयः तत्र अपि उक्तेन न्यायेन पञ्चम्यर्थो ग्रहीतव्यः योगिभ्यः
अपि सर्वेभ्यो वक्ष्यमाणो योगी युक्ततमः तदपेक्षया अवरत्वे
तपस्विप्रभृतीनां योगिनां च न कश्चिद् विशेष इत्यर्थः। मेर्वपेक्षया
सर्षपाणाम् इव यद्यपि सर्षपेषु अन्योन्यन्यूनाधिकभावो विद्यते तथापि
मेर्वपेक्षया अवरत्वनिर्देशः समानः। मत्प्रियत्वातिरेकेण
अनन्यसाधारणस्वभावतया **मद्गतेन अन्तरात्मना** मनसा
बाह्याभ्यन्तरसकलवृत्तिविशेषाश्रयभूतं मनो हि अन्तरात्मा
अत्यर्थमत्प्रियत्वेन मया विना स्वधारणालाभात् मद्गतेन मनसा
**श्रद्धावान्** अत्यर्थमत्प्रियत्वेन
क्षणमात्रवियोगासहतयामप्राप्तिप्रवृत्तौ त्वरावान् **यो मां भजतेमां
विचित्रानन्तभोग्यभोक्तृवर्गभोगोपकरणभोगस्थानपरिपूर्णनिखिलजगदुदयविभवलयलीलम्
अस्पृष्टाशेषदोषानवधिकातिशयज्ञानबलैश्वर्यवीर्यशक्तितेजःप्रभृत्यसंख्येयकल्याणगुणगणनिधिं
स्वाभिमतानुरूपैकरूपाचिन्त्यदिव्याद्भुतनित्यनिरवद्यनिरतिशयौज्ज्वल्यसौन्दर्यसौगन्ध्यसौकुमार्यलावण्ययौवनाद्यनन्तगुण
निधिदिव्यरूपं वाङ्मनसापरिच्छेद्यस्वरूपस्वभावम्
अपारकारुण्यसौशील्यवात्सल्यौदार्यैश्वर्यमहोदधिम्
अनालोचितविशेषाशेषलोकशरण्यं प्रणतार्तिहरम् आश्रितवात्सल्यैकजलधिम्
अखिलमनुजनयनविषयतां गतम् अजहत्स्वस्वभावं वसुदेवगृहे अवतीर्णम्
अनवधिकातिशयतेजसा निखिलं जगद् भासयन्तम् आत्मकान्त्या विश्वम् आप्यायन्तं
भजते सेवते उपासते इत्यर्थः।** स मे युक्ततमो मतः **स सर्वेभ्यः श्रेष्ठतम
इति सर्वं सर्वदा यथावस्थितं स्वत एव साक्षात्कुर्वन् अहं मन्ये।**
