+++
title = "04 अधिभूतङ् क्षरो"

+++
।।8.4।। ऐश्वर्यार्थिनां ज्ञातव्यतया निर्दिष्टम् **अधिभूतं क्षरो भावः**-   
वियदादि-भूतेषु वर्तमानः  
तत्-परिणाम-विशेषः  
क्षरण--स्व-भावो  
विलक्षणः शब्द-स्पर्शादिः साश्रयः।  

विलक्षणाः साश्रयाः शब्द-स्पर्श-रूप-रस-गन्धाः  
ऐश्वर्यार्थिभिः प्राप्याः।  
तैः अनुसंधेयाः।

**पुरुषश्च अधिदैवतम्** -  
अधि-दैवत-शब्द-निर्दिष्टः **पुरुषः**  
**अधिदैवतं** - दैवतोपरि वर्तमानम्,  
इन्द्र-प्रजापति-प्रभृति-कृत्स्न-दैवतोपरि वर्तमानः  
इन्द्र-प्रजापति-प्रभृतीनां भोग्य-जाताद् विलक्षण-शब्दादेः भोक्ता **पुरुषः**,  
सा च भोक्तृत्वावस्था ऐश्वर्यार्थिभिः प्राप्यतया अनुसन्धेया।

**अधि-यज्ञः अहम् एव**  
अधियज्ञ-शब्द-निर्दिष्टो **अहम् एव अधियज्ञः**  
यज्ञैः आराध्यतया वर्तमानः  
अत्रेन्द्रादौ मम देह-भूते आत्मतया अवस्थितः  
अहम् एव यज्ञैः आराध्य इति  
महा-यज्ञादि-नित्य-नैमित्तकानुष्ठान-वेलायां त्रयाणाम् अधिकारिणाम् अनुसन्धेयम् एतत्।
