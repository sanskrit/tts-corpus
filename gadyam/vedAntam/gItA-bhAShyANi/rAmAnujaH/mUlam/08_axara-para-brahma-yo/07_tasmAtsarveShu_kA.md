+++
title = "07 तस्मात्सर्वेषु कालेषु"

+++
।।8.7।।**तस्मात् सर्वेषु कालेषु** आप्रयाणाद् अहरहः **माम् अनुस्मर**
अहरहः अनुस्मृतिकरं युद्धादिकं
वर्णाश्रमानुबन्धिश्रुतिस्मृतिचोदितनित्यनैमित्तिकं च कर्म कुरु। एतदुपायेन
**मय्यर्पितमनोबुद्धिः** अन्तकाले च **माम् एव** स्मरन् यथाभिलषितप्रकारं
मां प्राप्स्यसि न अत्र संशयः। एवं सामान्येन सर्वत्र स्वप्राप्यावाप्तिः
अन्त्यप्रत्ययाधीना इति उक्त्वा तदर्थं त्रयाणाम् उपासनप्रकारभेदं वक्तुम्
उपक्रमते। तत्र ऐश्वर्यार्थिनाम् उपासनप्रकारं यथोपासनम्
अन्त्यप्रत्ययकारकं च आह --
