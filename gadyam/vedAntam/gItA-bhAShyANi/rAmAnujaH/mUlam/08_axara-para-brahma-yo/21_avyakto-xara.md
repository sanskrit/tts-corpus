+++
title = "21 अव्यक्तोऽक्षर"

+++
।।8.21।। सः **अव्यक्तः अक्षर इति उक्तः**ये त्वक्षरमनिर्देश्यमव्यक्तं
पर्युपासते। (गीता 12।3)कूटस्थोऽक्षर उच्यते।। (गीता 15।16) इत्यादिषु
**तं** वेदविदः **परमां गतिम् आहुः** अयम् एवयः प्रयाति त्यजन् देहं स याति
परमां गतिम्।। इत्यत्र परमगतिशब्दनिर्दिष्टः अक्षरः
प्रकृतिसंसर्गवियुक्तस्वरूपेण अवस्थित आत्मा इत्यर्थः।**यम्** एवंभूतं
स्वरूपेणावस्थितम् **प्राप्य न निवर्तन्ते तद् मम परमं धाम** परमं
नियमनस्थानम्। अचेतनप्रकृतिः एकं नियमनस्थानम् तत्संसृष्टरूपा जीवप्रकृतिः
द्वितीयं नियमनस्थानम् अचित्संसर्गवियुक्तं स्वरूपेणावस्थितं मुक्तस्वरूपं
परमं नियमनस्थानम् इत्यर्थः। तत् च अपुनरावृत्तिरूपम्। अथवा प्रकाशवाची
धामशब्दः प्रकाशः च इह ज्ञानम् अभिप्रेतं प्रकृतिसंसृष्टात्
परिच्छिन्नज्ञानरूपाद् आत्मनः अपरिच्छिन्नज्ञानरूपतया मुक्तस्वरूपं परं
धाम। ज्ञानिनः प्राप्यं तु तस्माद् अत्यन्तविभक्तम् इत्याह --
