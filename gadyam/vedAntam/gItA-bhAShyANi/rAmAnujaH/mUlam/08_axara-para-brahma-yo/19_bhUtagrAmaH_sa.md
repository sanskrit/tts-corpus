+++
title = "19 भूतग्रामः स"

+++
।।8.19।।**स एव अयं** कर्मवश्यो **भूतग्रामः अहरागमे भूत्वा भूत्वा
रात्र्यागमे प्रलीयते** पुनः अपि **अहरागमे प्रभवति।** तथा
वर्षशतावसानरूपयुगसहस्रान्ते ब्रह्मलोकपर्य्यन्ता लोकाः ब्रह्मा च पृथिवी
अप्सु प्रलीयते आपः तेजसि लीयन्ते इत्यादिक्रमेण अव्यक्ताक्षरतमःपर्यन्तं
मयि एव प्रलीयन्ते। एवं मद्व्यतिरिक्तस्य कृत्स्नस्य कालव्यवस्थया मत्त
उत्पत्तेः मयि प्रलयात् च उत्पत्तिविनाशयोगित्वम् अवर्जनीयम् इति
ऐश्वर्यगतिं प्राप्तानां पुनरावृत्तिः अपरिहार्या। माम् उपेतानां तु न
पुनरावृत्तिप्रसङ्गः। अथ कैवल्यप्राप्तानाम् अपि पुनरावृत्तिः न विद्यते इति
आह --
