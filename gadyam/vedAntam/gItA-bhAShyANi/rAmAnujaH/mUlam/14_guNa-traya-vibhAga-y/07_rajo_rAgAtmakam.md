+++
title = "07 रजो रागात्मकम्"

+++
।।14.7।।**रजो रागात्मकं** रागहेतुभूतम्; रागो योषितपुरुषयोः
अन्योन्यस्पृहा। **तृष्णासङ्गसमुद्भवं** तृष्णासङ्गयोः उद्भवस्थानं
तृष्णासङ्गहेतुभूतम् इत्यर्थः। तृष्णा शब्दादिसर्वविषयस्पृहा। सङ्गः
पुत्रमित्रादिषु संबन्धिषु संश्लेषस्पृहा। तथा **देहिनं** कर्मसु क्रियासु
स्पृहाजननद्वारेण निबध्नाति क्रियासु हि स्पृहया याः क्रिया आरभते देही;
ताः च पुण्यपापरूपा इति तत्फलानुभवसाधनभूतासु योनिषु जन्महेतवो भवन्ति; अतः
कर्मसङ्गद्वारेण रजो देहिनं निबध्नाति। तद् एवं रजो रागतृष्णासङ्गहेतुः
कर्मसङगहेतुः च इति उक्तं भवति।
