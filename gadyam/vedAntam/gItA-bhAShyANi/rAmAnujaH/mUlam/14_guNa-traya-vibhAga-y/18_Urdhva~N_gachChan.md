+++
title = "18 ऊर्ध्वङ् गच्छन्ति"

+++
।।14.18।। एवम् उक्तेन प्रकारेण **सत्त्वस्था ऊर्ध्वं गच्छन्ति** क्रमेण
संसारबन्धात् मोक्षं गच्छन्ति। रजसः स्वर्गादिफललोभकरत्वाद् **राजसाः**
फलसाधनभूतं कर्म अनुष्ठाय तत्फलम् अनुभूय पुनः अपि जनित्वा तदपेक्षितं कर्म
अनुतिष्ठन्ति इति **मध्ये तिष्ठन्ति;** पुनरावृत्तिरूपतया दुःखप्रायम् एव
तत्।**तामसाः तु जघन्यगुणवृत्तिस्था** उत्तरोत्तरनिकृष्टतमोगुणवृत्तिषु
स्थिता **अधो गच्छन्ति।** अन्त्यजत्वम्; ततः तिर्यक्त्वम्; ततः
कृमिकीटादिजन्म ततः स्थावरत्वम्; ततः अपि गुल्मलतात्वम्; ततः च
शिलाकाष्ठलोष्टतृणादित्वं गच्छन्ति इत्यर्थः। आहारविशेषैः
फलाभिसन्धिरहितसुकृतविशेषैः च परम्परया प्रवर्धितसत्त्वानां
गुणात्ययद्वारेण ऊर्ध्वगमनप्रकारम् आह --
