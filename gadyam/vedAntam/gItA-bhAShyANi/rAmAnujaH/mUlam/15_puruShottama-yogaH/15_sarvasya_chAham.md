+++
title = "15 सर्वस्य चाहम्"

+++
।।15.15।। तयोः सोमवैश्वानरयोः **सर्वस्य** भूतजातस्य **च**
सकलप्रवृत्तिनिवृत्तिमूलज्ञानोदयदेशे हृदि सर्वं मत्संकलपेन नियच्छन्
**अहम्** आत्मतया **सन्निविष्टः**।  
  
तथा आहुः श्रुतयः -- अन्तःप्रविष्टः शास्ता जनानां सर्वात्मा (तै0 आ0
3।11)यः पृथिव्यां तिष्ठन् (बृह0 उ₀ 3।7।3)यः आत्मनि तिष्ठन्नात्मनोऽन्तरो
यमयति। (बृह0 उ₀ 3।7।22)पद्मकोशप्रतीकांश हृदयं चाप्यधोमुखम्। (तै0 ना0
11)अथ यदिदमस्मिन् ब्रह्मपुरे दहरं पुण्डरीकं वेश्म (छा0 उ₀ 8।1।1)
इत्याद्याः।  
  
स्मृतयः चशास्ता विष्णुरशेषस्य जगतो यो जगन्मयः। (वि0 पु0
1।17।20)प्रशासितारं सर्वेषामणीयांसमणीयसाम्। (मनु0 12।122)यमो वैवस्वतो
राजा यस्तवैष हृदि स्थितः। (मनु0 8।92) इत्याद्याः। अतो **मत्तः** एव
सर्वेषां **स्मृतिः** जायते; स्मृतिः पूर्वानुभूतविषयम्
अनुभवसंस्कारमात्रजं ज्ञानम्। **ज्ञानम्** इन्द्रियलिङ्गागमयोगजो
वस्तुनिश्चयः; सः अपि मत्तः। **अपोहनं च;** अपोहनं ज्ञाननिवृत्तिः। अपोहनम्
ऊहनं वा ऊहनं ऊहः; ऊहो नाम -- इदं प्रमाणम् इत्थं प्रवर्तितुम् अहर्ति इति
प्रमाणप्रवृत्त्यर्हताविषयं सामग्यादिनिरूपणजन्यं प्रमाणानुग्राहकं ज्ञानम्
ऊहो नाम वितर्कः; स च मत्त एव।**वेदैः च सर्वैः अहम् एव वेद्यः।** अतः
अग्निवायुसूर्यसोमेन्द्रादीनां मदन्तर्यामिकत्वेन मदात्मकत्वात्
तत्प्रतिपादनपरैः अपि सर्वैः वेदैः अहम् एव वेद्यः; देवमनुष्यादिशब्दैः
जीवात्मा इव।  
  
**वेदान्तकृत्** वेदानाम् इन्द्रं यजेत् (शत0 ब्रा0 5।1।6)वरुणं यजेत (शत0
ब्रा0 2।3।37) इति एवमादीनाम् अन्तः फलं फले हि ते सर्वे वेदाः
पर्यवस्यन्ति; अन्तकृत् फलकृत्; वेदोदितफलस्य प्रदाता च अहम् एव
इत्यर्थः।  
  
तदुक्तं पूर्वम् एव -- यो यो यां यां तुनं भक्तः श्रद्धयार्चितुमिच्छति।
(गीता 7।21) इत्यारभ्यलभते च ततः कामान् मयैव विहितान् हि तान्। (गीता
7।22) इतिअहं हि सर्वयज्ञानां भोक्ता च प्रभुरेव च।। (गीता 9।24) इति
च।**वेदविद् एव च अहम्** वेदवित् च अहम् एव; एवं मदभिधायिनं वेदम् अहम् एव
वेद। इतः अन्यथा यो वेदार्थं ब्रूते; न स वेदविद् इति अभिप्रायः। अतः मत्त
एव सर्व वेदानां सारभूतम् अर्थं श्रृणु --
