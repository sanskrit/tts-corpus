+++
title = "17 उत्तमः पुरुषस्त्वन्यः"

+++
।।15.17।।**उत्तमः पुरुषः तु** ताभ्यां क्षराक्षरशब्दनिर्दिष्टाभ्यां
बद्धमुक्तपुरुषाभ्याम् **अन्यः** अर्थान्तरभूतः **परमात्मा** इति
उदाहृतः। सर्वासु श्रुतिषु परमात्मा इति निर्देशाद् एव हि उत्तमः पुरुषो
बद्धमुक्तपुरुषाभ्याम् अर्थान्तरभूतः इति अवगम्यते। कथम् **यो लोकत्रयम्
आविश्य बिभर्ति** लोक्यत इति लोकः तत्त्रयं लोकत्रयम् अचेतनं तत्संसृष्टः
चेतनो मुक्तः च इति प्रमाणावगम्यम् एतत् त्रयं य आत्मतया आविश्य बिभर्ति; स
तस्माद् व्याप्याद् भर्तव्यात् च अर्थान्तरभूतः। इतः च उक्तात् लोकत्रयाद्
अर्थान्तरभूतः। यतः सः **अव्यय ईश्वरः च।** अव्ययस्वभावो हि व्ययस्वभावाद्
अचेतनात् तत्संबन्धेन तदनुसारिणः च चेतनाद् अचित्संबन्धयोग्यता
पूर्वसंबन्धिनः मुक्तात् च अर्थान्तरभूत एव तथा एतस्य लोकत्रयस्य ईश्वरः
ईशितव्यात् तस्माद् अर्थान्तरभूतः।
