+++
title = "11 यतन्तो योगिनश्चैनम्"

+++
।।15.11।। मत्प्रपत्तिपूर्वकं कर्मयोगादिषु यतमानाः तैः निर्मलान्तःकरणाः
**योगिनः** योगाख्येन चक्षुषा **आत्मनि** शरीरे **अवस्थितम्** अपि शरीराद्
विविक्तं स्वेन रूपेण अवस्थितम् **एनं पश्यन्ति। यतमानाः अपि** अकृतात्मानः
**मत्प्रपत्तिविरहिणः तत एव असंस्कृतमनसः तत एव** अचेतसः **आत्मावलोकनसमर्थ
चेतोरहिताः** न एनं पश्यन्ति।  
  
एवं रविचन्द्राग्नीनाम् इन्द्रियसन्निकर्षविरोधिसंतमसनिरसनमुखेन
इन्द्रियानुग्राहकतया प्रकाशकानां ज्योतिष्मताम् अपि प्रकाशकं ज्ञानज्योतिः
आत्मा मुक्तावस्थो जीवावस्थः च भगवद्विभूतिः इति उक्तन्तद्धाम परमं मम।
(गीता 15।6)ममैवांशो जीवलोके जीवभूतः सनातनः।। (गीता 15।7) इति। इदानीम्
अचित्परिणामविशेषभूतम् आदित्यादीनां ज्योतिष्मतां ज्योतिः अपि भगवद्विभूतिः
इत्याह --
