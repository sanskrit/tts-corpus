+++
title = "01 श्री भगवानुवाच"

+++
।।15.1।। श्रीभगवानुवाच -- यं संसाराख्यम् **अश्वत्थम् ऊर्ध्वमूलम् अधःशाखम्
अव्ययं प्राहुः श्रुतयः** -- ऊर्ध्वमूलोऽवाक्शाख एषोऽश्वत्थः सनातनः। (क0
उ₀ 2।3।1)ऊर्ध्वमूलमवाक्शाखं वृक्षं यो वेद संप्रति (आरण्य0 1।11।5)
इत्याद्याः। सप्तलोकोपरि निविष्टचतुर्मुखादित्वेन तस्य ऊर्ध्वमूलत्वम्;
पृथिवीनिवासिसकलनरपशुमृगपक्षिकृमि कीटपतङ्गस्थावरान्ततया अधःशाखत्वम्
असङ्गहेतुभूताद् आसम्यग् ज्ञानोदयात् प्रवाहरूपेण अच्छेद्यत्वेन
अव्ययत्वम्।**यस्य** च अश्वत्थस्य **छन्दांसि पर्णानि** आहुः छन्दांसि
श्रुतयः।  
  
वायव्यं श्वेतमालभेत भूतिकामः (यजुः 2।1।1)ऐन्द्राग्नमेकादशकपालं निर्वपेत्
प्रजाकामः (यजुः का0 2।1) इत्यादिश्रुतिप्रतिपादितैः काम्यकर्मभिः विवर्धते
अयं संसारवृक्षः इति छन्दांसि एव अस्य पर्णानि; पत्रैः हि वृक्षो
वर्धते।**यः तम्** एवंभूतम् अश्वत्थं **वेद स वेदवित्;** वेदो हि
संसारवृक्षस्य छेदोपायं वदति; छेद्यस्य वृक्षस्य स्वरूपज्ञानं
छेदनोपायज्ञानोपयोगि इति वेदविद् इति उच्यते।**तस्य** मनुष्यादिशाखस्य
वृक्षस्य तत्तत्कर्मकृता अपराः **च अधः शाखाः** पुनरपि मनुष्यपश्वादिरूपेण
**प्रसृताः** भवन्ति; **ऊर्ध्वं च** गन्धर्वयक्षदेवादिरूपेण प्रसृता
भवन्ति। ताः च **गुणप्रवृद्धाः** गुणैः सत्त्वादिभिः प्रवृद्धाः;
**विषयप्रवालाः** शब्दादिविषयपल्लवाः। कथम् इति अत्र आह --
