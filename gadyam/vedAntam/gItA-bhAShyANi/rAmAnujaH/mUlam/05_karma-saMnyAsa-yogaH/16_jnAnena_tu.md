+++
title = "16 ज्ञानेन तु"

+++
।।5.16।। एवं वर्तमानेषु सर्वात्मसु **येषाम्** आत्मनाम् उक्तलक्षणेन
आत्मयाथात्म्योपदेशजनितेन आत्मविषयेण अहरहः अभ्यासाधेयातिशयेन
निरतिशयपवित्रेण **ज्ञानेन तद**ज्ञानावरणम्
अनादिकालप्रवृत्तानन्तकर्मसंशयरूपाज्ञानं **नाशितं तेषां तत्** स्वाभाविकं
**परं ज्ञानं** अपरिमितम् असंकुचितम् **आदित्यवत्** सर्वम् यथावस्थितं
**प्रकाशयति।** तेषाम् इति विनष्टाज्ञानानां बहुत्वाभिधानाद्
आत्मस्वरूपबहुत्वम् न त्वेवाहं जातु नासं न त्वं नेमे (गीता 2।12) इति
उपक्रमावगतम् अत्र स्पष्टतरम् उक्तम्। न च इदं बहुत्वम् उपाधिकृतं
विनष्टाज्ञानानाम् उपाधिगन्धाभावात्। तेषाम् आदित्यवज्ज्ञानम् इति
व्यतिरेकनिर्देशात् ज्ञानस्य स्वरूपानुबन्धित्वम् उक्तम् आदित्यदृष्टान्तेन
च ज्ञातृज्ञानयोः प्रभाप्रभावतोः इव अवस्थानं च। तत एव संसारदशायां
ज्ञानस्य कर्मणा संकोचः मोक्षदशायां विकासः च उपपन्नः।
