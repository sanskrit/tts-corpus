+++
title = "12 युक्तः कर्मफलम्"

+++
।।5.12।।**युक्तः** आत्मव्यतिरिक्तफलेषु अचपलः आत्मैकप्रवणः **कर्मफलं
त्यक्त्वा** केवलात्मशुद्धये कर्मानुष्ठाय **नैष्ठिकीं शान्तिम् आप्नोति**
स्थिराम् आत्मानुभवरूपां निर्वृतिम् आप्नोति। **अयुक्तः**
आत्मव्यतिरिक्तफलेषु चपलः आत्मावलोकनविमुखः **कामकारेण फले सक्तः** कर्माणि
कुर्वन् नित्यं कर्मभिः **बध्यते** नित्यसंसारी भवति। अतः फलसङ्गरहित
इन्द्रियाकारेण परिणतायां प्रकृतौ कर्माणि संन्यस्य आत्मनो बन्धमोचनाय एव
कर्माणि कुर्वीत इति उक्तं भवति। अथ देहाकारपरिणतायां प्रकृतौ
कर्तृत्वसंन्यास उच्यते
