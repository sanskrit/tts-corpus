+++
title = "19 इहैव तैर्जितः"

+++
।।5.19।।**इह एव** साधनानुष्ठानदशायाम् एव **तैः सर्गो जितः** संसारो जितः
**येषाम्** उक्तरीत्या सर्वेषु आत्मसु **साम्ये स्थितं मनः निर्दोषं हि समं
ब्रह्म** प्रकृतिसंसर्गदोषवियुक्ततया समम् आत्मवस्तु हि ब्रह्म आत्मसाम्ये
स्थिताः चेद् **ब्रह्मणि स्थिता** एव **ते।** ब्रह्मणि स्थितिः एव हि
संसारजयः। आत्मसु ज्ञानैकाकारतया साम्यम् एव अनुसन्दधाना मुक्ता एव
इत्यर्थः। येन प्रकारेण अवस्थितस्य कर्मयोगिनः समदर्शनरूपो ज्ञानविपाको भवति
तं प्रकारम् उपदिशति
