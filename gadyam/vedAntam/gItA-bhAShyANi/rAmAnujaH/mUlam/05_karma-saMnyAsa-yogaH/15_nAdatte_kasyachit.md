+++
title = "15 नादत्ते कस्यचित्पापम्"

+++
।।5.15।।**कस्यचित्** स्वसम्बन्धितया अभिमतस्य पुत्रादेः **पापं** दुःखं
**न आदत्ते** न अपनुदति कस्यचित् प्रतिकूलतया अभिमतस्य **सुकृतं** सुखं **च
न** आदत्ते न अपनुदति। यतः अयं **विभुः** न क्वाचित्कः न
देवादिदेहाद्यसाधारणदेशः अत एव न कस्यचित् सम्बन्धी न कस्यचित् प्रतिकूलः
च। सर्वम् इदं वासनाकृतम्। एवंस्वभावस्य कथम् इयं विपरीतवासना उत्पद्यते
**अज्ञानेन आवृतं ज्ञानम्** ज्ञानविरोधिना पूर्वपूर्वकर्मणा
स्वफलानुभवयोग्यत्वाय अस्य ज्ञानम् आवृतं संकुचितम् तेन ज्ञानावरणरूपेण
कर्मणा देवादिदेहसंयोगः तत्तदात्माभिमानरूपमोहः च जायते। ततः च
तथाविधात्माभिमानवासना तदुचितकर्मवासना च। वासनातो विपरीतात्माभिमानः
कर्मारम्भश्च उपपद्यते।  
  
सर्वं ज्ञानप्लवेनैव वृजिनं संतरिष्यसि (गीता 4।36)ज्ञानाग्निः सर्वकर्माणि
भस्मसात्कुरुते तथा (गीता 4।37)न हि ज्ञानेन सदृशं पवित्रम् (गीता 4।38)
इति पूर्वोक्तं स्वकाले संगमयति
