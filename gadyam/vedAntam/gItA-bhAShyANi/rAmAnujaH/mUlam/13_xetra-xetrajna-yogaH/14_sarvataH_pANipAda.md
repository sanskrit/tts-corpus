+++
title = "14 सर्वतः पाणिपादम्"

+++
।।13.13।।**सर्वतःपाणिपादं तत्** परिशुद्धात्मस्वरूपं
सर्वतःपाणिपादकार्यशक्तम्; तथा **सर्वतोऽक्षिशिरोमुखम् सर्वतःश्रुतिमत्**
सर्वतश्चक्षुरादिकार्यकृत् --,अपाणिपादो जवनो ग्रहीता पश्यत्यचक्षुः स
श्रृणोत्यकर्णः (श्वे0 उ₀ 3।19) इति परस्य ब्रह्मणः अपाणिपादस्य अपि
सर्वतःपाणिपादादिकार्यकर्तृत्वं श्रूयते। प्रत्यगात्मनः अपि परिशुद्धस्य
तत्साम्यापत्त्या सर्वतःपाणिपादादिकार्यकर्तृत्वं श्रुतिसिद्धम् एव।  
  
तदा विद्वान् पुण्यपापे विधूय निरञ्जनः परमं साम्युपैति (मु0 उ₀ 3।1।3) इति
हि श्रूयते। इदं ज्ञानमुपाश्रित्य मम साधर्म्यमागताः। (गीता 14।2) इति च
वक्ष्यते।**लोके सर्वम् आवृत्य तिष्ठति** इति। लोके यद् वस्तुजातं तत्
सर्वं व्याप्य तिष्ठति परिशुद्धस्वरूपं देशादिपरिच्छेदरहिततया सर्वगतम्
इत्यर्थः।।
