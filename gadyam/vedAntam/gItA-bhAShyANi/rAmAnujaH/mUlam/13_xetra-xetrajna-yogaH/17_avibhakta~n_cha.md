+++
title = "17 अविभक्तञ् च"

+++
।।13.16।। देवमनुष्यादि**भूतेषु** सर्वत्र स्थितम् आत्मवस्तु
वेदितृत्वैकाकारतया **अविभक्तम्** अविदुषां देवाद्याकारेणअयं देवो मनुष्यः
इति **विभक्तम् इव च स्थितम्**। देवः अहम् मनुष्यः अहम् इति
देहसामानाधिकरण्येन अनुसंधीयमानम् अपि वेदितृत्वेन देहाद् अर्थान्तरभूतं
ज्ञातुं शक्यम् इति आदौ उक्तम्एतद् यो वेत्ति (गीता 13।1) इति। इदानीं
प्रकारान्तरैः च देहाद् अर्थान्तरत्वेन ज्ञातुं शक्यम् इति आह --
**भूतभर्तृ च** इति। भूतानां पृथिव्यादीनां देहरूपेण संहृतानां यद् भर्तृ
**तद्** भर्तव्येभ्यो भूतेभ्यः अर्थान्तरं **ज्ञेयम्;** अर्थान्तरम् इति
ज्ञातुं शक्यमित्यर्थः। तथा **ग्रसिष्णु** अन्नादीनां भौतिकानां ग्रसिष्णु;
ग्रस्यमानेभ्यो भूतेभ्यो ग्रसितृत्वेन अर्थान्तरभूतम् इति ज्ञातुं
शक्यम्।**प्रभविष्णु** च प्रभवहेतुः च। ग्रस्तानामन्नादीनाम् आकारान्तरेण
परिणतानां प्रभवहेतुः तेभ्यः अर्थान्तरम् इति ज्ञातुं शक्यम्
इत्यर्थः। मृतशरीरे ग्रसनप्रभवादीनाम् अदर्शनात् न भूतसंघातरूपं क्षेत्रं
ग्रसनप्रभवभरणहेतुः इति निश्चीयते।
