+++
title = "07 इच्छा द्वेषः"

+++
।।13.6।।**इच्छा द्वेषः सुखं दुःखम्** इति क्षेत्रकार्याणि क्षेत्रविकाराः उच्यन्ते।  
यद्य् अपि इच्छा-द्वेष-सुख-दुःखानि आत्म-धर्म-भूतानि;  
तथापि आत्मनः क्षेत्र-संबन्ध-प्रयुक्तानि इति  
क्षेत्र-कार्यतया क्षेत्र-विकारा उच्यन्ते।

तेषां पुरुष-धर्मत्वम्।  

> पुरुषः सुखदुःखानां  
> भोक्तृत्वे हेतुर् उच्यते (गीता 13।20) इति वक्ष्यते। 

**संघातः चेतनाधृतिः;**  
**आधृतिः** आधारः;  
सुखदुःखे भुञ्जानस्य भोगापवर्गौ साधयतः च **चेतनस्य** आधारतया उत्पन्नो भूत-**संघातः**;  
प्रकृत्य्-आदि-पृथिव्य्-अन्त-द्रव्यारब्धम् इन्द्रियाश्रय-भूतम्;  
इच्छा-द्वेष-सुख-दुःख-विकारि-भूत-संघात-रूपं, 
चेतन-सुख-दुःखोपभोगाधारत्व-प्रयोजनं **क्षेत्रम्** इति उक्तं भवति।

**एतत् क्षेत्रं समासेन** संक्षेपेण **सविकारं** सकार्यम् **उदाहृतम्**।
