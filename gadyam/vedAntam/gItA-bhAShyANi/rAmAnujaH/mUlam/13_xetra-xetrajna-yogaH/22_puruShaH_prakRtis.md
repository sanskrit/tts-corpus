+++
title = "22 पुरुषः प्रकृतिस्थो"

+++
।।13.21।। गुणशब्दः स्वकार्येषु औपचारिकः; स्वतःस्वानुभवैकसुखः **पुरुषः
प्रकृतिस्थः** प्रकृतिसंसृष्टः **प्रकृतिजान् गुणान्**
प्रकृतिसंसर्गौपाधिकान् सत्त्वादिगुणकार्यभूतान् सुखदुःखादीन् **भुङ्क्ते**
अनुभवति। प्रकृतिसंसर्गहेतुम् आह --
पूर्वपूर्वप्रकृतिपरिणामरूपदेवमनुष्यादियोनिविशेषेषु स्थितः अयं पुरुषः
तत्तद्योनिप्रयुक्तसत्त्वादिगुणमयेषुसुखदुःखादिषु सक्तः तत्साधनहेतुभूतेषु
पुण्यपापकर्मसु प्रवर्तते; ततः तत्पुण्यपापफलानुभवाय सदसद्योनिषु
साध्वसाधुयोनिषु जायते। ततः च कर्म आरभते; ततः च जायते; यावद्
अमानित्वादिकान् आत्मप्राप्तिसाधनभूतान् गुणान् न सेवते; तावद् एव संसरति;
तदिदम् उक्तम् -- **कारणं गुणसङ्गः अस्य सदसद्योनिजन्मसु।** इति।
