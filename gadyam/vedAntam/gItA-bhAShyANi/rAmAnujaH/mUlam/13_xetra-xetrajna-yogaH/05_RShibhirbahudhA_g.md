+++
title = "05 ऋषिभिर्बहुधा गीतम्"

+++
।।13.4।। तद् इदं क्षेत्रक्षेत्रज्ञयाथात्म्यम् **ऋषिभिः** पराशरादिभिः
**बहुधा** बहुप्रकारं **गीतम्**अहं त्वं च तथान्ये च भूतैरुह्याम पार्थिव।
गुणप्रवाहपतितो भूतवर्गोऽपि यात्ययम्।। कर्मवश्या गुणा ह्येते सत्त्वाद्याः
पृथिवीपते। अविद्यासञ्चितं कर्म तच्चाशेषेषु जन्तुषु।। आत्मा शुद्धोऽक्षरः
शान्तो निर्गुणः प्रकृतेः परः। प्रवृद्ध्यपचयौ नास्य चैकस्याखिलजन्तुषु।।
(वि0 पु0 2।13।69 -- 71) तथापिण्डः पृथग्यतः पुंसः
शिरःपाण्यादिलक्षणः।। ततोऽहमिति कुत्रैतां संज्ञां राजन्करोम्यहम्।। (वि0
पु0 2।13।89) तथा चकिं त्वमेतच्छिरः किं नु ग्रीवा तव तथोदरम्। किमु
पादादिकं त्वं वै तवैतत्किं महीपते।। समस्तावयवेम्यस्त्वं पृथक् भूप
व्यवस्थितः। कोऽहमित्येव निपुणो भूत्वा चिन्तय पार्थिव।। (वि0 पु0
2।13।102103) इति।  
  
एवं विविक्तयोः द्वयोः वासुदेवात्मकत्वं च आहुः -- इन्द्रियाणि मनो बुद्धिः
सत्त्वं तेजो बलं धृतिः। वासुदेवात्मकान्याहुः क्षेत्रं क्षेत्रज्ञमेव च।।
(महा0 शान्तिपर्व 149।136) इति।  
  
**छन्दोभिः विविधैः** पृथक् पृथग्विधैः छन्दोभिः ऋग्यजुः सामाथर्वभिः
देहात्मनोः स्वरूपं **पृथग्** गीतम् -- तस्माद्वा एतस्माद् आत्मन आकाशः
संभूतः आकाशाद् वायुः; वायोरग्निः; अग्नेरापः; अद्भ्यः पृथिवी; पृथिव्या
ओषधयः; ओषधीभ्योऽन्नम्; अन्नात् पुरुषः; स वा एष पुरुषः अन्नरसमयः (तै0 उ₀
2।1) इति शरीरस्वरूपम् अभिधाय तस्माद् अन्तरं प्राणमयं तस्मात् च अन्तरं
मनोमयम् अभिधायतस्माद्वा एतस्मान्मनोमयादन्योऽन्तर आत्मा विज्ञानमयः (तै0
उ₀ 2।4) इति क्षेत्रज्ञस्वरूपम् अभिधायतस्माद्वा एतस्माद्विज्ञानमयात्
अन्योऽन्तर आत्मानन्दमयः (तै0 उ₀ 2।5) इति क्षेत्रज्ञस्य अपि अन्तरात्मतया
आनन्दमयः परमात्मा अभिहितः। एवम् ऋक्सामाथर्वसु च तत्र तत्र
क्षेत्रक्षेत्रज्ञयोः पृथग्भावः तयोः ब्रह्मात्मकत्वं च सुस्पष्टं गीतम्।  
  
ब्रह्मसूत्रपदैः च एव ब्रह्मप्रतिपादनसूत्राख्यैः पदैः शारीरकसूत्रैः
**हेतुमद्भिः** हेतुयुक्तैः। **विनिश्चितैः** निर्णयान्तैःन वियदश्रुतेः
(ब्र0 सू0 2।3।1) इति आरभ्य क्षेत्रप्रकारनिर्णय
उक्तः। नात्माऽश्रुतेर्नित्यत्वाच्च ताभ्यः (ब्र0 सू0 2।3।17)
इत्यारभ्यज्ञोऽत एव (ब्र0 सू0 2।3।18) इत्यादिभिः
क्षेत्रज्ञयाथात्म्यनिर्णय उक्तः। परात्तु तच्छ्रुतेः (ब्र0 सू0 2।3।41) इति
च भगवत्प्रवर्त्यत्वेन भगवदात्मकत्वम् उक्तम्। एवं बहुधा गीतं
क्षेत्रक्षेत्रज्ञयाथात्म्यं मया संक्षेपेण सुस्पष्टम् उच्यमानं श्रृणु इति
अर्थः।
