+++
title = "13 ज्ञेयं"

+++
।।13.12।। अमानित्वादिभिः साधनैः **ज्ञेयं** प्राप्यं **यत्**
प्रत्यगात्मस्वरूपं **तत् प्रवक्ष्यामि; यद् ज्ञात्वा**
जन्मजरामरणादिप्राकृतधर्मरहितम् अमृतम् आत्मानं प्राप्नोति। **अनादि**
आदिर्यस्य न विद्यते तद् अनादि; अस्य हि प्रत्यगात्मन उत्पत्तिः न विद्यते
तत एव अन्तो न विद्यते। श्रुतिश्च -- न जायते म्रियते वा विपश्चित् (क0 उ₀
1।2।18) इति।  
  
**मत्परम्** -- अहं परो यस्य तद् मत्परम् -- इतस्त्वन्यां प्रकृतिं विद्धि
मे परां जीवभूताम् (गीता 7।5) इति हि उक्तम्; भगवच्छरीरतया भगवच्छेषतैकरसं
हि आत्मस्वरूपम्। तथा च श्रुतिः -- य आत्मनि तिष्ठन्नात्मनोऽन्तरो यमात्मा
न वेद यस्यात्मा शरीरं य आत्मानमन्तरो यमयति (बृ0 उ₀ 3।7।22) इति। तथा स
कारणं करणादिपाधिपो न चास्य कश्चिज्जनिता न चाधिपः। (श्वे0 उ₀
6।9)प्रधानक्षेत्रज्ञपतिर्गुणेशः (श्वे0 उ₀ 6।16) इत्यादिका।  
  
ब्रह्म बृहत्त्वगुणयोगि; शरीरादेः अर्थान्तरभूतम्; स्वतः शरीरादिभिः
परिच्छेदरहितं क्षेत्रज्ञतत्त्वम् इत्यर्थः। स चानन्त्याय कल्पते (श्वे0 उ₀
5।9) इति हि श्रूयते। शरीरपरिच्छिन्नत्वं च अस्य कर्मकृतं कर्मबन्धाद्
मुक्तस्य आनन्त्यम्। आत्मनि अपि ब्रह्मशब्दः प्रयुज्यते। स
गुणान्समतीत्यैतान् ब्रह्मभूयाय कल्पते। (गीता 14।26)ब्रह्मणो हि
प्रतिष्ठाहममृतस्याव्ययस्य च।। (गीता 14।27)ब्रह्मभूतः प्रसन्नात्मा न
शोचति न काङ्क्षति। समः सर्वेषु भूतेषु मद्भक्तिं लभते पराम्।। (गीता
18।54) इति वचनम्। न सत् तत् न असद् उच्यते कार्यकारणरूपावस्थाद्वयरहिततया
सदसच्छब्दाभ्याम् आत्मस्वरूपं न उच्यते।  
  
कार्यावस्थायां हि देवादिनामरूपभाक्त्वेन सद् इति उच्यते; तदनर्हतया
कारणावस्थायाम् असद् इति उच्यते। तथा च श्रुतिः -- असद्वा इदमग्र आसीत्।
ततो वै सदजायत। (तै0 उ₀ 2।7)तद्धेदं तर्ह्यव्याकृतमासीत्तन्नामरूपाभ्यां
व्याक्रियते (बृ0 उ₀ 1।4।7) इत्यादिका। कार्यकारणावस्थाद्वयान्वयः तु
आत्मनः कर्मरूपाविद्यावेष्टनकृतः; न स्वरूपतः; इति सदसच्छब्दाभ्याम्
आत्मस्वरूपं न उच्यते। यद्यपिअसद्वा इदमग्र आसीत् इति कारणावस्थं परं ब्रह्म
उच्यते। तथापि नामरूपविभागानर्हसूक्ष्मचिदचिद्वस्तुशरीरं परं ब्रह्म
कारणावस्थम् इति कारणावस्थायां क्षेत्रक्षेत्रज्ञस्वरूपम् अपि
असच्छब्दवाच्यम्; क्षेत्रज्ञस्य सा अवस्था कर्मकृता इति परिशुद्धस्वरूपं न
सदसच्छब्दनिर्देश्यम्।
