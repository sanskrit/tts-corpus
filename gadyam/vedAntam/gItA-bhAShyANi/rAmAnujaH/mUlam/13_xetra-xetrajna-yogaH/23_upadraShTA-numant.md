+++
title = "23 उपद्रष्टाऽनुमन्ता च"

+++
।।13.22।।**अस्मिन् देहे** अवस्थितो अयं पुरुषो
देहप्रवृत्त्यनुगुणसंकल्पादिरूपेण देहस्य **उपद्रष्टा अनुमन्ता च** भवति
तथा देहस्य **भर्ता** च भवति तथा देहप्रवृत्तिजनितसुखदुःखयोः **भोक्ता** च
भवति। एवं देहनियमनेन देहभरणेन देहशेषित्वेन च देहेन्द्रियमनांसि प्रति
**महेश्वरः** भवति। तथा च वक्ष्यते -- शरीरं यदवाप्नोति
यच्चाप्युत्क्रामतीश्वरः। गृहीत्वैतानि संयाति वायुर्गन्धानिवाशयात्।।
(गीता 15।8) इति।  
  
अस्मिन्देहे देहेन्द्रियमनांसि प्रति **परमात्मा इति च अपि उक्तः।** देहे
मनसि च आत्मशब्दः अनन्तरम् एव प्रयुज्यते -- ध्यानेनात्मनि पश्यन्ति
केचिदात्मानमात्मना। (गीता 13।24) इति। अपिशब्दात् महेश्वर इति अपि उक्त
इति गम्यते। **पुरुषः परः**अनादिमत्परम् (गीता 13।12) इत्यादिना उक्तः
अपरिच्छिन्नज्ञानशक्तिः अयं पुरुषः अनादिप्रकृतिसंबन्धकृतगुणसङ्गात्
एतद्देहमात्रमहेश्वरो देहमात्रपरमात्मा च भवति।
