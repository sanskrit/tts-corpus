+++
title = "08 अमानित्वमदम्भित्वमहिंसा"

+++
अथ क्षेत्रकार्येषु आत्मज्ञानसाधनतया उपादेया गुणाः प्रोच्यन्ते --

।।13.7।।**अमानित्वम्** उत्कृष्टजनेषु अवधीरणारहित्वम्। **अदम्भित्वं**
धार्मिकत्वयशःप्रयोजनतया धर्मानुष्ठानं दम्भः तद्रहितत्वम्। **अहिंसा**
वाङ्मनःकायैः परपीडारहित्वम्। **क्षान्तिः** परैः पीड्यमानस्य अपि तान्
प्रति अविकृतचित्तव्यम्। **आर्जवं** परान् प्रति वाङ्मनःकायवृत्तीनाम्
एकरूपता। **आचार्योपासनम्** आत्मज्ञानप्रदायिनि आचार्ये
प्रणिपातपरिप्रश्नसेवादिनिरतत्वम्। **शौचम्** आत्मज्ञानतत्साधनयोग्यता
मनोवाक्कायगता शास्त्रसिद्धा। **स्थैर्यम्** अध्यात्मशास्त्रोदितेषु
अर्थेषु निश्चलत्वम्। **आत्मविनिग्रहः** -- आत्मस्वरूपव्यतिरिक्तविषयेभ्यो
मनसो निवर्तनम्।
