+++
title = "19 इति क्षेत्रम्"

+++
।।13.18।। एवंमहाभूतान्यहंकारः (गीता 13।5) इत्यादिनासंघातश्चेतनाधृतिः
(गीता 13।6) इत्यन्तेन क्षेत्रतत्त्वं समासेन उक्तम्। अमानित्वम् (गीता
13।7) इत्यादिनातत्त्वज्ञानार्थदर्शनम् (गीता 13।11) इत्यन्तेन ज्ञातव्यस्य
आत्मतत्त्वस्य ज्ञानसाधनम् उक्तम्। अनादिमत्परम् (गीता 13।12) इत्यादिनाहृदि
सर्वस्य विष्ठितम् (गीता 13।17) इत्यन्तेन ज्ञेयस्य क्षेत्रज्ञस्य
याथात्म्यं च संक्षेपेण **उक्तम्। मद्भक्त एतत्** क्षेत्रयाथात्म्यं
क्षेत्राद् विविक्तात्मस्वरूपप्राप्त्युपाययाथात्म्यं क्षेत्रज्ञयाथात्म्यं
च **विज्ञाय मद्भावाय** उपपद्यते। मम यो भावः स्वमावः असंसारित्वम्;
असंसारित्वप्राप्तये उपपन्नो भवति इत्यर्थः। अथ अत्यन्तविविक्तस्वभावयोः
प्रकृत्यात्मनोः संसर्गस्य अनादित्वं संसृष्टयोः द्वयोः कार्यभेदः
संसर्गहेतुः च उच्यते --
