+++
title = "18 अहङ्कारम् बलम्"

+++
।।16.18।। अनन्यापेक्षः अहम् एव सर्वं करोमि इति एवंरूपम् **अहङ्कारम्**
आश्रिताः; तथा सर्वस्य करणे मद्बलम् एव पर्याप्तम् इति च **बलम्;**
अतोमत्सदृशो न कश्चिद् अस्ति इति च **दर्पम्;**एवंभूतस्य मम काममात्रेण
सर्वं संपत्स्यते इति **कामम्;**मम ये अनिष्टकारिणः तान् सर्वान् हनिष्यामि
इति **च क्रोधम्;** एवम् एतान् **संश्रिताः** स्वदेहेषु **परदेहेषु** च
अवस्थितं सर्वस्य कारयितारं पुरुषोत्तमं **माम् अभ्यसूयकाः प्रद्विषन्तः**
कुयुक्तिभिः मत्स्थितौ दोषम् आविष्कुर्वन्तो माम् असहमानाः; अहङ्कारादिकान्
संश्रिताः; यागादिकं सर्वं क्रियाजातं कुर्वते इत्यर्थः।
