+++
title = "08 असत्यमप्रतिष्ठन् ते"

+++
।।16.8।।**असत्यं जगत्** एतत् सत्यशब्दनिर्दिष्टब्रह्मकार्यतया
ब्रह्मात्मकम् इति न आहुः। **अप्रतिष्ठं** तथा ब्रह्मणि प्रतिष्ठितम् इति न
वदन्ति। ब्रह्मणा अनन्तेन धृता हि पृथिवी; सर्वान् लोकान् बिभर्ति।
यथोक्तन्तेनेयं नागवर्येण शिरसा विधृता मही। बिभर्ति मालां लोकानां
सदेवासुरमानुषाम्।। (वि0 पु0 2।5।27) इति।  
  
अनीश्वरं सत्यसंकल्पेन परब्रह्मणा सर्वेश्वरेण मया एतत् नियमितम् इति च न
वदन्ति। अहं सर्वस्यं प्रभवो मत्तः सर्वं प्रवर्तते। (गीता 10।8) इति हि
उक्तम्। वदन्ति च एवम् **अपरस्परसम्भूतं किम् अन्यत्** योषित्पुरुषयोः
परस्परसम्बन्धेन जातम् इदं मनुष्यपश्वादिकम् उपलभ्यते। अनेवंभूतं किम्
अन्यद् उपलभ्यते किञ्चिद् अपि न उपलभ्यते इत्यर्थः। अतः सर्वम् इदं जगत्
**कामहेतुकम्** इति।
