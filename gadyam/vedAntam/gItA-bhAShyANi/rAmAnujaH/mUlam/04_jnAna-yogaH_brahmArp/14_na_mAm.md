+++
title = "14 न माम्"

+++
।।4.14।। यत इमानि विचित्रसृष्ट्यादीनि **न मां कर्माणि लिम्पन्ति** न मां
संबध्नन्ति। न मत्प्रयुक्तानि इमानि देवमनुष्यादिवैचित्र्याणि सृज्यानां
पुण्यपापरूपकर्मविशेषप्रयुक्तानि इत्यर्थः। अतः प्राप्ताप्राप्तविवेकन
विचित्रसृष्ट्यादेः न अहं कर्ता। यतश्च सृष्टाः क्षेत्रज्ञाः
सृष्टिलब्धकरणकलेवराः सृष्टिलब्धं भोग्यजातं फलसङ्गादिहेतुस्वकर्मानुगुणं
भुञ्जते सृष्ट्यादि**कर्मफले** च तेषाम् एव स्पृहा इति **न मे स्पृहा।  
  
तथा सूत्रकारः वैषम्यनैर्घृण्ये न सापेक्षत्वात् (ब्र0 सू0 2।1।34) इति।
तथा आह भगवान् पराशरः निमित्तमात्रमेवायं सृज्यानां सर्गकर्माणि।
प्रधानकारणीभूता यतो वै सृज्यशक्तयः।। निमित्तमात्रं मुक्त्वेदं
नान्यत्किञ्चिदपेक्ष्यते। नीयते तपतां श्रेष्ठ स्वशक्त्या वस्तु
वस्तुताम्।। (वि0 पु0 1।4।5152) इति। सृज्यानां देवादीनां क्षेत्रज्ञानां
सृष्टेः कारणमात्रम् एव अयं परमपुरुषः देवादिवैचित्र्ये तु प्रधानकारणं
सृज्यभूतक्षेत्रज्ञानां प्राचीनकर्मशक्तय एव। अतो निमित्तमात्रं मुक्तवा
सृष्टेः कर्तारं परमपूरुषं मुक्त्वा इदं क्षेत्रज्ञवस्तु देवादिविचित्रभावे
न अन्यद् अपेक्षते स्वगतप्राचीनकर्मशक्त्या एव हि देवादिवस्तुभावं नीयते
इत्यर्थः। एवम् उक्तेन प्रकारेण सृष्ट्यादेः कर्तारम् अपि अकर्तारं
सृष्ट्यादिकर्मफलसङ्गरहितं च** यो माम् अभिजानाति **स
कर्मयोगारम्भविरोधिभिः फलसङ्गादिहेतुभिः प्राचीन**कर्मभिः न संबध्यते
**मुच्यते इत्यर्थः।**
