+++
title = "06 अजोऽपि सन्नव्ययात्मा"

+++
।।4.6।। अजत्वाव्ययत्वसर्वेश्वरत्वादिसर्वं पारमेश्वरं प्रकारम् अजहद् एव
**स्वां प्रकृतिम् अधिष्ठाय आत्ममायया संभवामि** प्रकृतिः स्वभावः स्वम् एव
स्वभावम् अधिष्ठाय स्वेन एव रूपेण स्वेच्छया संभवामि इत्यर्थः।  
  
स्वरूपं तु आदित्यवर्णं तमसः परस्तात्। (यजुर्वे0 31।18)क्षयन्तमस्य रजसः
पराके। (साम0 17।1।4।2)य एषोऽन्तरादित्ये हिरण्मयः पुरुषः (छा0 उ₀ 1।6।6)
तस्मिन्नयं पुरुषो मनोमयोऽमृतो हिरण्मयः। (तै0 उ₀ 1।6।1)सर्वे निमेषा
जज्ञिरे विद्युतः पुरुषादधि। (यजुर्वे0 32।2)भारूपः सत्यसंकल्प आकाशात्मा
सर्वकर्मा सर्वकामः सर्वगन्धः सर्वरसः। (छा0 उ₀ 3।14।2)माहारजनं वासः (बृ0
उ₀ 2।3।6) इत्यादिश्रुतिसिद्धम्।  
  
आत्ममायया आत्मीयया मायया। माया वयुनं ज्ञानम् (वे0 नि0 ध0 व0 22) इति
ज्ञानपर्यायः अत्र मायाशब्दः। तथा च अभियुक्तप्रयोगः मायया सततं वेत्ति
प्राणिनां च शुभाशुभम् इति। आत्मीयेन ज्ञानेन आत्मसंकल्पेन इत्यर्थः। अतः
अपहतपाप्मत्वादिसमस्तकल्याणगुणात्मकत्वं सर्वम् ऐश्वरं स्वभावम् अजहद् एव
स्वम् एव रूपं देवमनुष्यादिसजातीयस्थानं कुर्वन् आत्मसंकल्पेन देवादिरूपः
संभवामि।  
  
तद् इदम् आह अजायमानो बहुधा विजायते (यजुर्वेद 31।19) इति श्रुतिः।
इतरपुरुषसाधारणं जन्म अकुर्वन् देवादिरूपेण स्वसंकल्पेन उक्तप्रक्रियया
जायत इत्यर्थः। बहूनि मे व्यतीतानि जन्मानि तव चार्जुन। तान्यहं वेद सर्वाणि
(गीता 4।5)तदात्मानं सृजाम्यहम्।। (गीता 4।7)जन्म कर्म च मे दिव्यमेवं यो
वेत्ति तत्त्वतः। (गीता 4।9) इति पूर्वापराविरोधाच्च। जन्मकालम् आह
