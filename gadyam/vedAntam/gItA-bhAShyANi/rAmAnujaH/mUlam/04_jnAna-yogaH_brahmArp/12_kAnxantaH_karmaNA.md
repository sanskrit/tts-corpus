+++
title = "12 काङ्क्षन्तः कर्मणाम्"

+++
।।4.12।। सर्व एव पुरुषाः **कर्मणां** फलं काङ्क्षमाणा इन्द्रादि**देवता**
यथाशास्त्रं **यजन्ते** आराधयन्ति। न तु कश्चिद् अनभिसंहितफल
इन्द्रादिदेवतात्मभूतं सर्वयज्ञानां भोक्तारं मां यजते। कुत एतत् यतः
**क्षिप्रम्** अस्मिन् एव **मानुषे लोके कर्मजा** पुत्रपश्वन्नाद्या
**सिद्धिः भवति।** मनुष्यलोकशब्दः स्वर्गादिलोकप्रदर्शनार्थः। सर्व एव हि
लौकिकाः पुरुषा अक्षीणानादिकालप्रवृत्तानन्तपापसंचयतया अविवेकिनः
क्षिप्रफलाभिकाङ्क्षिणः पुत्रपश्वन्नादिस्वर्गाद्यर्थतया सर्वाणि कर्माणि
इन्द्रादिदेवताराधनमात्राणि कुर्वते न तु कश्चित् संसारोद्विग्नहृदयो
मुमुक्षुः उक्तलक्षणं कर्मयोगं मदाराधनभूतम् आरभते
इत्यर्थः। यथोक्तकर्मयोगारम्भविरोधिपापक्षयहेतुम् आह
