+++
title = "08 परित्राणाय साधूनाम्"

+++
।।4.8।। साधव उक्तलक्षणधर्मशीला वैष्णवाग्रेसरा मत्समाश्रयणे प्रवृत्ता
मन्नामकर्मस्वरूपाणाम् अवाङ्मनसगोचरतया मद्दर्शनाद् ऋते
स्वात्मधारणपोषणादिसुखम् अलभमाना अणुमात्रकालम् अपि कल्पसहस्रं मन्वानाः
प्रशिथिलसर्वगात्रा भवेयुः इति मत्स्वरूपचेष्टितावलोकनालापादिदानेन तेषां
**परित्राणाय** तद्विपरीतानां **विनाशाय** च क्षीणस्य वैदिकधर्मस्य
मदाराधनरूपस्य आराध्यस्वरूपप्रदर्शनेन तस्य स्थापनाय च देवमनुष्यादिरूपेण
**युगे युगे संभवामि।** कृतत्रेतादियुगविशेषनियमः अपि नास्ति इत्यर्थः।
