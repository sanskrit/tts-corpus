+++
title = "04 अपरम् भवतो"

+++
।।4.4।। अर्जुन उवाच कालसंख्यया **अपरम्** अस्मज्जन्मसमकालमं हि **भवतो जन्म
विवस्वतः च** कालसंख्यया परम् अष्टाविंशतिचतुर्युगसंख्यातम् **त्वम् एव आदौ
प्रोक्तवान् इति कथम् एतद्** असम्भावनीयं विशेषण यथार्थं **जानीयाम्।  
  
ननु जन्मान्तरेण अपि वक्तुं शक्यम् जन्मान्तरकृतस्य महतां स्मृतिः च
युज्यते। इति अत्र न कश्चिद् विरोधः। न च असौ वक्तारम् एनं वसुदेवतनयं
सर्वेश्वरं न जानाति यत एवं वक्ष्यति परं ब्रह्म परं धाम पवित्रं परमं
भवान्। पुरुषं शाश्वतं दिव्यमादिदेवमजं विभुम्।। आहुस्त्वामृषयः सर्वे
देवर्षिर्नारदस्तथा। असितो देवलो व्यासः स्वयं चैव ब्रवीषि मे।। (10।1213)
इति। युधिष्ठिरराजसूयादिषु भीष्मादिभ्यः च असकृत् श्रुतम् कृष्ण एव हि
लोकानामुत्पत्तिप्रभवाप्ययः। कृष्णस्य हि कृते भूतमिदं विश्वं चराचरम्।।
(महा0 सभा0 38।23) इत्येवमादिषु कृष्णस्य हि कृते इति कृष्णस्य शेषभूतम्
इदं कृत्स्नं जगद् इत्यर्थः। अत्र उच्यते जानाति एव अयं भगवन्तं वसुदेवतनयं
पार्थः। जानतः अपि अजानतः इव पृच्छतः अयम् आशयः
निखिलहेयप्रत्यनीककल्याणैकतानस्य सर्वेश्वरस्य सर्वज्ञस्य सत्यसंकल्पस्य च
अवाप्तसमस्तकामस्य कर्मपरवशदेवमनुष्यादिसजातीयं जन्म किम् इन्द्रजालादिवत्
मिथ्या किं वा सत्यम् सत्यत्वे च कथं जन्मप्रकारः किमात्मकः अयं देहः कश्च
जन्महेतुः कदा च जन्म किमर्थं वा जन्म इति परिहारप्रकारेण प्रश्नार्थो
विज्ञायते।**
