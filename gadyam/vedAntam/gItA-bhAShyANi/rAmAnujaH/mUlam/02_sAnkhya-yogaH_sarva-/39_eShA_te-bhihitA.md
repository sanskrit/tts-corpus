+++
title = "39 एषा तेऽभिहिता"

+++
।।2.39।। संख्या बुद्धिः+++(5)+++। बुद्ध्यावधारणीयम् आत्मतत्त्वं साङ्ख्यम्। ज्ञातव्ये
आत्मतत्त्वे तज्-ज्ञानाय या बुद्धिः अभिधेया "न त्वेवाहम्" (गीता 2।12)
इत्यारभ्य "तस्मात् सर्वाणि भूतानि" (गीता 2।30) इत्यन्तेन सा **एषा
अभिहिता।**  

आत्मज्ञान-पूर्वक-मोक्ष-साधन-भूत-कर्मानुष्ठाने यो बुद्धि-योगो वक्तव्यः स इह योगशब्देन उच्यते- "दूरेण ह्यवरं कर्म बुद्धियोगात्" (गीता 2।49) इति हि वक्ष्यते। तत्र **योगे** या **बुद्धिः** वक्तव्या ताम् इमाम् अभिधीयमानां **श्रृणु यया** बुद्ध्या **युक्तः** **कर्मबन्धं
प्रहास्यसि।** कर्मणा बन्धः संसारबन्ध इत्यर्थः। 
