+++
title = "47 कर्मण्येवाधिकारस्ते मा"

+++
अतः सत्त्वस्थस्य मुमुक्षोः एतावद् एव उपादेयम् इत्याह -

।।2.47।। नित्ये नैमित्तिके काम्ये च केनचित् फलविशेषेण संबन्धितया
श्रूयमाणे **कर्मणि** नित्यसत्त्वस्थस्य मुमुक्षोः ते कर्ममात्रे
**अधिकारः।** तत्संबन्धितया अवगतेषु **फलेषु** न कदाचिद् अपि अधिकारः।
सफलस्य बन्धरूपत्वात् फलरहितस्य केवलस्य मदाराधनरूपस्य मोक्षहेतुत्वाच्च।  
**मा** च कर्मफलयोः **हेतुः भूः।** त्वया अनुष्ठीयमाने अपि कर्मणि
नित्यसत्त्वस्थस्य मुमुक्षोः तवाकर्तृत्वम् अपि अनुसन्धेयम्। फलस्य अपि
क्षुन्निवृत्त्यादेः न त्वं हेतुः इति अनुसन्धेयम्। तद् उभयं गुणेषु वा
सर्वेश्वरे मयि वा अनुसन्धेयम् इति उत्तरत्र वक्ष्यते। एवम् अनुसन्धाय कर्म
कुरु। **अकर्मणि** अननुष्ठाने न योत्स्यामि इति यत् त्वया अभिहितं न तत्र
**ते सङ्गः अस्तु।** उक्तेन प्रकारेण युद्धादिकर्मणि एव सङ्गः अस्तु
इत्यर्थः।  
एतद् एव स्पष्टीकरोति  
