+++
title = "41 व्यवसायात्मिका"

+++
।।2.41।।**इह** शास्त्रीये सर्वस्मिन् कर्मणि **व्यवसायात्मिका बुद्धिः एका।** मुमुक्षुणा अनुष्ठेये कर्मणि बुद्धिः **व्यवसायात्मिका बुद्धिः**। **व्यवसायो** निश्चयः। सा हि **बुद्धिः** आत्म-याथात्म्य-निश्चय-पूर्विका। 

काम्य-कर्म-विषया तु बुद्धिः अव्यवसायात्मिका।+++(5)+++ तत्र हि कामाधिकारे देहाद् अतिरिक्तात्मास्तित्व-मात्रम् अपेक्षितम् न आत्म-स्वरूप-याथात्म्य-निश्चयः स्वरूप-याथात्म्यानिश्चये अपि स्वर्गादि-फलार्थित्व--तत्-साधनानुष्ठान--तत्-फलानुभवानां संभवाद् अविरोधाच् च।  

सा इयं व्यवसायात्मिका बुद्धिः एक-फल-साधनविषयतया एका। एकस्मै मोक्ष-फलाय हि मुमुक्षोः सर्वाणि कर्माणि विधीयन्ते।  
अतः शास्त्रार्थस्य एकत्वात् सर्वकर्मविषया बुद्धिः एका एव। यथा
एकफलसाधनतया आग्नेयादीनां षण्णां सेतिकर्तव्यताकानाम् एकशास्त्रार्थतया
तद्विषया बुद्धिः एका तद्वद् इत्यर्थः।  
**अव्यवसायिनां** तु स्वर्गपुत्रपश्वन्नादिफलसाधनकर्माधिकृतानां
**बुद्धयः** फलानन्त्याद् **अनन्ताः** तत्रापि **बहुशाखाः।** एकस्मै
फलाय चोदिते अपि दर्शपूर्णमासादौ कर्मणिआयुराशास्ते सुप्रजस्त्वमाशास्ते
इत्याद्यवगतावान्तरफलभेदेन बहुशाखात्वं च विद्यते। अतः अव्यवसायिनां
बुद्धयः अनन्ता बहुशाखाश्च।  
एतद् उक्तं भवति नित्येषु नैमित्तिकेषु कर्मसु प्रधानफलानि अवान्तरफलानि च
यानि श्रूयमाणानि तानि सर्वाणि परित्यज्य मोक्षैकफलतया सर्वाणि कर्माणि
एकशास्त्रार्थतया अनुष्ठेयानि। काम्यानि च स्ववर्णाश्रमोचितानि तत्तत्फलानि
परित्यज्य मोक्षफलसाधनतया नित्यनैमित्तिकैः एकीकृत्य यथाबलम् अनुष्ठेयानि
इति।  
