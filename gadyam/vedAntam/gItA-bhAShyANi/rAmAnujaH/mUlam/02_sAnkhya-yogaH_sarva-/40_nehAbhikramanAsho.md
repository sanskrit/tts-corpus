+++
title = "40 नेहाभिक्रमनाशोऽस्ति"

+++

वक्ष्यमाण-बुद्धि-युक्तस्य कर्मणो माहात्म्यम् आह -  
।।2.40।।**इह** कर्मयोगे **न अभिक्रमनाशः अस्ति।** अभिक्रम आरम्भः, नाशः फल-साधन-भाव-नाशः। आरब्धस्य असमाप्तस्य विच्छिन्नस्य अपि न निष्फलत्वम्।

आरब्धस्य विच्छेदे **प्रत्यवायः** अपि **न विद्यते।** **अस्य** कर्मयोगाख्यस्य स्व**धर्मस्य** स्वल्पांशः **अपि महतो भयात्** संसार-भयात् **त्रायते।** अयम् अर्थः 

> पार्थ नैवेह नामुत्र विनाशस्तस्य विद्यते। (गीता 6।40) 

इति उत्तरत्र प्रपञ्चयिष्यते।  

अन्यानि हि लौकिकानि वैदिकानि च साधनानि विच्छिन्नानि, न हि फल-प्रसवाय भवन्ति प्रत्यवायाय च भवन्ति। काम्य-कर्म-विषयाया बुद्धेः मोक्षसाधनभूतकर्मविषयां बुद्धिं विशिनष्टि  
