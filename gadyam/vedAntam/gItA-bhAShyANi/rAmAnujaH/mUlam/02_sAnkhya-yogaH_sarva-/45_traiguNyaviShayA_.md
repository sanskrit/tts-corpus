+++
title = "45 त्रैगुण्यविषया वेदा"

+++
एवम् अत्यन्ताल्प-फलानि पुनर्-जन्म-प्रसवानि कर्माणि माता-पितृ-सहस्रेभ्यः अपि वत्सल-तरतया आत्मोपजीवने प्रवृत्ता वेदाः किमर्थं वदन्ति कथं वा वेदोदितानि त्याज्यतया उच्यन्ते इति अत्र आह -

।।2.45।। त्रयो गुणाः **त्रैगुण्यं** सत्त्व-रजस्-तमांसि, सत्त्व-रजस्-तमः-प्रचुराः पुरुषाः त्रैगुण्यशब्देन उच्यन्ते। तद्-**विषया वेदाः** तमः-प्रचुराणां रजः-प्रचुराणां सत्त्व-प्रचुराणां च वत्सल-तरतया एव हितम् अवबोधयन्ति वेदाः। यदि एषां स्व-गुणानुगुण्येन स्वर्गादि-साधनम् एव हितं न अवबोधयन्ति तदा एव ते रजस्-तमः-प्रचुरतया सात्त्विक-फल--मोक्ष-विमुखाः, स्वापेक्षित-फल-साधनम् अजानन्तः, काम-प्रावण्य-विवशा अनुपायेषु उपाय-भ्रान्त्या प्रविष्टाः प्रणष्टा भवेयुः। अतः **त्रैगुण्यविषया वेदाः**। 

त्वं तु **निस्त्रैगुण्यो** भव। इदानीं सत्त्व-प्रचुरः त्वं तद्-एव वर्धय। नान्योन्य-संकीर्ण-गुण-त्रय-प्रचुरो भव। न तत्-प्राचुर्यं वर्धय इत्यर्थः। **निर्-द्वन्द्वः** निर्गत-सकल-सांसारिक-स्वभावः। **नित्य-सत्त्वस्थः** गुण-द्वय-रहित-नित्य-प्रवृद्ध-सत्त्वस्थो भव।   कथम् इति चेत् **निर्-योगक्षेमः** आत्म-स्वरूप-तत्-प्राप्त्य्-उपाय-बहिर्-भूतानाम् अर्थानां **योगं**, प्राप्तानां च **क्षेमं** परिपालनं परित्यज्य **आत्मवान्** भव आत्म-स्वरूपान्वेषण-परो भव। अप्राप्तस्य प्राप्तिः **योगः** प्राप्तस्य परिरक्षणं **क्षेमः**। एवं वर्तमानस्य ते रजस्-तमः-प्रचुरता नश्यति। सत्त्वं च वर्धते। न च वेदोदितं सर्वं सर्वस्य उपादेयम्।   