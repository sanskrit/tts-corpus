+++
title = "31 स्वधर्ममपि चावेक्ष्य"

+++
।।2.31।। अपि च इदं प्रारब्धं युद्धं प्राणिमारणम् अपि अग्नीषोमीयादिवत्
**स्वधर्मम् अवेक्ष्य न विकम्पितुम् अर्हसि धर्म्यात्** न्यायतः प्रवृत्तात् **युद्धाद् अन्यत् न हि क्षत्रियस्य श्रेयो विद्यते।** 

> शौर्यं तेजो धृतिर् दाक्ष्यं  
> युद्धे चाप्य् अपलायनम्।  
> दानम् ईश्वर-भावश्च  
> क्षात्रं कर्म स्वभावजम्।। (गीता 18।43) इति हि वक्ष्यते।  

अग्नीषोमीयादिषु च न हिंसा पशोः निहीनतर-च्छागादि-देह-परित्याग-पूर्वक-कल्याण-देह-स्वर्गादि-प्रापकत्व-श्रुतेः संज्ञपनस्य+++(=मारणस्य)+++। 

> न वा उ वेतन् म्रियसे, न रिष्यसि,  
> देवाँ इद् एषि पथिभिः सुगेभिः।    
> यत्र यान्ति सुकृतो नापि दुष्कृतस्  
> तत्र त्वा देवः सविता दधातु (यजुर्वेद 4।6।9।43) इति हि श्रूयते।  

इह च युद्धे मृतानां कल्याणतर-देहादि-प्राप्तिः उक्ता वासांसि जीर्णानि (गीता 2।22) इत्यादिना। अतः चिकित्सक-कर्म आतुर-स्थ इव अस्य रक्षणम् एव अग्नीषोमीयादिषु संज्ञपनम्+++(=मारणम्)+++।  
