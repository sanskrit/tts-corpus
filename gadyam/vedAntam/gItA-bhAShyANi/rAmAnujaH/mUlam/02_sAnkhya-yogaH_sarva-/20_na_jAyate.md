+++
title = "20 न जायते"

+++
।।2.20।। उक्तैः एव हेतुभिः नित्यत्वाद् अपरिणामित्वाद् आत्मनो जन्ममरणादयः
सर्व एव अचेतनदेहधर्मा न सन्ति इति उच्यते।  
तत्र **न जायते म्रियत** इति वर्तमानतया सर्वेषु देहेषु सर्वैः
अनुभूयमाने जन्ममरणे **कदाचिद्** अपि आत्मानं न स्पृशतः। **नायं भूत्वा
भवति वा न भूयः** अयं कल्पादौ भूत्वा भूयः कल्पान्ते च न भविता इति न।
केषुचित् प्रजापतिप्रभृतिदेहेषु आगमेन उपलभ्यमानं कल्पादौ जननं कल्पान्ते च
मरणम् आत्मानं न स्पृशति इत्यर्थः।  
अतः सर्व देहगत आत्मा **अजः** अत एव **नित्यः** **शाश्वतः**
प्रकृतिवदविशदसततपरिणामैः अपि न अन्वीयते। अतः पुराणः पुरातनः अपि नवः
सर्वदा अपूर्ववद् अनुभाव्य इत्यर्थः। अतः **शरीरे हन्यमाने** अपि **न
हन्यते अयम्** आत्मा।  
