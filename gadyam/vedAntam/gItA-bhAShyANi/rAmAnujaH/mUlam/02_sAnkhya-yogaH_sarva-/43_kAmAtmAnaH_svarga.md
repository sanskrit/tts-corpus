+++
title = "43 कामात्मानः स्वर्गपरा"

+++
।।2.43।।अथ काम्यकर्माधिकृतान् निन्दति।

**याम् इमां पुष्पितां** पुष्प-मात्र-फलाम्, आपात-रमणीयां, **वाचम् अविपश्चितः** अल्पज्ञा भोगैश्वर्य-गतिं प्रति वर्तमानां प्रवदन्ति **वेद-वाद-रताः** वेदेषु ये स्वर्गादि-फल-वादाः तेषु सक्ताः **न अन्यद् अस्ति इति वादिनः** तत्सङ्गातिरेकेण स्वर्गादेः अधिकं फलं न अन्यद् अस्ति इति वदन्तः। **कामात्मानः** काम-प्रवण-मनसः **स्वर्ग-पराः** स्वर्ग-परायणाः स्वर्गादि-फलावसाने पुनर्-**जन्म-कर्माख्य**-फलप्रदां
**क्रिया-विशेष-बहुलां** तत्त्व-ज्ञान-रहिततया क्रिया-विशेष-प्रचुरां तेषां **भोगैश्वर्य-गतिं प्रति** वर्तमानां याम् इमां वाचं ये प्रवदन्ति इति सम्बन्धः।  
