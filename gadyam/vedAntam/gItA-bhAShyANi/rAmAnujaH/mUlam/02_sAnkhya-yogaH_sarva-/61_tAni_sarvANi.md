+++
title = "61 तानि सर्वाणि"

+++
।।2.61।। सर्वस्य दोषस्य परिजिहीर्षया विषयानुरागयुक्ततया दुर्जयानि
इन्द्रियाणि **संयम्य** चेतसः शुभाश्रय भूते मयि मनः अवस्थाप्य समाहितः
आसीत। मनसि मद्विषये सति निर्दग्धाशेषकल्मषतया निर्मलीकृतं विषयानुरागरहितं
मन इन्द्रियाणि स्ववशानि करोति। ततो वश्येन्द्रियं मन आत्मदर्शनाय प्रभवति।
उक्तं च यथाग्निरुद्धतशिखः कक्षं दहति सानिलः। तथा चित्तस्थितो
विष्णुर्योगिनां सर्वकिल्बिषम्।। (वि0 पु0 6।7।74) इति। तदाह वशे हि
यस्येन्द्रियाणि तस्य प्रज्ञा प्रतिष्ठिता इति।  
एवं मयि अनिवेश्य मनः स्वयत्नगौरवेण इन्द्रियजये प्रवृत्तो विनष्टो भवति
इत्याह  
