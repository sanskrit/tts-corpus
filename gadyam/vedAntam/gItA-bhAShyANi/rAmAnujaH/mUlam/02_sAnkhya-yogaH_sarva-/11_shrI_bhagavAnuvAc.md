+++
title = "11 श्री भगवानुवाच"

+++
।।2.11।। श्रीभगवानुवाच **अशोच्यान्** प्रति अनुशोचसिपतन्ति पितरो ह्येषां
लुप्तपिण्डोदकक्रियाः। (गीता 1।41) इत्यादिकान्
देहात्मस्वभावप्रज्ञानिमित्तवादान् **च भाषसे।** देहात्मस्वभावज्ञानवतां
न अत्र किञ्चित् शोकनिमित्तम् अस्ति। **गतासून्** देहान् **अगतासून्**
आत्मनश्च प्रति तयोः स्वभावयाथात्म्यविदो **न शोचन्ति।** अतः त्वयि
विप्रतिषिद्वम् इदम् उपलभ्यते यद्एतान् हनिष्यामि इति अनुशोचनं यच्च
देहातिरिक्तात्मज्ञानकृतं धर्माधर्मभाषणम्। अतो देहस्वभावं च न जानासि
तदतिरिक्तम् आत्मानं च नित्यम् तत्प्राप्त्युपायभूतं युद्धादिकं धर्मं च।
इदं च युद्धं फलाभिसन्धिरहितम्। आत्मयाथात्म्यावाप्त्युपायभूतम्। आत्मा हि
न जन्माधीनसद्भावो न मरणाधीनविनाशश्च तस्य जन्ममरणयोः अभावात् अतः स न
शोकस्थानम्। देहः तु अचेतनः परिणामस्वभावः तस्य उत्पत्तिविनाशयोगः
स्वाभाविकः इति सोऽपि न शोकस्थानम् इति अभिप्रायः।  
  
प्रथमं तावद् आत्मनां स्वभावं श्रृणु  
