+++
title = "53 श्रुतिविप्रतिपन्ना ते"

+++
।।2.53।।**श्रुतिः** श्रवणम् अस्मत्तः श्रवणेन **वि**शेषतः
**प्रतिपन्ना** सकलेतरविसजातीयनित्यनिरतिशयसूक्ष्मतत्त्वविषया स्वयम्
**अचला** एकरूपा **बुद्धिः** असङ्गकर्मानुष्ठानेन विमलीकृते मनसि
**यदा निश्चला स्थास्यति तदा योगम्** आत्मावलोकनम् **अवाप्स्यसि।**
एतद् उक्तं भवति शास्त्रजन्यात्मज्ञानपूर्वककर्मयोगः
स्थितप्रज्ञताख्यज्ञाननिष्ठाम् आपादयति ज्ञाननिष्ठारूपा स्थितप्रज्ञता तु
योगाख्यम् आत्मावलोकनं साधयति इति।  
एवम् उक्तः पार्थो निःसङ्गकर्मानुष्ठानरूपकर्मयोगसाध्यस्थितप्रज्ञतया
योगसाधनभूतायाः स्वरूपं स्थितप्रज्ञस्यानुष्ठानप्रकारं च पृच्छति  
