+++
title = "72 एषा ब्राह्मी"

+++
।।2.72।।**एषा** नित्यात्मज्ञानपूर्विका असङ्गकर्मणि **स्थितिः**
स्थितधीलक्षणा **ब्राह्मी** ब्रह्मप्रापिका। ईदृशीं कर्मस्थितिं
**प्राप्य न विमुह्यति** न पुनः संसारम् आप्नोति। **अस्यां**
स्थित्याम् अन्तिमे अपि वयसि **स्थित्वा ब्रह्म निर्वाणम् ऋच्छति**
निर्वाणमयं ब्रह्म गच्छति सुखैकतानम् आत्मानम् आप्नोति इत्यर्थः।  
एवम् आत्मयाथात्म्यं युद्धाख्यस्य च कर्मणः तत्प्राप्तिसाधनताम् अजानतः
शरीरात्मज्ञानेन मोहितस्य तेन च मोहेन युद्धात् निवृत्तस्य तन्मोहशान्तये
नित्यात्मविषया साङ्ख्यबुद्धिः तत्पूर्विका च
असङ्गकर्मानुष्ठानरूपकर्मयोगविषया बुद्धिः स्थितप्रज्ञतायोगसाधनभूता
द्वितीयेऽध्याये प्रोक्ता। तदुक्तम् नित्यात्मासङ्गकर्मेहागोचरा
साङ्ख्ययोगधीः। द्वितीये स्थितधीलक्ष्या प्रोक्ता तन्मोहशान्तये।।
(गीतार्थसंग्रहे 6) इति।  
  
  
