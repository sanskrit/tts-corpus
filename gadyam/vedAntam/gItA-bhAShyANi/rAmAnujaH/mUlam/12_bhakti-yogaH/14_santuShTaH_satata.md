+++
title = "14 सन्तुष्टः सततम्"

+++
।।12.14।।**अद्वेष्टा सर्वभूतानां** विद्विषताम् अपकुर्वताम् अपि सर्वेषां
भूतानाम् अद्वेष्टा मदपराधानुगुणम् ईश्वरप्रेरितानि एतानि भूतानि द्विषन्ति
अपकुर्वन्ति च इति अनुसंदधानः; तेषु द्विषत्सु अपकुर्वत्सु च सर्वभूतेषु
मैत्रीं मतिं कुर्वन् **मैत्रः;** तेषु एव दुःखितेषु करुणां कुर्वन् करुणः;
निर्ममः -- देहेन्द्रियेषु तत्सम्बन्धिषु च निर्ममः; **निरहंकारः** --
देहात्माभिमानरहितः; तत एव **समदुःखसुखः** सुखदुःखागमयोः सांकल्पिकयोः
हर्षोद्वेगरहितः; **क्षमी** स्पर्शप्रभवयोः अवर्जनीययोः अपि तयोः
विकाररहितः; **संतुष्टः** यद्दच्छोपनतेन,येन केन अपि देहधारणद्रव्येन
संतुष्टः; **सततं** योगी सततं प्रकृतिवियुक्तात्मानुसंधानपरः; **यतात्मा**
नियमितमनोवृत्तिः; **दृढनिश्चयः** -- अध्यात्मशास्त्रोदितेषु अर्थेषु
दृढनिश्चयः; **मय्यर्पितमनोबुद्धिः** भगवान् वासुदेव एव अनभिसंहितफलेन
अनुष्ठितेन कर्मणाआराध्यते आराधितश्च मम आत्मापरोक्ष्यं साधयिष्यति इति
मय्यर्पितमनोबुद्धिः; एवंभूतो **मद्भक्तः** एवंभूतेन कर्मयोगेन मां भजमानो
**यः स मे प्रियः।**
