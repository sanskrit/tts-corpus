+++
title = "04 सन्नियम्येन्द्रियग्रामं"

+++
।।12.4।।**ये तु अक्षरं** प्रत्यगात्मस्वरूपं **अनिर्देश्यं** देहाद्
अन्यतया देवादिशब्दानिर्देश्यम् अतएव चक्षुरादिकरणानभिव्यक्तं **सर्वत्रगम्
अचिन्त्यं च** सर्वत्र देवादिदेहेषु वर्तमानम् अपि तद्विसजातीयतया तेन तेन
रूपेण चिन्तयितुम् अनर्हम्; तत एव **कूटस्थं** सर्वसाधारणं
तत्तद्देवाद्यसाद्यारणाकारासंबन्धम् इत्यर्थः। अपरिणामित्वेन
स्वासाधारणाकारात् न चलति; न च्यवते इति **अचलं** तत एव **ध्रुवं** नित्यम्
**सन्नियम्य इन्द्रियग्रामं** चक्षुरादिकम् इन्द्रियग्रामं
सर्वस्वव्यापारेभ्यः सम्यक् नियम्य **सर्वत्र समबुद्धयः** सर्वत्र
देवादिविषमाकारेषु देहेषु अवस्थितेषु आत्मसु ज्ञानैकाकारतया समबुद्धयः तत
एव **सर्वभूतहिते रताः** सर्वभूताहितरतित्वात् निवृत्ताः;
सर्वभूताहितरतित्वं हि आत्मनो देवादिविषमाकाराभिमाननिमित्तम्; ये एवम्
अक्षरम् **उपासते ते** अपि **मां प्राप्नुवन्ति एव।** मत्समानाकारम्
असंसारिणम् आत्मानं प्राप्नुवन्ति एव इत्यर्थः। मम साधर्म्यमागताः (गीता
14।2) इति वक्ष्यते श्रूयते च -- निरञ्जनः परमं साम्यमुपैति (मु0 उ₀ 3।1।3)
इति। तथा अक्षरशब्दनिर्दिष्टात् कूटस्थाद् अन्यत्वं परस्य ब्रह्मणो
वक्ष्यते। कूटस्थोऽक्षर उच्यते। (गीता 15।16)उत्तमः पुरुषस्त्वन्यः (गीता
15।17) इति। अथपरा यथा तदक्षरमधिगम्यते (मु0 उ₀ 1।1।5) इति अक्षरविद्यायां
तु अक्षरशब्दनिर्दिष्टं परम् एव ब्रह्म; भूतयोनित्वाद् एव।
