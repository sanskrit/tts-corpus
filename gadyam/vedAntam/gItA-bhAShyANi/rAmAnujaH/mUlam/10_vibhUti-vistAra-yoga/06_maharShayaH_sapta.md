+++
title = "06 महर्षयः सप्त"

+++
।।10.6।।**पूर्वे सप्त महर्षयः** अतीतमन्वन्तरे ये भृग्वादयः सप्त महर्षयो
नित्यसृष्टिप्रवर्तनाय ब्रह्मणो मनसः संभवाः नित्यस्थितिप्रवर्तनाय ये च
सावर्णिका नाम **चत्वारो मनवः** स्थिताः **येषां** संतानमये **लोके जाता
इमाः** सर्वाः **प्रजाः;** प्रतिक्षणम् आप्रलयाद् अपत्यानाम् उत्पादकाः
पालकाश्च भवन्ति; ते भृग्वादयो मनवः च **मद्भावाः;** मम यो भावः स एव येषां
भावः ते मद्भावाः; मन्मते स्थिताः मत्संकल्पानुवर्तिन इत्यर्थः।
