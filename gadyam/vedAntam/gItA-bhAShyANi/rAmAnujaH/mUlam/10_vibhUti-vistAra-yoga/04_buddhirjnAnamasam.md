+++
title = "04 बुद्धिर्ज्ञानमसम्मोहः"

+++
।।10.4।।**बुद्धिः** मनसो निरूपणसामर्थ्यम्; **ज्ञानं**
चिदचिद्वस्तुविशेषविषयः निश्चयः। **असंमोहः** पूर्वगृहीताद् रजतादेः
विसजातीये शुक्तिकादिवस्तुनि सजातीयताबुद्धिनिवृत्तिः। **क्षमा**
मनोविकारहेतौ सति अपि अविकृतमनस्त्वम्। **सत्यं** यथादृष्टविषयं भूतहितरूपं
वचनम्; तद्नुगणा मनोवृत्तिः इह अभिप्रेता; मनोवृत्तिप्रकरणात्। **दमः**
बाह्यकरणानाम् अनर्थविषयेभ्यो नियमनम्। **शमः** अन्तःकरणस्य तथा नियमनम्।
**सुखम्** आत्मानुकूलानुभवः। **दुःखं** प्रतिकूलानुभवः। **भवो** भवनम्
अनुकूलानुभवहेतुकं मनसो भवनम्। **अभावः,प्रतिकूलानुभवहेतुको मनसः अवसादः।**
भयम् **आगामिनो दुःखस्य हेतुदर्शनजं दुःखम्; तन्निवृत्तिः** अभयम्।
**अहिंसा परदुःखाहेतुत्वम्।** समता **आत्मनि सुहृत्सु विपक्षेषु च
अर्थानर्थयोः सममतित्वम्।** तुष्टिः **सर्वेषु आत्मसु दृष्टेषु
तोषस्वभावत्वम्।** तपः **शीस्त्रीयो भोगसंकोचरूपः कायक्लेशः।** दानं
**स्वकीयभोग्यानां परस्मै प्रतिपादनम्।** यशो **गुणवत्ताप्रथा;** अयशः
**नैर्गुण्यप्रथा; कीर्त्यकीर्त्यनुगुणमनोवृत्तिविशेषौ तथा उक्तौ;
मनोवृत्तिप्रकरणात्। तपोदाने च तथा। एवमाद्याः सर्वेषां** भूतानां भावाः
**प्रवृत्तिनिवृत्तिहेतवो मनोवृत्तयो** मत्त एव **मत्संकल्पायत्ताः
भवन्ति। सर्वस्य भूतजातस्य सृष्टिस्थित्योः प्रवर्तयितारः च
मत्संकल्पायत्तप्रवृत्तय इत्याह --**
