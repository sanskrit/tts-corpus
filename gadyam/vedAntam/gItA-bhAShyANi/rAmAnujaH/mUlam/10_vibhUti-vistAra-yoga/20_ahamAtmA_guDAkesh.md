+++
title = "20 अहमात्मा गुडाकेश"

+++
।।10.20।। सर्वेषां भूतानाम् मम शरीरभूतानाम् आशये हृदये **अहम्** आत्मतया
अव**स्थितः। आत्मा** हि नाम शरीरस्य सर्वात्मना आधारो नियन्ता शेषी च। तथा
वक्ष्यते -- सर्वस्य चाहं हृदि सन्निविष्टो मत्तः स्मृतिर्ज्ञानमपोहनं च
(गीता 15।15)ईश्वरः सर्वभूतानां हृद्देशोऽर्जुन तिष्ठति। भ्रामयन्
सर्वभूतानि यन्त्रारूढानि मायया।। (गीता 18।61) इति। श्रूयते च -- यः
सर्वेषु भूतेषु तिष्ठन्सर्वेभ्यो भूतेभ्योऽन्तरो यं सर्वाणि भूतानि न
विदुः। यस्य सर्वाणि भूतानि शरीरं यः सर्वाणि भूतायन्तरो यमयति। एष त
आत्मान्तर्याम्यमृतः (बृ0 उ₀ 3।7।15) इतिय आत्मनि तिष्ठन् आत्मनोऽन्तरो
यमात्मा न वेद यस्य आत्मा शरीरं य आत्मानमन्तरो यमयति स त
आत्मान्तर्याम्यमृतः (श0 प0 14।5।30) इति च। एवं सर्व**भूतानाम्** आत्मतया
अवस्थितः **अहं** तेषाम् **आदिः मध्यं च अन्तः च;** तेषाम्
उत्पत्तिस्थितिप्रलयहेतुः इत्यर्थः। एवं भगवतः स्वविभूतिभूतेषु सर्वेषु
आत्मतया अवस्थानं तत्तच्छब्दसामानाधिकरण्यनिर्देशहेतुं प्रतिपाद्य
विभूतिविशेषाम् सामानाधिकरण्येन व्यपदिशति भगवति आत्मतया अवस्थिते हि सर्वे
शब्दाः तस्मिन् एव पर्यवस्यन्ति। यथा देवो मनुष्यः पक्षी वृक्ष इत्यादयः
शब्दाः शरीराणि प्रतिपादयन्तः तत्तदात्मनि पर्यवस्यन्ति।  
  
भगवतः तत्तदात्मतया अवस्थानम् एव तत्तच्छब्दसामानाधिकरण्यनिबन्धनम्; इति
विभूत्युपसंहारे वक्ष्यति -- न तदस्ति विना यत्स्यान्मया भूतं चराचरम्।
(गीता 10।39) इति सर्वेषां स्वेन अविनाभाववचनात्। अविनाभावश्चनियाम्यतया
इतिमत्तः सर्वं प्रवर्तते (गीता 10।8) इति उपक्रमोदितम्।
