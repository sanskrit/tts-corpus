+++
title = "04 मया ततमिदम्"

+++
।।9.4।। तदेवं वक्तव्यतया प्रस्तुतस्य ज्ञानस्य स्तुत्या
श्रोतारमभिमुखीकृत्य तदेव ज्ञानं कथयति **-- मयेति द्वाभ्याम्।** अव्यक्ता
अतीन्द्रिया मूर्तिः स्वरूपं यस्य तादृशेन मया कारणभूतेन सर्वमिदं जगत्ततं
व्याप्तन्तत्सृष्ट्वा तदेवानुप्राविशत् इति श्रुतेः। अतएव कारणभूते मयि
तिष्ठन्तीति मत्स्थानि सर्वाणि चराचराणि भूतानि। एवमपि घटादिषु स्वकार्येषु
मृत्तिकेव तेषु भूतेषु नाहमवस्थित आकाशवदसङ्गत्वात्।
