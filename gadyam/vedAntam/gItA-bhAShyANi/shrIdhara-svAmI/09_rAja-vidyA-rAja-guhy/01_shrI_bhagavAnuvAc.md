+++
title = "01 श्री भगवानुवाच"

+++
।।9.1।। परेशः प्राप्यते शुद्धभक्त्येति स्थितमष्टमे। नवमे तु
तदैश्वर्यमत्याश्चर्यं प्रपञ्च्यते।।1।।  
  
एवं तावत्सप्तमाष्टमयोः स्वीयं पारमेश्वरं तत्त्वं भक्त्यैव सुलभं
नान्यथेत्युक्त्वेदानीमचिन्त्यं स्वकीयमैश्वर्यं भक्तेश्चासाधारणप्रभावं
प्रपञ्चयिष्यन् श्रीभगवानुवाच **-- इदंत्विति।** विशेषेण ज्ञायतेऽनेनेति
विज्ञानमुपासनं तत्सहितं ज्ञानमीश्वरविषयमिदं अनसूयवे पुनः पुनः
स्वमाहात्म्यवोपदिशतीत्येवं परमकारुणिके मयि दोषदृष्टिरहिताय ते तुभ्यं
वक्ष्यामि। तुशब्दो वैशिष्ट्ये। तदेवाह -- गुह्यतममित्यादिना। गुह्यं
धर्मज्ञानं; ततो देहादिव्यतिरिक्तात्मज्ञानं गुह्यतरं; ततोऽपि
परमात्मज्ञानमतिरहस्यत्वाद्गुह्यतमम्। यज्ज्ञात्वाऽशुभात्संसारान्मोक्ष्यसे
सद्य एव मुक्तो भविष्यति।
