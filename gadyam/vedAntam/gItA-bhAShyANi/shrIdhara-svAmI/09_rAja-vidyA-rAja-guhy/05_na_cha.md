+++
title = "05 न च"

+++
।।9.5।। किंच **-- नचेति।** नच मयि स्थितानि भूतान्यसङ्गत्वादेव मम। ननु
तर्हि व्यापकत्वमाश्रयत्वं च पूर्वोक्तं विरुद्धमित्याशङ्क्याह **--
यथेति।** म ऐश्वरमसाधारणं योगं युक्तिमघटितघटनाचातुर्यं पश्य।
मदीययोगमायावैभवस्यावितर्क्यत्वान्न विरुद्धं किंचिदित्यर्थः।
अन्यदप्याश्चर्यं पश्येत्याह -- भूतेति। भूतानि बिभर्ति धारयतीति भूतभृत्।
भूतानि भावयति पालयतीति भूतभावनः। एवंभूतोऽपि ममात्मा परं स्वरूपं भूतस्थो
न भवति।। अयंभावः -- यथा जीवो देहं बिभ्रत्पालयंश्चाहंकारेण
तत्संश्लिष्टस्तिष्ठत्येवमहं भूतानि धारयन्पालयन्नपि न तेषु तिष्ठामि;
निरहंकारत्वादिति।
