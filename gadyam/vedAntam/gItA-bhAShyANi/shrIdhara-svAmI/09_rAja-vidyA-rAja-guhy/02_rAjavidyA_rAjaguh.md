+++
title = "02 राजविद्या राजगुह्यम्"

+++
।।9.2।। किंच **-- राजविद्येति।** इदं ज्ञानं राजविद्या विद्यानां राजेति
राजविद्या च। गुह्यानां राजेति राजगुह्यं विद्यासु गोप्येषु च रहस्यम्।
अतिश्रेष्ठमित्यर्थः। राजदन्तादित्वादुपसर्जनस्य परत्वम्। राज्ञां विद्या
राज्ञां गुह्यमितिवा उत्तमं पवित्रमत्यन्तपावनमिदं ज्ञानिनां
प्रत्यक्षावगमं च प्रत्यक्षः स्पष्टोऽवगमोऽवबोधो यस्य तत्प्रत्यक्षावगमम्।
दृष्टफलमित्यर्थः। धर्म्यं च धर्मादनपेतं; सर्वधर्मफलत्वात्। कर्तुं सुसुखं
च। सुखेन कर्तुं शक्यमित्यर्थः। अव्ययमक्षयफलत्वात्।
