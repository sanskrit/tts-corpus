+++
title = "31 क्षिप्रम् भवति"

+++
।।9.31।। ननु कथं समीचीनाध्यवसायमात्रेण साधुर्मन्तव्यस्तत्राह **--
क्षिप्रमिति।** दुराचारोऽपि मां भजञ्छीघ्रं धर्मचित्तो भवति। ततश्च
शश्वच्छान्तिं शाश्वतीमुपशान्तिं चित्तोपप्लवोपरमरूपां परमेश्वरनिष्ठां
नितरां गच्छति प्राप्नोति। कुतर्ककर्कशवादिनो नैतन्मन्येरन्निति
शङ्काव्याकुलचित्तमर्जुनं प्रोत्साहयति। हे कौन्तेय;
पटहकाहलादिमहाघोषपूर्वकं विवदमानानां सभां गत्वा बाहुमुत्क्षिप्य निःशङ्कं
प्रतिजानीहि प्रतिज्ञां कुरु। कथं; मे परमेश्वरस्य भक्तः सुदुराचारोऽपि न
प्रणश्यति अपितु कृतार्थ एव भवतीति। ततश्च ते
त्वत्प्रौढिविजृभ्माद्विध्वंसितकुतर्का निःसंशयं त्वामेव
गुरुत्वेनाश्रयेरन्।
