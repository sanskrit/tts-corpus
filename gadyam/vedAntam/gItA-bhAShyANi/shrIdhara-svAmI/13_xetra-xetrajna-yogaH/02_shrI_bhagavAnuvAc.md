+++
title = "02 श्री भगवानुवाच"

+++
।।13.2।। भक्तानामहमुद्धर्ता संसारादित्यवादि यत्। त्रयोदशेऽथ तत्सिद्ध्यै
तत्त्वज्ञानमुदीर्यते।।1।।  
  
तेषामहं समुद्धर्ता मृत्युसंसारसागरात्। भवामि इति पूर्वं प्रतिज्ञातं तन्न
चात्मज्ञानं विना संसारादुद्धरणं संभवति इत,तत्त्वज्ञानोपदेशार्थं
प्रकृतिपुरुषविवेकाध्याय आरभ्यते। तत्र यत्सप्तमेऽध्याये अपरा परा चेति
प्रकृतिद्वयमुक्तं तयोरविवेकाज्जीवभावमापन्नस्य चिदंशस्यायं संसारः याभ्यां
जीवोपभोगार्थमीश्वरः सृष्ट्यादिषु प्रवर्तते तदेव प्रकृतिद्वयमुक्तं
क्षेत्रक्षेत्रज्ञशब्दवाच्यं परस्परं विविक्तं तत्त्वतो निरूपयिष्यन्
श्रीभगवानुवाच **-- इदमिति।** इदं भोगायतनं शरीरं क्षेत्रमित्यभिधीयते;
संसारस्य प्ररोहभूमित्वात्। एतद्यो वेत्ति अहं ममेति मन्यते तं क्षेत्रज्ञ
इति प्राहुः; कृषीवलवत्तत्फलभोक्तृत्वात्। तद्विदः
क्षेत्रक्षेत्रज्ञयोर्विवेकज्ञाः।
