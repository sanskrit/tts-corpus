+++
title = "21 कार्यकारणकर्तृत्वे हेतुः"

+++
।।13.21।। विकाराणां प्रकृतिसंभवत्वं दर्शयन्पुरुषस्य संसारहेतुत्वं दर्शयति
**-- कार्यकारणेति।** कार्यं शरीरम्; कारणानि सुखदुःखसाधनानीन्द्रियाणि;
तेषां कर्तृत्वे तदाकारपरिणामे प्रकृतिर्हेतुरुच्यते कपिलादिभिः। पुरुषो
जीवस्तत्कृतसुखदुःखानां भोक्तृत्वे हेतुरुच्यते। अयं भावःयद्यप्यचेतनायाः
प्रकृतेः स्वतः कर्तृत्वं न संभवति; तथा पुरुषस्याप्यविकारिणो भोक्तृत्वं न
संभवति; तथापि कर्तृत्वं नाम क्रियानिर्वर्तकत्वम् तच्चाचेतनस्यापि
चेतनादृष्टवशाच्चैतन्याधिष्ठितत्वात्संभवति। यथा वह्नेरूर्ध्वज्वलनम्;
वायोस्तिर्यग्गमनम्; वत्सादृष्टवशात्स्तन्यपयसः क्षरणमित्यादि। अतः
पुरुषसंनिधानात्प्रकृतेः कर्तृत्वमुच्यते। भोक्तृत्वं च सुखदुःखसंवेदनम्।
तच्चेतनधर्म एवेति संनिधानात्पुरुषस्य भोक्तृत्वमुच्यत इति।
