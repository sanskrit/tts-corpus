+++
title = "04 तत्क्षेत्रं यच्च"

+++
।।13.4।। अत्र यद्यपि चतुर्विंशतिभेदैर्भिन्ना प्रकृतिः
क्षेत्रमित्यभिप्रेतं तथापि देहरूपेण परिणतायामेव तस्यामहंभावेनाविवेकः
स्फुट इति तद्विवेकार्थमिदं शरीरं क्षेत्रमित्याद्युक्तं;
तदेतत्प्रपञ्चयिष्यन्प्रतिजानीते **-- तत्क्षेत्रमिति।** यदुक्तं मया
तत्क्षेत्रं यत्स्वरूपतो जडं दृश्यादिस्वभावं यादृग्यादृशं चेच्छादिधर्मकं
यद्विकारि यैरिन्द्रियादिविकारैर्युक्तं यतश्च प्रकृतिपुरुषसंयोगाद्भवति।
यदिति यैः स्थावरजङ्गमादिभेदैर्भिन्नमित्यर्थः। स च क्षेत्रज्ञो यः
स्वरूपतः; यत्प्रभावश्च अचिन्त्यैश्वर्ययोगेन यैः प्रभावैः संपन्नः
तत्सर्वं संक्षेपतो मत्तः शृणु।
