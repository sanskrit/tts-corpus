+++
title = "14 सर्वतः पाणिपादम्"

+++
।।13.14।। नन्वेवं ब्रह्मणः सदसद्विलक्षणत्वे सतिसर्वं खल्विदं
ब्रह्मब्रह्मैवेदं सर्वम् इत्यादिश्रुतिभिर्विरुध्येतेत्याशङ्क्यपराऽस्य
शक्तिर्विविधैव श्रूयते स्वाभाविकी ज्ञानबलक्रिया च
इत्यादिश्रुतिप्रसिद्धयाऽचिन्त्यशक्त्या सर्वात्मतां तस्य दर्शयन्नाह **--
सर्वत इति पञ्चभिः।** सर्वतः सर्वत्र पाणयः पादाश्च यस्य तत्;
सर्वतोऽक्षीणि शिरांसि मुखानि च यस्य तत्;
सर्वतःश्रुतिमच्छ्रवणेन्द्रियैर्युक्तं सल्लोके सर्वमावृत्य व्याप्य
तिष्ठति। सर्वप्राणिप्रवृत्तिभिः पाण्यादिभिरुपाधिभिः सर्वव्यवहारास्पदत्वे
तिष्ठतीत्यर्थः।
