+++
title = "08 अमानित्वमदम्भित्वमहिंसा"

+++
।।13.8।। इदानीमुक्तलक्षणात्क्षेत्राद्विविक्ततया ज्ञेयं शुद्धं क्षेत्रज्ञं
विस्तरेण वर्णयिष्यंस्तज्ज्ञानसाधनान्याह **-- अमानित्वमिति पञ्चभिः।**
अमानित्वं स्वगुणश्लाघाराहित्यम्; अदम्भित्वं दम्भराहित्यम्; अहिंसा
परपीडावर्जनम्; क्षान्तिः सहिष्णुत्वम्;,आर्जवमवक्रता; आचार्योपासनं
सद्गुरुसेवा; शौचं बाह्यमाभ्यन्तरं च; तत्र बाह्यं मृज्जलादिना; आभ्यन्तरं
च रागादिमलक्षालनम्। तथाच स्मृतिःशौचं तु द्विविधं प्रोक्तं
बाह्यमाभ्यन्तरं तथा। मृज्जलाभ्यां स्मृतं बाह्यं भावशुद्धिस्तथान्तरं;
इति। स्थैर्यं सन्मार्गे प्रवृत्तस्य तदेकनिष्ठता; आत्मविनिग्रहः
शरीरसंयमः; एतज्ज्ञानमिति प्रोक्तमिति पञ्चमेनान्वयः।
