+++
title = "25 ध्यानेनात्मनि पश्यन्ति"

+++
।।13.25।। एवंभूतविविक्तात्मज्ञाने साधनविकल्पानाह **-- ध्यानेनेति**
द्वाभ्याम्। ध्यानेन आत्माकारप्रत्ययावृत्त्या। आत्मनि देहे आत्मना मनसा
एवमात्मानं केचित्पश्यन्ति। अन्ये तु साङ्ख्येन
प्रकृतिपुरुषवैलक्षण्यालोचनेन; योगेनाष्टाङ्गेन; अपरे च कर्मयोगेन
पश्यन्तीति सर्वत्रानुषङ्गः। एतेषां च ध्यानादीनां यथायोगं क्रमसमुच्चये
सत्यपि तत्तन्निष्ठाभेदाभिप्रायेण विकल्पोक्तिः।
