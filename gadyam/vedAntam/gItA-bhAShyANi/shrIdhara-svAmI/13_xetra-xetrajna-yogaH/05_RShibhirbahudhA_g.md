+++
title = "05 ऋषिभिर्बहुधा गीतम्"

+++
।।13.5।। कैर्विस्तरेणोक्तस्यायं संक्षेप इत्यपेक्षायामाह **-- ऋषिभिरिति।**
ऋषिभिर्वसिष्ठादिभिर्योगशास्त्रेषु ध्यानधारणादिविषयत्वेन वैराजादिरूपेण
बहुधा गीतं निरूपितम्; विविधैर्विचित्रैश्च
नित्यनैमित्तिककाम्यविषयैश्छन्दोभिर्वेदैर्नानायजनीयदेवतादिरूपेण गीतं;
ब्रह्मणः सूत्रैः पदैश्च। ब्रह्म सूत्र्यते सूच्यत एभिरिति
ब्रह्मसूत्राणियतो वा इमानि भूतानि जायन्ते इत्यादीनि
तटस्थलक्षणपराण्युपनिषद्वाक्यानि; तथाच ब्रह्म पद्यते गम्यते
साक्षाज्ज्ञायत एभिरिति पदानि स्वरूपलक्षणपराणिसत्यं ज्ञानमनन्तं ब्रह्म
इत्यादीनि तैश्च बहुधा गीतम्। किंच हेतुमद्भिःसदेव सोम्येदमग्र आसीत्कथमसतः
सज्जायेत इति तथाको ह्येवान्यात्कः प्राण्यात्; यदेष आकाश आनन्दो न स्यात्;
एष ह्येवानन्दयति इत्यादियुक्तिमद्भिः। अन्यादपानचेष्टां कः कुर्यात्;
प्राण्यात्प्राणानां व्यापारं को वा कुर्यात् इति पदयोरर्थः।
विनिश्चितैरुपक्रमोपसंहारैकवाक्यतया असंदिग्धार्थप्रतिपादकैरित्यर्थः।
तदेवमेतैर्विस्तरेणोक्तं दुःसंग्रहं संक्षेपतस्तुभ्यं कथयिष्यामि
तच्छृण्विवत्यर्थः। यद्वाअथातो ब्रह्मजिज्ञासा इत्यादीनि ब्रह्मसूत्राणि
गृह्यन्ते; तान्येव ब्रह्म पद्यते निश्चीयत एभिरिति पदानि;
तैर्हेतुमद्भिःईक्षतेर्नाशब्दम्आनन्दमयोऽभ्यासात्
इत्यादिभिर्युक्तिमद्भिर्विनिश्चितार्थैः। शेषं समानम्।
