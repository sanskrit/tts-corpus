+++
title = "18 ज्योतिषामपि"

+++
।।13.18।। किंच **-- ज्योतिषामिति।** ज्योतिषां चन्द्रादित्यादीनामपि
तज्ज्योतिः प्रकाशकं ततोयेन सूर्यस्तपति तेजसेद्धःन तत्र सूर्यो भाति न
चन्द्रतारकं नेमा विद्युतो भान्ति कुतोऽयमग्निः। तमेव भान्तमनु भाति सर्वं
तस्य भासा सर्वमिदं विभाति इत्यादिश्रुतेः। अतएव तमसोऽज्ञानात्परं
तेनासंस्पृष्टमुच्यते। आदित्यवर्णं तमसः परस्तात् इत्यादिश्रुतेः। ज्ञानं च
तदेव बुद्धिवृत्तावभिव्यक्तं; तदेव रूपाद्याकारेण ज्ञेयं च ज्ञानेन गम्यं
चअमानित्वमदम्भित्वम् इत्यादिलक्षणेन पूर्वोक्तेन ज्ञानसाधनेन
प्राप्यमित्यर्थः। ज्ञानगम्यं विशिनष्टि। सर्वस्य प्राणिमात्रस्य हृदि
विष्ठितं विशेषेणाप्रच्युतस्वरूपेण नियन्तृतया स्थितम्। धिष्ठितमिति
पाठेऽधिष्ठाय स्थितमित्यर्थः।
