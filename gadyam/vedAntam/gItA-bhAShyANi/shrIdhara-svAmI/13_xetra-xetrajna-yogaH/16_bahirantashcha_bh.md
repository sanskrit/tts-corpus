+++
title = "16 बहिरन्तश्च भूतानामचरम्"

+++
।।13.16।। किंच **-- बहिरिति।** भूतानां चराचराणां स्वकार्याणां
बहिश्चान्तश्च तदेव सुवर्णमिव कटककुण्डलादीनाम्; जलतरङ्गाणामन्तर्बहिश्च
जलमिव; अचरं स्थावरं चरं जङ्गमं यद्भूतजातं तदेव; कारणात्मकत्वात्कार्यस्य;
एवमपि सूक्ष्मत्वाद्रूपादिहीनत्वात्तदविज्ञेयमिदं तदिति स्पष्टज्ञानार्हं न
भवति। अतएवाविदुषां योजनलक्षान्तरितमिव; दूरस्थं च; सविकारायाः प्रकृतेः
परत्वात्। विदुषां पुनः प्रत्यगात्मत्वादन्तिके च तन्नित्यं संनिहितम्।
तथाच मन्त्रःतदेजति तन्नैजति तद्दूरे तद्वन्तिके। तदन्तरस्य सर्वस्य तदु
सर्वस्यास्य बाह्यतः इति। एजति चलति नैजति न चलति तत् उ अन्तिके इति
च्छेदः।
