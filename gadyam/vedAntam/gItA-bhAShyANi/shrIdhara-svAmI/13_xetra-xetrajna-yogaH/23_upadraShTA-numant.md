+++
title = "23 उपद्रष्टाऽनुमन्ता च"

+++
।।13.23।। तदनेन प्रकारेण प्रकृत्यविवेकात्पुरुषस्य संसारो न तु स्वरूपत
इत्याशयेन तस्य स्वरूपमाह **-- उपद्रष्टेति।** अस्मिन्प्रकृतिकार्ये देहे च
वर्तमानोऽपि पुरुषः परो भिन्न एव न तद्गुणैर्युज्यत इत्यर्थः। तत्र हेतवः
-- यस्मादुपद्रष्टा पृथग्भूत एवं समीपे स्थित्वा द्रष्टा; तथाऽनुमन्ता
अनुमोदितैव संनिधिमात्रेणानुग्राहकःसाक्षी चेता केवलो निर्गुणश्च
इत्यादिश्रुतेः। तथा ऐश्वरेण रूपेण भर्ता विधारक इति चोक्तः; भोक्ता पालक
इति च; महांश्चासावीश्वरश्चेति; स ब्रह्मादीनामधिपतिरिति च;
परमात्मान्तर्यामीति चोक्तः श्रुत्या। तथाच श्रुतिःएष भूताधिपतिरेष
लोकेश्वर एष लोकपालः इत्यादिः।
