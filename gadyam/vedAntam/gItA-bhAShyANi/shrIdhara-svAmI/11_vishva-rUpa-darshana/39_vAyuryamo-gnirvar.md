+++
title = "39 वायुर्यमोऽग्निर्वरुणः"

+++
।।11.39।। इतश्च त्वमेव सर्वैर्नमस्कार्यः सर्वदेवात्मकत्वादिति
स्तुवन्स्वयमपि नमस्करोति **-- वायुरिति।** वाय्वादिरूपस्त्वमिति
सर्वदेवतात्मकत्वोपलक्षणार्थमुक्तम्। प्रजापतिः पितामहस्तस्यापि
जनकत्वात्प्रपितामहस्त्वम्। अतस्ते तुभ्यं सहस्रकृत्वः सहस्रशो नमोऽस्तु।
भूयोपि पुनरपि सहस्रकृत्वो नमो नम इति भक्तिश्रद्धाभरातिरेकेण नमस्कारेषु
तृप्तिमनधिगच्छन्बहुशः प्रणमति।
