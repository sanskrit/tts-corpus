+++
title = "40 अज्ञश्चाश्रद्दधानश्च"

+++
।।4.40।। ज्ञानाधिकारिणमुक्त्वा तद्विपरीतमनधिकारिणमाह **अज्ञश्चेति।**
अज्ञो गुरूपदिष्टार्थानभिज्ञः कथंचिज्ज्ञाने जातेऽप्यश्रद्दधानश्च
जातायामपि श्रद्धायां ममेदं सिध्येद्वा न वेति संशयाक्रान्तचित्तश्च नश्यति
स्वार्थाद्भ्रश्यति। एतेषु त्रिष्वपि संशयात्मा सर्वथा नश्यति यतस्तस्यायं
लोको नास्ति धनार्जनविवाहाद्यसिद्धेः। नच परलोकः धर्मस्यानिष्पत्तेः। नच
सुखं संशयेनैव भोगस्याप्यसंभवात्।
