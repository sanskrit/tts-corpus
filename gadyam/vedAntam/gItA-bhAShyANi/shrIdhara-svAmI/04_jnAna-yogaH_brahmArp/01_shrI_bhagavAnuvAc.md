+++
title = "01 श्री भगवानुवाच"

+++
।।4.1।। आविर्भावतिरोभावावाविष्कर्तुं स्वयं हरिः। तत्त्वंपदविवेकार्थं
कर्मयोगं प्रशंसति।।1।।  
  
एवंतावदध्यायद्वयेन कर्मयोगोपायो ज्ञानयोगोपायश्च मोक्षसाधनत्वेनोक्तः तमेव
ब्रह्मार्पणादिगुणविधानेन त्वंपदार्थविवेकादिना च प्रपञ्चयिष्यन्प्रथमं
तावत्परम्पराप्राप्तत्वेन स्तुवन्श्रीभगवानुवाच **इममिति** त्रिभिः।
अव्ययफलत्वादव्ययं इमं योगं पुराहं विवस्वते आदित्याय कथितवान् स च
स्वपुत्राय मनवे श्राद्धदेवाय प्राह स च मनुः
स्वपुत्रायेक्ष्वाकवेऽब्रवीत्।
