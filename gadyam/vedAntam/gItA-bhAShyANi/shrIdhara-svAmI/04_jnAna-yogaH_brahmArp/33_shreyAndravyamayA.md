+++
title = "33 श्रेयान्द्रव्यमयाद्यज्ञाज्ज्ञानयज्ञः"

+++
।।4.33।। कर्मयज्ञाज्ज्ञानयज्ञस्तु श्रेष्ठ इत्याह **श्रेयानिति।**
द्रव्यमयादनात्मव्यापारजन्याद्दैवादियज्ञाज्ज्ञानयज्ञः श्रेयान्श्रेष्ठः।
यद्यपि ज्ञानयज्ञस्यापि मनोव्यापाराधीनत्वमस्त्येव तथाप्यात्मरूपस्य
ज्ञानस्य मनःपरिणामेऽभिव्यक्तिमात्रं नतु तज्जन्यत्वमिति
द्रव्यमयाद्विशेषः। श्रेष्ठत्वे हेतुः। सर्वं कर्माखिलं फलसहितं ज्ञाने
परिसमाप्यते। अन्तर्भवतीत्यर्थः। सर्वं तदभिसमेति यत्किंचित्प्रजाः साधु
कुर्वन्ति इति श्रुतेः।
