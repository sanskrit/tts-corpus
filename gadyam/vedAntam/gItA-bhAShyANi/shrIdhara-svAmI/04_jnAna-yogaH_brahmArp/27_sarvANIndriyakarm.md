+++
title = "27 सर्वाणीन्द्रियकर्माणि"

+++
।।4.27।।**सर्वाणीति।** अपरे ध्याननिष्ठाः बुद्धीन्द्रियाणां श्रोत्रादीनां
कर्माणि श्रवणदर्शनादीनि। कर्मेन्द्रियाणां वाक्पाण्यादीनां कर्माणि
वचनोपादानादीनि च प्राणानां दशानां कर्माणि। प्राणस्य बहिर्गमनम्।
अपानस्याधोनयनम्। व्यानस्य व्यानयनाकुञ्चनप्रसारणादि। समानस्याशितपीतादीनां
सम्यगुन्नयनम्। उदानस्योर्ध्वनयनम्। उद्गारे नाग आख्यातः कूर्म उन्मीलने
स्मृतः। कृकरः क्षुतकृज्ज्ञेयो देवदत्तो विजृम्भणे। न जहाति मृतं चापि
सर्वव्यापी धनंजयः इत्येवंरूपाणि जुह्वति। क्व। आत्मनि संयमो
ध्यानैकाग्र्यं स एव योगः स एवाग्निस्तस्मिन् ज्ञानेन ध्येयविषयेण दीपिते
प्रज्वलिते ध्येयं सम्यग्ज्ञात्वा तस्मिन्मनः संयम्य तानि सर्वाणि
कर्माण्युपरमयन्तीत्यर्थः।
