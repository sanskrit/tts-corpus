+++
title = "11 ये यथा"

+++
।।4.11।। ननु तर्हि किं त्वय्यपि वैषम्यमस्ति यस्मादेवं
त्वदेकशरणानामेवात्मभावं ददासि नान्येषां सकामानामित्यत आह **ये**
**यथेति।** यथा येन प्रकारेण सकामतया निष्कामतया वा ये मां भजन्ति तानहं
तथैव तदपेक्षितफलदानेन भजाम्यनुगृह्णामि नतु ये सकामा मां
विहायेन्द्रादीनेव भजन्ते तानहमुपेक्ष इति मन्तव्यम्। यतः सर्वशः
सर्वप्रकारैरिन्द्रादिसेवका अपि ममैव वर्त्म भजनमार्गमनुवर्तन्ते।
इन्द्रादिरूपेणापि ममैव सेव्यत्वात्।
