+++
title = "01 ये शास्त्रविधिमुत्सृज्य"

+++
।।17.1।। उक्ताधिकारहेतूनां श्रद्धा मुख्या तु सात्त्विकी। इति सप्तदशे
गौणश्रद्धाभेदस्त्रिधोच्यते।।1।।  
  
पूर्वाध्यायान्तेयः शास्त्रविधिमुत्सृज्य वर्तते कामकारतः। न स
सिद्धिमवाप्नोति इत्यनेन शास्त्रोक्तविधिमुत्सृज्य कामकारेण वर्तमानस्य
ज्ञानेऽधिकारो नास्तीत्युक्तम्। तत्र शास्त्रविधिमुत्सृज्य कामकारं विना
श्रद्धया वर्तमानानां किमधिकारोऽस्ति नास्ति वेति बुभुत्सया अर्जुन उवाच
**-- य इति।** अत्र शास्त्रविधिमुत्सृज्य यजन्ते इत्यनेन शास्त्रार्थं
बुध्वा तमुल्लङ्घ्य वर्तमानाश्च गृह्यन्ते; तेषां श्रद्धया यजनानुपपत्तेः।
आस्तिक्यबुद्धिर्हि श्रद्धा। न चासौ शास्त्रज्ञानवतां शास्त्रविरुद्धेऽर्थे
संभवति। तानेवाधिकृत्यत्रिविधा भवति श्रद्धा;यजन्ते सात्त्विका देवान्
इत्याद्युत्तरानुपपत्तेश्च। अतो नात्र शास्त्रातिलङ्घिनो गृह्यन्ते अपितु
क्लेशबुद्ध्या आलस्याद्वा शास्त्रार्थज्ञाने प्रयत्नमकृत्वा
केवलमाचारपरम्परावशेन श्रद्धया क्वतिद्देवताराधनादौ प्रवर्तमाना गृह्यन्ते।
अतोऽयमर्थःये शास्त्रविधिमुत्सृज्य दुःखबुद्ध्या आलस्याद्वा अनादृत्य
केवलमाचारप्रामाण्येन श्रद्धयान्विताः सन्तो यजन्ते तेषां तु का निष्ठा का
स्थितिः क आश्रयः तामेव विशेषेण पृच्छति किं सत्त्वं; आहो किं वा रजः; अथवा
तम इति। तेषां तादृशी देवपूजादिप्रवृत्तिः किं सत्त्वसंश्रिता रजःसंश्रिता
वा तमःसंश्रिता वेत्यर्थः। श्रद्धायाः सात्त्विकत्वात्; क्लेशबुद्ध्या
आलस्येन च शास्त्रानादरस्य च राजसतामसत्वात्त्रेधा संदेहः। यदि
सत्त्वभावसंश्रितास्तर्हि तेषामपि सात्त्विकत्वाद्यथोक्तात्मज्ञानेऽधिकारः
स्यात् अन्यथा नेति प्रश्नतात्पर्यार्थः।
