+++
title = "08 आयुःसत्त्वबलारोग्यसुखप्रीतिविवर्धनाः"

+++
।।17.8।। तत्राहारत्रैविध्यमाह **-- आयुरिति त्रिभिः।** आयुर्जीवितम्;
सत्त्वमुत्साहः; बलं शक्तिः; आरोग्यं रोगराहित्यम्; सुखं चित्तप्रसादः;
प्रीतिरभिरुचिः; आयुरादीनां विवर्धनाः विशेषेण वृद्धिकरास्ते च रस्या
रसवन्तः; स्निग्धाः स्नेहयुक्ताः; स्थिरा देहे सारांशेन चिरकालावस्थायिनः;
हृद्या दृष्टमात्रा एव हृदयंगमाः एवंभूता आहारा भक्ष्यभोज्यादयः
सात्त्विकप्रियाः।
