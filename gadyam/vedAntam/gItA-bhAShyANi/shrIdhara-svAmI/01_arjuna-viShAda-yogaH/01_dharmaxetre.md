+++
title = "01 धर्मक्षेत्रे"

+++
**।।1.1।।** इह खलु सकललोकहितावतारः सकलवन्दितचरणः परमकारुणिको भगवान्
देवकीनन्दनस्तत्त्वाज्ञानविजृम्भितशोकमोहविभ्रंशितविवेकतया
निजधर्मत्यागपरधर्माभिसंधिपरमर्जुनं धर्मज्ञानरहस्योपदेशप्लवेन
तस्माच्छोकमोहसागरादुद्दधार। तमेव भगवदुपदिष्टमर्थं कृष्णद्वैपायनः सप्तभिः
श्लोकशतैरुपनिबबन्ध। तत्र च प्रायशः श्रीकृष्णमुखनिःसृतानेव श्लोकानलिखत्
कांश्चित्तत्संगतये स्वयं व्यरचयत्। यथोक्तं गीतामाहात्म्ये गीता सुगीता
कर्तव्या किमन्यैः शास्त्रविस्तरैः। या स्वयं पद्मनाभस्य
मुखपद्माद्विनिःसृता।। इति। तत्र तावद्धर्मक्षेत्र इत्यादिना  
  
विषीदन्निदमब्रवीदित्यन्तेन ग्रन्थेन श्रीकृष्णार्जुनसंवादप्रस्तावाय कथा
निरूप्यते **धर्मक्षेत्र इति।** भो संजय धर्मभूमौ कुरुक्षेत्रे मत्पुत्राः
पाण्डुपुत्राश्च युयुत्सवो योद्धुमिच्छन्तः समवेता मिलिताः सन्तः किं
कृतवन्तः।  
  
