+++
title = "14 मात्रास्पर्शास्तु"

+++
।।2.14।। ननु गतानागतानहं न शोचामि किंतु दद्वियोगादिदुःखभाजमात्मानमेवेति
चेत्तत्राह **मात्रास्पर्शा इति।** मीयन्ते ज्ञायन्ते विषया आभिरिति
मात्रा इन्द्रियवृत्तयः तासां स्पर्शाः विषयैः संबन्धाः ते शीतोष्णादिप्रदा
भवन्ति ते त्वागमापायित्वादनित्या अस्थिराः अतस्तांस्तितिक्षस्व सहस्व। यथा
जलातपादिसंपर्कास्तत्तत्कालकृताः स्वभावतः शीतोष्णादि प्रयच्छन्ति
एवमिष्टसंयोगवियोगा अपि सुखदुःखादि प्रयच्छन्ति तेषां चास्थिरत्वात्सहनं तव
धीरस्योचितं नतु तन्निमित्तहर्षविषादपारवश्यमित्यर्थः।  
