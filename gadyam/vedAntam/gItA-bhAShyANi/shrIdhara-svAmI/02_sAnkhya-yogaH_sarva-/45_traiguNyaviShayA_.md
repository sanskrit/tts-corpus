+++
title = "45 त्रैगुण्यविषया वेदा"

+++
।।2.45।। ननु च यदि स्वर्गादिकं परमं फलं न भवति तर्हि किमिति
वेदैस्तत्साधनतया कर्माणि विधीयन्ते तत्राह **त्रैगुण्यविषया इति।**
त्रिगुणात्मकाः सकामा येऽधिकारिणस्तद्विषयास्तेषां कर्मफलसंबन्धप्रतिपादका
वेदाः। त्वं तु निस्त्रैगुण्यो निष्कामो भव। तत्रोपायमाह। निर्द्वन्द्वः
सुखदुःखशीतोष्णादियुगुलानि द्वन्द्वानि तद्रहितो भव। तानि सहस्वेत्यर्थः।
कथमित्यत्राह। नित्यसत्त्वस्थः सन्। धैर्यमवलम्ब्येत्यर्थः। तथा
निर्योगक्षेमः। अप्राप्तस्वीकारो योगः प्राप्तपरिपालनं क्षेमं तद्रहितः।
आत्मवानप्रमत्तः। नहि द्वन्द्वाकुलस्य योगक्षेमव्यापृतस्य च
प्रमादिनस्त्रैगुण्यातिक्रमः संभवतीति।  
