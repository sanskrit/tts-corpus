+++
title = "66 नास्ति बुद्धिरयुक्तस्य"

+++
।।2.66।। इन्द्रियनिग्रहस्य स्थितप्रज्ञतासाधनत्वं
व्यतिरेकमुखेनोपपादयति **नास्तीति।** अयुक्तस्यावशीकृतेन्द्रियस्य नास्ति
बुद्धिः शास्त्राचार्योपदेशाभ्यामात्मविषया बुद्धिः प्रज्ञैव नोत्पद्यते
कुतस्तस्य प्रतिष्ठा वार्ता वा कुत इत्यत आह। न चायुक्तस्य भावना ध्यानम्।
भावनया हि बुद्धेरात्मनि प्रतिष्ठा भवति। सा चायुक्तस्य यतो नास्ति। न
चाभावयत आत्मध्यानमकुर्वतः शान्तिरात्मनि चित्तोपरतिः। अशान्तस्य कुतः सुखं
मोक्षानन्द इत्यर्थः।  
