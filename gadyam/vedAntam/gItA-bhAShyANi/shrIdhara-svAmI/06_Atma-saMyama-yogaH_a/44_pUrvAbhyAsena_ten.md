+++
title = "44 पूर्वाभ्यासेन तेनैव"

+++
।।6.44।। तत्र हेतुः **पूर्वेति।** तेनैव पूर्वदेहकृताभ्यासेनावशोऽपि
कुतश्चिदन्तरायादनिच्छन्नपि संह्रियते। विषयेभ्यः परावर्त्य ब्रह्मनिष्ठः
क्रियते। तदेवं पूर्वाभ्यासवशेन प्रयत्नं कुर्वञ्शनैर्मुच्यत इतीममर्थं
कैमुत्यन्यायेन स्फुटयति **जिज्ञासुरिति सार्धेन।** योगस्य स्वरूपं
जिज्ञासुरेव केवलं नतु प्राप्तयोगः। एवंभूतो योगे प्रविष्टमात्रोऽपि
पापवशाद्योगभ्रष्टोऽपि शब्दब्रह्म वेदमतिवर्तते
वेदोक्तकर्मफलान्यतिक्रामति। तेभ्योऽधिकं फलं प्राप्य मुच्यत इत्यर्थः।
