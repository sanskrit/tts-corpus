+++
title = "09 सुहृन्मित्रार्युदासीनमध्यस्थद्वेष्यबन्धुषु"

+++
।।6.9।। सुहृन्मित्रादिषु समबुद्धियुक्तस्ततोऽपि श्रेष्ठ इत्याह
**सुहृदिति।** सुहृत् स्वभावेनैव हिताशंसी मित्रं स्नेहवशेनोपकारकः
अरिर्घातुकः उदासीनो विवदमानयोरुभयोरप्युपेक्षकः मध्यस्थो विवदमानयोरपि
हिताशंसी द्वेष्यो द्वेषविषयः बन्धुः संबन्धी साधवः सदाचारः पापा दुराचाराः
एतेषु समा रागद्वेषादिशून्या बुद्धिर्यस्य स तु विशिष्टः।
