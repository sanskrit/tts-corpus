+++
title = "23 तं विद्याद्"

+++
।।6.23।। य एवंभूतोऽवस्थाविशेषस्तमाह **तमित्यर्धेन।** दुःखशब्देन
दुःखमिश्रितत्वाद्वैषयिकं सुखमपि गृह्यते। दुःखस्य संयोगेन
स्पर्शमात्रेणापि वियोगो यस्मिंस्तमवस्थाविशेषं योगसंज्ञितं योगशब्दवाच्यं
जानीयात्। परमात्मना क्षेत्रज्ञस्य योजनंयोगः। यद्वा दुःखसंयोगेन वियोग एव
शूरे कातरशब्दवद्विरुद्धलक्षणया योग उच्यते। कर्मणि तु
योगशब्दस्तदुपायत्वादौपचारिक एवेति भावः। यस्मादेवं महाफलो योगस्तस्मात्स
एव यत्नतोऽभ्यसनीय इत्याह **स इति सार्धेन।** स यो निश्चयेन
शास्त्राचार्योपदेशजनितेन योक्तव्योऽभ्यसनीयः। यद्यपि शीघ्रं न सिध्यति
तथाप्यनिर्विण्णेन निर्वेदरहितेन चेतसा योक्तव्यः। दुःखबुद्ध्या
प्रयत्नशैथिल्यं निर्वेदः।
