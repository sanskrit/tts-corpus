+++
title = "35 श्री भगवानुवाच"

+++
।।6.35।। तदुक्तं चञ्चलत्वादिकमङ्गीकृत्यैव मनोनिग्रहोपायं श्रीभगवानुवाच
**असंशयमिति।** चञ्चलत्वादिना मनो निरोद्धुमशक्यमिति यद्वदसि
एतन्निःसंशयमेव तथापि तु विषयाचिन्तनपूर्वकमभ्यासेन परमात्माकारप्रत्ययया
वृत्त्या विषयवैतृष्ण्येन च गृह्यते निगृह्यते। अभ्यासेन
लयप्रतिबन्धाद्वैराग्येण च विक्षेपप्रतिबन्धादुपरतवृत्तिकं
सत्परमात्माकारेण परिणतं तिष्ठतीत्यर्थः। तदुक्तं योगशास्त्रे मनसो
वृत्तिशून्यस्य ब्रह्माकारतया स्थितिः। या संप्रज्ञातनामासौ
समाधिरभिधीयते।। इति।
