+++
title = "38 कच्चिन्नोभयविभ्रष्टश्छिन्नाभ्रमिव"

+++
।।6.38।। प्रश्नाभिप्रायं विवृणोति **कच्चिदिति।**
कर्मणामीश्वरार्पितत्वादननुष्ठानाच्च न तावत्कर्मफलं स्वर्गादिकं
प्राप्नोति योगानिष्पत्तेश्च न मोक्षं प्राप्नोति
एवमुभयस्माद्भ्रष्टोऽप्रतिष्ठो निराश्रयः अतएव ब्रह्मणः प्राप्त्युपाये पथि
मार्गे विमूढः सन्कच्चित्किं न नश्यति किंवा नश्यतीत्यर्थः। नाशे
दृष्टान्तःयथा छिन्नमभ्रं पूर्वस्मादभ्राद्विश्लिष्टमभ्रान्तरं चाप्राप्तं
सन्मध्य एव विलीयते तद्वदित्यर्थः।
