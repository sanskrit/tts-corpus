+++
title = "42 इन्द्रियाणि"

+++
।।3.42।। अथात्र प्रसन्नतया चित्तप्रणिधानेनेन्द्रियाणि नियन्तुं शक्यन्ते
तदात्मस्वरूपं देहादिभ्यो विविच्य दर्शयति **इन्द्रियाणीति।** इन्द्रियाणि
देहादिभ्यो ग्राह्येभ्यः पराणि श्रेष्ठान्याहुः।
सूक्ष्मत्वात्प्रकाशकत्वाच्च। अतएव तद्व्यतिरिक्तत्वमप्यर्थादुक्तं भवति।
इन्द्रियेभ्यश्च संकल्पात्मकं मनः परम् तत्प्रवर्तकत्वात्। मनसस्तु
बुद्धिर्निश्चयात्मिका परा निश्चयपूर्वकत्वात्संकल्पस्य। यस्तु बुद्धेः परः
तत्साक्षित्वेनावस्थितः सर्वान्तरः स आत्मा विमोहयति देहिनमिति
देहिशब्दोक्त आत्मा स इति परामृश्यते।
