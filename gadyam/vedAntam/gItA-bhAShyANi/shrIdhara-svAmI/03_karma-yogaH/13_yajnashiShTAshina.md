+++
title = "13 यज्ञशिष्टाशिनः सन्तो"

+++
।।3.13।। अतश्च यजन्त एव श्रेष्ठा नेतरा इत्याह **यज्ञशिष्टाशिन इति।**
वैश्वदेवादियज्ञावशिष्टं येऽश्नन्ति ते पञ्चसूनाकृतैः सर्वैः
किल्बिषैर्मुच्यन्ते। पञ्चसूनाश्च समृतावुक्ताः कण्डनी पेषणी चुल्ली
उदकुम्भी च मार्जनी। पञ्चसूना गृहस्थस्य ताभिः स्वर्गं न विन्दति इति। ये
त्वात्मनो भोजनार्थमेवान्नं पचन्ति न तु वैश्वदेवाद्यर्थ ते पापा दुराचारा
अघमेव भुञ्जते।
