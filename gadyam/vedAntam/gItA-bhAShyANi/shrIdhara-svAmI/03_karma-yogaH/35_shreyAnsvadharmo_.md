+++
title = "35 श्रेयान्स्वधर्मो विगुणः"

+++
।।3.35।। तद् एवं स्वाभाविकीं पश्वादि-सदृशीं प्रकृतिं त्यक्त्वा  
**स्वधर्मे** प्रवर्तितव्यम् इत्य् उक्तं।  
तर्हि स्वधर्मस्य युद्धादेर् दुःख-रूपस्य यथावत् कर्तुम् अशक्यत्वात्  
परधर्मस्य चाहिंसादेः सुकरत्वाद्, धर्मत्वाविशेषाच् च  
तत्र प्रवर्तितुम् इच्छन्तं प्रत्य् आह - **श्रेयान् इति।**  

किंचिद् अङ्ग-हीनोऽपि **स्वधर्मः श्रेयान्** प्रशस्यतरः - **स्वनुष्ठितात्** सर्वाङ्गपूर्त्या कृताद् **अपि परधर्मात्** सकाशात्।  
तत्र हेतुः - **स्वधर्मे** युद्धादौ प्रवर्तमानस्य **निधनं** मरणमपि श्रेष्ठम् - स्वर्गादिप्रापकत्वात्।  
**परधर्मस्** तु स्वस्य **भयावहः**- निषिद्धत्वेन नरकप्रापकत्वात्।
