+++
title = "07 रजो रागात्मकम्"

+++
।।14.7।। रजसो लक्षणं बन्धकत्वं चाह **-- रजोरागेति**। रजःसंज्ञकं गुणं
रागात्मकमनुरञ्जनरूपं विद्धि। अतएव तृष्णासङ्गसमुद्भवम्। तृष्णा
अप्राप्तेऽर्थेऽभिलाषः; सङ्गः प्राप्तेऽर्थे
प्रीतिर्विशषेणासक्तिस्तयोस्तृष्णासङ्गयोः समुद्भवो यस्मात्तद्रजो देहिनं
दृष्टादृष्टार्थेषु कर्मसु सङ्गेनासात्तया नितरां बध्नाति।
तृष्णासङ्गाभ्यां हि कर्मस्वासक्तिर्भवति।
