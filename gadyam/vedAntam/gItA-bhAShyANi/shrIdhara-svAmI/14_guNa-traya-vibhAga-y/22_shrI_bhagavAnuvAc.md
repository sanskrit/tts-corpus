+++
title = "22 श्री भगवानुवाच"

+++
।।14.22।। स्थितप्रज्ञस्य का भाषा इत्यादिना द्वितीयाध्याये पृष्टमपि
दत्तोत्तरमपि पुनर्विशेषबुभुत्सया पृच्छतीति ज्ञात्वा प्रकारान्तरेण तस्य
लक्षणादिकं श्रीभगवानुवाच **-- प्रकाशं चेत्यादिषड्भिः।** तत्रैकेन
लक्षणमाह।। प्रकाशं चेति। प्रकाशं चसर्वद्वारेषु देहेऽस्मिन् इति पूर्वोक्तं
सत्त्वकार्यं; प्रवृत्तिं च रजःकार्यम्; मोहं च तमसः कार्यम्।
उपलक्षणमेतत्सत्त्वादीनाम्। सर्वाण्यपि कार्याणि यथायथं संप्रवृत्तानि
स्वतःप्राप्तानि सन्ति दुःखबुद्ध्या यो न द्वेष्टि; निवृत्तानि च सन्ति
सुखबुद्ध्या न काङ्क्षति; गुणातीतः स उच्यत इति चतुर्थेनान्वयः।
