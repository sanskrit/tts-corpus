+++
title = "03 मम योनिर्महद्ब्रह्म"

+++
।।14.3।। तदेवं प्रशंसया श्रोतारमभिमुखीकृत्य परमेश्वराधीनयोः
प्रकृतिपुरुषयोः सर्वभूतोत्पत्तिं प्रति हेतुत्वं नतु स्वतन्त्रयोरितीमं
विवक्षितमर्थं कथयति **-- ममेति**। देशतः कालतश्चानवच्छिन्नत्वान्महत्;
बृंहणत्वात्स्वकार्याणां वृद्धिहेतुत्वाद्वा ब्रह्म। प्रकृतिरित्यर्थः।
तन्महद्ब्रह्म मम परमेश्वरस्य योनिर्गर्भाधानस्थानं; तस्मिन्नहं गर्भं
जगद्विस्तारहेतुं चिदाभासं दधामि निक्षिपामि। प्रलये मयि लीनं
सन्तमविद्याकामकर्मानुशयवन्तं क्षेत्रज्ञं सृष्टिसमये भोग्येन क्षेत्रेण
संयोजयामीत्यर्थः। ततो गर्भाधानात्सर्वभूतानां ब्रह्मादीनां संभव
उत्पत्तिर्भवतीति।
