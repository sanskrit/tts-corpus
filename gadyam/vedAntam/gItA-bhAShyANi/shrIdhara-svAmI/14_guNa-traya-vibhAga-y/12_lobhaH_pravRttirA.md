+++
title = "12 लोभः प्रवृत्तिरारम्भः"

+++
।।14.12।। किंच **-- लोभ इति।** लोभो धनाद्यागमे बहुधा जायमानेऽपि पुनः
पुनर्वर्धमानोऽभिलाषः; प्रवृत्तिर्नित्यं कुर्वद्रूपता; कर्मणामारम्भो
गृहादिनिर्माणोद्यमः; अशमः इदं कृत्वा इदं
करिष्यामीत्यादिसंकल्पविकल्पानुपरमः; स्पृहा उच्चावचेषु दृष्टमात्रेषु
वस्तुष्वितस्ततो जिघृक्षा; रजसि प्रवृद्धे सति एतानि लिङ्गानि जायन्ते।
एतैर्लिङ्गै रजोगुणस्य वृद्धिं विद्यादित्यर्थः।
