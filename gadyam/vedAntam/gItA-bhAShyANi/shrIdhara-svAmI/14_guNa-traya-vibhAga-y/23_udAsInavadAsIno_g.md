+++
title = "23 उदासीनवदासीनो गुणैर्यो"

+++
।।14.23।। तदेवं स्वसंवेद्यं तस्य लक्षणमुक्त्वा परसंवेद्यं तस्य लक्षणं
वक्तुं किमाचार इति द्वितीयप्रश्नस्योत्तरमाह **-- उदासीनवदिति त्रिभिः**।
उदासीनवत्साक्षितया आसीनः स्थितः सन् गुणैर्गुणकार्यैः सुखदुःखादिभिर्यो न
विचाल्यते स्वरूपान्न प्रच्याव्यते अपितु गुणा एव स्वकार्येषु वर्तन्ते;
एतैर्मम संबन्ध एव नास्तीति विवेकज्ञानेन यस्तूष्णीमवतिष्ठति।
परस्मैपदमार्षम्। नेङ्गते न चलति।
