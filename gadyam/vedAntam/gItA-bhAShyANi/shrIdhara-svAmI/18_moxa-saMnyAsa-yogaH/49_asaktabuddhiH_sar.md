+++
title = "49 असक्तबुद्धिः सर्वत्र"

+++
।।18.49।। ननु कथं कर्मणि क्रियमाणे दोषांशप्रहाणेन गुणांश एव संपत्स्यत
इत्यपेक्षायामाह **-- असक्तेति।** असक्ता सङ्गशून्या बुद्धिर्यस्य;
जितात्मा निरहंकारः; विगतस्पृहो विगता स्पृहा फलविषयेच्छा यस्मात्स
एवंभूतेनस त्यागः सात्त्विको मत इत्येवं पूर्वोक्तेन
कर्मासक्तितत्फलयोस्त्यागलक्षणेन संन्यासेन नैष्कर्म्यसिद्धिं
सर्वकर्मनिवृत्तिलक्षणां सत्त्वशुद्धिमधिगच्छति। यद्यपि सङ्गफलयोस्त्यागेन
कर्मानुष्ठानमपि नैष्कर्म्यमेव; कर्तृत्वाभिनिवेशाभावात्। तदुक्तम् -- नैव
किंचित्करोमीति युक्तो मन्येत तत्त्वित् इत्यादिश्लोकचतुष्टयेन;
तथाप्यनेनोक्तलक्षणेन संन्यासेन परमां नैष्कर्म्यसिद्धिम्सर्वकर्माणि मनसा
संन्यस्यास्ते सुखं वशी इत्येवंलक्षणां पारमहंस्यापरपर्यायां प्राप्नोति।
