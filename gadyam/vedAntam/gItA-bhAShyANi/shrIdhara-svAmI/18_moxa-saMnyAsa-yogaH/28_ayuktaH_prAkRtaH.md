+++
title = "28 अयुक्तः प्राकृतः"

+++
।।18.28।। तामसं कर्तारमाह **-- अयुक्त इति।** अयुक्तोऽनवहितः; प्राकृतो
विवेकशून्यः; स्तब्धोऽनम्रः; शठः शक्तिगूहनकारी; नैष्कृतिकः परावमानी;
अलसोऽनुद्यमशीलः; विषादी शोकशीलः; यदद्य वा श्वो या कार्यं तन्मासेनापि न
संपादयति यः स दीर्घसूत्री; एवंभूतः कर्ता तामस उच्यते। कर्तृत्रैविध्येनैव
ज्ञातुरपि त्रैविध्यमुक्तं भवति। कर्मत्रैविध्येन च ज्ञेयस्यापि
त्रैविध्यमुक्तं वेदितव्यम्। बुद्धेस्त्रैविध्येन करणस्यापि
त्रैविध्यमुक्तं भविष्यति।
