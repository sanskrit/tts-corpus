+++
title = "48 सहजङ् कर्म"

+++
।।18.48।। यदि पुनः साङ्ख्यदृष्ट्या स्वधर्मे हिंसालक्षणं दोषं मत्वा परधर्मं
श्रेष्ठं मन्यसे तर्हि सदोषत्वं परधर्मेऽपि तुल्यमित्याशयेनाह **--
सहजमिति।** सहजं स्वभावविहितं कर्म सदोषमपि न त्यजेत्। हि यस्मात्
सर्वेऽप्यारम्भा दृष्टादृष्टार्थानि सर्वाण्यपि कर्माणि दोषेण केनचिदावृता
व्याप्ता एव। यथा सहजेन धूमेनाग्निरावृतस्तद्वत्। अतो यथाग्नेर्धूमरूपं
दोषमपाकृत्य प्रताप एव तमःशीतादिनिवृत्तये सेव्यते तथा कर्मणोऽपि दोषांशं
विहाय गुणांश एव सत्त्वशुद्धये सेव्यत इत्यर्थः।
