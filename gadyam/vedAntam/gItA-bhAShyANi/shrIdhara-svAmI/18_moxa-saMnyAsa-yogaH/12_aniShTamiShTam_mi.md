+++
title = "12 अनिष्टमिष्टम् मिश्रम्"

+++
।।18.12।। एवंभूतस्य कर्मफलत्यागस्य फलमाह **-- अनिष्टमिति।** अनिष्टं
नारकित्वं; इष्टं देवत्वं; मिश्रं मनुष्यत्वं; एवं त्रिविधं पापस्य
पुण्यस्य चोभयमिश्रस्य च कर्मणो यत्फलं प्रसिद्धं तत्सर्वमत्यागिनां
सकामानामेव प्रेत्य परत्र भवति; तेषां त्रिविधकर्मसंभवात्। नतु संन्यसिनां
क्वचिदपि भवति। संन्यासिशब्देनात्र फलत्यागसाम्यात्प्रकृताः
कर्मफलत्यागिनोऽपि गृह्यन्ते। अनाश्रितः कर्मफलं कार्य कर्म करोति यः। स
संन्यासी च योगी च इत्येवमादौ च कर्मफलत्यागिषु
संन्यासिशब्दप्रयोगदर्शनात्। तेषां सात्त्विकानां पापासंभवादीश्वरार्पणेन च
पुण्यफलस्य त्यक्तत्वात्ति्रविधमपि कर्मफलं न भवतीत्यर्थः।
