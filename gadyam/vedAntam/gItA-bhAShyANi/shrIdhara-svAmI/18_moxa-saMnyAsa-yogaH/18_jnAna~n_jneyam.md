+++
title = "18 ज्ञानञ् ज्ञेयम्"

+++
।।18.18।। हत्वापि न हन्ति न निबध्यते इत्येतदेवोपपादयितुं कर्मचोदनायाः
कर्माश्रयस्य च कर्मफलादीनां च
त्रिगुणात्मकत्वान्निर्गुणस्यात्मनस्तत्संबन्धो नास्तीत्यभिप्रायेण
कर्मचोदनां कर्माश्रयं चाह **-- ज्ञानमिति।** ज्ञानमिष्टसाधनमेतदिति बोधः।
ज्ञेयमिष्टसाधनं कर्म। परिज्ञाता एवंभूतज्ञानाश्रयः। एवं त्रिविधा
कर्मचोदना। चोद्यते प्रवर्त्यते येनेति चोदना। ज्ञानादित्रितयं
कर्मप्रवृत्तिहेतुरित्यर्थः। यद्वा चोदनेति विधिरुच्यते। तदुक्तं
भट्टैःचोदना चोपदेशश्च विधिश्चैकार्थवाचिनः इति। ततश्चायमर्थःउक्तलक्षणं
त्रिगुणात्मकं ज्ञानादित्रयमवलम्ब्य कर्मविधिः प्रवर्तत इति।
तदुक्तन्त्रैगुण्यविषया वेदाः इति। तथाच करणं साधतकमम्। कर्म च
कर्तुरीप्सिततमम्। कर्ता क्रियानिर्वर्तकः। कर्म संगृह्यतेऽस्मिन्निति
कर्मसंग्रहः। करणादित्रिविधं कारकं क्रियाश्रय इत्यर्थः।
संप्रदानादिकारकत्रयं तु परंपरया क्रियानिर्वर्तकमेव केवलं नतु
साक्षात्क्रियाया आश्रयः। अतः करणादित्रितयमेव क्रियाश्रय इत्युक्तम्।
