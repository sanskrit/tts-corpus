+++
title = "78 यत्र योगेश्वरः"

+++
।।18.78।। अतस्त्वं पुत्राणां राज्यादिशङ्कां परित्यजेत्याशयेनाह **--
यत्रेति।** यत्र येषां पाण्डवानां पक्षे योगेश्वरः श्रीकृष्णो वर्तते; यत्र
च पार्थो गाण्डीवधनुर्धरः तत्रैव श्री राज्यलक्ष्मीः; तत्रैव च विजयः
तत्रैव च भूतिरुत्तरोत्तराभिवृद्धिश्च; तत्रैव नीतिर्नयोऽपि ध्रुवा
निश्चितेति सर्वत्र संबद्ध्यते। इति मम मतिर्निश्चयः। अत इदानीमपि
तावत्सपुत्रस्त्वं श्रीकृष्णं शरणमुपेत्य पाण्डवान्प्रसाद्य सर्वस्वं च
तेभ्यो निवेद्य पुत्रप्राणरक्षणं कुर्विति भावः। भगवद्भक्तियुक्तस्य
तत्प्रसादात्मबोधतः। सुखं बन्धविमुक्तिः स्यादिति
गीतार्थसंग्रहः।।1।। तथाहिपुरुषः स परः पार्थ भक्त्या
लभ्यस्त्वनन्यया;भक्त्या त्वनन्यया शक्य अहमेवंविधोऽर्जुन इत्यादौ
भगवद्भक्तेर्मोक्षं प्रति साधकतमत्वश्रवणात्तदेकान्तभक्तिरेव
तत्प्रसादोत्थज्ञानावान्तरव्यापारमात्रयुक्ता मोक्षहेतुरिति स्फुटं
प्रतीयते। ज्ञानस्य भक्त्यवान्तरव्यापारत्वमेव युक्तम्। तेषां सततयुक्तानां
भजतां प्रीतिपूर्वकम्। ददामि बुद्धियोगं तं येन मामुपयान्ति ते;भद्भक्त
एतद्विज्ञाय मद्भावायोपपद्यते इत्यादिवचनात्तत्त्वज्ञानमेव
भक्तिरित्युक्तम्। समः सर्वेषु भूतेषु मद्भक्तिं लभते पराम्। भक्त्या
मामभिजानाति यावान्यश्चास्मि तत्त्वतः इत्यादौ भेदेन निर्देशात्। न चैवं
सतितमेव विदित्वातिमृत्युमेति नान्यः पन्था विद्यतेऽयनाय इत्यादि
श्रुतिविरोधः शङ्कनीयः; भक्त्यवान्तरव्यापारत्वाज्ज्ञानस्य। न हि काष्ठैः
पचतीत्युक्ते ज्वालानामसाधनत्वमुक्तं भवति। किंचयस्य देवे परा भक्तिर्यथा
देवे तथा गुरौ। तस्यैते कथिता ह्यर्थाः प्रकाशन्ते महात्मनान्देहान्ते देवः
परं ब्रह्म तारकं व्याचष्टेयमेवैष वृणुते तेन लभ्यः इत्यादि
श्रुतिस्मृतिपुराणवचनान्येवं सति समंजसानि भवन्ति तस्माद्भक्तिरेव
मोक्षहेतुरिति सिद्धम्।।  
  
तेनैव दत्तया मत्या तद्गीताविवृतिः कृता। स एव परमानन्दस्तया प्रीणातु
माधवः।।1।।  
  
परमानन्दपादाब्जरजःश्रीधारिणाधुना। श्रीधरस्वामियतिना कृता
गीतासुबोधिनी।।2।। स्वप्रागल्भ्यबलाद्विलोड्य भगवद्गीतां तदन्तर्गतं तत्त्वं
प्रेप्सुरुपैति किं गुरुकृपापीयूषदृष्टिं विना।  
  
अम्बु स्वाञ्जलिना निरस्य जलधेरादित्सुरन्तर्मणीनावर्तेषु न किं निमज्जति
जनः सत्कर्णधारं विना।।3।।  
  
