+++
title = "13 पञ्चैतानि महाबाहो"

+++
।।18.13।। ननु कर्म कुर्वतः कर्मफलं कथं न भवेदित्याशङ्क्य सङ्गत्यागिनो
निरहंकारस्य सतः कर्मफलेन लेपो नास्तीत्युपपादयितुमाह **-- पञ्चैतानीति
पञ्चभिः।** सर्वकर्मणां सिद्धये निष्पत्तये इमानि वक्ष्यमाणानि पञ्च
कारणानि मे वचनान्निबोध जानीहि। आत्मनः
कर्तृत्वाभिमाननिवृत्यर्थमवश्यमेतानि ज्ञातव्यानीत्येवं तेषां
स्तुत्यर्थमाह -- साङ्ख्य इति। सम्यक् ख्यायते ज्ञायते परमात्माऽनेनेति
साङ्ख्यं तत्त्वज्ञानं तस्मिन्कृतं कर्म तस्यान्तः समाप्तिरस्मिन्निति
कृतान्तस्तस्मिन्वेदान्तसिद्धान्त इत्यर्थः। यद्वा संख्यायन्ते गण्यन्ते
तत्त्वानि यस्मिन्निति साङ्ख्यं; कृतः अन्तो निर्णयो यस्मिन्निति कृतान्तं
साङ्ख्यशास्त्रमेव तस्मिन्प्रोक्तानि अतः सम्यङ्निबोधेत्यर्थः।
