+++
title = "19 ज्ञानङ् कर्म"

+++
।।18.19।। ततः किमत आह **-- ज्ञानमिति।** गुणाः सम्यक्कार्यभेदेन ख्यायन्ते
प्रतिपाद्यन्तेऽस्मिन्निति गुणसंख्यानं साङ्ख्यशास्त्रं तस्मिन्; ज्ञानं
कर्म च क्रिया कर्ता च प्रत्येकं सत्त्वादिगुणभेदेन त्रिधैवोच्यते। तान्यपि
ज्ञानादीनि वक्ष्यमाणानि यथावच्छृणु। त्रिधैवेत्येवकारो
गुणत्रयोपाधिव्यतिरेकेणात्मनः स्वतःकर्तृत्वादिप्रतिषेधार्थः।
चतुर्दशेऽध्यायेतत्र सत्त्वं निर्मलत्वात् इत्यादिना गुणानां
बन्धकत्वप्रकारो निरूपितः। सप्तदशेऽध्यायेयजन्ते सात्त्विका देवान्
इत्यादिना गुणकृतत्रिविधस्वभावनिरूपणेन रजस्तमःस्वभावं परित्यज्य
सात्त्विकाहारादिसेवया सात्त्विकस्वभावः संपादनीय इत्युक्तम्। इह तु
क्रियाकारकफलादीनामात्मसंबन्धो नास्तीति दर्शयितुं सर्वेषां
त्रिगुणात्मकत्वमुच्यत इति विशेषो ज्ञातव्यः।
