+++
title = "10 न द्वेष्ट्यकुशलम्"

+++
।।18.10।। एवंभूतसात्त्विकत्यागपरिनिष्ठितस्य लक्षणमाह **-- न द्वेष्टीति।**
सत्त्वसमाविष्टः सत्त्वेन संव्याप्तः सात्त्विकत्यागी अकुशलं दुःखावहं
शिशिरे प्रातःस्नानादिकं कर्म न द्वेष्टि; कुशले च सुखकरे कर्मणि निदाघे
माध्याह्नस्नानादौ नानुषज्जते प्रीतिं न करोति। तत्र हेतुःमेधावी
स्थिरबुद्धिः। यत्र परपरिभवादि महदपि दुःखं सह्यते स्वर्गादिसुखं च
त्यज्यते तत्र कियदेतत्तात्कालिकं सुखं दुःखं चेत्येवमनुसंधानवानित्यर्थः।
अतएव छिन्नः संशयो मिथ्याज्ञानं दैहिकसुखदुःखयोरुपादित्सापरिजिहीर्षालक्षणं
यस्य सः।
