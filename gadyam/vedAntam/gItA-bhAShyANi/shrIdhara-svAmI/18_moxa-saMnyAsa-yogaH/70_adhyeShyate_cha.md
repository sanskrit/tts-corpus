+++
title = "70 अध्येष्यते च"

+++
।।18.70।। पठतः फलमाह **-- अध्येष्यत इति।** आवयोः कृष्णार्जुनयोः इमं
धर्म्यं धर्मादनपेतं संवादं योऽध्येष्यते जपरूपेण पठिष्यति तेन पुंसा
सर्वयज्ञेभ्यः श्रेष्ठेन ज्ञानयज्ञेनाहमिष्टः स्यां भवेयमिति मे मतिः।
यद्यप्यसौ गीतार्थमबुध्यमान एव केवलं,जपति तथापि मम तच्छ्रण्वतो मामेवासौ
प्रकाशयतीति बुद्धिर्भवति। यथा लोके यदृच्छयापि कश्चित्कदाचित्कस्यचिन्नाम
गृह्णाति तदासौ मामेवायमाह्वयतीति मत्वा तत्पार्श्वमागच्छति; तथाहमपि तस्य
सन्निहितो भवेयम्। अतएव अजामिलक्षत्रबन्धुप्रमुखानां
कथंचिन्नामोच्चारणमात्रेण प्रसन्नोऽस्मि; तथैवास्यापि प्रसन्नो
भवेयमित्यर्थः।
