+++
title = "23 शक्नोतीहैव यः"

+++
।।5.23।। तस्मान्मोक्ष एव परः पुरुषार्थस्तस्य च
कामक्रोधवेगोऽतिप्रतिपक्षोऽतस्तत्सहनसमर्थ एव मोक्षभागित्याह
**शक्नोतीति।** कामात्क्रोधाच्चोद्भवति यो वेगो
मनोनेत्रादिक्षोभलक्षणस्तमिहैव तदुद्भवसमय एव यो नरः सोढुं प्रतिरोद्धुं
शक्नोति। तदपि न क्षणमात्रं किंतु शरीरविमोक्षणात्प्राक्।
यावद्देहपातमित्यर्थः। य एवंभूतः स एव मुक्तः समाहितः सुखी च भवति नान्यः।
यद्वा मरणादूर्ध्वं विलपन्तीभिर्युवतीभिरालिङ्ग्यमानोऽपि
पुत्रादिभिर्दह्यमानोऽपि यथा प्राणशून्यः कामक्रोधवेगं सहते तथा
मरणात्प्रागपि जीवन्नेव यः सहेत स एव युक्तः सुखी चेत्यर्थः। तदुक्तं
वसिष्ठेन प्राणे गते यथा देहः सुखं दुःखं न विन्दति। तथा
चेत्प्राणयुक्तोऽपि स कैवल्याश्रमे वसेत्।। इति।
