+++
title = "01 एवं सततयुक्ता"

+++
।।12.1।। निर्गुणोपासनस्यैवं सगुणोपासनस्य च। श्रेयः कतरदित्येवं निर्णेतुं
द्वादशोद्यमः।।1।।  
  
पूर्वाध्यायान्तेमत्कर्मकृन्मत्परमः इत्येवं भक्तिनिष्ठस्य
श्रेष्ठत्वमुक्तम्। कौन्तेय प्रतिजानीहि इत्यादिना तत्र तस्यैव श्रेष्ठत्वं
वर्णितम्; तथातेषां ज्ञानी नित्ययुक्त एकभक्तिर्विशिष्यते इत्यादिनासर्वं
ज्ञानप्लवेनैव वृजिनं संतरिष्यसि इत्यादिना च ज्ञाननिष्ठस्य
श्रेष्ठत्वमुक्तम्। एवमुभयोः श्रैष्ठ्येऽपि विशेषजिज्ञासया भगवन्तं
प्रत्यर्जुन उवाच **-- एवमिति।** एवं सर्वकर्मार्पणादिना सततं
युक्तास्त्वनिष्ठाः सन्तो ये भक्तास्त्वां विश्वरूपं सर्वज्ञं सर्वशक्तिं
पर्युपासते ध्यायन्ति; ये चाप्यक्षरं ब्रह्माव्यक्तं निर्विशेषमुपासते
तेषामुभयेषां मध्ये अतिशयेन के योगविदः। श्रेष्ठा इत्यर्थः।
