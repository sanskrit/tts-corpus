+++
title = "11 चिन्तामपरिमेयाञ् च"

+++
।।16.11।। किंच **-- चिन्तामिति।** प्रलयो मरणमेवान्तो यस्यास्ताम्।
अपरिमेयां परिमातुमशक्यां चिन्तामाश्रिताः। नित्यचिन्तापरायणा इत्यर्थः।
कामोपभोग एव परमो येषां ते; एतावदिति कामोपभोग एव परमः पुरुषार्थो
नान्यदस्तीति कृतनिश्चयाः; अर्थसंचयानीहन्त इत्युत्तरेणान्वयः। तथाच
बार्हस्पत्यं सूत्रम् -- काम एवैकः पुरुषार्थः इति;चैतन्यविशिष्टः कामः
पुरुषः इति च।
