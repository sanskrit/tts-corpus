+++
title = "03 तेजः क्षमा"

+++
।।16.3।। किंच **-- तेज इति।** तेजः प्रागल्भ्यं; क्षमा
परिभवादिषूत्पद्यमानेषु क्रोधप्रतिबन्धः; धृतिर्दुःखादिभिरवसीदतश्चित्तस्य
स्थिरीकरणम्; शौचं बाह्याभ्यन्तरशुद्धिः; अद्रोहो जिघांसाराहित्यं;
अतिमानिता आत्मन्यतिपूज्यत्वाभिमानस्तदभावो नातिमानिता; एतान्यभयादीनि
षड्विंशतिप्रकाराणि दैवीं संपदमभिजातस्य भवन्ति। देवयोग्यां सात्त्विकीं
संपदमभिलक्ष्य तदाभिमुख्येन जातस्य भाविकल्याणस्य पुंसो भवन्तीत्यर्थः।
