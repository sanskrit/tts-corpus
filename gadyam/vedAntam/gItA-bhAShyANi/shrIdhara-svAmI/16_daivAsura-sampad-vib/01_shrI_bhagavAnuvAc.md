+++
title = "01 श्री भगवानुवाच"

+++
।।16.1।। आसुरीं संपदं त्यक्त्वा दैवीमेवाश्रिता नराः। मुच्यन्त इति
निर्णेतुं तद्विवेकोऽथ षोडशे।।1।।  
  
पूर्वाध्यायान्तेएतद्बुद्ध्वा बुद्धिमान्स्यात्कृतकृत्यश्च भारत इत्युक्तम्
तत्र क एतत्तत्त्वं बुध्यते को वा न बुध्यत इत्यपेक्षायां
तत्त्वज्ञानेऽधिकारिणोऽनधिकारिणश्च विवेकार्थं षोडशाध्यायारम्भः। निरूपिते
हि कार्यार्थेऽधिकारिजिज्ञासा भवति। तदुक्तं भट्टैःभारी यो येन वोढव्यः स
प्रागान्दोलितो यदा। तदा कस्तस्य वोढेति शक्यं कर्तुं निरूपणम् इति।
तत्राधिकारिविशेषणभूतां दैवीं संपदमाह -- श्रीभगवान् **--** **अभयमिति
त्रिभिः।** अभयं भयाभावः; सत्त्वस्य चित्तस्य संशुद्धिः सुप्रसन्नता;
ज्ञानयोगे आत्मज्ञानोपाये व्यवस्थितिः परिनिष्ठा; दानं
स्वभोज्यस्यान्नादेर्यथोचितं संविभागः; दमो बाह्येन्द्रियसंयमः; यज्ञो
यथाधिकारं दर्शपूर्णमासादिः; स्वाध्यायो ब्रह्मयज्ञादिर्जपयज्ञः; तप
उत्तराध्याये वक्ष्यमाणं शारीरादि; आर्जवमवक्रता।
