+++
title = "08 असत्यमप्रतिष्ठन् ते"

+++
।।16.8।। ननु वेदोक्तयोर्धर्माधर्मयोः प्रवृत्तिं निवृत्तिं च कथं न विदुः;
कुतो वा धर्माधर्मयोरनङगीकारे जगतः सुखदुःखादिव्यवस्था स्यात्; कथं वा
शौचाचारादिविषया ईश्वराज्ञामतिवर्तेरन्; ईश्वरानङ्गीकारे च कुतो
जगदुत्पत्तिः स्यादतआह **--** **असत्यमिति।** नास्ति सत्यं
वेदपुराणादिप्रमाणं यस्मिंस्तादृशं जगदाहुः। वेदादीनां प्रामाण्यं न
मन्यन्त इत्यर्थः। तदुक्तम् -- त्रयो वेदस्य कर्तालो भण्डधूर्तनिशाचराः
इत्यादि। अत एव नास्ति धर्माधर्मरूपा प्रतिष्ठा व्यवस्थाहेतुर्यस्य तत्।
स्वाभाविकं जगद्वैचित्र्यमाहुरित्यर्थः। अत एव नास्तीश्वरः कर्ता
व्यवस्थापकश्च यस्य तादृशं जगदाहुः। तर्हि कुतोऽस्य जगत उत्पत्तिं
वदन्तीत्यत आह -- अपरस्परसंभूतमिति। अपरश्च परश्चेत्यपरस्परं
अपरस्परतोऽन्योन्यतः स्त्रीपुरुषमिथुनात्संभूतं जगत् किमन्यत्कारणमस्य;
नास्त्यन्यत्किंचित्; किंतु कामहैतुकम्। स्त्रीपुरुषयोः काम एव प्रवाहरूपेण
हेतुरस्येत्याहुरित्यर्थः।
