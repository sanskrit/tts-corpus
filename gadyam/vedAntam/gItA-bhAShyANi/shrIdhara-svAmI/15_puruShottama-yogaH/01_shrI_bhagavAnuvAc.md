+++
title = "01 श्री भगवानुवाच"

+++
।।15.1।। वैराग्येण विना ज्ञानं न च भक्तिरतः स्फुटम्। वैराग्योपस्कृतं
ज्ञानमीशः पञ्चदशेऽदिशत्।।1।।  
  
पूर्वाध्यायान्तेमां च योऽव्यभिचारेण भक्तियोगेन सेवते इत्यादिना
परमेश्वरमेकान्तभक्त्या भजतस्तत्प्रसादलब्धज्ञानेन ब्रह्मभावो
भवतीत्युक्तम्; नचैकान्तभक्तिर्ज्ञानं वाऽविरक्तस्य संभवतीति
वैराग्यपूर्वकं ज्ञानमुपदेष्टुकामः प्रथमं तावत्सार्धश्लोकाभ्यां
संसारस्वरूपं वृक्षरूपकालंकारेण वर्णयन्श्रीभगवानुवाच **--
ऊर्ध्वमूलमिति।** ऊर्ध्वमुत्तमः क्षराक्षराभ्यामुत्कृष्टः पुरुषोत्तमो मूलं
यस्य तम्। अध इति ततोऽर्वाचीनाः कार्योपाधयो हिरण्यगर्भादयो गृह्यन्ते; ते
तु शाखा इव शाखा यस्य तम्। विनश्वरत्वेन श्वः प्रभातपर्यन्तमपि न
स्थास्यतीति विश्वासानर्हत्वादश्वत्थं प्राहुः। प्रवाहरूपेणाविच्छेदादव्ययं
च प्राहुःऊर्ध्वमूलोऽवाक्शाख एषोऽश्वत्थः सनातनः इत्याद्याः श्रुतयः।
छन्दांसि वेदाः यस्य पर्णानि; धर्माधर्मप्रतिपादनद्वारेण छायास्थानीयैः
कर्मफलैः संसारवृक्षस्य सर्वजीवाश्रयणीयत्वापादनात्पर्णस्थानीया वेदाः।
यस्तमेवंभूतमश्वत्थं वेद स एव वेदार्थवित् संसारप्रपञ्चवृक्षस्य मूलमीश्वरः
श्रीनारायणः; ब्रह्मादयस्तदंशाः शाखास्थानीयाः; स च संसारवृक्षो विनश्वरः
प्रवाहरूपेण नित्यश्च वेदोक्तैः कर्मभिः सेव्यतामापादितश्चेत्येतावानेव हि
वेदार्थः। अतएव विद्वान्वेदविदिति स्तूयते।
