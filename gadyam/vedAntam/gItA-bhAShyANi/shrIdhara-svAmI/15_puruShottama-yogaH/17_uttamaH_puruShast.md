+++
title = "17 उत्तमः पुरुषस्त्वन्यः"

+++
।।15.17।। यदर्थमेतौ लक्षितौ तमाह **-- उत्तम इति।** एताभ्यां
क्षराक्षराभ्यामन्यो विलक्षणस्तूत्तमः पुरुषः। वैलक्षण्यमेवाह।
परमश्चासावात्मेति चोदाहृत उक्तः श्रुतिभिः। आत्मत्वेन
क्षरादचेतनाद्विलक्षणः परमत्वेनाक्षराच्चेतनाद्भोक्तुर्विलक्षण इत्यर्थः।
परमात्मत्वमेव दर्शयति यो लोकत्रयमिति। य ईश्वर ईशनशीलः; अव्ययश्च
निर्विकार एव सन् लोकत्रयं कृत्स्नमाविश्य बिभर्ति पालयति।
