+++
title = "02 अधश्चोर्ध्वम्"

+++
।।15.2।। किंच **-- अधश्चेति।** हिरण्यगर्भादयः कार्योपाधयो जीवाः
शाखास्थानीयत्वेनोक्ताः; तेषु च ये दुष्कृतिनस्तेऽधः पश्वादियोनिषु
प्रसृताः विस्तरं गताः; सुकृतिनश्चोर्ध्वं देवादियोनिषु प्रसृतास्तस्य
संसारवृक्षस्य शाखाः। किंच गुणैः सत्त्वादिवृत्तिभिर्जलसेचनैरिव यथायथं
प्रवृद्धाः वृद्धिं प्राप्ताः। किंच विषया रूपादयः प्रवालाः पल्लवस्थानीया
यासां ताः; प्रशाखास्थानीयाभिरिन्द्रियवृत्तिभिः संयुक्तत्वात्। किंच अधश्च
चशब्दादूर्ध्वं च मूलानि अनुसंततानि विरूढानि। मुख्यं मूलं ईश्वर एक एव।
इमानि त्ववान्तरमूलानि तत्तद्भोगवासनालक्षणानि। तेषां कार्यमाह। मनुष्यलोके
कर्मानुबन्धीनि कर्म एवानुबन्धि अनन्तरभावि येषां तानि ऊर्ध्वाधोलोकेषु
यदुपभुक्तं तत्तद्भोगवासनादिभिर्हि कर्मक्षयेण मनुष्यलोकं प्राप्तानां
तत्तदनुरूपेषु कर्मसु प्रवृत्तिर्भवति। एतस्मिन्नेव हि कर्माधिकारो
नान्येषु लोकेषु। अतो मनुष्यलोके इत्युक्तम्।
