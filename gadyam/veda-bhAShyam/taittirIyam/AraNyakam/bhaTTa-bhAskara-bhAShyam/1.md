+++
title = "१"
unicode_script = "devanagari"
+++


  
एवं व्याख्याता इष्टिपशुसोमाग्नीनां तद्विकृतीनां च मन्त्राः, ब्राह्मणभागाश्च । इदानीं तच्छेषभूतमारण्येऽनुवाक्यं तन्त्रं व्याख्यास्यामः । अत्राहुः - 
होतॄन्प्रवर्ग्यकाण्डे च याश्चोपनिषदो विदुः । अरुणाम्नायविधी चैव काठके परिकीर्तिताः ॥
रुद्रा नारायणश्चैव मेधो यश्चैव पित्रियः । एतदारण्यकं सर्वं नाव्रती श्रोतुमर्हति ॥ इति ।
किञ्च - कल्पे पितृविधिश्चैव प्रवर्ग्यविधिरेव च । अरुणाम्नायविधी चैव शतरुद्रविधिस्तथा ॥
कल्पेषु तु य आम्नाता मन्त्रास्तानप्यतन्द्रितः । यथा- मुपाकृत्य त्वधीयीतेति चोच्यते ॥
अत्र सन्त्यष्टौ काठके काण्डानि कठमुनिना दृष्टानि सावित्रनाचिकेतचातुर्होत्रवैश्वसृजारुणकेतुकाख्यानि पञ्चाग्निचित्यानि दिवश्येनयोऽपामाश्चेष्टयः स्वाध्यायब्राह्मणमष्टममिति । एतेषामारुणकेतुकोऽस्मिन्प्रश्ने विधीयते । अरुणाः काण्डर्षयः । प्रथमोऽनुवाकः शान्त्यर्थ उपधानार्थश्च । "आपमापामपस्सर्वाः" इत्यत्र उपधानार्थः पुनराम्नायते । तत्राध्ययनकाले "भद्रं कर्णेभिः" इति द्वे जपति । ब्राह्मणं च भवति "भद्रं कर्णेभिरिति द्वे जपित्वा" इति । उपधानकाले च द्वे अप्येते उपदध्यात् । द्वे चैते त्रिष्टुभौ । हे देवाः ! उत्तरस्यामृचि श्रूयमाणा इन्द्रादय आमन्त्र्यन्ते । भद्रं भजनीयं कल्याणं वेदाख्यं साङ्गेतिहासपुराणं कर्णेभिः कर्णैः श्रोत्रैः । आचार्यान्तेवासिनां ऋत्विग्यजमानानां वा बहुत्वात् बहुवचनम् । "बहुलं च्छन्दसि" इति भिस ऐसभावः । शृणुयाम युष्मत्प्रसादात् सर्वदा श्रोतुं समर्था भवेम । किञ्च - भद्रं कल्याणं यज्ञादिकर्म च अक्षिभिः चक्षुरिन्द्रियैः पश्येम द्रष्टुं समर्थाः स्यामः । "च्छन्दसि दृश्यते" इत्युदात्तत्वात् । यजत्राः अध्ययनश्रवणैः यागार्हा वयं पश्येम । यजेरत्रन्प्रत्यय औणादिकः । केचिदाहुः - यजनीया देवा एभिरामन्त्र्यन्ते इति । तेषामामन्त्रितनिघातेन भाव्यम् । व्यत्ययेन वा निघाताभावः । बह्वृचास्तु सर्वानुदात्तमेवेच्छन्ति । यथोक्तश्रवणदर्शनसामर्थ्यं प्राप्तुमिदानीमाह - स्थिरैः अविकलैः अङ्गैः अवयवैः चक्षुरादिभिः हस्तादिभिश्च इत्थम्भूताभिः तनूभिः शरीरैर्युक्ता वयं आयुः देवहितं देवेन प्रजापतिना स्थापितं षोडशाधिकशतप्रमाणं, विंशत्यधिकशतप्रमाणं वा । यद्वा - देवेन देवनशीलेन हितं विहितं "शतायुः पुरुषः" इति शतप्रमाणमायुः । "तृतीया कर्मणि" इति पूर्वपदप्रकृतिस्वरत्वम् । ईदृशमायुः यत् यस्मात् व्यशेम विविधं प्राप्नुयाम । अश्नोतेर्व्यत्ययेन परस्मैपदम् । "लिङ्याशिष्यङ्" । यद्वा - विकरणव्यत्ययेन शप् । "अदुपदेशात्" इत्यादिना धातुस्वरः प्रवर्तते । "यद्वृत्तान्नित्यम्" इति निघाताभावः । शृणुयाम च पश्येम चेति चार्थस्य विवक्षितत्वात् शृणुयामेत्यत्र "चादिलोपे विभाषा" इति निघाताभावः । तत्र यासुट उदात्तत्वम् । कश्चिदाह - यद्देवविहितं तद्व्यशेमेति । तस्य "तिङतिङः" इति निघातेन भाव्यम्, विशब्दात् पदात्परत्वात् । पक्षान्तरे तु यद्वृत्तयोगित्वेन निघाताभावे सति "तिङि चोदात्तवति" इति गतेरनुदात्तत्वे "उदात्तवता तिङा" इति समासः । तुष्टुवांसः स्तुतिं कुर्वाणाः । च्छान्दसो लिट् । अध्ययनादिसामर्थ्यादेव भद्रकर्मणि युष्मान् स्तुवन्त इति ॥१॥
अथ द्वितीया - स्वस्ति न इति ॥ पूर्वत्र प्रत्यक्षेण प्रार्थिता देवाः । अत्र तु परोक्षेण निर्दिश्य एकैकशः प्रार्थ्यन्ते । नः अस्माकं स्वस्ति अविनाशं अध्ययनादेरविघ्नेन समाप्तिं इन्द्रो दधातु विदधातु वृद्धश्रवाः वृद्धश्रवणः सदा स्तोत्रश्रवणात् । यद्वा - वृद्धैः महात्मभिः सदा श्रूयत इति वृद्धश्रवाः । "गतिकारकपूर्वयोः पूर्वपदप्रकृतिस्वरत्वं च" इति कर्मण्यसुन्(ण्यसिः) । तथा पूषा च स्वस्ति नः दधातु विश्ववेदाः विश्वैर्विद्यते ज्ञायते लभ्यते वेति विश्ववेदाः । पूर्ववदसुन्(सिः) । यद्वा - विश्वानि ज्ञानानि धनानि वा यस्येति बहुव्रीहिः । एवं तार्क्ष्यः अपि नः स्वस्ति दधातु । तार्क्ष्यो नाम छन्दोमयो रथः यः "स्वस्त्ययनं तार्क्ष्यमरिष्टनेमिः" इत्युक्तः । विहगराजो वा । तृक्षस्यापत्यं तार्क्ष्यः "गर्गादिभ्यो यञ्" । अरिष्टनेमिः अनुपक्षीणनेमिः । प्रथिर्नेमिः । बृहस्पतिश्च नः स्वस्ति दधातु । "तद्बृहतोः" सति सुट् । "उभे वनस्पत्यादिषु" इति पूर्वोत्तरपदयोः युगपत्प्रकृतिस्वरत्वम् ॥२॥
उत्तरा महानाम्न्यः पञ्चानुष्टुभः । ताभिस्सर्वाभिरध्ययनकाले उदकं संस्पृश्य अन्तेवासिने दद्यादाचार्यो व्रताय । उपधानकाले तु आद्याभिः तिसृभिः पृथगुपधाय ततो द्वाभ्यामुपदध्यात् । तत्र प्रथमा - आपमापामिति ॥ आप्नोतेः छान्दसे लुङि लृदित्वादङ् । नित्यतायां च द्विर्वचनं, "अनुदात्तं च" इति द्वितीयस्य निघातः । वर्णव्यत्ययेन दीर्घत्वम् । अपस्सर्वाः आपमापं पुनः पुनः प्राप्नुवानीति । "ऊडिदम्" इति अद्भ्यो विभक्तिरुदात्ता । भूत एव वा इति लुङ् - सर्वा अपः भृशं प्राप्तवानस्मीति । कास्सर्वा इत्याह - अस्मादस्मात् स्थानात् यस्माद्यस्मात् आपः प्रस्रवन्ति । वीप्सायां द्विर्वचने व्यत्ययेन द्वितीयस्य निघाताभावः । उक्तं स्थानविशेषाभिप्रायेण । इदानीं सामान्याभिप्रायेणाप्याह - इतः पृथिव्याः अमुतः च दिवः रश्मिवाय्वादिभिरानीयन्ते विसृज्यन्ते च त्रयाणां "ऊडिदम्" इति विभक्तेरुदात्तत्वम् । ता एता अपः अग्निः वायुश्च सूर्यश्च सहभूताः सञ्चस्कर एते यूयं संस्कुरुत । छान्दसे लिटि मध्यमपुरुषे बहुवचने "ऋतश्च संयोगादेः" इति गुणः । अग्निर्हि पर्जन्यात्मा अप उत्पादयति, सूर्योऽनुजानाति, वायुः प्रेरयति, तस्माद्यूयमप्येताः संस्कुरुत ये उत्पादयितारः । सहस्रगणमवैमत्याय । यद्वा - छान्दसे लिटि झेः व्यत्ययेन उत्तमपुरुषैकवचनम् । "सम्पर्युपेभ्यः" इति सुट्, "णलुत्तमो वा" इति णित्वाभावः । ऋद्धिया ऋद्धिविशिष्टा यथा भवन्ति तथा संस्कुरुत । छान्दस इकारोपजनः । तत्र ऋकारेण सह आकारस्य य एकादेशः तस्योदात्तत्वात् तिङन्तस्य सांहितिकमुदात्तत्वमाश्रित्य "तिङि चोदात्तवति" इति गतेरनुदात्तत्वम्, "उदात्तवता तिङा" इति गतेस्समासश्च । उभयं व्यत्ययेनैव वा । यद्वा एते अग्न्यादयः एभिस्सहाहं संचस्कर संस्करोमि । यद्वा - अपस्सर्वा अहं प्रापं, अग्न्यादयश्च पूर्वमेताः प्राप्तवन्तः, सामर्थ्यात् प्रथमपुरुषोऽन्वेति, इदानीं अहं एभिस्सहितः संस्करोमीति । केचित्तु - धियेति पदं छिन्दन्ति, पूर्वस्य च लोडन्तस्य अन्त्यवर्णविकारमाहुः । व्यत्ययेन श्लुः । तेषां धियेत्यस्य "सा वे काचः" इत्यन्तोदात्तत्वप्राप्तेः सर्वानुदात्तत्वं दुर्लभम् । आख्यातस्य च निघातप्राप्तेः अन्तोदात्तत्वं दुर्लभम् । तत्र स्वरयोः विनिमय इति परिहर्तव्यं भवेत् । तस्मात् ऋद्ध्येत्येव पदच्छेदो ज्यायान् । ऋद्धिशब्दो हि नित्स्वरेणाद्युदात्तः ॥३॥
अथ द्वितीया - वाय्वश्वा इति ॥ हे आपः ! या यूयं वाय्वश्वाः वायव एव अश्वस्थानीयाः वोढारो यासां रश्मिपतयः रश्मय एव पतयः पातारो यासाम् । उभयत्रापि "परादिश्छन्दसि" इत्युत्तरपदाद्युदात्तत्वम् । मरीच्यात्मानः मरीचय एव आत्मा शरीरमाधारभूतं यासां अद्रुहः कस्यचिदपि द्रोहमकुर्वाणाः अत एव देवीः देवनशीलाः भुवनसूवरीः भुवनस्य भूतजतस्य सवित्र्यः । क्वनिपि "वनोरचः" इति ङीब्रेफौ, उभयत्रापि "वा छन्दसि" इति पूर्वसवर्णदीर्घत्वम् । तादृश्यो यूयं पुत्रवत्वाय सम्यगध्ययनादिनिर्वृत्या यथा पुत्रवान् स्यां तदनुरूपं मे मां सुत अनुजानीत । मम वा पुत्रवत्वमनुजानीत । उभयत्रापि कर्मणस्सम्प्रदानत्वम् । षु प्रसवैश्वर्ययोः, आदादिकः ॥४॥ 
अथ तृतीया - महानाम्नीरिति ॥ अत्र केषुचित् वाक्येषु ऐकश्रुत्यं दृश्यते केषु चित् त्रैस्वर्यमेव । केचिदाहुः - 
उदात्तनिहतस्वार्यप्रचयेभ्यो विलक्षणा । एकश्रुतिस्ससूत्रेषु पञ्चप्रश्नेषु दृस्यते ॥इति॥
तत्र "विभाषा छन्दसि" इत्यस्य व्यवस्थितविषयत्वादेवं भवतीति द्रष्टव्यम् । यदा चैकश्रुत्यं तदा वाक्यस्य अन्त्यमक्षरमेकमुदात्तं, क्वचित्तु द्वे । ततः पूर्वस्य सन्नतरः । ततः पूर्वेषां त्रैस्वर्यं ऐकश्रुत्येन बाध्यते । तत्राद्यमक्षरं लघु चेति प्रायेण निहन्यते । शेषमेकश्रुतिर्भवति । तत्र केनेदमुदात्तत्वमिति चिन्त्यम् । केचित्त्वाहुः - "कृत्तद्धितसमासाश्च" इति समासग्रहणस्य व्यत्ययेन नियमार्थत्वमाश्रित्य वाक्यस्यापि प्रातिपदिकत्वात् "फिषः" इत्यन्तोदात्तत्वं प्रवर्तत इति । द्व्युदात्तत्वे हेत्वन्तरं मृग्यमिति यत्किञ्चिदेतत् । तस्मात् "व्यत्ययो बहुलम्" इति प्राप्तस्य स्वरान्यत्वस्य अयं प्रकारविशेषः । आहुश्च - 
वर्णान्यो वा स्वरान्यो वा पञ्चप्रश्नेषु दृश्यते । इति ।
अत्र तु द्वयोर्वाक्ययोरैकश्रुत्यं, द्वयोस्त्रैस्वर्यम् । महानाम्नीः महानाम्न्यः महाफलं नाम यासाम् । "अन उपधालोपिनः" इति ङीप् । महामानाः महाफलाः पूजा यासां ताः महसः महस्वत्यः महोऽन्नं तेजश्च । "लुगकारैकाररेफाश्च" इति मत्वर्थीयो लुप्यते । महसः च स्वः सवित्र्यः । सूतेः क्विपि उवङादेशं बाधित्वा यणादेशः । यद्वा - वीप्सायां द्विर्वचनं, सर्वस्य च महसः सवित्र्य इति । देवीरित्यादि । गतम् । पर्जन्यसूवरीरिति विशेषः । एष महानाम्नीशब्दः सर्वासां नामनिमित्तं हविष्पान्तीयवच्छत्रिवच्च ॥५॥
अथ चतुर्थी - अपाश्न्युष्णिमिति ॥ अशेरुषेश्च औणादिके निन्प्रत्यये अश्निरुष्णिर्यस्मिन्निति बहुव्रीहौ व्यश्नुवानदाहोऽग्निरुच्यते । योऽध्ययनादिविघ्नकारी ग्रामादिव्यापी महाविषयोऽग्निः तं इतः अस्मात् अध्ययनादिस्थानात् अपहित । हितेति वक्ष्यमाणेन अपेतिपदं प्रत्येकं अभिसम्बध्यते । हन्तेर्लोटि वर्णव्यत्ययेन इकारः । यद्वा - हिनोतेर्लोटि छान्दसो विकरणस्य लुक् । अपहिनुत अस्मत्पार्श्वात् अपनयत । "निपातस्य च" इत्युपसर्गस्य दीर्घत्वम् । द्वितीयेन अश्न्युष्णिशब्देन सर्वाङ्गव्यापी दाहोऽध्ययनादिविघ्नकारी ज्वरादिरुच्यते । तं चापनयत । रघतिश्शोषणकर्मा । अघशब्दस्य वा रेफोपजनः । यदध्ययनादिविघ्नहेतुरात्मनि श्लिष्टं मलं तच्चापनयत । अत्रापि पूर्ववत् उपसर्गस्य दीर्घत्वम् । एवमेतेषु वाक्येषु व्यत्ययेनापशब्दस्य अन्तोदात्तत्वम् । प्रतिसंबन्धिनां तु अश्न्युष्ण्यादीनां यथा प्राप्तस्वरता । यत्र तु प्रतिसंबन्धिनां स्वरव्यत्ययः तत्रापशब्दस्वरमेवाद्युदात्तत्वं प्रतिपद्यते अपाघ्रामित्यादिषु । इदं च पञ्चप्रश्नानुज्ञातस्य स्वरान्यत्वस्य प्रकारवैचित्र्यमिति द्रष्टव्यम् । अघ्रां अघ्रातव्यं दुर्गन्धं घ्राणशक्तिहानिं वा अस्मत्तः अपनयत । सर्वानुदात्तमेवेदं पदम् । अवर्तिं दारिद्र्यं, वृत्यभावरूपमालस्यं वा अपनयत । अत्राव्ययपूर्वपदप्रकृतिस्वरत्वं बाधित्वा व्यत्ययेनोत्तरपदाद्युदात्तत्वम् । पुनश्च अपशब्दग्रहणात् यदन्यदप्यध्ययनादिविरोधि तत्सर्वमपनयतेति । देवीरित्यादि । व्याख्यातम् ॥६॥
अथ पञ्चमी - वज्रमिति ॥ पूर्वत्र अश्न्युष्ण्यादीनां अपनयनं प्रार्थितं; इदानीं तु वज्रादीनां उन्नयनं प्रार्थ्ययते । त्रैलोक्यरक्षाहेतुरिन्द्रायुधं वज्रं तदूर्ध्वं उदीषत उच्छ्रिततरमुन्नयत । अस्मदध्ययनाद्यविघ्नसिध्यर्थं उद्भूतसामर्थ्यं कुरुत । ईष गत्यादिषु । यद्वा - ई गतौ, लेटि "सिब्बहुलं लेटि" इति सिप् । देवीरिति । गतम् । अजीताः अजिताः प्राणाः तांश्च उन्नयत । यद्वा - उक्तैरश्न्युष्णादिभिः अजितानस्मान् । वर्णव्यत्ययेन दीर्घः । भुवनं भूतजातं गवादिकं चोन्नयत । देवसूवरीः देवानामपि सवित्र्यः यूयम् । "वा छन्दसि" इति दीर्घत्वम् । पूर्ववत् क्वनिपि ङीब्रेपौ । आदित्यानदितेः पुत्रान् देवांश्चोन्नयत । अदितिं च देवीं पृथिवीमुन्नयत । योनिना योनित्वेन कारणभावेन भूत्वा । विश्वस्य हि यूयं कारणमिति भावः । यदाहुः - "अप एव ससर्जादौ" इति ॥७॥
ओषधिरुदकं चोपस्पृश्य दद्यात् । अध्वर्युः तत्सहोपदध्यात् उपधानकाले - शिवा न इति द्विपदया गायत्र्या ॥ नः अस्माकं दिव्याः आपः शिवाः शान्ता भवन्तु । ओषधयः च शन्तमाः सुखतमाः शान्ततमा भवन्तु । दिवमर्हन्तीति दिव्याः । "छन्दसि च" इति यः ॥८॥
भूमिमुपस्पृशेत्, भूमिवतीं चोपदध्यात् उपधानकाले - सुमृडीकेति द्विपदया गायत्र्या ॥ सुमृडीका सुष्ठु सुखयित्री । यद्वा - शोभना मृडीकाः सुखयितारोऽवयवा यस्याः । "मृडीकादयश्च" इत्युणादिषु निपात्यते । "नञ्सुभ्याम्" इत्युत्तरपदान्तोदात्तत्वम् । सरस्वति सर इत्युदकनाम तद्वति, उदकाधारत्वात् अबिष्टकावत्त्वाद्वा । तादृशी त्वमसि । सर इत्यस्य व्यत्ययेन अन्त्यस्य वर्णान्यत्वम् । आमन्त्रितत्वे हि निघातप्रसङ्गः । स्वरान्यत्वं वा - हे सरस्वति ! सुमृडीका त्वमसि । अबिष्टका भूमित्वेन स्तूयते - ते तव तादृश्या व्योम छिद्रं मा सन्दृशि ओषधिवनस्पतिभिः छन्नत्वात् केवलावकाशो मा दर्शि । एतद्धि पृथिव्याः प्रियतरं "साऽकामयतौषधीभिर्वनस्पतिभिः प्र जायेय" इति दर्शनात् । दृशेर्लुङि चिणि वृद्ध्यभावश्छान्दसः, आद्युदात्तत्वं च । तत्र "तिङि चोदात्तवति" इति गतेरनुदात्तत्वं, समासश्च । यद्वा - तव व्योमाहं मा संदृसि मा समीक्षिषि । लिङि व्यत्ययेन आत्मनेपदोत्तमपुरुषैकवचनम् । "दृशेश्चेति वक्तव्यम्" इत्यकर्मकस्य विधानात् सिचश्च इटश्च व्यत्ययेनैव लुक् ॥९॥
इति भट्टभास्करमिश्रविरचिते यजुर्वेदभाष्ये आरण्यके आरुणकेतुके प्रथमोऽनुवाकः ॥१॥  
अथोभयतो दर्भस्तम्बस्य अष्टावुपदधाति - स्मृतिः प्रत्यक्षमित्याद्याः सर्वा अनुष्टुभः ॥ तत्र प्रथमा - अत्र स्मृत्यादीन्यनुमानान्तानि विद्यास्थानानि आरोपितदेवताभावानि आदित्यस्तुतिद्वारेण इष्टकात्वेन स्तूयन्ते, तदभिमानिन्यो वा देवताः । स्मृतिः मन्वादिशास्त्रं अनुमेयश्रुतिमूलम् । प्रत्यक्षं श्रोत्रादीन्द्रियग्राह्योऽकृत्रिमो वेदाख्योऽक्षरराशिः । अक्षमक्षं प्रति प्रत्यक्षम् । यथार्थेऽव्ययीभावः, "कूलतीर" इत्यादिना उत्तरपदाद्युदात्तत्वम् । ताद्धर्म्याद्धर्मिणि वृत्तिः । ऐतिह्यशब्देनेतिहासपुराणं गृह्यते । इति हासत् भूदिति प्रायेणैवंरूपेऽर्थे इतिहासग्रन्थकृतिः । छान्दसो ण्यत् । यद्वा - इतिहेतिनिपातसमुदायेन इतिहासपुराणं लक्ष्यते । तदेवैतिह्यं "अनन्तावसतेतिहभेषजाञ्ञ्यः" इति ञ्यस्य व्यत्ययेनान्तस्वरितत्वम् । अस्याऽपि विद्यास्थानत्वं व्यासादिदर्शनात्, श्रुतिपरिग्रहाच्च । तथा हि - वैश्वसृजेषूपधानमन्त्रेषु "इतिहासपुराणं च" इति इष्टकात्वेन चोद्यते । "तेनाथर्वाङ्गिरसो ब्राह्मणानीतिहासान् पुराणानि" इति शिरःप्रभृत्यालम्बने वेदत्वमेव श्रूयते । "यद्ब्राह्मणानीतिहासान्पुराणानि" इति ब्रह्मयज्ञस्वाध्यायत्वं श्रूयते । अङ्गन्यायमीमांसास्त्वितिकर्तव्यतारूपत्वाद्वेदग्रहणेनैव गृहीता भवन्ति । अनुमीयते अनेनेति अनुमानः आचारः । यत्र तु ग्रन्थकरणं स्मृत्या सा स्मृतिः, यत्र तु विनैव ग्रन्थमाचार एव स्वमूलमुपस्थापयति सोऽनुमान इति । एतच्चतुष्टयं चतुरवयवं धर्मप्रमितिसाधनम् । "संख्याया अवयवे तयप्" । वाक्यस्यैकश्रुतित्वादन्त्यमुदात्तम् । इत्थं धर्मसाधनत्वेन विभक्तरूपमभिधाय इदानीं सर्वपरिग्रहार्थं अविभक्तरूपाणि स्मृत्यादीनि बहुवचनेन गृह्यन्ते । एतैस्सर्वैरेव न किञ्चित्परिहाय समस्तैरपि धर्मसाधनैरेतैः विद्यास्थानैः आदित्यमण्डलं आदिभूतस्य देवस्य सवितुर्मण्डलं विधास्यते प्रमीयते । छान्दसो लृट् । यादृशं मण्डलमिदं भवति, यादृशं च प्रवर्तते, यथा वा मन्वन्तरादिभेदेन भिन्नं कालं प्रवर्तयति, यथा चोदकसृष्ट्यादिना विश्वमुत्पादयति तत्सर्वं स्मृत्यादिप्रसिद्धमिति । यद्वा - एतैस्सर्वैरपि देवताभूतैरभिमानिरूपैस्सहादित्यस्य सर्वदेवतादिभूतस्य मण्डलं विधास्यते विविधमन्तरिक्षे धार्यते स्थाप्यते । सर्वविद्याभिमानिदेवतासहितं सत् आदित्यमण्डलं दिवि वर्तत इति । न हि स्मृत्याद्युल्लङ्घिनी काचिद्देवता भवति । अपरा च योजना - एतैस्सर्वैरबिष्टकाभूतैः आदित्यस्य देवानां मुख्यत्वेनादिभूतस्य अग्नेरारुणकेतुकस्य सूर्यात्मना स्थितस्य मण्डलं दिविष्ठं भूमिष्ठं वा चितिरूपं विधास्यते विधीयते चीयते । आदित्यमण्डलमिति स्वरान्यत्वेनाद्युदात्तत्वम् ॥१॥
अथ द्वितीया - अतः परं कालकारित्वेन सूर्यस्तुतिः । सूर्यः सुष्ठु प्रेरयिता उदकस्य सविता वा । स एकां सर्वसारभूतां मरीचिं रश्मिं आदत्ते गृह्णाति स्वीकरोति यथा चन्द्रादयो दीप्यन्ते कालकृतः । किमर्थमादत्ते - सर्वस्मात् भुवनादधि सर्वस्य भूतजातस्य उपरि; सर्वं भूतजातं निर्वर्तयिष्यामीति । यथा सर्वं भूतजातं रसवीर्यपाकादिभिरनुगृह्यते । तदेवाह - तस्याः मरीचेः पाकविशेषेण तत्कृतेन भूतानां पाकविशेषेण रसवीर्यादिवैलक्षण्यात्मना स्मृतं अवगतमस्माभिः कालविशेषणं कालो विशेष्यते येन तत् निमेषादिपरार्धपर्यन्तं वैलक्षण्यं कालस्य अनाद्यन्तस्य । कृदुत्तरप्रकृतिस्वरत्वेन ल्युटि लित्स्वरः । केचिदाहुः - कालोऽयमनाद्यन्तो ग्रहैरनुमीयते; क्षेत्रे व्रीह्यादिराशिः प्रस्थादिभिरिव ग्रहैः परिच्छिद्यते काल इति यावत् । संख्यादयः पुनः क्रियैव काल इति वदन्ति ॥
आदित्यग्रहनक्षत्रपरिस्पन्दमथापरे । भिन्नमावृत्तिभेदेन कालं कालविदो विदुः ॥इति॥
सर्वथा आदित्याधीनं कालवैलक्षण्यमिति ॥२॥
अथ तृतीया - नदीवेति ॥ इदानीमुक्तं कालवैलक्षण्यं दृष्टान्तेन समर्थयते - यथा काचित् नदी गङ्गादिः कुतश्चित् अक्षय्यात् क्षेतुमशक्यात् अविनाशात् प्रभवात् उत्पत्तिस्थानात् स्यन्दते । यथा च तां स्यन्दमानां नदीं अन्याः अल्पा नद्यः अभिसमायन्ति आभिमुख्येन संगच्छन्ते सा ताभिः सहिता प्रभवति । यथा च सा तादृशीभिस्सह प्रवहन्ती अत एव उरुः विस्तीर्णा सती भवन्ती न निवर्तते यावत्समुद्रं गच्छति, मध्ये निवर्तयितुमन्यैर्न शक्यते; उदकार्थिभिरपि तदेकदेशेनैव कार्यं क्रियते । अत्रान्त्ये वाक्ये प्रथमादारभ्य एकान्तरं वर्णान्यत्वं स्वरान्यत्वमन्त्यवर्जम् । एवं दृष्टान्तं प्रदर्श्य अत्र "एवं नानासमुत्थानाः" इत्युत्तरया दार्ष्टान्तिकं योजयति । अपरा योजना - नदीव काचिदयं कालः अक्षय्यात् कुतश्चित्प्रभवात् स्यन्दते । सा तु गगनादिमूलभूता प्रकृतिरिति केचित् । तस्या अपि मूलभूता बिन्दुपरमादिव्योमशब्दवाच्या परमप्रकृतिरित्यन्ये । एवं दृष्टान्तदार्ष्टान्तिकद्वयप्रतिपादनानन्तरं यथा तां नदीं अन्या नद्योभिसमायन्ति यथा च सोरुः सती न निवर्तत इति पुनर्दृष्टान्तमात्रम् । "एवं नानासमुत्थानाः" इति तत्रैव दार्ष्टान्तिकयोजनेति ॥३॥
अथ चतुर्थी - एवमिति ॥ यथा नद्यन्तराणि महानदीं समवयन्त्रि एवं नानासमुत्थानाः नानाप्रकारसमुन्मेषाः कालाः कालावयवाः त्रुटिनिमेषादयः संवत्सरं संवत्सरात्मकं कालं श्रिताः प्राप्ताः । संगम्य वसन्त्यस्मिन्नंशा इति संवत्सरः सविशेषः कालः अणुशश्च महशश्च सूक्ष्मा महान्तश्च कालांशाः सर्वे अपि तं कालं समवयन्त्रि अपृथग्भूताः तत्रैव समवेता वर्तन्ते । अत्र समवयन्त्रीति रेफोपजनः छान्दसः, महतोऽन्त्यलोपश्च । "बह्वल्पार्थात्" इति शस् । अत्र चतुर्णामपि पदानां अन्त्यानि पदानि व्यत्यस्तस्वराणि । नानासमुत्थाना इति बहुव्रीहौ पूर्वोत्तरपदे त्वन्तोदात्ते । नानाशब्दः आद्युदात्तः, नाञन्तत्वात् । श्रितशब्दः प्रत्ययस्वरेणान्तोदात्तः प्राप्तः सर्वानुदात्तो दृश्यते । तमिति प्रादिपदिकस्वरेण अन्तोदात्तत्वं प्राप्तमनुदात्तं प्रचीयते । छान्दसमाख्यातस्योदात्तत्वम् । "गतिर्गतौ" "तिङि चोदात्तवति" इति गतिद्वयमनुदात्तम् ॥४॥
अथ पञ्चमी - स तैरिति ॥अत्र तृतीयचतुर्थयोरैकश्रुत्यं प्रथमतृतीययोराद्यं पदं मुक्त्वा शिष्टपदत्रयं व्यत्यस्तस्वरम् । उक्तं "सर्वे समवयन्त्रि तं" इति स कालः तैस्सर्वैः कालांशैः समाविष्टः समवेतः अत एव ऊरुः विस्तीर्णः सविशेषः सन् भवन् न निवर्तते यावत्संवत्सरं भवति । अर्थिभिश्च अस्यैकदेश उपयुज्यते ब्रह्मादिकीटान्तैः । अत्र तैरित्युदात्तं प्राप्तं अनुदात्तं दृश्यते । "सर्वस्य सुपि" इति सर्वशब्दस्य आद्युदात्तत्वं प्राप्तं न क्रियते । समाविष्टपदं "गतिरनन्तरः" इति स्वरमनादृत्य अन्तोदात्तं भवति । समस्तस्यानुदात्तत्वं स्याय्यं तथा न ञः । आख्यातस्य छान्दसे निघाताभावे "तिङि चोदात्तवति" इति नेर्निघातः । एवं अधिसंवत्सरं संवत्सरात्मनि सविशेषे काले विद्यात् जानीयात् ज्ञातव्यम् । किं तदेव यदुक्तमस्माभिरिदानीं "नदीवप्रभवात्" इत्यादिना । व्यत्ययेन तच्छब्दो निहतः, एवशब्दश्चाद्युदात्तः । किं भूतं विद्यात् - लक्षणे लक्षणम् । विभक्तिव्यत्ययेन सप्तमी । यद्वा - लक्षणे संवत्सरात्मकस्य लक्षणनिरूपणवेलायाम् । तदेव कालस्य लक्षणं जानीयादिति यावत् । अधिसंवत्यरमिति विभक्त्यर्थेऽव्ययीभावः ॥५॥
अथ षष्ठी - अणुभिरिति ॥ यदुक्तं "कालांशैः समाविष्टः कालो गच्छति" इति, नेदं वचनसाध्यमित्यधुना प्रतिपादयति । अणुभिश्च महद्भिश्च कालांशैः समारूढः सङ्गत्यारूढ एवायं अत एव संवत्सरात्मना विभक्तात्मा कालः प्रत्यक्षेण प्रदृश्यते प्रकर्षेण दृश्यते न तु अधिसत्वः संवत्सरलक्षणेभ्यः उपरि वर्तमानो निर्विशेषो यः कालात्मा नासौ प्रत्यक्षेण दृश्यते; तस्य विशेषापहृतचित्तानां मनुष्याणामगोचरत्वात् । तस्मादुपपन्नं यथोक्तं वैलक्षण्यमिति । समारूढपदे "गतिरनन्तरः" इति गतेः प्रकृतिस्वरत्वम् । गत्याख्यातयोः स्वरसमासावुक्तौ । व्यत्ययेन यक्स्वराभावः । अधिसत्वपदे अव्ययपूर्वपदप्रकृतिस्वरत्वम् ॥६॥
अथ सप्तमी - पटर इति ॥ यदुक्तं "नाधिसत्वः प्रदृश्यते" इति तत्र हेतुरयमुच्यते । पटरः पटलः छादनचर्मपुटवान् । मत्वर्थीयो रः । विक्लिधः विविधक्लेदनशीलः । क्लिधेरिगुपदलक्षणके अन्त्यविकारश्छान्दसश्चतुर्थः । द्वितीयमेके वदन्ति । पिङ्गः पिङ्गलवर्णः एतत् वरुणलक्षणं वारकस्य छादनकर्तुः विकारात्मनो लक्षणं रूपम् । वरुणो लक्ष्यते येन तद्रूपं पटरत्वादीत्यर्थः । यत्रैतत् रूपं उपदृश्यते प्रथमत उपलभ्यते ज्ञानसाधनेन विषयीक्रियते तत्र सहस्रं अनेकं नीयते प्राप्यते ग्राहकेण । यद्वा - अनेकत्वं नीयते विषयः यथा द्वौ चन्द्रौ बहवः प्रदीपा इति । याथात्म्यं तु वस्तुनश्छाद्यते; एवमत्रापि कालात्मनो यद्वारकं रूपं संवत्सररूपं तदुपलब्ध्यपहृतचित्तानां युक्तमेव यत्संवत्सरात्मैवोपलभ्यते न त्वधिसत्व इति । कः पुनः कालस्य वारकात्मा विकारः ; उच्यते पटरः आदित्यादिगतिवैचित्र्यवान् । विक्लिधः विक्लेदनशीलः वर्षाहेमन्तावयववान् । पिङ्गः सन्ध्यारागादिहेतुत्वात् एवंविधवैचित्र्ययोगात्मा विकारः कालस्य याथात्म्यं निरुणद्धीति । यत्रैतदिति व्यत्यस्तस्वरे । उपदृश्यत इति । गत्याख्यातयोस्स्वरसमासावुक्तौ । तत्रेति व्यत्ययेन सर्वानुदात्तं, नीयत इति निघाताभावश्च । "अचः कर्तृयकि" इत्याद्युदात्तत्वम् ॥७॥
अथाष्टमी - एकं हीति ॥ अस्य कालात्मनः एकं शिरः संवत्सरलक्षणः शिरस्थानीयो द्वादशमासावयवः कालांशः नाना पृथग्भूते पृथक्स्वभावे वा अस्मिन् शिरसि मुखे द्वे दक्षिणोत्तरायणे षट् षण्मासात्मके मुखस्थानीये । तत् इदं कालवैलक्षण्यप्रतिपादनात्मकं कृत्स्नं अपि ऋतुलक्षणं ऋत्वादिभेदवतः कालात्मनो वैलक्षण्यज्ञानोपायभूतम् । तत्कथमित्याह - उभयतः उभयोरपि मुखयोः सप्तेन्द्रियाणि प्रत्येकं सप्तशीर्षण्याः प्राणाः वर्तन्ते । ते च विविधं भूतजातमुत्पादयन्ति । तदानुरूप्येण च प्रतिनमियतपृथग्विधसर्वकालावयवसमुन्मेषात् काल्पनिकं तदपेक्षं कालवैलक्षण्यमिति प्रतिपादितं भवति । यस्मादेवं तस्मात् जल्पितं एव काल्पनिकशब्दसंजल्प एव कालात्मनि दिह्यते उपचीयते न पारमार्थिका एते भेदा इति । अत्र त्वेवशब्दयोस्स्वरान्यत्वेन सर्वानुदात्तत्वम् । आख्यातस्य स्वरान्यत्वमुक्तम् ॥८॥
अतः परं ब्राह्मणं कालस्य । यदुक्तं मुखे अयने द्वे इति तत्स्वयमेव ब्राह्मणं व्याचष्टे - शुक्लकृष्णे इति ॥ ये पूर्वं संवत्सरात्मनः कालस्य दक्षिणवामयोः पार्श्वयोः स्थिते मुखे अयनात्मके अस्माभिरुक्ते ते शुक्लकृष्णे अहोरात्रे षट्षण्मासप्रमाणे विद्यात् देवानामहोरात्रत्वात् तयोः । पित्र्यमानुषयोरप्यहोरात्रयोः पञ्चदशतिथिप्रमाणयोः त्रिंशद्घटिकाप्रमाणयोश्च दक्षिणवामयोः पार्श्वयोः एव वृत्तिर्वेदितव्या । तस्येति । योऽयमस्माभिरहोरात्रस्वरूपप्रतिपादनायोक्तः तस्य प्रतिपादिका एषा वक्ष्यमाणा ऋक् भवति । तां च स्वयमेव वदति - शुक्रं त इति । त्रिष्टुबेषा "अग्ने यं यज्ञमध्वरम्" इत्यत्र व्याख्याता । हे पूषन् ते तव शुक्रं एकं यजतं यजनीयं एकम् । इत्थं विषुरूपे नानारूपे अहनी अहोरात्रे वर्तेते । तयोर्मध्ये द्यौरिव त्वं असि तयोः प्रवर्तयिता वर्तसे । हे स्वधावः अन्नवन् विश्वा मायाः कालपरिमाणानि अवसि उत्पादयसि तस्य तव या भद्रा रातिः दानं सा इहास्मासु अस्त्विति ॥९॥
एवं "सूर्यो मरीचिमादत्ते" इत्यादिना एतदन्तेन प्रकरणेन "तस्याः पाकविशेषेण । स्मृतं कालविशेषणं" इति यत्प्रतिज्ञातं तत्समर्थितम् । इदानीं वैलक्षण्यस्यापारमार्थिकत्वेऽपि तदेव वेद्यं न तु पारमार्थिकं समस्तविकल्पशून्यमिति प्रतिपादयति - नात्रेत्यादिना ॥ "नादित्यः" इत्यादिषु पञ्चसु वाक्येषु ऐकश्रुत्यम् । आद्ये ऐकश्रुत्यसाम्यात् बहवोपि वाक्यार्था एकवाक्यत्वं भजन्ते । न हि अत्र पारमार्थिके कालस्वरूपे भुवनं भूतजातमस्ति । तस्मात् "सर्वस्मात् भुवनादधि" इत्यादिना यदुक्तं तन्नोपपद्यते । न च पूषा अस्ति । तेन "भद्रा ते पूषन्निह रातिरस्तु" इत्युक्तस्यासम्भवः । न च पशवः रश्मयः सन्ति । तेन "सूर्यो मरीचिमादत्ते" इत्यादिकं न घटते । यद्वा - पशवो द्रष्टारः ते च न सन्ति । तेन "उभयतस्सप्तेन्द्रियाणि" इत्यादिकं न सङ्गच्छते । न च आदित्यः अस्ति । तेन "एतैरादित्यमण्डलं" इत्यादिकमनर्थकं भवेत् । किं तर्हि तदानीं विद्यत इत्याह - संवत्सर एव भुवनादिरहितः लुप्तसमस्तभेदमविशिष्टं कालमात्रमेव तदानीं भवति । भवतु तदेव वेद्यमस्त्वित्याह - प्रत्यक्षेणेति । प्रत्यक्षेण हि लोकः प्रियतममेव प्रीणयितृतममेव विद्यात् वेदितुमर्हतीति किमनेन गहनेन निष्प्रयोजनेन । किं तर्ह्यस्य प्रियतमं रूपमित्याह - एतद्वा इत्यादि । एतद्वै प्रजानां प्रियतमं प्रीणयितृतमं संवत्सरस्य रूपं । किं? योऽस्य जगतः महानर्थः प्रयोजनं उत्पत्स्यमानो भवति कालविशेषापेक्षया सर्वे हि भावा रूपादयः प्रजादयश्च कालविशेषमपेक्ष्यमाणा एव ह्यात्मानं लभन्ते । सोऽर्थः कालविशेषाधीनत्वात् तस्य रूपमित्युपचर्यते । तस्मात्तदेव रूपं वेद्यं प्रयोजनवत्वादिति । तस्मात्तदेव रूपं "स्मृतिः प्रत्यक्षमैतिह्यम्" इत्यादिना तेन प्रकारेण प्रतिपादितमिति । यद्वा - इतीत्यनन्तरप्रकरणप्रतिपादितं रूपं प्रतिनिर्दिश्यते । तस्य गुणवत्वं प्रतिपादयति । य इति च व्यत्ययेन पञ्चम्यर्थे प्रथमा । इदं च संवत्सरस्य रूपमादित्याधीनमिति तस्यैवेयं स्तुतिः । तद्रूपेण चेष्टकाः स्तूयन्ते इति सर्वमुपपन्नम् ॥१०॥
इदं पुण्यमित्यादि ॥ अयमनुवाकप्रतिपादितस्यार्थस्य स्तुतिः । यदिदं कालस्वरूपप्रतिपादनमेतदनुवाकोक्तं इदं पुण्यं सदा कुरुष्व इति तं एतमेवार्थं आहरणं आहरणीयं आहरणरूपं वा दद्यात् उपदिशेत् शिष्याय गुरुः । तमिति व्यत्ययेन निहतः ॥११॥
इति आरण्यके प्रथमे द्वितीयोऽनुवाकः ॥२॥  
एकादश संख्यावतीरुपदधाति - साकंजानामिति ॥ प्रथमा जगती; द्वितीया त्रिपदा गायत्री; तृतीया त्रिष्टुप्; उत्तरा अनुष्टुभः ; अन्त्या द्विपदा गायत्री । तत्र प्रथमा - साकंजानामिति । पुनरादित्यात्मना इष्टकाः स्तोतुं तस्य कालविशेषकारित्वेन स्तुतिः प्रस्तूयते । तत्रायं कालोऽनादिप्रवृत्तो वा? कुतश्चिद्वा अक्षय्यात् प्रवृत्तः? कादाचित्कादित्यादिपरिस्पन्दात्मा ? सर्वथा तस्यादित्यप्रवृत्तिनिबन्धनमेव विशेषणान्वयनिमित्तं वैलक्षण्यमिति सामान्येनोक्तं पूर्वानुवाके । अत्र तु वैलक्षण्ये विशेषहेतुं ऋतुप्रवृत्तिं दर्शयति - साकंजानां सहजानां आदित्यात् सहोत्पन्नानां रश्मीनां सप्ततं सप्तमम् । सप्तानां पूरण इति "थट्च छन्दसि" इति थडागमः । स पुनः "सूर्यो मरीचिमादत्ते" इति पूर्वोक्तः । तं मरीचिं सप्तानां मध्ये एकजं एकत्वेन प्रधानत्वेन जातं सर्वसारभूतं आहुः मन्त्रदृशः । अन्ये ये देवजाः षडृषयः अर्षणादृषयः प्रकाशकत्वात् ते तस्यैवैकस्य उद्यमाः उद्यमनसाधनानि शिक्यषादस्थानीया गुणभूताः सहकारिण इत्यप्याहुः । ते तु षण्णां ऋतूनां प्रवर्तका इति भावः । तदेव प्रपञ्चयति - तेषामिति । तेषां च ऋषीणां इष्टानि अभिप्रेतानि साधनानि विहितानि विविधं स्थापितानि वै । धामशः नामशः नामानि च भिन्नानि । "संख्यैकवचनाच्च" इति शस् । विकृतानि स्थात्रे स्थापयित्रे आदित्यात्मने संवत्सराय विविधं कृतानि रेजन्ते दीप्यन्ते । वर्णव्यत्ययेन एत्वम् । स्वामिकार्यसंपादनसामर्थ्येन उज्ज्वलानि भवन्ति । यद्वा - स्वामिकार्यार्थं रूपशो विकृतानि रेजन्ते कम्पन्ते । रेजृ कम्पने । उपकरणानां प्राधान्यख्यापनार्थं तान्येव रेजन्ते इत्युक्तानि ॥१॥
एवं सम्पूर्णसामग्रीका अप्रमत्ताः सखायस्सन्तः स्वामिकार्यमेव निर्वर्तयन्तीत्युक्तम् । इदानीं सखित्वादेवैते परस्परमप्रतिकूलाः स्वामिकार्यं निर्वहन्तीति दर्शयति । को नु मर्या इति द्वितीया ॥ हे मर्य्या मनुष्या इदं ब्रूत को नु खलु युष्माकं मध्ये अमिथितः अबाधितः सखा समानख्यानस्सन् सखायं समानख्यानं अब्रवीत् । इतः प्राक् किमेवं वक्ता दृष्टः सखा । कथमित्याह - जहाकः हानशीलः । जहातेरौणादिकः आकप्रत्ययः, द्विर्वचनं च । अयं हि तत्स्वभावः अस्मत्तः अस्मत्सकाशात् ईषते भीतः पलायते इति किमेवं कश्चित्सखा सखायं ब्रूते ; नैवं प्रतिकूलस्वभावित्वं सखिषु विद्यते इति । ईष गत्यादिषु ॥२॥
इत्थं सखीनां परस्पर विरोध एव नास्तीति प्रतिपादितम् । इदानीं सखिद्रोहिणो निन्दां दर्शयति - यस्तित्याजेति तृतीयया ॥ सखिविदं सखीनां लब्धारं, सखित्वस्य वा ज्ञातारं सखायं यस्तित्याज त्यजति । छान्दसो लिट् । तस्य दुरात्मनः वाच्यपि भागो नास्ति वेदात्मिकायां वाचि अध्ययनाधिकारभागित्वमपि नास्ति । दूरे अर्थज्ञानयजनादिभागित्वम् । ईमिति पादपूरणे । यत् यद्यपि स जाल्मः शृणोति (अर्थज्ञानादिकं करोति) अलकं शृणोति नैव शृणोति । अलमिति प्रतिषेधे । "अव्ययसर्वनाम्नामकच्प्राक्टेः" इत्यकच् । श्रवणफलाभावात् अश्रवणमेव तत् । हेतुमाह - न हि असौ सुकृतस्य सुष्ठुकरणार्हस्य फलस्य पन्थां मार्गं प्रवेद न प्रजानाति स पुनः पन्था अयमेवारुणकेतुकोऽग्निः । एवं सखिद्रोहिणः स्वाध्यायाध्ययनार्थावबोधयजनादिषु अधिकाराभावो मन्त्रलिङ्गेन दर्शितः । वेदेत्याख्यातस्य "हि च" इति निघाताभावः । समासगतिनिघातावुक्तौ । "सूपमानात्कः" इति सुकृतशब्दोन्तोदात्तः । पान्थमिति छान्दसमात्वं ; नलोपो वा । इतिशब्दो हेतौ । हिः पादपूरणार्थः । यद्वा - हिशब्दो हेतौ । इतिशब्दस्समाप्तौ । एवं सखिद्रोहिणः स्वाध्यायाध्ययनार्थावबोधयजनेष्वधिकाराभावो मन्त्रलिङ्गेन दर्शितः ॥३॥
अथ चतुर्थी - ऋतुर् ऋतुनेति ॥ अत्र ऋतूनां निर्वहणक्रमं दर्शयति - ऋत्ववयवस्संवत्सरः ऋतुः सः ऋतुना वसन्तादिना नुद्यमानः प्रेर्यमाणः अभिधावः आभिमुख्येन धावन्न वेगेन गच्छन् विननाद विनदति विविधान् शब्दान्करोति जनयति । छान्दसो लिट् । यथा रथादिः प्रेर्यमाणः शब्दं करोति तूर्णगतिरेवं संवत्सरोपि प्रेर्यमाणः शब्दं करोति इत्युपचर्यते वेगवत्वप्रतिपादनार्थम् । यद्वा - विविधान् नादान् लोकस्य जनयति ऋतुभेदेन लोकस्य वाचो भिद्यन्ते । तच्च परस्तात् "एता वाचः प्रयुज्यन्ते" इत्यादौ वक्ष्यते । अपरा योजना - ऋत्ववयवौ मासौ ऋतुशब्देनोच्येते ; यथा "मधुश्च माधवश्च वासन्तिकावृतू" इति । अत्र च ऋतूनां सङ्गत्यतिशयः प्रतिपाद्यते । ऋतुना नुद्यमानः ऋतुः द्वितीयो मासः विननाद विनदति । कथं अभिधावः तूर्णं तर्ह्यागच्छेति । एवं स्वामिकार्यायोद्युक्तौ परस्परसङ्गत्या ऋतुधर्मानुपजनयन्तौ संवत्सरत्वेन परिणमेते इति । अभिपूर्वाद्धावतेः लोण्मध्यमपुरुषैकवचने "इतश्च लोपः" इतीकारस्य लोपः । ऋतुनेत्यस्य छान्दसं सर्वानुदात्तत्वम् । एवं द्वौ मासौ एक ऋतुरित्युक्तं ; स च षष्टिश्च त्रिंशका वर्गाः त्रिंशत्परिमाणमेषामिति त्रिंशकाः । "विंशतित्रिंशद्भ्यां ड्वुन्" इति ड्वुन्प्रत्ययः । वर्गाः समूहाः त्रिंशन्मुहूर्ताः एकस्मिन् अहोरात्रे । तेन तादृशाः अहोरात्रा वर्गशब्देनोच्यन्ते । तादृशाः षष्टिवर्गाः एक ऋतुः । शुक्लकृष्णौ शुक्लतिथिवर्गः कृष्णतिथिवर्गश्च । एतौ द्वौ त्रिंशकौ एकस्मिन् ऋतौ षाष्टिकौ सम्भूय षष्टिपरिमाणौ । "प्राग्वहतेष्ठन्" इति ठन् । एवं त्रिंशन्मुहूर्तपरिमाणषष्ट्यहोरात्रात्मक एक ऋतुः ; स च शुक्लकृष्णात्मकषष्टितिथिपरिमाणा इति प्रतिपादितं भवति । अस्यास्संख्यावत्वं सर्वासां नामनिमित्तं छत्रिवत् ॥४॥
एवं सर्वर्तुप्रवृत्तिसाधारणो विधिर्दर्शितः । इदानीं ऋतूनां प्रथमं वसन्तमधिकृत्योच्यते - सारागवस्त्रैरिति पञ्चम्या ॥ आरागाः सर्वतो रागः तत्सहितानि वस्त्राणि येषां तैः वसुभिः प्रजानां वासहेतुभिः देवताविशेषैः सह संवत्सरात्मनः सवितुः देवस्य प्रैषकृत् किङ्करस्थानीयः प्रथमः ऋतुः स्मृतः मन्त्रदृग्भिः वसन्तो नाम । वसन्त्यत्र सुखिताः प्रजा इति वसन्तः । औणादिको झच् । यद्वा - "अमूनादयत" इत्यादेः प्रैषस्य कर्ता जलदक्षः जले दक्षः समर्थः सर्वत्र प्रजानां तत्र जलप्रियत्वात् । सप्तमी पूर्वपदप्रकृतिस्वरत्वम् । सारागवस्त्रैरिति बहुव्रीहिस्वराभावः छान्दसः ; सन्नतराभावश्च ॥५॥
अथ षष्ठी - अमूनिति ॥ यदुक्तमृतुना नुद्यमानः ऋतुर्विविधं नुदतीति तत्र वसन्तस्य नुद्यमानस्य वाचः अनया प्रदर्श्यन्ते - अमूनादयत भोजयत इति अन्यान् कांश्चित् ब्राह्मणान् प्रयुङ्क्ते । कुत एतत् ? एता वाचः प्रयुज्यन्ते इति वक्ष्यमाणत्वात् । अमून् परिरक्षतः अन्यान् व्यतिरिक्तान् ब्राह्मणान् प्रयुङ्क्ते । वसन्ते प्रवृत्ते ब्राह्मणानां यज्ञोपनयनादौ प्रवृत्तेः अयनादौ निरुपद्रवावस्थानात् । एवं संवत्सर ऋतुद्वारेण जगद्व्यवस्थां ब्रवीतीति निरूप्यते । यद्वा - नोदकस्य ऋतोर्नोदनशब्दा एते "अमूनादयत, अमून्रक्षत" इति । अत्र लोण्मध्यमपुरुषबहुवचनस्य सकारोपजनः छान्दसः । व्यत्ययेन वा लट् प्रथमपुरुषद्विवचनान्तस्य । एवमेता वाचः प्रयुज्यन्ते यत्रैतत् वसन्तस्य स्वरूपं उपदृश्यते । यद्वा - यत्र वसन्ते एतदारुणकेतुकस्य अग्नेश्चयनमुपदृश्यते । एतदनुष्ठानेन सम्यगृतुधर्माः प्रवर्तन्त इति यावत् । यत्रेति पूर्ववन्निहतानि ॥६॥
सप्तमी - एतदेवेति ॥ एतत् आरुणकेतुकानुष्ठानमेव कालस्य पर्याये परिवर्तने ऋतुधर्माणां स्वस्मिन्स्वस्मिन्काले यथापूर्वोन्मेषणे प्रमाणं कारणं विजानीयात् । यद्वा - यदेतत् वसन्तप्रवृत्तौ कालधर्माणां वैलक्षण्यप्रदर्शनं यथोक्तप्रकारं सर्वकालपर्यये प्रमाणं विजानीयात् । एवमेव सर्वेऽपि ऋतवो भिन्नस्वभावा इत्यनुमातव्यं सामान्यरूपम् । तत्र यत् ऋतूनां विशेषणं विशिष्टं रूपं तदपि वक्ष्यामः । तत् उच्यमानं निबोधत हे बुधाः । बुध बोधने, भौवादिकः । पूर्ववत् स्वरव्यत्यया अनुसन्धेयाः ॥७॥
अथाष्टमी - शुक्लवासा इति ॥ प्रथमतृतीययोरैकश्रुत्यं, प्रथमस्याद्युदात्तत्वात् । इदं ग्रीष्मवर्णनम् । शुक्लवस्त्रपरिधानो रुद्राणां रोदयितृस्वभावानां देवताविशेषाणां गणः ग्रीष्मेण सहावर्तते । गृह्यतेऽस्मिन्नुदकमिति ग्रीष्मः सः रुद्रगणः पृथिवीं सर्वां अप्रतिख्येन अप्रतिरूपकेण अप्रतिघातेन वा ज्योतिषा निदहन् नितरां दहन् ग्रीष्मेण सह ऋतुधर्मान् प्रवर्तयन् सवितुरभिप्रायेण पुनःपुनः प्रवर्तते । स्वरान्यत्वं यथायथं द्रष्टव्यम् ॥८॥
अथ नवमी - विश्वरूपाणीति ॥ तृतीयचतुर्थयोरैकश्रुत्यम् । द्वे अप्युदात्ते । अत्र वर्षा वर्ण्यन्ते । विश्वरूपाणि नानावर्णयुक्तानि वासांसि आदित्यानां निबोधत । किं कुर्वताम् ? संवत्सरीणं संवत्सरभावि । "संपरिपूर्वात्ख च" इति खः । कर्मफलं कर्मणः कृष्यादेः फलं निष्पत्तिं वर्षाभिः वर्षर्तुना सह ददतां प्रयच्छतां प्रजाभ्यः वर्षासूत्पन्नस्य संवत्सरोपभोग्यत्वात् । यद्वा - संवत्सरीणस्य कर्मफलस्य हेतुमुदकं कृष्यादि कर्मफलहेतुत्वात्ताच्छब्द्यम् । ज्योतिष्टोमादेः कर्मणो वा फलभूतं उदकं ग्रीष्मेण ग्रस्तं वृष्टिरूपेण ददतां जगद्रक्षणार्थमिति । प्रथमे पादे समासविभक्त्यन्तयोः स्वरान्यत्वेनान्तोदात्तत्वम् ॥९॥
अथ दशमी - अदुःख इति ॥ अयं वर्षर्तुरेव दृश्यते । अदुःखः सर्वदुःखरहितोऽपि दुःखचक्षुरिव दृश्यते अक्षिरोगेण कालिमादिनाऽभिभूतचक्षुषः प्रजा भवन्तीति कालोऽप्युपचर्यते । किञ्च - तद्मा तेन कालिमादिना अक्षिरोगेण तद्वान् स्वयमपि अपीत इव लोको दृश्यते चक्षुषामपीतवर्णत्वात् स्वयमप्यापीत इव प्रतिभाति । मतोर्वत्वाभावः अन्त्यलोपश्च वर्णान्यत्वम् । यद्वा - तस्मिन्काले लोको मयतीति तद्मा आपः ताभिः पीत इव लोको दृश्यते । किञ्च शीतेन तत्कालाभिवृद्धेन व्यथाहेतुनाऽपि अव्यथयन्निव अहिंसयन्निव प्रजा दृश्यते, शीतत्राणावहितत्वात् सर्वलोकस्य । किञ्च रुरुदक्षः रुरुभिः मृगैः समृद्ध इव च दृश्यते । मृगपूगानां तद्वधकारिणामसंचारात् । तृतीयापूर्वपदप्रकृतिस्वरत्वम् । अतिदुर्बला मृगा अपि तस्मिन्काले सुखं वर्तन्त इति ॥१०॥
अथैकादशी - ह्लादयते इति ॥ प्रथमस्यैकश्रुत्यम् । ह्लादयते लोकमयमृतुः वृष्टिसमृद्ध्या । तत्र हि "अहो सुवृष्टो देवः संपत्स्यन्ते नस्सस्यानि" इति सर्वो लोको ह्लादं भजते । अस्य एवंविधस्य वर्षर्तोः चक्षुषी ज्वलतश्च शाम्यतश्च । अन्तर्भावितण्यर्थौ ज्वलतिशाम्यती । पदार्थान् ज्वलयतः शमयतश्चेति । अनेन हि ऋतुना दृष्टाः पदार्थाः शक्तिविशेषलाभेन औज्ज्वल्यं भजन्ते, शान्ता निवृत्तोपद्रवाश्च भवन्तीति । यद्वा - पदार्थानां औज्ज्वल्यशमने चक्षुषोरुपचर्येते - यत्र यत्रास्य दृष्टिः तत्सर्वं ज्वलति शाम्यति च । तस्माद्विश्वमप्याह्लादयत इति । शाम्यत इति श्यन उदात्तत्वं स्वरान्यत्वम् ॥११॥
उत्तरं ब्राह्मणम् - या वै प्रजा इति ॥ चत्वारि वाक्यान्येकश्रुतीनि; तृतीये प्रसक्ताद्युदात्तत्वमेव । केचिदैकश्रुत्यमाहुः । यदुक्तं "संवत्सरीणं कर्मफलं वर्षाभिः नीयते" इति तत्स्वयमेव ब्राह्मणं व्याचष्टे - याः प्रजा भ्रंश्यन्ते ऋतुविपर्यासजन्मना अवग्रहादिना सस्यादिहेतुभूतसम्यग्वृष्ट्यभावेन वर्षर्तौ गलितर्तुसंपदो भवन्ति ताः संवत्सरादेव भ्रंश्यन्ते । आगामिनि सर्वस्मिन्नपि संवत्सरे गलितर्तुसंपदस्ताः प्रजा भवन्ति । याः पुनः प्रजाः प्रतितिष्ठन्ति अनेनर्तुनाऽनुगृहीताः तृप्ता भवन्ति ताः सर्वस्मिन्नपि संवत्सरे प्रतितिष्ठन्ति । ननु नात्र वर्षर्तुग्रहणं, तत् कुतो भ्रंशः, कुत्र वा प्रतिष्ठेत्यत आह - वर्षाभ्य इत्यर्थः इति । या वर्षाभ्यो भ्रंश्यन्ते या वर्षासु प्रतितिष्ठन्तीत्ययमर्थोऽत्र विवक्षित इत्यर्थः, वर्षाणां प्रकृतत्वात् । वर्षाभ्य इति प्रदर्शनम्, वर्षास्वित्यर्थः इत्यपि वेदितव्यम् । केचिदाहुः - हेतौ पञ्चमी, सप्तमी च निमित्ते । वर्षाभ्य इति च संवत्सरस्यैव विशेषणम् । वर्षर्तुरूपेणावस्थितो यः संवत्सरः तद्धेतुकः सर्वप्रजानां प्रभ्रंशः तन्निमित्तैव च प्रतिष्ठेति ॥१२॥
इति आरण्यके प्रथमे तृतीयोऽनुवाकः ॥३॥  
गता वर्षाः; शरदिदानीं वर्ण्यते ऋतुवतीष्षडुपदधाति - अक्षिदुःखोत्थितस्येति ॥ अनुष्टुभः सर्वाः; चतुर्थी तु उपरिष्टाज्ज्योतिः । त्रिष्टुबित्येके । तत्र प्रथमा । अक्षिदुःखोत्थितः निवृत्ताक्षिरोगः तस्येव । उपाध्याया ऐकारं ब्रुवते । एवशब्द एव सादृश्यं ब्रूते । वर्णव्यत्ययो वा । कनीनिके अक्षितारके । अवयवाभ्यां अवयविनोः लक्षणा । अस्यर्तोः चक्षुषी विप्रसन्ने निवृत्तदोषे निर्मले भवतः । ऋतुचक्षुषोः प्रसन्नत्वात्ताभ्यां दृष्टं जलादिकमपि प्रसीदतीति । आङ्क्ते चक्षुषी कृताञ्जनसंस्कारे इव निर्मले करोति अयमृतुः । अत एव च अद्गणं नास्ति । चक्षुष्यं किञ्चित् तमोरूपमद्गणं यद्रजनीमुखेषु विजृम्भते, तदत्र प्रजा न बाधते । तत् एतत् सर्वं ऋभूणां देवताविशेषाणां स्वभूतं सामर्थ्यं निबोधत ॥१॥
अथ द्वितीया - कनकाभानीति ॥ तृतीयस्यैकश्रुत्यं, अन्यत्र पूर्ववत् स्वरान्यत्वमनुसंधेयम् । तेषां ऋभूणां कनकाभानि स्वर्णाभानि अहतानि अच्छिद्राणि वासांसि परिधानानि निबोधत । अथ शारद्यो वाचः प्रदर्श्यन्ते - अन्नमश्नीत भक्ष्यं भोज्यं च पुष्कलं अश्नीत । मृज्मीत शोधयत च लेपान् । यद्वा - मृष्टमश्नीतेति विशिष्टाशनविधिः मकारोपजनः छान्दसः, यासुडभावश्च । अहं खलु वो युष्माकं जीवनप्रदः प्राणधारणसाधनमन्नादिकं प्रकर्षेण युष्मभ्यं ददामि ॥२॥
अथ तृतीया - एता इति ॥ एताः एवंप्रकाराः वाचः प्रयुज्यन्ते । कदा ? यत्र यदा शरत् उपदृश्यते । शरत्प्रतिपत्तौ हि व्रीह्यादीनामुत्पत्या अकिञ्चनोपि सुखभोजी भवतीति सर्वलोकोऽनेनर्तुना एताभिः वाग्भिः प्रेर्यमाण इव दृश्यते । अतः परं हेमन्तर्तुवर्णनम् - अभिधून्वन्तः कम्पयन्तः विश्वं अभिघ्नन्त इव आभिमुख्येन हननं कुर्वन्त इव च भवन्ति । वातवन्तः वायुना बलेन वा तद्वन्तः मरुद्गणाः मरुतां देवताविशेषाणां संघाताः । अस्यर्तोरेति सहकारिणो भवन्ति ॥३॥
अथ चतुर्थी - अमुत इति ॥ अन्त्यवर्जमेकश्रुति । इषुमुखं इषुमुखविषयं इषुमुखे वर्तमानं शत्रुं जेतुमिव सन्नद्धाः कृतसन्नाहाः कवचादिभृतः सह सङ्घीभूताः अमुतः अन्तरिक्षात् ते मरुद्गणा ददृशे दृश्यन्ते प्रकाशमाना भवन्ति । छान्दसो लिट् । वचनव्यत्ययेनैकवचनम् । यद्वा - लट्येव "बहुलं छन्दसि" इति शपः श्लुः, "लोपस्त आत्मनेपदेषु" इति तलोपः । ह इति पादपूरणः । अपध्वस्तैः अवलम्बितैः अपगतध्वंसैर्वा वस्तिवर्णैः वस्त्राकारैरिव कैश्चित्परिधानैरुपलक्षिताः । वसेः कर्मणि क्तिनि वस्तयो वस्त्राणि । विशिखासः विविधशिखाः तत्रापि कपर्दिनः बद्धशिखण्डाः । अन्ते द्वावुदात्तौ ॥४॥
अथ पञ्चमी - अक्रुद्धस्य अप्यस्यर्तोः हेमतः हिमवतः । हेभावः छान्दसः । योत्स्यमानस्य क्रुद्धस्येव पुरुषस्य चक्षुषी लोहिनी लोहितवर्णे विद्यात् । व्यत्ययेन स्त्रीलिङ्गता । "वर्णादनुदात्तात्" इति ङीब्नकारौ । "वा छन्दसि" इति पूर्वसवर्णदीर्घत्वम् । हिमोपघातेन तदानीं प्रजानां चक्षुषां लोहितत्वादेवमुक्तम् । किञ्चायमृतुः अक्ष्णयोः क्षिपणोरिव । यकारस्य स्थानव्यत्ययः । अक्ष्णोः क्षिपण्योरित्यर्थः । क्षिपणी क्षेपणी कशा । क्षिपण्योरिवायमक्ष्णोः प्रेरयिता भवति । अक्षिप्रेरणमात्रेण प्रवृत्तेः क्षेपण्योरिव सर्ववस्तुविनाशहेतुत्वाद्वा अक्ष्णोः प्रवर्तकत्वातिशयप्रतिपत्यर्थं विनाशहेतुप्रतिपत्यर्थं वा अक्ष्णोः क्षिपणीसादृश्यम् ॥५॥
अथ षष्ठी - दुर्भिक्षमिति ॥ अत्र शिशिरमधिकृत्योच्यते । दुर्भिक्षं दुःखेन भिक्ष्यं लभ्यं दुर्भिक्षं उदकं देवलोकेषु देवग्रहणात् ज्योतिषां प्रकाशस्थाने अन्तरिक्षे । अतः परं अन्तरिक्षे उदकभिक्षा नास्ति, वृष्ट्यभावात् । मनूनां मनुष्याणां गृहे इदानीं उदकं तिष्ठतीति । उपलक्षणमिदं गुप्तप्रदेशानां कूपादीनाम् । तस्मादुदकार्थिभिः तत एवोदकं ग्राह्यमिति । एताः एवंरूपा वाचः प्रवदन्तीः एवं प्रकर्षेण वदन्त्यः इव यान्ति गच्छन्ति । वदतिरत्र प्रकाशने । एवं प्रकाशयन्त्यो वाच इति, यथा "वाचं वदन्तीम्" इति । वैद्युतः विद्योतनशीलाः । विद्युतो वा । वर्णव्यत्ययेनैकारः, यलोपो वा । शैशिरीः शिशिरेभवाः शैशिर्यः । उत्साद्यञन्तात् ङीप् । उभयत्रापि "वा छन्दसि " इति पूर्वसवर्णदीर्घत्वम् । यद्वा - एताः शैशिरीः वाचः प्रवदन्त्यो वैद्युतो यान्ति क्वापि लयं गच्छन्तीति । यद्वा - वैद्युतो नाम वायोः स्त्रियः विद्युद्रूपाः यान्ति गच्छन्ति । छान्दसो यलोपः ॥६॥
अतः परं ब्राह्मणम् - ता वाचो विद्युतो वा पवमानाः शोधयन्तीः निरुदकं लोकं कुर्वन्तीः अग्निः अन्वैक्षत अनुक्रमेण ऐक्षिष्ट । इह पृथिव्यां जीविकां जीवनहेतुं उदकं अपरिपश्यन् । एता एवं प्रवदन्ति, इह च उदकं न पश्यामि, किं भविष्यतीति ता एव गच्छन्तीरनुक्रमेणासंतृप्त एवैक्षतेति । तस्य एतस्यार्थस्य प्रतिपादिका एषा वक्ष्यमाणा ऋक् भवति ॥७॥
इहेहेति ॥ इयं त्रिपदा गायत्री । हे मरुतः स्वतपसः स्वायत्ततपसः सूर्यत्वचः सूर्यदीप्तयः सूर्यरूपाः वा तत्प्रेषणकारित्वात् अहं वः युष्मत्सकाशात् शर्म सुखं कीदृशम् ? सप्रथाः प्रथनवत् विस्तीर्णम् । वर्णव्यत्ययेनाकारः । इहेह इह चेह स्थाने आवृणे आभिमुख्येन वृणे प्रार्थये । "इह जीविकामपरिपश्यन्" इत्युक्तम्, तस्मादिह सर्वस्मिन् पृथिव्यवकाशे जीविकाभूतमुदकं विस्तीर्णमुदकं युष्मत्सकाशात् प्रसादेन प्राप्नवानीति प्रार्थयते । अत्र मरुत इति हेमन्ते प्रसिद्धाः मरुद्गणाः आमन्त्र्यन्ते, हेमन्तशिशिरयोरेकदेवताकत्वात् "सतां सत्यानाम्" इति च तेषामेव संज्ञाभेद इति । अत एव हेमन्तशिशिरयोरेकत्वात् "पञ्च वा ऋतवः" इत्यादिकमुपपद्यते । "हेमन्तशिशिरावृतूनां प्रीणामि" इत्यादिसहनिर्देशादिश्चोपपन्नो भवति ॥८॥
इति आरण्यके प्रथमे चतुर्थोऽनुवाकः ॥४॥  
प्रवर्ग्यमदन्तीरुपधाय शान्तिं करोति - अतिताम्राणीति चतसृभिः ॥ सर्वा अनुष्टुभः । चतुर्थी अभिक्रान्ताक्षरा । पूर्वत्र आदित्यात्मना संवत्सरात्मना ऋत्वात्माना चाभिष्टुतः इदानीं विश्वदेवरूपेण स्तूयते - अतिताम्राणि अतिरक्तानि वासांसि विश्वेषां देवानाम् । अष्ट्यादयः प्रहरणविशेषाः । अश्नुते व्याप्नोति शत्रूनिति अष्टिः । वर्जयति, व्रजन्त्यनेन वा शत्रव इति वा वज्रः । शतं हन्तीति शतघ्नं शतघ्नी वा । तैः तद्वत् तत्सहितं वा विप्रहरन्ति विविधं प्रहरन्ति शत्रून् विश्वे देवाः । मत्वर्थीय इकारः । यद्वा - इकारान्तानि प्रहरणनामानि । तानि विप्रहरन्ति विविधं प्रहरन्ति शत्रुसकाशं प्रापयन्ति । शिशिरस्यैव एतद्देवताकथनमिति केचित् । शिशिराधिकारे च मदन्त्युपधानं निर्जलत्वादस्येत्याहुः । "अत्यूर्ध्वाक्षः" इति चोत्तरोऽनुवाकः शिशिरमेवाधिकृत्य भविष्यति । ते विश्वे देवाः अग्निजिह्वाः अग्निः आरुणकेतुकः प्रकृतः जिह्वा येषां तादृशा भूत्वा असश्चत शब्दमकुर्वन् । तेषां जिह्वास्थानीयः आरुणकेतुकोऽग्निः इत्थं सदर्पमिह शब्दयतीति भावः । सश्चतिः शब्दनकर्मा, व्यत्ययेनैकवचनं, शपो वा लुक् ॥१॥
अथ द्वितीया - नैवेति ॥ इत्थं सदर्पं तेनाग्निना प्रतिज्ञातं कच्चन कश्चिदपि देवः मातृक् मादृक् मत्तुल्यप्रभावो नैव विद्यते । मातृक् कच्चन इति वर्णान्यत्वं छान्दसम् । मनुष्योऽपि नैव विद्यते मादृक् । न च विभुः वरुणो राजा नाग्निः नैवेन्द्रः पवमानोऽपि नैवेति ॥२॥
अथ तृतीया - दिवीति ॥ अस्य अग्नेः स्वं यत् धनुः तस्य एका आर्त्निः कोटिः दिवि श्रिता अवस्थिता । अपरा पृथिव्यां श्रिता । तस्य अग्नेः धनुर्ज्यां स्वभूतस्य तथाऽवस्थितस्य धनुषो ज्यां इन्द्रो वम्रिरूपेण आगत्य स्वयमेव अलुनात् । वमनात् वम्रिः । तस्यावलेपोक्तिमसहमानः तमग्निं निग्रहीतुकामः तस्य धनुर्ज्यामच्छिनत् ॥३॥
अथ चतुर्थी - ततः प्रभृति तत् अज्यं छिन्नज्याकं इन्द्रधनुरिति चक्षते कथयन्ति मन्त्रदृशः; अज्यत्वस्य इन्द्रकृतत्वात् इन्द्रधनुरित्याचक्षते अभ्रवर्णेषु अपो बिभ्रतीति अभ्राणि जलदाः तेषां वर्णेषु प्रकाशनेषु । यद्वा - चक्षतिः पश्यतिकर्मा; अभ्रवर्णेषु चक्षते पश्यन्ति लौकिकाः । एतदेवेति । शंयोः शंयुनाम्नः रोगभयार्तानां शमनयावनकर्तुः । यद्वा - यज्ञस्य स्वगाकर्तुः । बार्हस्पत्यस्य बृहस्पतिपुत्रस्य धनुः यथोक्तस्वार्थसंपादनसाधनम् । कोऽस्य विशेष इत्याह - एतत् खलु रुद्रस्य आरुणकेतुकस्य अग्नेः धनुः । तस्मात्किमनेन कर्तुं न शक्यत इति । रुद्रशब्देन आरुणकेतुकस्याग्नेरभिधानम् । तदीयत्वेन धनुषोऽप्यधृष्यत्वख्यापनार्थं यथा रुद्रस्य भगवतो धनुरप्रधृष्यं एवमिदमपि श्रूयते "रुद्रो वा एष यदग्निः" इति । केचिदाहुः - यदित्यध्याह्रियते । यदेतत् रुद्रस्य आरुणकेतुकस्य धनुः एतदेव शंयोर्धनुः सोऽप्यनेन स्वाभिमतं साधयतीति ॥४॥
अतः परं ब्राह्मणम् - रुद्रस्य त्वेवेत्यादि ॥ उक्तं "इन्द्रो वम्रिरूपेण आरुणकेतुकस्य धनुः ज्यामच्छिनत्" इति । अथ तस्य लूनज्याकस्य धनुषः को वृत्तान्त इत्याकाङ्क्षायां वृत्तान्तशेषं ब्राह्मणं स्वयमेव ब्रवीति । लूनज्याकस्य धनुषः ऊर्ध्वं कोटिरुत्सर्पति । तस्यैव रुद्रस्य आरुणकेतुकस्याग्नेः यज्ञस्य च वोढा धनुः प्रतिष्कभ्यातिष्ठत् । तस्यैव स्वामिनः शिरः उत्पिपेष चूर्णीकृत्य ऊर्ध्वमगमयत् यथेन्द्रेणाभिहिंसितम् । सः प्रवर्ग्याख्यं तेजोऽभवत् । उक्तं च प्रवर्ग्ये "तस्य धनुर्विप्रवमाणं शिर उदवर्तयत्" इत्यादि । तस्मात् सप्रवर्ग्येण यज्ञेन यो यजते सः रुद्रस्य अग्नेः यज्ञस्यैव प्रकृतस्य लूनज्याकात्मीयधनुःकोट्युत्सारितं शिरः प्रतिदधाति पुनः स्वस्थाने स्थापयति । "यज्ञस्यैव तच्छिरः प्रतिदधाति" इत्येव च्छन्दोगाः । अतः परं वेदितुः स्तुतिः - यः एवं आरुणकेतुकवृत्तान्तं वेद नैनं रुद्रः अयमग्निः आरुणकेतुकः आरुकः भवति । आर्तिं कृत्वा न बाधते । छान्दसः उकञ्; आङ्पूर्वो हिंसायां वर्तते ॥५॥
इत्यारण्यके प्रथमे पञ्चमोऽनुवाकः ॥५॥  
अथ ऋतुमण्डलानि त्रीण्युपदधाति - अत्यूर्ध्वाक्ष इति ॥ आसामृचामियं संज्ञा । वक्ष्यति चानुवाकान्ते "इत्यृतुमण्डलानि" इति । सर्वाश्चानुष्टुभः । अत्रापि शिशिरधर्मा एवोच्यन्ते अत्यूर्ध्वाक्षः शीतपीडया अत्यर्थमूर्ध्वे अक्षिणी यस्येति । षच् समासान्तः । अतिरश्चात् न कदाचिदपि तिरश्चीनमक्षि देहं वा कर्तुं शक्नोतीति । अतिरश्चीनेन देहेन अक्ष्णा वा उपलक्षितः शिशिरः प्रदृश्यते । तिर्यक्छब्दात्परस्याः तृतीयायाः छान्दसः तकारोपजनः । "सपां सुलुक्" इति वा आदादेशः । तत्कालभाविनां प्रजाधर्माणां शिशिरस्थानीयतयोपचारः । किञ्च - नैवास्मिन्काले रूपादीनि दृश्यन्ते शीतपीडया रूपादिशोभनवस्तु वा नाद्रियते लोक इत्यर्थः ॥१॥
अथ द्वितीया - अन्योन्यमिति ॥ तुशब्दो विशेषणार्थः न शब्द उपमार्थः । न केवलं रूपाद्यनादर एव, अपि तु अन्योन्यमिव हिंस्रातः हिंस्तः काललोकौ परस्परं बाधकाविव भवतः । हिंसेर्लेटि "लेटोडाटौ" इत्यडागमः । छान्दसः रेफोपजनः; "बहुलं छन्दसि" इति वा रुट् । यद्वा - यौ नित्यविरुद्धौ पदार्थौ तावप्यस्मिन्काले अन्योन्यं न हिंस्तः । शीतजन्मना आलस्यातिशयेन तूष्णीं आसाते । एवं सतः अस्य शिशिरस्य तत् रूपं देवलक्षणं देवस्य सूर्यस्य ऋतूनां प्रवर्तयितुः लक्षणं चिह्नं तत्प्रेरणाविशेषस्य फलमिदमित्यर्थः । यद्वा - सन्नाम्नो गणस्य शैशिरस्य । व्यत्ययो वा सतामिति । केचिदाहुः वकारतकारयोर्लोपोपजनौ - स्वतस्तदेव लक्षणं शिशिरस्य रूपान्तरोत्पादकत्वमित्यर्थः । यथोक्तं - "अधिसंवत्सरं विद्यात् । तदेव लक्षणे" इति । स्वरस्य तु अव्याप्तिबहुलत्वात् न विशेषाध्यवसानहेतुत्वमिति न तत्प्रमाणीक्रियते । पक्षद्वयेऽपि तदित्यस्य निहतत्वात् । किञ्च - अस्मिन् शिशिरकाले सूर्यस्योदयनं प्रति सूर्यस्य उदयकाले प्राणिनां हिमक्लिन्नत्वात् तदानीं लोकोऽयं अक्ष्णि लोहितः भवति । शैत्यजन्मा विकारविशेषो लौहित्यमक्ष्णि दृश्यते । शारशीर्ष्णिः शारश्शीर्ष्णीति व्यत्यस्तस्थानस्स(श्श) कारः । शारो वर्णविशेषः विषमरूपः यश्शांरिकासु दृश्यते तद्वर्णः शिरशि भवति, लोकस्य हिमकुण्ठितत्वात् । "शीर्षन् छन्दसि" इति शीर्षन्भावः । यद्वा - शारशिरसोऽस्य शिशिरर्तोरपत्यं लौकिको जनः शारशीर्ष्णिः । बाह्वादिषु शिरश्शब्दस्य पाठादिञ्, पूर्ववत् शीर्षन्भावः, "अल्लोपोऽनः" ॥२॥
अथ तृतीया - त्वं करोषीति ॥ अत्र शिशिरस्य प्रत्यक्षवदामन्त्रणम् । हे शिशिर ! त्वं करोषि किम्? न्यञ्जलिकां न्यग्भूतः अवाचीनकरतलः अञ्जलिः क्रियते तस्यां क्रियायां यस्यां शीताभिभूता अग्निसमीपं गत्वा तादृशमञ्जलिं धारयन्तीति शीतापनयनक्रिया न्यञ्जलिका तां त्वं करोषि । तस्मिन्काले प्राणिनां तत्कारित्वात् शिशिरे तत्कारित्वमुपचर्यते । किञ्च - त्वं करोषि निजानुकां न्यग्भूते जानुनी यस्यां तां तापनक्रियां त्वं करोषीति शीताभिभूता हि जना जानुनी भूमौ निपात्य प्रत्यासन्नतरं देशं अग्नेः कुर्वन्ति तापनार्थम् । एवमनयोः क्रिययोः शीतनिवारणार्थत्वात् अयं लोकः निजानुका मे अस्तु न्यञ्जलिका च मे अस्तु इत्येवंविधां वाचं अमी प्राणिनः उपासतां भजन्ताम् । ताभ्यां क्रियाभ्यां शीतनिवृत्तिर्यथा भवति तथा त्वमनुगृहाण प्राणिनः अग्निवत् । एवं माध्यमिकः कश्चिद्ब्रवीति ॥३॥
अत उत्तरं ब्राह्मणम् - एवं उक्तप्रकारं ऋतुमण्डलानामेषां स्वरूपं यः वेद जानाति तस्मै सर्वे वसन्तादयोपि ऋतवो नमन्ते स्वयमेव प्रह्वीभवन्ति न शिशिर एव प्रह्वीभवति, तेन ऋतुनिमित्तानि सुखानि भवन्ति दुःखानि च न भवन्तीति । कर्मकर्तर्यात्मनेपदम् । "न दुहस्नुनमां यच्किणौ" इति यच्किणोः प्रतिषेधः । किञ्च - एवं वेदिता ब्राह्मणः पुरोधां पुरतो धानं सर्वलोकस्य प्राधान्यं च प्राप्नोति । उभयत्र हेतुः मर्यादाकरत्वादिति । मर्यादाकरत्वादेवंविदुषे ब्राह्मणाय सर्व ऋतवो नमन्ते पुरोधां च ततो हेतोः प्राप्नोतीति । मर्यैः मनुष्यैः आदीयन्त इति मर्यादाः । ऋतुनिमित्ता लोकस्य व्यवस्थाः तत्कर्तृत्वात् प्रकाशकत्वात् । अन्य आहुः - एवमिति सर्वस्यारुणकेतुकप्रकरणोक्तस्य प्रतिनिर्देशः । अयमर्थः - य एवं सर्वेष्वपि ऋतुषु उक्तप्रकारमारुणकेतुकस्य स्वरूपं वेद तस्मै सर्व ऋतवो नमन्ते, सर्वर्तुव्यवस्थाकरत्वात् पुरोधां च प्राप्नोतीति ॥४॥
कथं पुनरारुणकेतुकविदो मर्यादाकरत्वमित्याह - स खल्विति ॥ यस्यायं वेदिता स खलु आरुणकेतुकः ऋतुभिः संवत्सरात्मना परिणतः सेनानीभिः सेनास्थानीयैः एतैः ऋतुभिः वस्वादिभिर्वा सह इन्द्राय सर्वान्कामान् इन्द्र ईश्वरः स्वामी यान्यान्कामान् वृष्ट्यादीन् कामयते तान् सर्वान् अस्मै अभिवहति आभिमुख्येन सम्पादयति । तस्मादेवं महानुभावस्य आरुणकेतुकस्य वेदिता मर्यादाकरो भवत्येवेति । तत्र तावदारुणकेतुकस्य वृष्टिहेतुत्वं दर्शयति - स द्रप्स इति । स ह्यारुणकेतुको द्रप्सः उदकं जगद्धेतुत्वात् अयं प्रधानं कारणं अन्या देवताः प्रत्यङ्गानीति । द्रवणात् प्सानीयत्वाच्च द्रप्सः । प्सा भक्षणे, पृषोदरादिः तस्य एतस्यार्थस्य प्रतिपादिका एषा ऋग्भवति ॥५॥
अव द्रप्स इति ॥ त्रिष्टुबेषा । एतां च द्रप्सवतीमुपदधाति । अंशुमती पृथिवी । अशनेन शं सुखं भवति येन अशनायायाश्शमो भवति सः अंशुः पर्जन्यः; तद्वर्षणं वा, तदधीनसिद्धित्वात् । तद्वती पृथिवी तां अवातिष्ठत् अतिक्रम्यातिष्ठत् । द्रप्स उदकम् । अवशब्दः अत्यर्थे । "ससाधनां क्रियां उपसर्ग आह" इति क्रमणमनेन विशेष्यते, अतिक्रम्येत्यर्थः । तेन तिष्ठतिना योगाभावात् "समवप्रविभ्यस्स्थः" इत्यात्मनेपदाभावः । तदतिक्रमे च सर्वमर्यादाविनाशः । अतिक्रमकारणमाह - इयानः ईयमानः तदीयैः दशभिस्सहस्रैः दशसहस्रसंख्यैः रश्मिभिः आदीयमानः । कर्मणि छान्दसस्य लिटः "लिटः कानज्वा" इति कानजादेशः । कृष्णः कर्षणशीलः हे आदित्य ! इन्द्रः ईश्वरः त्वरया वर्षस्य द्रावयिता वा त्वं शच्या कर्मणा तदनुरूपेण व्यापारेण सहितः आवर्तं आवृत्यावृत्य । आभीक्ष्ण्ये णमुल् । धमन्तं गर्जनादिना शब्दयन्तम् । नृमणां नृभिः मनुष्यैः मननीयं सदा प्रार्थितम्, तेषां वा मनसा अर्थितं अधद्रां वृष्टिरूपेण अधोद्रवणशीलाम् । छान्दसः सलोपः । उभयत्र छान्दसं दीर्घत्वम् । ईदृशं तं द्रप्सं उपस्नुहि अस्मत्पार्श्वमुपेत्य स्रावय । "ष्णु प्रस्रवणे" आदादिकः ॥६॥
एतयेति ॥ एतया अंशुमत्या सलावृक्या सलस्य सलिलस्य आवृश्चनकारिण्या आदात्र्या वा । "कुक वृक आदाने" । ईदृश्या पृथिव्या सह एव इन्द्रः असुरान् असुस्थानीयस्य सलिलस्य दातॄन् मेघान् परिवृश्चति परितः सर्वतः वृष्ट्यर्थं भिनत्ति । उदकाधारत्वाभ्युपगमः साहित्यमस्या वृष्टौ; यथा - किञ्चित् पात्रमानीय गां दोग्धीति ॥७॥
उक्तं पूर्वस्यामृचि "अंशुमतीमतिष्ठत्" इति; का पुनरियं अंशुमतीति जिज्ञासायां स्वयमेव ब्राह्मणं व्याचष्टे - पृथिव्यंशुमतीति ॥ उक्तं चांशुमतीत्वम् । तां अंशुमतीं पृथिवीं दिवं च अन्ववस्थितः । लक्षणे अनोः कर्मप्रवचनीयत्वम् । संवत्सरात्मा आरुणकेतुकोऽग्निः तदुभयाधीनात्मकत्वात् तयोरवस्थित इत्युच्यते । नैवमिति । एवंरूपमारुणकेतुकमग्निं विदुषा ब्राह्मणेन सह आचार्यान्तेवासिनौ न द्रुह्यातां अन्योन्यस्मै अन्योन्यद्रोहमनेन न कुर्याताम् । आचार्यः अध्वर्युः आचरति आचिनोति अस्मात् धर्मानिति । तस्य अन्तेवसन् यजमानः अन्तेवासी । अन्योन्यग्रहणं द्रोग्धृत्वद्रोह्यत्वयोः निषेधार्थम् । "सर्वनाम्नो द्वे भवतः समासवच्च बहुलम् । यदा न समासवत् पूर्वपदस्य तदा प्रथमैकवचनम्" । "क्रुधद्रुह" इति संप्रदानत्वम् । अन्योन्यस्मै । अथ यो द्रुह्यति द्रोग्धा द्रोहयिता वा तस्य भवति स भ्रश्यते स्वर्गाल्लोकात् कर्मफलं न प्राप्नोति । इति एतानि ऋतुमण्डलानि ऋतुमण्डलनामधेयानि एता ऋचः आम्नाताः । सूर्यमण्डलानि सूर्यपरिवर्तनानि आख्यायिकाः आख्यातुं "तुमुण्ण्वुलौ" इति ण्वुल्, "अकेनोर्भविष्यदाधमर्ण्ययोः" इति षष्ठ्यभावः । अन्य आहुः - प्रकरणस्यायमुपसंहारः; इति एवमुक्तप्रकारेण आरुणकेतुकप्रकरणेन अनेन सर्वाण्यृतुमण्डलानि ऋतुपरिवर्तनानि उक्तानि । सूर्यस्य मण्डलानि परिवर्तनरूपाणि उक्तानि । आख्यायिकाश्च तत्र तत्रोक्ताः उक्तमर्थमाख्यातुं शीलं यासां ताः "शुक्रं ते अन्यत्" इत्याद्या ऋच उक्ताः । "संज्ञायामिति" ण्वुल् । अत ऊर्ध्वं अतः परं सनिर्वचनाः निर्वचनं ब्राह्मणं तत्सहिताः आख्यायिकाः वक्ष्यन्ते । पूर्वत्र मन्त्रोक्तार्थप्रसिध्यर्थं आख्यायिका दर्शिताः । अत ऊर्ध्वं तु ब्राह्मणोक्तार्थप्रसिध्यर्थं काश्चिदाख्यायिका वक्ष्यन्त इति ॥८॥
इत्यारण्यके प्रथमे षष्ठोनुवाकः ॥६॥  
अथ दक्षिणत उदीचीरात्मन्युपदधाति सप्त आरोगादिभिः सप्तसूर्यनामभिः । नामधेयान्येव मन्त्राः । तत्प्रतिपादिकामाख्यायिकां ब्राह्मणं दर्शयति - आरोग इति ॥ त्रिष्टुबेषा । तत्रायं प्रयोगः "आरोगः तया देवतया" इत्यादि । सप्तवायुस्कन्धवृत्तिनः सप्तसूर्या आरोगादयः सहोदयास्तमया अतिदवीयस्तया नोपलभ्यन्ते इत्येके । एकस्यैव धर्मभेदेन सप्तत्वमित्यन्ये । आद्यो बलवानित्यन्ये । येन बलवत् रुज्यन्ते पीड्यन्ते प्राणिनः स आरोगः । आरोहावस्थो वा; छान्दसो वर्णव्यत्ययः । भ्राजयति ज्वलयति सर्वदा यो विश्वं स भ्राजः उन्मिषद्रवः प्रजाया व्यामोहकस्वभावेन रश्मिना वा विश्वं व्यामोहयतीति पटरः किञ्चिदुन्मिषितगतिः वा । पतङ्गः ज्ञानबोधयिता विश्वस्य । स्वर्णसमानप्रभः स्वर्णरः अत्युज्ज्वलः । मत्वर्थीयो रः । ज्योतिषी ज्योतिर्द्वयमुभयोः पार्श्वयोः यस्य द्योतनस्वभावशक्तिद्वयाक्रान्तसमीपो ज्योतिषीमान् । छान्दयो नपुंसकद्विवचनस्यालुक् । समन्तात् ज्योतिर्भिः व्याप्तो वा । विविधं भासयति सर्वान् लोकानिति विभासः, सर्वलोकव्यापितेजा वा । ते सप्तसूर्याः अस्मै यजमानाय यजमानाभ्युदयाय सर्वे अपि दिवमातपन्ति प्रद्योतयन्ति ऊर्जं रसं दुहानाः तत्र यजमानार्थमाप्याययन्तः अनपस्फुरन्तः असुष्ठुस्फुरणं अपस्फुरणं स्वस्वकार्यविरुद्धं स्फुरणं अकुर्वन्तः । इतिशब्देन एतादृक्प्रसिद्धान् आरोगोदीनुपदध्यात् इति दर्शयति । कश्यपो नाम अष्टमः सूर्यः । छान्दसो वर्णव्यत्ययः । विश्वं साक्षित्वेन सर्वदा पश्यतीति कश्यपः । "पाघ्राध्माधेट्दृशश्शः" इति शः । वक्ष्यते "कश्यपः पश्यको भवति । यत्सर्वं परिपश्यतीति सौक्ष्म्यात्" इति । स कश्यपो न कदाचिदपि महामेरुं जहाति मेरुवासं नोत्सृजति । मेरुस्थानामेव सर्वदा दृश्यः परिवर्तते पार्श्वेषु यो वा मानसोत्तरं किञ्चित्किञ्चिदपसृत्य परिवर्तते तस्य अष्टमस्य प्रतिपादिका एषा ऋग्भवति ॥१॥
 यत्त इति ॥ त्रिष्टुप् । हे कश्यप पश्यक सूक्ष्मदृष्टे यत्ते तव शिल्पं सूक्ष्मं कर्म जगत्सृष्टिलक्षणं रोचनावत् प्रकाशवत् । जगत्सु प्रकाशार्हम्, जगतां वा प्रकाशकम् । इन्द्रियावत् वीर्यवत्, इन्द्रियैर्वा तद्वत् इन्द्रियसामर्थ्यवत् । "मन्त्रे सोमाश्व" इति दीर्घत्वम् । पुष्कलम् अविकलम्, पुष्टिकरं वा । चित्रभानु चायनीयदीप्तिमत् । किञ्च - यस्मिन् त्वयि तत्कर्मशिल्पे जगत्सृष्टिलक्षणे सप्तापि सूर्याः साकं सहभूता अर्पिताः त्वयैव स्थापिताः तस्मिन् ब्रह्मपदे इमं यजमानं राजानं राजमानम् दीप्यमानम् । मुमागमोऽनित्य इत्युक्तम् । अधिविश्रय उपरिष्टात् स्थापय । अन्तर्भावितण्यर्थश्श्रयतिः ॥२॥ 
यदुक्तं "यस्मिन् सूर्या अर्पितास्सप्त साकम्" इति तद्विवृणोति - ते सर्वेऽपि सूर्याः कश्यपात् ज्योतिर्लभन्ते तस्मात्तदनुगृहीता जगत्सृष्टिं कुर्वन्तीति । यच्चोक्तम् - "तस्मिन्राजानमधिविश्रयेयम्" इति तदपि व्याचष्टे - अस्मा इति । यजमानार्थमेव खलु ते कश्यपाल्लब्धज्योतिषो दिवमातपन्तीति । कथं पुनः सूर्याणां कश्यपात् ज्योतिर्लाभ इत्यत आह - तानिति । तान् सूर्यान् सोमः कश्यपादधि उपरि निर्धमति दाहयित्वा निर्गमयति । कश्यपाग्नौ दहनेन अपनीतकिट्टानिव कृत्वा स्वर्णादीनिव ततो ज्योतिष्मतो निर्गमयति । यद्वा - निर्धमनं शोधनम्, सोमः कश्यपाग्नौ शोधयति यथा दह्यमानस्वर्णवत् आत्मीयं ज्योतिर्लभन्ते तिमिरं मुञ्चन्ति तथा निर्धमयति । यस्मादयं सोमः तेषां भ्रस्ताकर्मकृदिव भवति । वर्णव्यत्ययेन भ्रस्ता भस्त्रादृतिः; तया यत्कर्म क्रियते तत् भ्रस्ताकर्म; तस्य कर्ता भ्रस्ताकर्मकृत् । यथा सुवर्णकारादिः सुवर्णादेः किट्टादिकमपनेतुं भस्त्रया वायुमुत्पाद्य ज्वालिताग्निना ततः किट्टादिकं अपनयति तत्स्थानीयोऽयं सोम एषामिति । ओषध्यात्मा ओषधीशात्मा वा सोमः द्वयोरपि यागादिसाधनद्वारेण कश्यपाग्नेः उत्तेजनहेतुत्वेन भस्त्राकर्मकृत्त्वोपपत्तेः ॥३॥
अथ किमात्मान एते सप्तसूर्या इत्याह - प्राण इति ॥ मुखनासिकाभ्यां यो निष्क्रामति स प्राणः । एवमादिभिः सप्तभिः वृत्तिभेदैर्भिन्नः प्राणाख्यो वायुः सप्तसूर्या इति केचिदाचार्या आहुः । प्राणिनां जीवनिमित्तभूतानि जीवाख्यानि तत्वानि महदादिपृथिव्यन्तानि सप्तसूर्या इत्यन्ये । तेषामधिष्ठातारः सप्तक्षेत्रज्ञा इति केचित् । इन्द्रियाणां चक्षुरादीनां मनोबुद्धिसहितानामधिष्ठातारः क्षेत्रज्ञाः सप्तेत्यपरे । तेषामेवेन्द्रियाणां स्वकार्यकरणलक्षणजीवननिमित्तभूताः स्वसामर्थ्यविशेषाः सप्तेत्येके । द्वे चक्षुषी द्वे नासिके द्वे श्रोत्रे एकमास्यमिति सप्त शीर्षण्याः प्राणाः शिरसि भवाः प्राणनहेतवः सप्तसूर्या इत्यन्ये । इति एवं आचार्याः बहुधा आचक्षते; यातात्म्यं न जानन्तीति यावत् ॥४॥
अथ अपश्यं चक्षुर्भ्यामेव दृष्टवान् एतान् सप्तसूर्यान् याथातथ्येन जानामि इति पञ्चकर्णो नाम वात्स्यायनः वत्सस्य पुत्रः । तथा सप्तकर्णो नाम प्लाक्षिः प्लक्षपुत्रः । इदं चाप्याहतुः - यः अष्टमः सूर्याणां कश्यपो नाम सः नौ आवयोः आनुश्रविक एव । अनुक्रमेण श्रवणमनुश्रवः तत्र भवः आनुश्रविकः; अध्यात्मादित्वात् ठक् । "यत्ते शिल्पं कश्यप" इत्यादिश्रुतिप्रसिद्ध एवावयोः न कदाचिदप्यावाभ्यां दृष्ट इति ॥५॥
अथैवमुक्तवन्तौ उभौ पञ्चकर्णसप्तकर्णौ ऋषी वेदयिते बोधयति । वर्णव्यत्ययेन इकारः । को वेदयते "गार्ग्यः प्राणत्रातः" इति वक्ष्यति । प्राणत्रातो नाम गार्ग्यस्यापत्यम् । कथं वेदयते - न हि युवां महामेरुं गन्तुं शेकुमिव शेकथुरिव । पुरुषवचनवर्णानां व्यत्ययः । नूनं महामेरुं गन्तुं शक्तौ युवां यदाहथुः "आनुश्रविक एव नौ कश्यपः" इति । अहं तु गार्ग्यः प्राणत्रातः एतत् अपि सूर्यमण्डलं कश्यपमण्डलमपि मेरौ परिवर्तमानं अपश्यं तत्रैव गत्वा दृष्टवानस्मि । तस्मात् युवामपि यदि तं दिदृक्षेथे यदि च मेरुं गन्तुं शक्नुथः तर्हि तं महामेरुं गच्छन्त गच्छतम् । तशब्दात् परत्रावस्थितो मकारः स्थानव्यत्ययेन पूर्वत्र गच्छतीति । किञ्च - तं च एकं प्रधानं सूर्याणां कश्यपं गच्छतं पश्यतं अजहतं महामेरुं न जहाति यः; "स महामेरुं न जहाति" इत्युक्तं स्मारयति । एवमेतौ प्राणत्रातो वेदयत इति ॥६॥
उक्तं मेरुस्थानामेव कश्यपो दृश्यो भवतीति । तत्र सप्तसु सूर्येषु आतपत्सु कथं तदतिलङ्घनेन मेरुर्गन्तव्यः; तस्मादानुश्रविक एव कश्यपस्सर्वेषामिति वचनावसरे सुखगमनं मेरुमार्गमाभ्यां उपदिशति प्राणत्रातः । अत्रारोगप्रवृत्तेः सुप्रसिद्धत्वादितरेषां प्रवृत्तिविशेषं दर्शयति - भ्राजादयः सूर्याः निहने वक्ष्यमाणस्य मेरुमार्गस्याधःप्रदेशे तिष्ठन् तिष्ठन्तः जनान् आतपन्ति अधोमुखत्वात् रश्मीनाम् । विभक्तिवचनयोः व्यत्ययः निपूर्वात् हन्तेः छान्दसोकारप्रत्ययः । यद्वा - निहने निहत्य तिष्ठन्तः । क्त्त्वार्थे एप्रत्ययः । तस्मादिह मनुष्यलोके अन्तरिक्षे च भ्राजादयः त्रयः तप्त्रितपाः तप्तृतपसः । तपशब्देन रश्मिरुच्यते । अधस्तात्तापनशीला रश्मयो येषां ते तथोक्ताः । वचनव्यत्ययेनैकवचनम् । यद्वा - तपन्तीति तपाः रश्मयः; पचाद्यच् । तप्तॄन् शत्रून् । छान्दस इकारोपजनः । अथ इतरे स्वर्णरादयः सूर्या अमुत्र परलोकेषु तिष्ठन्त आतपन्ति । तस्मादिह अर्वाचीने मेरुमार्गे ते अतप्त्रितपाः अतप्ततपसः, ऊर्ध्वमुखत्वात् रश्मीनाम् । तस्मात् उभयेषां मध्ये सुखशीतलेन पथा मेरुर्गन्तव्य इति । अथ तेषां सप्तानां सूर्याणां मार्गप्रदत्वप्रतिपादिनीयं ऋक् भवति ॥७॥
सप्तसूर्या इति ॥ त्रिष्टुप् । एतां चानियतदेशमुपदधाति । सप्त एते सूर्या दिवं अन्तरिक्षं अनुप्रविष्टाः अनुक्रमेण व्याप्ताः । तान् भक्तेभ्यो मार्गप्रदान् अन्वेति अनुक्रमेण प्राप्नोति । पथिभिः सुखैः मार्गैः । कः? दक्षिणावान् यजमानः अन्विष्टकं विहितदक्षिणादानसम्यङ्निर्वर्तितारुणकेतुकाग्निचयनसमासादितभगवत्प्रसाद इत्यर्थः । इदानीं न केवलं पथिलाभ एव, अपि तु सत्कारविशेषानप्यस्य कुर्वन्तीत्याह - ते इति । ते सप्तसूर्याः सर्वे अपि अस्मै यजमानाय अनपस्फुरन्तः सुष्ठु स्फुरमाणा ऊर्जं रसवत् घृतं मध्वादि दुहाना अपहरन्त एव आतपन्ति । तत्र तत्र गतायास्मै घृतकुल्यादिकं ददति "अहो स्वागतम् । इहास्यताम् । इदं भुज्यताम्" इति वदन्ति । आतपन्ति स्थानविशेषं भोग्यविशेषं च प्रकाशयन्ति । एवमारुणकेतुकचितां स्थानत्वेन प्रतिपादनात् सप्तसूर्या अपि तत्र पूर्वं गताः आरुणकेतुकचित इति दर्शितं भवति ॥८॥
अथ अपरे आचार्याः सप्तर्त्विजः सप्तहोत्राः सप्त सूर्या इति आहुः । ते च धिष्ण्यवन्तो होतृप्रभृतयः । तेषां ऋत्विगात्मनां सूर्याणां प्रतिपादिका एषा ऋग्भवति ॥९॥
सप्तदिश इति ॥ अनुष्टुबेषा । एतां चोपदधाति अनियतदेशाम् । अत एव लिङ्गात् सत्रे आरुणकेतुको नास्तीत्याहुः, ये यजमाना ते ऋत्विज इति तत्र ऋत्विजामभावात् । अन्ये यु यजमाना एव तत्र ऋत्विजः सन्तीति तत्राप्यस्तीत्याहुः । सप्तदिशो नानासूर्याः पृथक्पृथक् विभिन्नाः सूर्याः सन्तीत्यर्थः । प्राची सूर्यवतीति प्रसिद्धा । अन्या अपि सप्त सूर्यवत्य एव, तत्कार्यस्य प्रेरणादेर्दर्शनात् । अथ सप्तहोतारः होतृकाः होतृप्रभृतयः ऋत्विजः सप्तसूर्याः तत्कार्यकारित्वात् । तदेवाह - देवा आदित्याः द्योतनस्वभावाः आदित्याः रसादानशीलाः ये ऋत्विगात्मानः सप्त सूर्याः तेभिः तैः सोमाभिः सावकस्वभावैः । सूतेः 'अन्येभ्योऽपि दृश्यते' इति मनिन् । छान्दसं दीर्घत्वम् । रक्षणः लक्षणः लक्षणीयः कालः वैलक्षण्यं भजते । तस्मात् कालवैलक्षण्यहेतुत्वादेषां सूर्यत्वमिति सम्यक् निवृत्तिहेतुत्वात् कालधर्माणाम् । वर्णव्यत्ययेन रेफे "रोरि" इति लोपे "ढ्रलोपे" इति दीर्घत्वम् । यद्वा - रक्षणः लक्षणः लक्षणीयो लोको भवत्येतैः, तस्मादेते सप्तसूर्या इति । लिङ्गव्यत्ययो वा । एतैः लोकानां रक्षणं भवति, तस्मादेते सूर्या इति ॥१०॥
ननु ऋत्वजां सूर्यत्वप्रतिपादनाय इयमृगुपादीयते । तत्र "सप्तदिशो नानासूर्याः" इत्यंशस्याप्रस्तुताभिधानत्वं स्यात् । तत्राह - तदप्याम्नाय इति ॥ तादृशोपि आम्नायः अस्त्येव । कीदृश इत्यत आह - दिग्भ्राज ऋतून् करोतीति । दिशां भ्राजः प्रकाशकाः दिग्भ्राजः तादृशाः सप्तसूर्याः सन्ति । ते ऋतून् करोति ऋतुधर्मान् प्रवर्तयन्तीति । व्यत्ययेनैकवचनम् । तस्मात्तेषां सूर्याणां आम्नायान्तरप्रसिद्धत्वात् तत्प्रतिपादनस्य चापेक्षितत्वात् नाप्रस्तुताभिधानदोष इति । एवं एतया आवृता कर्मणा कार्यभेदनिबन्धनकारणभेदकल्पनया नानासूर्यत्वं कल्पनीयं आसहस्रसूर्यतायाः उपलक्षणत्वात् ततोप्यधिकाः कल्प्या इति वैशम्पायननामा ऋषिराह । तस्य अर्थस्य प्रतिपादिका एषा ऋक् भवति ॥११॥
यद्द्याव इति ॥ वैशम्पायनदृष्टस्यार्थस्य इयमृक् प्रतिपादिका । तस्मादृषिरयमस्याः । न तु वैशम्पायनमभिवदति । इयं च संस्तारबृहती । एतां चानियतदेशामुपदधाति । व्याख्याता चेयं "नवो नव" इत्यत्र । हे इन्द्र वज्रिन् ! तव द्यावः द्योतनशीलाः शतंशतं भूमीः भूमिकाः यत् यदि उत स्युः अपि स्युः यथा वयं शृणुमः यदि तथा ताः सर्वा अपि भवेयुः तदा त्वां रोदसी रोदस्योः जातं सहस्रं अपि नाना सूर्याः नान्वष्ट नाश्नुवते तेजसा त्वां न प्राप्नुवन्ति । अश्नोतेः छान्दसो लङ् । विकरणस्य लुक् । वचनव्यत्ययेनैकवचनम् ॥१२॥
कथमिदमुपपद्यत इत्याह - नानालिङ्गत्वादृतूनां इति ॥ फलकुसुमविशेषसमृध्यादिभिः नानाभूतैः लिङ्गैः नानासूर्यत्वमनुमीयते । यद्येक एव सूर्यस्स्यात् तस्यैकस्वभावत्वात् वसन्तादीनां विलक्षणधर्मत्वं न स्यात् । तस्मादृतूनां नानालिङ्गत्वात् नानासूर्यत्वं प्रतिकार्यं सूर्यानेकत्वं सिद्धम् । अष्टौ एव तु सूर्या व्यवसिताः विनिश्चिताः अकाल्पनिका इति प्रायशः सर्वाचार्यमतम् । अत ऊर्ध्वं तेषां सूर्याणां अष्ट मण्डलानि उच्यन्ते तत्र चोक्ता आरोगादयः कश्यपान्ताः । तेषां कश्यपः प्रकृतिः "कश्यपादुदिताः सूर्याः" इति । द्वितीयादीनि च मण्डलानि अतिदवीयस्तया नोपलभ्यन्ते, प्रथमेन व्यवहितत्वाद्वा । प्रथमस्य मण्डलस्य चत्वारि सहस्राणि चत्वारि शतानि दशोत्तराणि योजनानि व्यासः । अष्टौ धनुस्सहस्राणि एकं योजनम् । यथाऽऽहुः -
नृषि योजनं ञिला भूव्यासोऽर्केन्द्वोर्घिञा गिणक मेरोः ॥ इति । अथ कियत्युछ्राये मण्डलमिदं परिवर्तते । उच्यते - 'खयुगांशे ग्रहजवः' इति आकाशकक्षायाः सवितृभगणैः विंशतिसहस्राधिकत्रिचत्वारिंशल्लक्षसंख्यैः हृत्वा लब्धं सवितुः कक्ष्यापरिधिप्रमाणं योजनानि अष्टाविंशतिलक्षाणि सप्ताशीतिसहस्राधिकानि षट्च शतानि षट्षष्ठ्यधिकसाग्राणि । अथाकाशकक्ष्यायोजनान्युच्यन्ते शून्याम्बराकाशरसस्वरेषुशून्ययमाद्रिवेदाद्रिवेदरवयः एतावत्परिधिकं रवेर्मयूखास्समुद्योतयन्ति । इयमेवाकाशकक्ष्या; अन्यथा ह्यपरिमितत्वादाकाशस्य परिमाणोपदेशो न घटते । सवितृकक्ष्यापरिधेः त्रैराशिकेन सवितृकक्ष्यापरिधिविष्कम्भो लभ्यते । स च चतुर्दशसहस्राधिका नवलक्षकाः एकषष्ठिश्च साग्राः । तदर्धं रविभूम्यन्तरालयोजनानि सप्तपञ्चाशत्सहस्राधिकाश्चत्वारो लक्षाः त्रिंशच्च साग्राणि । अतः पञ्चविंशत्यधिकपञ्चशतप्रमाणे भूव्यासार्धे शुद्धे शुद्धशिष्ट भूसवित्रन्तरालयोजनानि षट्पञ्चाशत्सहस्राधिकाश्चत्वारो लक्षाः साग्रपञ्चाधिकानि च पञ्चशतानि । एवमार्यभटीया आहुः । पौराणिकैस्तु बहुधोक्तमिति अलमतिप्रसङ्गेन ॥१३॥
अथ तेषां सूर्यमण्डलानां प्रतिपादिका इयमृक् भवति - "चित्रं देवानामिति" ॥ त्रष्टुबियम् । एतां चोपदधाति । व्याख्यातेयं "नवो नवः" इत्यत्र । चित्रं चायनीयं देवानां सर्वेषां अनीकस्थानीयं मित्रादीनां चक्षुस्थानीयं इदं मण्डलं उदगात् उद्गच्छति । जातावेकवचनम् । एवंभूतानि मण्डलान्युद्यन्तीति । केचिदाहुः देवानां देवनशीलां मण्डलानां अनीकं परम्परा उदेतीति । उदेत्य च द्यावापृथिवी अन्तरिक्षं च इदं मण्डलं स्वतेजसा आऽप्राः आपूरयति । पुरुषव्यत्ययः । जगतः तस्थुषश्च जङ्गमस्य स्थावरस्य सर्वस्य प्रकाशकत्वात् आत्मस्थानीयः सूर्यः प्रबोधादिप्रदानेन विश्वस्य प्रेरकं प्रसावकं च सूर्यशब्दवाच्यं मण्डलमिदमित्थं करोतीति ॥१४॥ 
इत्यारण्यके प्रथमे सप्तमोऽनुवाकः ॥७॥  
अथ संवादावुपदधाति - क्वेदमिति ॥ अनुष्टुभौ । आपो बिभर्तीत्यब्भ्रम् । तच्च गौरवप्रतिपादनार्थमुक्तम् । क्व आधारे इदं दृश्यमानं अभ्रं निविशते । आधेयतया वर्तते आधारविशेषाभावे ह्ययोगोल्यादिवत् इदं पतेत् । यद्वा - कुत्र कारणवस्तुनि इदं कार्यात्मकं निविशते अवतिष्ठते । अयं संवत्सरः मिथस्वभावः मिथः विभिन्नावयवारब्धः क्व निविशते इत्येव । सङ्गम्य वसन्त्यस्मिन् कालविशेषा इति संवत्सरः । तस्मात् विशिष्टेनाधारेण कारणेन वा भवितव्यमिति प्रश्नः । इदानीं तानेव कालविशेषान् ऐकदेश्येन व्याचष्टे - क्व अहः दिवसः क्व इयं च रात्री । "रात्रेश्चाजसौ" इति ङीप् । हे देव ! सर्वस्य विधातः इदं नो वक्तुमर्हसीति । क्व मासाः सोरसावनचान्द्रनाक्षत्राः श्रिताः । क्व च ऋतवो वसन्ताद्याः श्रिताः । क्वार्धमासाः मासानां अर्धानि । "अर्धं नपुंसकम्" इति समासः । क्व च मुहूर्ताः घटिकाद्वयात्मिकाः । क्व च निमेषाः प्राणात्मिकाः त्रुटिभिस्सह त्रुटयश्च क्वेति यावत् । त्रुटयो नाम तत्पराशतभागाः । यथोक्तम् - 
"पराच्छततमो भागस्त्रुटिरित्यभिधीयते"॥ अन्ये आहुः - "द्व्यणुकप्रमाणाः त्रुटयः" इति । क्व च इमाः परिदृश्यमानाः आपः निविशन्ते । यदि घनाः इतो भूमेः यान्ति गच्छन्ति सम्प्रति इदानीं क्वेमा वर्तन्ते आपः पुनः पृथिवीसंयोगात् कुत्रासामवस्थानम् । यद्वा - "यदीतो यान्ति सम्प्रति" इति सर्वशेषोऽयं, यदि यदा इतो गच्छन्ति अभ्रादयः संप्रति तदानीं क्व एतेषामवस्थानमिति ॥१&२॥
अथ तिस्र उपदधाति - काला इति ॥ द्वे अनुष्टुभौ । इतरा द्विपदा गायत्री । कालाः पूर्वोक्ताः संवत्सरादयः ते अप्सु निविशन्ते अपामुत्पत्तौ व्यापृताः सर्वे कालावयवाः । यद्वा - काला अप्सु कार्यतया निविशन्ते; अद्भिः कालावयवा उत्पद्यन्ते, सर्वयोनित्वात्तासाम् । आपः च इतो याताः सूर्ये समाहिताः सम्यगाहिता निहिताः । अभ्राणि अपि अपः प्रपद्यन्ते तदुत्पत्तौ व्याप्रियन्ते । विद्युत् च सूर्ये समाहिताः सम्यक् निहिता, तदीयरश्मिजन्यत्वात् । अत्र "क्व विद्युन्निविशते" इति प्रश्नः उन्नेयः ॥३॥
अथ द्यावापृथिव्योः विधारकं पिपृच्छिषुः प्रथमं ते स्तौति - अनवर्णे इति ॥ अनवर्णे अनेकरूपे, "इयं वै रजता । असौ हरिणी" इति दर्शनात् । "अन इति निपातोऽनेकवचनः" । यद्वा - नञ एव तत्पुरुषश्च बहुव्रीहिः । यद्वा - नशब्दस्य बहुव्रीहिः नञस्तत्पुरुषः; । यद्वा - अवर्णः अरूपं अवद्यं; नञस्तत्पुरुषः; ततः तद्रहिते अनवर्णे अनवद्ये; बहुव्रीहिः । ईदृश्यौ इमे भूमी द्यावापृथिव्यौ । तदेवाह - इयं चासौ च रोदसी । रोदश्श्ब्दवाच्ये रोदनाधारभूते प्रजापतेः । अत्र भूमिशब्देन द्यौरप्युच्यते । दिव्यपि हि पृथिवीनामानि दृश्यन्ते । यथा - "यो द्वितीयस्यां तृतीयस्यां" इति । यद्वा - विश्वभूतभवनाधारभूते इमे भवतः अनवद्ये चेति । अथ एवम्भूते इमे रोदसी येन विधृते विविधधृते पृथक्त्वेनासङ्कलिते येन तिष्ठतः तादृशमहिमशाली कः । अत्र अनयोः अन्तरा मध्ये भूतं विद्यमानं किं स्वित् वस्तु स्यात् । किमिति प्रश्ने, स्विदिति वितर्के ॥४॥
अत्रोत्तरं - विष्णुनेति ॥ अत्र सूर्यप्रकरणत्वात् उपसंहारे च "अग्नयो वायवश्चैव । एतदस्य परायणम् ।" इति त्रिस्थानस्थानां अग्निवायुसूर्याणां मध्ये स्वरूपेणाग्निवायूपादाने सूर्यस्यैव पारिशेष्यसिद्धेः सूर्यस्यैव विधारकत्वं प्रतिपादयिष्यन् विष्णुत्वेन सूर्यं व्यपदिशति । विष्णुना व्यापकेन इमे उभे अपि व्याप्य तिष्ठता भगवतैव इमे विधृते भवितुमर्हतः, अन्येनाशक्यत्वात् । यद्वा - सूर्यस्थो विष्णुरेव इह विष्णुः । अतस्ते विधारयन्नयं अतुल्यमहिमा सूर्यः इति वत्सस्यऋषेः वेदना ज्ञानं समजनीति ॥५॥
अथैकामुपदधाति - इरावती इति ॥ त्रिष्टुबेषा । इरावती इरावत्यौ उदकवत्यौ धेनुमती प्रीणनत्वेन धेनुस्थानीयैः निधानैः तद्वत्यौ, गोमत्यौ वा । सूयवसिनी शोभनैः भक्ष्यैः तद्वत्यौ मनुषे मनुष्यार्थं दशस्ये दानार्हे दातुं समर्थे । "दाशृ दाने" इति धातोः ह्रस्वत्वं, "छन्दसि च" इति यः । मनुष्यशब्दपर्यायो मनुश्शब्दस्सान्तः । इत्थं रोदसी भूतं अभूतां परिनिष्पन्ने । पुरुषव्यत्ययः । "बहुलं छन्दस्यमाङ्योगेऽपि" इत्यडभावः, हि च इति निघाताभावः, छान्दसो वा लुङ् । मनुष्यार्थं ईदृश्यौ इमे भवतामिति व्यष्टभ्नात् विष्टभ्नाति द्वे एते । यद्वा - निष्ठायां लिङ्गवचनयोर्व्यत्ययः । ईदृश्यौ भूते संपन्ने रोदसी व्यष्टभ्नात् व्यष्टभ्नाः । छान्दसो लुङ् । विष्टभ्नासि । पुरुषव्यत्ययः, "स्तन्भुस्तुंभु" श्नाप्रत्ययः, 'स्तम्भेः' इति षत्वम् । हे विष्णो ! व्यापक विष्णुस्थानीय सूर्य दाधर्थ धारयसि । छान्दसो लिट् । "तुजादीनाम्" इत्यभ्यासस्य दीर्घत्वम् । अभितः अध उपरि च पृथिवीं भूमिं दिवं च मयूखैः शङ्कुस्थानीयैः रश्मिभिः अधोमुखैः इमां धारयसि पृतिवीं, ऊर्ध्वमुखैः अमूं धारयसि । पृथिवीशब्दो दिव्यपि वर्तते इत्युक्तम् । तस्मादयं सूर्यो मयूखैः लोकद्वयं धारयन् व्याप्नुवन् विष्णुवद्धारयतीति स्तुतिः ॥६॥
अथ तिस्र उपदधाति - किं तदिति ॥ द्वे अनुष्टुभौ । इतरा द्विपदा गायत्री । उक्तं विष्णुरूपेण सूर्यः स्तूयत इति । अथ तस्य विष्णोः विष्णुस्थानीयस्य सूर्यस्य तत् तादृशं बलं विश्वप्रतिष्ठाहेतुभूतं प्रवृत्तिसामर्थ्यं किं आहुः किन्निबन्धनमाहुः मन्त्रदृशः । बल प्रतिष्ठायाम् । अथ का दीप्तिः किन्निबन्धना तस्य दीप्तिः दीपनसामर्थ्यं प्रकाशकत्वम् । अथ किं परायणं एतत्कुर्वतोऽस्य परममाश्रयणं सहायभूतं भवति । अथ एकः एव देवो रेजती राजमाने अनुपक्षीणे रोदसी उभे यत् येन धारयन् तादृशं चास्य व्यापनसामर्थ्यं प्रकाशकत्वं किंपरायणं किंनिबन्धनम् । छान्दसो लुङ्, "बहुलं छन्दस्यमाङ्योगेऽपि" इत्यडभावः । राजतेः छान्दसमेत्वम् ॥७॥ 
उत्तरम् - वातादिति ॥ सर्वप्राणिप्रवृत्तिनिबन्धनं क्रियाशक्त्यात्मकं प्रधानं वातशब्देनोच्यते । यथोक्तं "वाताद्वा अध्वर्युर्यज्ञं प्रयुङ्क्ते" इति "वाते वाते यज्ञः प्रतितिष्ठति" इति । तस्मात् वातात् अस्य विष्णोः व्यापिनः सूर्यस्य बलं प्रवृत्तिसामर्थ्यं आहुः मन्त्रदृशः तद्वशीकारातिशयविशेषेण प्रकाशसामर्थ्यातिशयोऽस्येति । अथ अक्षराद्दीप्तिरुच्यते अस्य मन्त्रदृग्भिः । देशतः कालतश्च न क्षरतीत्यक्षरं ब्रह्म प्रधानपुरुषयोर्नियन्ता ईश्वरः । तत्प्रत्यासत्तिविशेषेण प्रकाशसामर्थ्यातिशयोऽस्येति । यथा "तमेव भान्तमनुभाति सर्वम्" इति । त्रिपदाद्धारयद्देवः इति । पञ्चविंशः पुरुषः पादः, परमात्मा त्रिपात् । यथा "त्रिपादूर्ध्व उदैत्पुरुषः" इति । यः त्रिभिः पादैः अमृतं व्याप्नोति पादेन विश्वं तदैक्यादेव देवः सूर्यो धारयति रोदसी । यथा - "स यश्चायं पुरुषे । यश्चासावादित्ये । स एकः" इति । अथ कीदृशस्त्रिपादित्यत आह -तद्विष्णोरेकमुत्तममिति । यत् विष्णोः विश्वव्यापिनः भगवतः एकं प्रधानं उत्तमं उद्गततमं स्वरूपं तादृशं त्रिपादस्य व्यापनसामर्थ्यं तदैक्यसमासादितव्यापनसामर्थ्यातिशयो धारयतीति । त्रीणि पदानि पादा अस्येति त्रिपदः तस्मात् । यद्वा - त्रयः पादा अस्येति बहुव्रीहिः । "संख्यासुपूर्वस्य" इति लोपः समासान्तः, पञ्चम्येकवचने "पादः पत्" इति पद्भावः । "सुपां सुलुक्" इति पञ्चम्या आदादेशः ॥८॥
अग्नयो वायवश्चैव इति ॥ एतदस्य परायणं एत एव परमसहायाः त्रिस्थानस्था ह्यग्निवायुसूर्याः परस्परोपकार्योपकारिभावेन लोकत्रयं धारयन्तीति । सावित्रादयः पञ्चाग्निविद्याः "अग्नयो वायवश्च" इत्युच्यन्ते इत्येके ॥९॥
अथ मृत्युमतीश्चतस्र उपदधाति - पृच्छामि त्वेति ॥ तिस्रोऽनुष्टुभः । इतरा द्विपदा गायत्री । हे भगवन् ! त्वा त्वां पृच्छामि परं मृत्युं मारयितारं प्रजानां अवमं निकृष्टं च पृच्छामि मध्यमं नातिपरं नात्यवमं च पृच्छामि । चतुं चतुर्थं च पृच्छामि । चतुर्णां पूरणः चतुः । "तस्य पूरणे डट्", तस्य व्यत्ययेनोकारः, थुगागमाभावः । अथ संप्रति इदानीं मृत्युप्रश्नादनन्तरं पुण्यपापानां लोकं सुकृतदुष्कृतानि यत्र स्थाने पुरुषं नयन्ति एतत् च पृच्छामि । एतदिति लिङ्ग्यत्ययः, क्रियाविशेषणं वा ॥१०॥
अथोत्तरं - अमुं आदित्यं परं मृत्युं आहुः मन्त्रदृशः, जन्ममरणव्याध्यादिनिकृष्टकारणत्वात् । पवमानं वायुं मध्यमं मध्यस्थानं मृत्युं आहुः । अग्निरेव अवमो मृत्युः उच्यते । चन्द्रमाः चतुः चतुर्थो मृत्युः उच्यते ॥११॥
अनाभोगाः आभोगवर्जिताः क्षुद्रजन्तवः कृमिकीटादयः पापाः पापाभिभूताः परं मृत्युं आदित्यं सर्वदा असकृत् संयन्ति प्राप्नुवन्ति तद्रश्मिस्पर्शमात्रेण मृत्युं प्राप्नुवन्तः तं मृत्युं प्राप्नुवन्तीत्युच्यते । ते हि पापाः पापमात्रवन्तः अनाभोगाः आभोगवर्जिताः अहरहः जायन्ते म्रियन्ते चेति आभोग्यपुण्यसम्पादनायोग्या भवन्ति । ते असकृदावर्तिनो जन्तवः परं मृत्युं संयन्ति । अथ आभोगा इति । आभोगा आभोगवन्तः । मत्वर्थीयोकारः । ते हि सुकृतबलेन परं मृत्युमतीत्य असकृदावर्तित्वं हित्वा तत् एव स्थानं संयन्ति यत्र पुण्यकृतो जनाः वर्तन्ते ॥१२॥
ततो मध्यमं वायुं आयान्ति तेन प्रेर्यमाणा भवन्ति । ततः चतुं चन्द्रमसं जन्मकाले आयान्ति । ततः अग्निं पार्थिवं संप्रति सम्यक् जायमाना भवन्ति । एवमनेन क्रमेण वर्तन्ते आभोगिन इति ॥१३॥
अथ यमवतीश्चतस्र उपदधाति - पृच्छामि त्वा पापकृत इति ॥ सर्वा अनुष्टुभः । हे ब्रह्मन् ! पिरवृढश्रुत ! त्वा त्वां पृच्छामि । किमिति चेत् - पापकृतः प्राणिनो यत्र स्थाने यातयते क्लेशयति यमः तत्स्थानं पृच्छामि । तत् स्थानं नः अस्मभ्यं प्रब्रूहि यदि त्वं असतः पापिनो जन्तोः गृहान् स्थानानि वेत्थ जानासि इदं प्रब्रूहीति ॥१४॥
अथोत्तरम् - कश्यपादुदिताः लब्धज्योतिषः सूर्याः पापान् क्षुद्रजन्तून् निर्घ्नन्ति निष्कृष्य नाशयन्ति सर्वदा पुनः पुनः जातान् रोदस्योः द्यावापृथिव्योः अन्तर्देशेषु स्थलजलान्तरिक्षजाता ये रश्मिसंस्पर्शमात्रेण नश्यन्ति । अथ तत्र एव ते जन्तवः पुनरपि न्यस्यन्ते जायमानाः स्थाप्यन्ते वासवैः वसवो रश्मयः त एव वासवाः, स्वार्थिकोऽण् । स्वेदपाकादिकारिणो रश्मयः पुनरपि तत्प्रभावात् जन्तून् जनयन्ति ॥१५॥
अथ ते अशरीराः विकृतशरीरा वा प्रपद्यन्ते प्राप्नुवन्ति कर्मपाकं कीदृशं यथा अपुण्यस्य पापस्य आत्मीयस्य सदृशं तादृसं पाकं प्रपद्यन्ते । तदेव दर्शयति - अपाणयः केचिज्जायन्ते । अपादाः केचित् - पादस्य लेपः समासान्तः छान्दसः । अकेशाः केचित् । "आज्जसे रसुक्" समासनिर्देशः पाणि(सहि)तादिसमुच्चयोऽपि यथा स्यादिति । यथा - केचित् पाणिरहिताः केचित् पादरहिताः केचित् केशरहिताः केचित् सर्वरहिताः इति । एवं तत्र रोदस्योरन्तर्देशेषु अयोनिजा जनाः स्वेदादिप्रभवा जन्तवो जायन्ते ॥१६॥
अथ मृत्वा अपि पुनः अपि मृत्युमापद्यन्ते अवशाः प्राप्नुवन्ति पुनः पुनः जननात् स्वकर्मभिः आत्मीयैः कर्मभिः पापलक्षणैः अद्यमानाः भक्ष्यमाणाः बलादवशतां नीयमानाः पुनः पुनः जायन्ते म्रियन्ते च । आशातिकाः क्रिमयः क्रिमिविशेषा इव आगत्य शातयन्ति नाशयन्तीत्याशातिकाः । "शदेरगतौतः" इति तत्वम् । छान्दस इकारः । स्त्रीलिङ्गो वा संज्ञाशब्दः । आशातिकाः हि आगत्य शातनमात्रफलजीविनः तदानीमेव नश्यन्ति क्षुद्राः । केचिदाहुः - आशिते भवा आशातिकाः । अध्यात्मादित्वात् ठक् । छान्दसो वर्णविकारः । अथ ते जन्तवः ततः उत्तरकालं पूयन्ते शोध्यन्ते वासवैः एव क्षीणपापाः क्रियन्ते । यद्वा - क्लेशनिवृत्तिः पवनम् । ते आहृतातपैः वासवैः निवृत्तक्लेशाः क्रियन्ते जन्तव इति ॥१७॥
उत्तरं ब्राह्मणम् - एतं कृपणं मृत्युं अपजयति य एवं कर्मपाकक्रमं वेद जानाति । अथ "आ यस्मिन्" इति वक्ष्यमाणायाः आख्यायिकायाः प्रथममेव निर्वचनं ब्राह्मणम् - स खल्विति ॥ स खलु एवंवित् कश्यपप्रभाववित् ब्राह्मणः दीर्घश्रुत्तमो भवति कश्यपेन दीर्घं चिरकालं श्रूयते अतिशयेनेति दीर्घश्रुत्तमः । कर्मणि क्विप् । कश्यपसकाशे चिरकालं ख्यातो भवति । यद्वा - दीर्घं शृणोत्यतिशयेनेति दीर्घश्रुत्तमः दीर्घायुरिति यावत् । सखल्वैवमिति छान्दसो विकारः । किञ्च - एवंवित् ब्राह्मणः अतिथिः भवति कश्यपस्य कश्यपेनापि पूज्यो भवति । यद्वा - सततगमनः सर्वत्राप्रतिहतगतिः भवति । अतेरिथिन्प्रत्ययः । यद्वा - तिथिकृता विशेषा अस्य न सन्तीत्यतिथिः मृत्युहीन इति यावत् । किञ्च - सिद्धगमनः सिद्धागमनः च, भवति सिद्धं पर्याप्तमङ्गलं सर्वैश्वर्ययुक्तं गमनमागमनं च तस्य तादृशो भवति । गमने कर्मत्वं आगमने कर्तृत्वं द्रष्टव्यम् । अथ तस्य कश्यपस्य प्रतिपादिका एषा ऋक् भवति ॥१८॥
आ यस्मिन्निति ॥ अनुष्टुबेषा । एतां च दक्षिणतो दर्भस्तम्बस्योपदधाति । व्याख्यातेयं "इन्द्रं वः" इत्यत्र । यस्मिन् कश्यपे सप्त वासवाः वसुमन्तस्सप्त सूर्याः, सूर्याणां वा सप्त रश्मयः आरोहन्ति उत्पद्यन्ते पूर्व्या रुहः जगतः पूर्वाङ्कुराः । पूर्वा एव पूर्व्याः । तस्य इन्द्रस्य उदकस्य द्रावयितुः कश्यपस्य दीर्घश्रुत्तमो नाम ऋषिः घर्मः दीप्ततेजाः अतिथिः भवति । एवं महाप्रभावः कश्यप इति ॥१९॥
अधुना कश्यपं पदनिर्वचनेन स्तौति ब्राह्मणम् - पश्यकः असौ वर्णव्यत्ययेन कश्यप उच्यते । कश्यपत्वं तर्हि कथमिति चेत् आह - यत् सर्वं परिपश्यतीति सर्वतः प्रत्यक्षीकरोति सौक्ष्म्यात् तस्मात् पश्यकः वर्णव्यत्ययेन कश्यप इति । "स खल्वैवम्" इति ब्राह्मणशेषः प्रथममेवाम्नातो व्याख्यातश्च ॥२०॥
अथ अग्नेरष्टपुरुषस्य उपधानक्रम उच्यते - अष्टौ पुरुषाः शरीरभूताः अस्येति अष्टपुरुषः । पूर्ववदष्टावस्थो वा । तस्य प्रतिपादिका एषा ऋक् भवति ॥२१॥
अग्ने नयेति । त्रिष्टुप् । व्याख्यातेयं "उभा वाम्" इत्यत्र । हे अग्ने ! सुपथा शोभनेन मार्गेण अस्मान् नय राये धनाय हे देव ! विश्वानि वयुनानि ज्ञानोपायानि विद्वान् युयोधि च अस्मत् अस्मत्तः जुहुराणं कुटिलस्वभावं एनः । ते तुभ्यं भूयिष्ठां नमउक्तिं विधेम इति ॥२२॥
इत्यारण्यके प्रथमे अष्टमोऽनुवाकः ॥८॥  
अथाग्नेरष्टपुरुषस्य दिक्षु अवान्तरदिक्षु चोपदधाति - अग्निश्चेति ॥ नामधेयान्येव मन्त्राः । एषां च प्रतिपादिका इयमध्यर्धऋक् । अयं च प्रयोगः "अग्निश्च तया देवतया" इत्यादि । एवं सर्वत्र । अग्निः अग्रणीर्भवतीति । उत्पन्नमात्र एव जातानि वेदेति जातवेदाः । "गतिकारकपूर्वस्यापि" इत्यसुन् । जातरश्मिर्वा । सहोजाः बलसहितः । अजिराप्रभुः अजेयश्च प्रभुश्च । जपतेः औणादिको रः, छान्दसो दीर्घः । यद्वा - अजनशीला गत्वरस्वभावा दीप्तयः अजिराः । अजतेः किरच् । तासां प्रभुः जगद्व्यापिकिरणः । वैश्वानरः विश्वेषां नरकाणां हितत्वेन सम्बन्धी । यद्वा - विश्वस्य नेता विश्वानरः, स एव वैश्वानरः । नॄ नये, पचाद्यच् । नर्यापाश्च नर्याणि नेतव्यानि यागादीनि कर्माणि । यताऽपि ऋहलोः ण्यत् बाध्यते । नरेषु वा भवानि नर्याणि । "भवेच्छन्दसि" इति यत् । तेषां पाता । "आतो मनिन्" इति विचि पूर्ववत् पूर्वपदस्य दीर्घत्वम् । यद्वा - नर्यानाप्नोतीति नर्यापाः "गतिकारकयोरपि" इत्यसुन् । पङ्क्तिराधाः पङ्क्तिः पञ्चसंख्या तया राध्नोतीति । पूर्ववदसुन् । यथोक्तं "पाङ्क्तोग्निः" इति । गार्हपत्य आहवनीयो दक्षिणाग्निः सभ्यावसथ्यौ इति पञ्चभिः चितिभिः संराध्नोतीति वा । विविधं सर्पतीति विसर्पी कर्मफलानां प्रापयिता । "सुप्यजातौ" इति णिनिः । संहितायां यणादेशे छान्दसो वर्णलोपः । अयमुक्तानाम् अग्नीनां अष्टमः । एते एव अष्टौ वसवः क्षिताः अवगताः मन्त्रदृग्भिः । क्षि निवासगत्योः, "गत्यर्था बुध्यर्थाः" इति । इत्येते अष्टावुपधेया इति इतिशब्देन प्रतिपाद्यते ॥१॥
अथ ब्राह्मणम् - यथर्त्विति ॥ यो यस्य आत्मीयः ऋतुरिति यथर्तु । "यथाऽसादृश्ये" इत्यव्ययीभावः । ऋतुभेदेन अग्नेरर्चिर्वर्णविशेषाः प्रादुर्भवन्ति; नीलार्चिः क्वचित् पीतकार्चिः क्वचिदिति । एवशब्दोऽवधारणे यथर्त्वेव, न सर्वकालं सर्वे वर्णविशेषाः अनियमेन भवन्तीति । यद्वा - यथर्तु अग्नेः वर्णविशेषा एव भवन्ति न त्वेको वर्णोनुस्यूतः सर्वर्तुष्विति ॥२॥
अथ अनन्तरं वायोरेकादशपुरुषस्य एकादशस्त्रीकस्य उपधानक्रम उच्यते - पूर्ववत् पुरुषा वेदितव्याः । स्त्रियस्तु वायोर्वैद्युत्यो नाम । विद्युत एवेति केचित् । नामधेयान्येव मन्त्राः । "प्रभ्राजमानाः तया देवतया" इत्यादिरुपधानमन्त्रक्रमः । प्रभ्राजमानाः प्रकर्षेण विराजमानाः व्यवदाताः विशेषेणावदाता शुद्धाः या इति लिङ्गव्यत्ययः । वासुकिर्वैद्युताः वासुकिवत् वर्णतो विद्योतमानाः रजताः रजतवर्णाः पुरुषाः रूक्षाः श्यामाः श्यामच्छायाः कपिलाः कपिलच्छायाः अतिलोहिताः अतिलोहितप्रभाः ऊर्ध्वाः ऊर्ध्ववृत्तयः अवपतन्ताः अधोवृत्तयः । पतेरौणादिको झच् । वैद्युतः विद्योतनशीलाः । वचनव्यत्ययः, उपसर्गस्य वा वर्णव्यत्ययः । इति एते एकादशवायुगणाः एनं एवंवेदितारं वैद्युतो वायुगणो विद्युद्भवो वा अग्निः न हिनस्ति न हन्ति ॥३॥
अथ कः पुनरस्य वैद्युतस्य वधस्य विशेष इत्याह - स खलु पाराशर्यः पराशरस्य पुत्रो व्यासः विपुलज्ञानः उवाच ह विद्युद्वधमेव विद्युत्संपाततो यो वधः मरणं तमेव अहं मृत्युमैच्छं इच्छामि, अन्याय्यत्वादस्य मरणस्य । अनेन हि मृताः पापिष्ठाः भवन्ति । तस्मादिदमेव मरणं अन्यान्यमरणानि । तस्मादिदमेकमेव मरणं जन्तूनां मा भूत्, सन्त्येवान्यमरणानीत्येवमेव ममेच्छेत्युवाच भगवान् व्यासः । एवंवेदितारं पुरुषं अकामं कामरहितं न तु नैव हन्ति मृत्युः अन्याय्यो विद्युदादिमृत्युः न बाधत इत्यर्थः ॥४॥
अथ गन्धर्वगणाः उपधेया उच्यन्ते - स्वान भ्राडिति ॥ पूर्ववन्नामधेयानि मन्त्राः । "स्वान तया देवतया" इत्यादिः उपधानक्रमः । स्वानेत्यविभक्तिनिर्देशः । "सुपां सुलुक्" इति सोर्लुक् । शोभनाननः स्वानः । भ्राजतीति भ्राट् । "भ्राजभास" इति क्विप् । यद्वा - स्वानश्च भ्राट्चेति समाहारद्वन्द्वः । अङ्घार्यादयः "सोमं ते क्रीणामि" इत्यत्र व्युत्पादिताः । अंहसामरिः अङ्घारिः । बम्भ्रम्यमाणशत्रुः बम्भारिः । हसनशीलः हस्तः । शोभनपाणिः सुहस्तः । कृशाननुगृह्णातीति कृशानुः । कृशाः सर्वेऽपि प्राणिनो यत्रेति वा । विश्वावसुः विश्वधनः । "विश्वस्य वसुराटोः" इति दीर्घत्वम् । मूर्धन्वान् शोभनमूर्धा । प्राधान्यात् उच्छ्रितमूर्धत्वाद्वा । "अनो नुट्" इति नुट् । सूर्यवर्चाः सूर्यसमानतेजाः । कृतिः कृती कृतकृत्यः । मत्वर्थीय इकारः । इति एते एकादश गन्धर्वगणाः गन्धर्वाणां गणाः । एते देवा देवनादिगुणयुक्ताः महादेवाः महादेवनाः रश्मयो रश्मिमन्तः । मत्वर्थीयो लुप्यते । देवाः द्योतयितारो लोकानाम् । गरगिरः गरमुदकं गिरन्ति पिबन्तीति गरगिरः । गिरतेः रप्क्विपौ । यद्वा - गरं महान्तं शब्दं गिरन्ति उच्चारयन्तीति गरगिरः । गृणातेः तावेव प्रत्ययौ । एवंवेदितारं गरो विषं न हिनस्ति ॥५॥
अथ "गौरी मिमाय" इत्युपदधाति ॥ व्याख्यातेयं जगती "उत नः प्रिया" इत्यत्र । गौरी गौरा शुक्ला वा सरस्वती शब्दब्रह्मात्मिका सा मिमाय मिमीते परिच्छिनत्ति विश्वम् । सलिलानि सलिलविकाराणि भूतजातानि तक्षती तनूकुर्वती स्वव्याप्त्या विश्वमल्पं कुर्वती एकपद्यादिरूपेण वर्धमाना अनयैव परिपाट्या सहस्राक्षरा बभूवुषी भवन्ती परमे व्योमन् व्योम्नि विविधरक्षणके परमप्रकृतौ स्थिता एवं विश्वं परिच्छिनत्तीति ॥६॥
इतीदं वाचो विशेषणं वाग्विशेष्यते उत्कर्षं वा भजते येन तद्वाचो विशेषणं, वाचस्स्तुतिरियं जगतीति यावत् । अथ अनन्तरं निगदव्याख्याताः सप्तोपधेया ये सन्ति ताननुक्रमिष्यामः अनुक्रमेण ब्रूमः । निगद्यमानेन मन्त्रस्वरूपेणैव व्याख्याता इत्येके । अन्य आहुः - शब्देन व्याख्याताः विशेषणाभिमुख्येन च ख्याताः लोके ख्यातिं गताः पर्जन्याख्या वर्षोदीरणाः ये सप्त वायवः इति ते च अध्यर्धया गाधया प्रतिपाद्यन्त इति ॥७॥
वराहव इति ॥ अत्रापि नामधेयान्येव मन्त्राः । "वराहवस्तया देवतया" इत्यादिरुपधानक्रमः । वराहवः वरमुदकं आह्वायतीति । ह्वयतेराङ्पूर्वात् क्विपि सम्प्रसारणे छान्दसो गुणः । यद्वा - मितद्र्वादित्वात् डुप्रत्यये छान्दसे वकारलोपे "जसि च" इति गुणः । जुहोतेर्वा दानकर्मणः तेनैव डुश्छान्दसः, पूर्वपदस्यात्वम् । अन्य आहुः - वार् जलम्, तस्याह्वातारो वराहवः, छान्दसं ह्रस्वत्वमिति । स्वतपसः स्वाधीनतपोविशेषलब्धमहिमानः । यद्वा - स्वयमेव तपन्तीति स्वतपसः, "त्रयस्तपन्ति" इति दर्शनात् वायवोऽपि तपन्तीति । विद्युन्मयसः विद्युतो निर्मिमते उत्पादयन्तीति । "गतिकारकयोरपि" इत्यसुन् । यद्वा - विद्युद्भिः दयितास्थानीयाभिः मयः सुखं येषाम् । यद्वा - विद्युन्मयाः । "आज्जसेरसुक्", छान्दसं ह्रस्वत्वम् । धूपयः धूपनशीलाः । औणादिक ईकारप्रत्ययः । यद्वा - धूपयन्तो धूपयः । मत्वर्थीय इकारः । श्वापयः आशु सर्वव्यापिनः । आशुशब्दस्य अक्षरयोः स्थानविनिमयः । आद्यक्षरलोपो वा । पूर्ववदिकारप्रत्ययः । गृहमेधाः गृहेषु मेधार्हाः यजनार्हाः गृहेषु यजनीयाधिष्ठातृका इत्येके । इत्येते पर्जन्या वेदितव्याः । किञ्च - ये चेमेऽशिमिविद्विषः ते च । इत्येत इति ब्राह्मणं उपात्तांस्तावद्दर्शयति । शिमिः कर्म तद्ये विद्विषन्ति ते शिमिविद्विषः । तद्विपरीता अशिमिविद्विषः कृष्यादिकर्मानुगुणप्रवृत्तयः । यद्वा - अशिमयो निष्कर्माणः निरीहाः तेषां विद्वेष्टारः । एवमेते सप्त पर्जन्याः पृथिवीं वृष्टिभिः अभिवर्षन्ति वर्षजलैः आभिमुख्येन सिञ्चन्ति । "अभिवर्षन्ति वृष्टिभिः" इति पादः । एत एव पर्जन्याः विभक्तिविपरीताः अमून् लोकान् ऊर्ध्वलोकान् अभिवर्षन्ति । प्रायश एतयैवेति पाठः । तत्र पाक्षिकत्वात् यलोपाभावः । वर्णव्यत्ययेन परस्यैकारः । विभज्यते वर्षप्रवृत्तिरनयेति विभक्तिः ऊर्ध्वत्वादिलक्षणो धर्मः, तया विपरीताः अधोवृत्तयः पृथिवीमभिवर्षन्ति ऊर्ध्ववृत्तयः ऊर्ध्वलोकानिति । विभक्तिवैपरीत्ये हेतुमाह - सप्तभिर्वातैरुदीरिताः ऊर्ध्वं नुन्नाः विभक्तिविपरीता भवन्तीति । तेषामित्यादि । सप्तभिरित्येतेषां पर्जन्यानां तेषां प्रतिपादिका एषा ऋक् भवति ॥८॥
समानमिति ॥ एतां वृष्टिमतीमष्टमीमुपदधाति - इयं चानुष्टुप् । समानं एकमेव एतदुदकं वृष्टिलक्षणं उदेति च ऊर्ध्वं गच्छन्ति अवैति च अधस्तात् गच्छति च । अहभिः अहोविशेषैः कैश्चिदहोभिरुदेति कैश्चिदवैति । रुत्वाभावः छान्दसः । "चवायोगे प्रथमा" इत्याख्यातस्य निघाताभावः, अवशब्दस्य व्यत्ययेनादिस्वरितत्वम् । अथोच्चावचत्वे हेतुमाह - यदा भूमिं पर्जन्या जिन्वन्ति प्रीणयन्ति प्रीणयितुमिच्छन्ति तदा अवैति यदा दिवं अग्नयो जिन्वन्ति तदा उदेतीति । जिवि प्रीणने, इदित्वान्नुम् ॥९॥
अथ तिस्र उपदधाति - यदक्षरमित्याद्याः ॥ त्रिपदा गायत्र्यः । यदक्षरं न क्षरति देशतः कालतश्चेति अक्षरं विश्वात्मकं भूतकृतं भूतानां कर्तृ सर्वाणि भूतानि स्वस्मिन्नाविर्भावयन्तम् । लिङ्गव्यत्ययः । विश्वेऽपि देवाः देवनशीलाः तदंशाभिमानिनः उपासते उपेत्यासते शङ्कुनैव प्रणवेन संक्षिप्य अनुभवन्ति । अस्येत्यन्वादेशोऽनुदात्तः । अस्य अक्षरस्य गोप्तारं निगूह्यानुभवितारं महर्षिं महादर्शनं जमदग्निमकुर्वत देवाः जमदग्निं व्याप्त्युन्मुखदीप्तिं अकुर्वत । ततोऽसौ सर्वव्यापी परमात्मलक्षणः सर्वप्रवृत्यौन्मुख्यं प्रतिपद्यते । ततः स आत्मा जमदग्नीकृतः प्रजाताग्निस्थानीयः छन्दोभिः गायत्र्यादिभिः चतुरुत्तरैः चतुरक्षरोत्तरैः आप्यायते यागादिषु तैस्स्तूयमानो वर्धते, तस्यैव प्रणवस्य विकारभूताभिः छन्दस्सहिताभिः स्तुतिभिः स्तूयमानो भवतीति यावत् । तथा सति तस्यैवाक्षरस्य कर्मभिरिदमाराधनं भवतीति । एवमनेन प्रकारेण कर्माणि कुर्वाणाः राज्ञस्सोमस्य तृप्तासः सोमस्य पानेन सौहित्यं भजमानाः । "पूरणगुण" इति समासप्रतिषेधेन ज्ञापिता षष्ठी । "आज्जसेरसुक्" । ब्रह्मणा परिवृढेन च कर्मणा ज्योतिष्टोमादिना वीर्यावता शक्तिमता इत्थम्भूताः शिवाः शान्तोपद्रवाः नः अस्माकं भवन्तु । प्रदिशश्च दिशश्च प्रधानदिशश्च कोणदिशश्च तत्स्थाः प्रजा इत्यर्थः ॥१०॥
अथैकामुपदधाति - तच्छंयोरिति ॥ शक्वर्येषा । व्याख्यातेयं हौत्रे । शं शमनं रोगादीनामागतानां योः यवनं पृथक्करणं आगामिनां रोगादीनां येनैतदेवं भवति तत् अस्मादेवाक्षरात् आवृणीमहे आभिमुख्येन प्रार्थयामहे गातुं गतिं अन्नं वा यज्ञाय यज्ञार्थं तथा यज्ञपतये यजमानार्थं च गातुं आवृणीमहे । नः अस्माकं दैवी देवसम्बन्धिनी स्वस्तिः अविनाशः अस्तु । तथा अस्मदीयेभ्यः मानुषेभ्यः पुत्रादिभ्यः सर्वाभ्यो वा प्रजाभ्यः स्वस्तिः अस्तु । ऊर्ध्वं जिगातु उद्गच्छतु उद्भूतं भवतु; किं भेषजं प्रजानां अविनाशहेतुभूतं भेषजं तदेवाक्षराख्यमैश्वरं तेज आविरस्तु । इणो गाङादेशः, छान्दसः शपः श्लुः । गाङ एव वा व्यत्ययेन परस्मैपदम् । सर्वत्र "बहुलं छन्दसि" इत्यभ्यासस्येत्वम् । किञ्च - नः अस्मदीयाय द्विपदे चतुष्पदे च शं सुखं अस्तु । द्वौ पादावस्येति "बहुव्रीहौ" "संख्यासुपूर्वस्य" इति लोपः । "पादः पत्" इति पद्भावः । "द्वित्रिभ्यां पाद्दन्" इत्युत्तरपदाद्युदात्तत्वम् ॥११॥
एवं एभिः चतुर्भिः मन्त्रैः सोमपा असोमपाश्चोक्ताः क्रमेण । "अनन्त्यस्यापि" इत्याख्याने उभयत्र प्लुतः । सामर्थ्याच्च "किं सोमपाः किमसोमपाः अत्रोच्यन्ते" इति प्रश्नोऽत्रोन्नेयः । इतिनिगदव्याख्याताः उक्ताः । "अथ निगदव्याख्याताः" इति प्रक्रान्ताः इदानीमुपसंह्रियन्ते ॥१२॥
इत्यारण्यके प्रथमे नवमोऽनुवाकः ॥९॥  
अष्टौ संयानीरुपदधाति - सहस्रवृदिति ॥ द्वे अनुष्टुभौ । चतस्रस्त्रिष्टुभः । चतस्रोऽनुष्टुभः । अन्त्ये विकल्पार्थे द्वे वा जगत्यौ षट्पदे । सहस्रवृत् सहस्रवृत्तिः अनन्तक्रिया, सहस्रस्य वारयित्री वा, सहस्रेण वा वरणीया अनेकोपयोग्यत्वात् । ईदृशी इयं भूमिः परं व्योम प्रकृष्टं व्योम द्युलोकाख्यं नाकपृष्ठादिशब्दवाच्यं तदपि सहस्रवृत् एवमीदृशे भूमिपरमव्योमनी अश्विना अश्विनौ व्यापिनौ । एते अश्विनावेव इति स्तुतिः, तयोरपि अनन्तक्रियाकुशलत्वात् । "सुपां सुलुक्" इत्याकारः । भुज्ज्यू पालयितारौ जगताम् । भुजेरौणादिकः क्युः । नासत्या नासत्यौ । नासिकाभ्यामुत्पन्नौ । नासाशब्दात् भवार्थे त्यप् । यद्वा - असत्यरहितौ । "न भ्राण्णपात्" इति लोपाभावो निपात्यते । यद्वा - सत्सु साधू सत्यौ तद्विपरीतावसत्यौ न तादृशौ नासत्यौ । विश्वस्य जगतो जङ्गमस्य स्थावरस्य पती पालयितारौ । "षष्ठ्याः पतिपुत्र" इति सत्वम् ॥१॥
एवं ईदृशा विश्वरूपेण स्तुते द्यावापृथिव्यौ रक्षितृत्वप्रतिपादनार्थम् । इदानीं विश्वोत्पादकत्वं प्रतिपादयितुं दम्पतित्वेन स्तूयते - जाया भूमिरिति ॥ जाया भूमिः जायते अस्यां विश्वमिति जाया । जनेरौणादिके युकि जाभावः । पतिः भर्ता । व्योम विविधमवतीति व्योम । ता तौ युवां भूमिव्योमात्मकौ जायापती मिथुनं संयोगं सृष्टिव्यापारात्मकं अतुर्यथुः गच्छथः जगदभिवृध्यर्थम् । तुरी गत्यादिषु, दैवादिकः । छान्दसो लुङ्, व्यत्ययेन तमादेशापवादः अथुसादेशः, परस्मैपदं च । मिथ उपकार्योपकारकभावेन वर्तनं मिथुनीभावः । तच्छब्दाद्द्विवचनस्य पूर्ववदाकारः, ईषाक्षादित्वात् सवर्णदीर्घाभावः । यद्वा - द्विवचनान्तस्यैवायादेशे "लोपश्शाकल्यस्य" इति लोपपक्षे रूपम् । "पूर्वत्रासिद्धम्" इत्यसिद्धत्वात् सवर्णदीर्घत्वाभावः । तथा वर्तमानयोः युवयोः उत्सङ्गवर्ती पुत्रो बृहस्पतिः तावदेकः बृहतीतां विद्यानां पालयिता । "तद्बृहतोः" इति सुट् । यद्वा - बृहतां देवानां परिवृढानां पाता पतिः । पुत् दुःखं नरकाख्यं तस्मात्त्रायत इति पुत्रः । पुनातीति वा पुत्रः येन ऋणान्मुच्यते पिता । अयमेको नस्त्राता प्रजानाम् । अथ द्वितीयो रुद्रः युवयोरुत्सङ्गवर्ती दुःखात्त्राता प्रजापतिः यः पूर्वं युवयोः अरोदीत् । यथोक्तम् - "सोऽरोदीत्प्रजापतिः । स कस्मा अज्ञि" इति । अग्निर्वा रोदयिता रुद्रः । अथ तृतीया सरमा इति दुःखात्त्रात्री सरमा सरणशीला । इन्द्र इत्येके, "स इन्द्रस्सलावृकी रूपं कृत्वा" इति दर्शनात् । परिक्रमणमेव सरणमिति वेदिरित्यन्ये । "एतयैवेन्द्रः सलावृक्या सह" इति दर्शनात् । इति एवं स्त्रीपुमं स्त्री च पुमांसौ च युवयोस्त्रयः पुत्रस्थानीया उत्पन्ना इति । समाहारद्वन्द्वे आकारोन्त्यादेशः । संस्त्यानपवनहेतवः त्रय एते प्रजानामिति ॥२॥
 इदानीमहोरात्रेण स्तूयते - अहनी अहोरात्रात्मिके द्यावापृथिव्यौ । साहचर्यात् रात्रिरप्यहश्शब्देनोच्यते । यद्वा - अहश्च रात्रिश्च अहनी । "नपुंसकमनपुंसकेन" इति विरूपयोरपि प्रवर्तते । वां युवयोः शुक्रं शुक्लमेकं रूपं यजतं लोहितमेकं रूपम् । यद्वा- शुक्लं अयज्ञियं यजतं यज्ञियं तस्मादित्थं विषुरूपे नानारूपे युवां द्यौरिव आदित्य इव स्थः सर्वेषामनुग्रहकरौ भवथः । किञ्च - विश्वाः मायाः मतीः प्रज्ञाः अवथः रक्षथः हे स्वधावन्तौ ! अन्नवन्तौ ! हे पूषणौ ! पोषयितारौ ! युवयोः भद्रा भजनीया रातिः दानं इह अस्मासु अस्तु ॥३॥
इदानीं सखिद्वयात्मना स्तूयते - वासत्यौ वासे एकस्मिन्भवौ । वासशब्दात् छान्दसस्त्यप्, पूर्वस्य दीर्घत्वम् । यद्वा - वसतिमर्हतः वसतिप्रदानमर्हतः । छान्दसो ञः, पूर्ववद्दीर्घत्वम् । चित्रौ चायनीयौ जगतः अस्य निधानौ निधिस्थानीयौ सखायौ समानख्यानौ भूत्वा हे द्यावाभूमी ! युवां सञ्चरथः सखायाविव सह अविश्लिष्टावेव सदा चरथः तौ युवां अश्विना साहित्येनाश्विसदृशौ रासभाश्वा गर्दभसवर्णाश्वौ "रासभावश्विनोरश्वौ" इति वचनात् । हे शुभस्पती ! शुभस्य कर्मणः पातारौ । अपदात्परस्यापि पूर्ववन्निघातः । मे मम हवं यज्ञं आगतं आगच्छतम् । छान्दसे लुङि "मन्त्रे घस" इति च्लेर्लुक् । सूर्यया उषसा सह प्रातरेवागन्तव्यमिति यावत् । "सूर्याद्देवतायां चाप्" ॥४॥
त्युग्र इति ॥ त्युग्रः अत्युग्र आदिलोपः । यथार्थे हशब्दः । यथा कश्चिदत्युग्रो लुब्धात्मा ममृवान् मृतोपि रयिं धनं अवाहाः वहति न व्ययमिच्छति । वहतेः छान्दसे लङि पुरुषव्यत्ययः । छान्दसं दीर्घत्वम् । ममृवानिति रुत्वानुनासिकावुक्तौ । तद्वत् युवामपि हे अश्विना ! उदमेघे उदकसहितमेघे उवस्थितं भुज्ज्युं पालकं ऊहथुः वहथः । छान्दसो लिट् । नौभिः नौस्थानीयैरुपायैः नयनसाधनैः आत्मन्वतीभिः आत्मीयाभिः । यद्वा - प्राणवतीभिः बलवतीभिः । अनो नुट् । अन्तरिक्षप्रुड्भिः अन्तरिक्षे प्लवमानाभिः अपोदकाभिः अपगतोदकाभिः अच्छिद्रिताभिः ईदृशीभिः नौभिः तार्यं तदुदकं वहथः न कदाचिदपि त्यजथ इति ॥५॥
तिस्र इति ॥ तिस्रः क्षपः क्षपा रात्रिः । प्रातिपदिकान्त्यलोपो वा, विभक्त्यन्तस्य ह्रस्वत्वं वा । त्रिरहा त्रीण्यहानि । "सुपां सुलुक्" इति शेः स्वादेशः । उत्तरत्र "शेश्छन्दसि" इति लोपः । अतिव्रजद्भिः अतीत्य गच्छद्भिः एतावन्तं कालं अतीत्य व्याप्य स्थितैः लघिष्ठैः पतङ्गैः रश्मिभिः रज्जुस्थानीयैः आनीय भुज्जुं पालकं उदकं ऊहथुः प्रापयथः हे नासत्या ! । पूर्ववल्लिट् । क्वेत्यत आह - समुद्रस्य अन्तरिक्षस्य आर्द्रस्य उदकाप्लुतस्य पारे तीरे धन्वन् निरुदके प्रापयथः आकाशपर्यन्तानप्युदकाप्लुतान् कुरुथः । यद्वा - समुद्रस्याम्बुराशेः अम्बुना क्लिन्नस्य निरुदके पारे तीरस्थानीये भूमण्डले सर्वत्र प्रपयथः । त्रिभिः रथैः रंहणैः उत्थानविशेषैः शतपद्भिः अनन्तपादैः अनन्तगतिभिः षट्प्रकारव्यापनैः एवमेभिराक्रम्येति ॥६॥
सवितारमिति ॥ सवितारं सर्वस्य प्रेरयितारं आदित्यं वितन्वन्तं वृष्ट्यर्थं मयूखान् विस्तारयन्तं अनुबध्नाति अनुरूपमाश्रयति गुणभावेन भजते शाम्बरः मेघः शम्बरमुदकं तस्यायं वोढृत्वेन शाम्बरः । अथ तदनुबन्धप्रभावादेव आपपूः अपामात्मनि पूरयिता अद्भिर्वा पूर्णः । अप्शब्दात् स्वार्थिकोऽण् । पूर्यतेः क्विप् । षम्बरः शम्बरः शम्बरवान् मेघः । अर्शादित्वात् अच् । छा्दसं शकारस्य षत्वम् । ततः पूर्वा च स्वरभक्तिः विसर्जनीयाभावश्च । सविता प्रसविता अरेपसः वृष्टिक्रियायाः अपापायाः अभवत् भवति । अरेपसो वा जलस्य सविता प्रेरयिता भवति । यद्वा - अरेपसोऽकृपणस्य पुष्टस्य लोकस्य सविता उत्पादयिता भवति ॥७॥
वृष्टिक्रममधुना दर्शयति - त्यमिति ॥ त्यं तमिमं मेघं सुतृप्तं उदकपूर्णँ बहुसोमगिरं बह्व्यः सौम्या गिरः स्तनितानि यस्य तादृशम् । यद्वा - बहूदकोद्गारयोग्यं विदित्वा ज्ञात्वा । एवकारोऽवधारणे । ज्ञानानन्तरमेव वशी नियन्तुमीश्वरः तुग्रः आदित्यः । तुरिति रश्मिनाम । तद्वान् विततरश्मिर्भूत्वा तं अन्वेति अनुबध्नाति कीदृशं अविक्रियां वृष्टिविमुखम् । छान्दसं दीर्घत्वम् । यद्वा - वक्रियं कुटिलं वृष्टिविमुखम् । स्वार्थिको यत् । अष्टाक्षरश्च पादः सम्पद्यते । विकारान्तरं छान्दसम् । आयसूयान् । आङ् बलवदर्थे । बलवान् यत्न आयसूः । औणादिक ऊञ्प्रत्ययः । तद्वान् आयसूयान् । वर्णव्यत्ययेन मकारस्य यकारः । कस्मिन्निमित्ते सोमतृप्सुषु ये सोमेन उदकेन तृप्यन्ति प्राणिनः ये वा सोमेन पीतेन तृप्यन्ति यजमानाः तन्निमित्तं महान्तं यत्नं कुर्वन् अवक्रियं मेघं रश्मिभिरवष्टभ्य रज्जुस्थानीयैः पीडयित्वा वर्षति । यद्वा - आयसूयान् सोमतृप्सुषु असूयामकुर्वन् अनुगृह्णानोऽनुबध्नातीति । आ इति क्षेपे असूयाभावं द्योतयति; तत्र पाक्षिकत्वाद्यलोपाभावः । "अतो गुणे" पररूपत्वं बाधित्वा शतुरकारेण सह सवर्णदीर्घत्वम् । तृप्यतेः क्विबन्तात् द्वे सप्तम्यौ । भवति हि द्विविकरणतावत् द्विविभक्तिता । यद्वा - सोमाधीनतृप्तयः सोमतृप्सवः । औणादिकः क्सुप्रत्ययः । तेषु सोमतृप्सुषु ॥८॥
स इति ॥ सः तथा वर्षयन्नादित्यः सङ्ग्रामः सङ्गतरश्मिः ग्रसनशीला रश्मयो ग्रामाः तमोद्यः तमसामत्ता । अदेः कर्तरि यत् । यद्वा तमसां खण्डयिता । द्यतेः ड्यः । अत्योतः अतीवोतः विश्वव्यापी । यद्वा - अत्यैरश्वैरूतः धृतः अत्योतः । अवतिर्धारणे । वाचोगाः शब्दयन्तः पशून् तत् उदकं पिपाति पाययतीति अन्तर्भावितण्यर्थः । "बहुलं छन्दसि" इति शपश्लुः, अभ्यासस्य चेत्वम् । स च तथा पाययन् तद्गोभिः तेषां पीतोदकानां गोभिः शब्दैः तदित्यसमस्तमेव । "सुपां सुलुक्" इति षष्ठीबहुवचनस्य लुक् । अनित्यो वा समासान्तः । कीदृशैः स्तवा स्तवरूपैः । "सुपां सुलुक्" इति तृतीयाबहुवचनस्याकारः । एवं रूपैश्शब्दैः सह अत्येति तं मेघमतीत्य गच्छति । वर्षान्ते उदकतृप्तेन लोकेन स्तूयत इति यावत् । किञ्च - ये च अन्ये रक्षसा पापेन क्षरणहेतुना अनन्विताः दिव्या जनाः कृतज्ञाः तेषां च गोभिः स्तूयमानोत्येति ॥९॥
अन्वेतीति ॥ सः मेघः अस्तः आदित्येन त्यक्तः पुनरपि वर्षार्थं परिवृत्या तमेव अन्वेति अनुगच्छति अनुबध्नातीत्यर्थः । "अनुबध्नाति शाम्बरः" इत्यादि पुनरावर्तते । एवं हे अश्विना ! अश्विशब्दवाच्यौ द्यावापृथिव्यौ एतौ युवां एवं ते एते स्थः उक्तप्रकारवत्यौ स्थः । अश्वित्वापेक्षमेताविति पुल्लिङ्गवत्वम् । किञ्च तौ युवां द्युः पृथिव्योः अहरहः गर्भं दधाथे स्थापयेते हे अश्विनौ ! द्यावापृथिव्यभिमानिनौ । द्युशब्द उकारान्तोप्यस्ति, तस्य छान्दसस्सकारोपजनः ॥१०॥
अतः परं ब्राह्मणम् - तयोरिति ॥ तयोः द्युपृथिव्योः एतौ वत्सौ वत्सस्थानीये अहोरात्रे तत्रोत्पन्नत्वात् । पृथिव्या अहः वत्सः दिवो रात्रिः वत्सः । अथ ता अहोरात्रात्मानौ अविसृष्टौ अन्योन्यसंश्लिष्टौ अत एव दम्पती भवतः उत्पादकतया वर्तेते । तावित्यौकारस्यावादेशे कृते वकारस्य च लोपे कृते "पूर्वत्रासिद्धम्" इत्यसिद्धत्वात् सवर्णदीर्घत्वाभावः । अथ तयोः अहोरात्रयोः एतौ वत्सौ अग्निश्च आदित्यश्च रात्रेर्वत्सः श्वेतः वर्णः आदित्यः अह्नो वत्सः अग्निः ताम्रो रक्तः अरुणः अरुणकेशः । अथ ता अग्न्यादित्यौ अविसृष्टौ । गतमन्यत् । तयोः अग्न्यादित्ययोः वत्सौ वृत्रवैद्युतयोः वत्सौ धूमातपौ । गतमन्यत् । तयोः वृत्रवैद्युतयोः वत्सौ । उष्मा बाष्पः । छान्दसं ह्रस्वत्वम् । नीहारः हिमः । तौ तु ऊष्मनीहारौ तावेव वृत्रवैद्युतावेव प्रतिपद्येते न पुनरविसृष्टौ दम्पती भूत्वा उत्पादकतया वर्तेते । यद्वा - तौ ऊष्मनीहारौ तावेव प्रतिपद्येते स्वात्मन्येव विलयं गच्छतः इति । सेयं रात्रिः गर्भिणी गर्भवती । अतस्तेन गर्भस्थेन पुत्रेण आदित्येन संवसति सहवसति रात्र्यन्ते जनिष्यते । तस्या रात्रेर्गर्भं बिभ्रत्या एतदुल्बणं उल्बं गर्भाधारं ये रात्रौ रश्मयः ते अन्तर्वसतो गर्भस्य उल्बस्थानीया वेदितव्याः; गोरिव गर्भिण्या अस्या अपि रात्रेरेवमुल्बणं विद्यत इति । एवं वेदिता प्रजयिष्णुः प्रजनने साधुकारी प्रजया च पशुभिश्च सहितो भवति । यद्वा - प्रजया च पशुभिश्च प्रजयिष्णुर्भवति प्रजावान् भवितुं समर्थो भवति । "अलंकृञ्" इत्यादिना इष्णुच्प्रत्ययः । किञ्च - एवं वेदिता एतं आदित्यं उद्यन्तं उद्गच्छन्तं अपियन्तं अस्तं गच्छन्तं च एति ऐक्येन प्राप्नोति । तदेवाह - आदित्य इति । स्वयमप्यादित्य एव भूत्वा वर्तते इति । किञ्च - पुण्यस्य वत्सः वत्सवत्प्रियो भवति । यद्वा - आदित्यवत् पुण्यस्य वत्सो भवति वत्सस्थानीयः । अथ पवित्राङ्गिरसो नाम उपधेयाः सन्ति । ता वक्ष्यन्ते । पवित्राः पवमानाः अङ्गिरसः आसां द्रष्टारः पवित्राङ्गिरसः ॥११॥
इत्यारण्यके प्रथमे दशमोऽनुवाकः ॥१०॥  
अथ चतस्र आङ्गिरसीरुपदधाति - पवित्रवन्त इति ॥ सर्वत्र सोमस्तूयते । तिस्रस्त्रिष्टुभः एकाऽनुष्टुप् । पवित्रवन्तः दशापवित्रवन्तः ऋत्विग्यजमानाः वाजं अन्नं सोमलक्षणं पर्यासते समन्तत उपासते । प्रत्नः पुराणः पिता पाता ब्रह्मा एषां इदं कर्म व्रतं अभिरक्षति आभिमुख्येन रक्षति पवित्रवन्तः पर्युपासते चाभिरक्षति च । पितेति चार्थस्य विवक्षितत्वात् "चादिलोपे विभाषा" इति प्रथमा तिङ्विभक्तिर्न निहन्यते । सार्वधातुकानुदात्तत्वे धातुस्वरः । एवं सर्वकर्मनिवृत्या महः महत् समुद्रं अन्तरिक्षं वरुणः तिरोदधे जलदैः प्रच्छादयति । तथा च सति धीराः धीमन्तः धरुणेषु अग्निशरणेषु आरभं कर्माण्यारब्धुं शेकुः शक्नुवन्ति । "शकि णमुल्कमुलौ" इति कमुल् । इदिति पादपूरणे ॥१॥
पवित्रं त इति ॥ हे ब्रह्मणस्पते ! अन्नस्य पालयितः ! सोम ! ते तव पवित्रं पवनसाधनमिदं विततं विस्तारितं दशापवित्रम् । तस्मात्त्वमनेन पवनेन प्रभुः भूत्वा गात्राणि यागसाधनभूतान्यङ्गानि पर्येषि परिप्राप्नुहि विश्वतः सर्वतः सर्वैः प्रकारैः प्रभुः । कस्मादेवमुच्यत इत्याह - यो हि अतप्ततनूः अनीश्वराङ्गः । तप ऐश्वर्ये । आमः अपक्वः तत् यागफलसाधनत्वं नाश्नुते न प्राप्नोति । अपि तु शृतासः शृताः पक्वा एव तत् समाशत समश्नुते । शपो लुक् । कीदृशाः वहन्तः कार्यनिर्वहणक्षमाः । "शृतं पाके" इति निपात्यते । "आज्जसेरसुक्" ॥२॥
ब्रह्मा देवानामिति ॥ प्रतीकग्रहणमृचः । व्याख्याता चेयं त्रिष्टुप् "त्वमग्ने बृहद्वयः" इत्यत्र । देवादीनां मध्ये ब्रह्मादिरूपोऽयं सोम इति स्तूयते । किञ्च - अन्यदपि यत्पवित्रं प्रोक्तं तदत्येति अतिलङ्घ्य वर्तते । अयं सोमः रेभन् लोकेषु प्रथमान इति ॥३॥
असत इति ॥ असत् अव्यक्तं द्वितीयभावविकारस्य सत्वादसत् । यथा - "असद्वा इदमग्र आसीत् । ततो वै सदजायत" इति प्रधानमुच्यते । तस्मात् सत् व्यक्तं ततक्षुः सम्यङ्निर्वर्तयामासुः । के पुनस्ते - ये ऋषयः सप्त अगस्त्यान्ताः अत्रिश्च प्रथमः। पृथग्ग्रहणं प्राधान्यख्यापनार्थम् । एते होतृकान्ताः विश्वं सृष्टवन्तः यागमहिम्नैव यत् यस्मादेवं तस्मात् सर्वे अपि यज्वानः चेतारः अत्रयः अत्र्याद्यास्सप्त स च अगस्त्यो योऽष्टमः । पृथग्ग्रहणं प्राधान्यख्यापनार्थम् । सर्वेऽप्यते प्राणिनां शंकृतः सुखहेतवः दिवि नक्षत्रैः सह अवसन् वसन्ति; यागफलभाजां हि नक्षत्रभावः । यथोक्तम् - "यो वा इह यजते । अमुं च लोकं नक्षते । तन्नक्षत्राणां नक्षत्रत्वम्" इति । तस्मात्तैस्सह वसतामपि यागसिद्धिभूतनक्षत्रलक्षणज्योतिषश्च लाभः साहचर्येण प्रदर्शित इति तादृशयागसाधनभूतस्य सोमस्य स्तुतिः ॥४॥
अथ उत्तरं ब्राह्मणम् ॥ अथ अनन्तरं सवितुः सर्वस्य प्रेरयितुः अनुज्ञातुर्वा देवस्य विश्वात्मनो देवतायाः इष्टकानामुपधानकालः । श्वावाश्वस्य नाम्नः अवर्तिकामस्य विरक्तिकामस्य उपरतप्रायस्य ऋषेर्भवति सविता देवता । अवर्तिकामः श्वावाश्वः ऋषिरित्यर्थः ॥५॥
अमी य र्क्षा इति सप्त मूर्धन्युपदधाति ॥ आद्यन्ते त्रिष्टुभौ । द्वितीयोपान्त्ये गायत्र्यौ । मध्ये तिस्रोऽनुष्टुभः । ये अमी ऋक्षाः गतिमन्ति ज्योतींषि उच्चा उच्चैः उपरिप्रदेशे । पूर्ववदाकारः । निहितासः निहिताः तेनैव विश्वात्मना स्थापिताः । आज्जसेरसुक् । ते अमी नक्तं रात्रौ ददृश्रे दृश्यन्ते । छान्दसो लिट् । "इरयोरे" । दिवा अह्नि एते कुहचित् तिरोधायके वस्तुनि ईयुः प्रविशन्ति अदर्शनं गच्छन्ति । दिवाशब्दे वकारोपजनः छान्दसः । "वा ह च छन्दसि" इति किमो हादेशः । "कुति होः" इति क्वादेशः । यस्मादेवं तस्मात् अस्य वरुणस्य वारकस्य यो विश्वं वृणुते विश्वात्मना तिष्ठति विश्वं स्वात्मना वारयंस्तिष्ठति तस्य सवितुः देवस्य व्रतानि कर्माणि तेजांसि वा अदब्धानि केनचिदप्यनुपहिंसितानि दुरतिक्रमाणि । दुर्ज्ञानानीति वा; कथमेष करोतीति न ज्ञायते, कथं वा ज्योतींष्यपि छादयन्नेष गच्छति । नक्तं ह्येतानि गगने अन्तरेणैव प्रकाशं प्रकाशन्ते । तदिदमुक्तं ददृश्र इति । इदानीमेवंविधस्तेजःप्रकर्षश्चन्द्रमसो नास्तीति प्रतिपादयति - विचाकशत् विविधं प्रकर्षेण च प्रकाशयन्नेव हि चन्द्रमा नक्षत्रं नक्षत्रजातं एति उपगच्छति । यद्वा - नक्षत्राणि विचाकशत् विहाय गच्छति । काशेर्यङ्लुगन्ताच्छतृप्रत्ययः । काशेर्वा ह्रस्वत्वम् ॥६॥
तत्सवितुरिति ॥ व्याख्यातं "सं पश्यामि" इत्यत्र । सवितुः देवस्य प्रेरयितुः तत् तादृशं अनन्तरोक्तस्वभावम् । तदेवाह - वरेण्यं वारकस्वभावं मुक्तवत् सर्वातिशायिप्रकर्षयोगात् सर्वैर्वरणीयं भर्गः तेजः आदित्याख्यं धीमहि हृदयेषु धारयामः यो नः अस्माकं भजमानानां धियः प्रज्ञाः सर्वाच्छादकोद्घाटनीयाः प्रचोदयात् प्रचोदयति प्रेरयति अनुजानाति । तदीयं तेजोऽज्ञाननिवृत्यर्थं भजाम इति ॥७॥
तत्सवितुरिति ॥ तत् तादृशं सवितुः देवस्य तेजः वयं वृणीमहे प्रपद्यामहे । कीदृशं भोजनं भुक्तिसाधनम् । यद्वा - वृणीमहे याचामहे किं भुक्तिं च । श्रेष्ठं प्रशस्यतमं सर्वधातमं अतिशयेन सर्वस्य धातृ । पुनश्च विशेष्यते - भगस्य भजनीयस्य ऐश्वर्यादेः तुरं शीघ्रप्रापकम् । तुर त्वरणसम्भ्रमणे । इगुपधलक्षणः कः । धीमहि तदर्थं सदा ध्यायामः । ध्यायतेः संप्रसारणादिव्यत्ययेन ॥८॥
अपागूहतेति ॥ "तृभीन् । सर्वान्दिवो अन्धसः" इति द्वितीयः पादः । ननु रात्रावप्ययं देवो विततैः सहस्रमयूखैः त्रैलोक्यं विद्योतयति, तत्कथं ज्योतिरन्तराणि रात्रौ प्रकाशन्ते; तत्रेदमुच्यते - अपागूहत अपगूहयति अपकृष्य क्वचित् गुप्तं स्थापयति यत्र गच्छति तत्रत्याश्च वयं न पश्यामः । सविता प्रेरणकुशलः तृभीन् रश्मीन् सर्वान् दिवः अन्तरिक्षात् अन्धसः अन्नसाधनोदकहेतून् रश्मीन् । यद्वा - ज्यातिषामान्ध्यकृतः । "तत्करोति" इति ण्यन्तात् असुन् । तस्मात् नक्तं रात्रौ तानि ज्योतींषि दृशे दर्शनयोग्यानि भवन्ति छादकरश्मिपटलापगमात् । ननु मूर्तेन छादनं भवति, न च दिवा तादृशं किञ्चिन्मूर्तमुपलभामहे येन ज्योतींषि छाद्येरन् । तस्मात् दिवा नष्टान्येव रात्रौ पुनरन्यान्येवोत्पद्यन्त इति युक्तम्; तत्कथमुक्तं छादनमात्रमेव दिवेत्येतत्पर्यनुयोगावसरे दृष्टान्तमाह - अस्थीति । अस्त्येव सूक्ष्मं किञ्चिदावारकं मारीचं ज्योतिषां, येन प्रबलप्रकाशान्यपि ज्योतींष्यपि नोपलभ्यन्ते । तस्माद्यथा वयं शरीरेषु अस्थि प्रादेशिकं अस्ना असृजा व्यापकेन संभविष्यामः निगूहयामः एवमिदमपि द्रष्टव्यम्, असृक्स्थानीयेन केनचिदेतानि छाद्यन्ते नैव नष्टानीति । पद्दन्नादिना असन्भावः । छान्दसो लृट् ॥९॥
नाम नामेति ॥ इदानीं विश्वात्मा देवः स्वेनाभेदं विश्वोपाधीनां ब्रवीति । तृतीयो नामशब्दः प्रसिद्धौ निपात एव नित्त्वादन्तोदात्तः । इतरौ मनिन्प्रत्ययान्तौ आद्युदात्तौ । मे मम नाम नमनं नतिहेतुः नानात्वं नामैव आख्यामात्रमेव न तु वास्तवं किञ्चित् । एवं नामैव तत्; एवमिदं निश्चितमित्यर्थः । एकस्वभावस्यैव नानोपाधिनिबन्धनानि नामानि प्रवर्तन्ते । तस्मादहमेव तत्तन्नाम्ना तत्तत्कारी तत्तद्रूपश्च भवामि । यथा नपुंसकं अस्मि पुमान् अस्मि स्त्र्यस्मि स्थावरोऽस्मि जङ्गमः अस्मि । अथ यजमानो भूत्वा यजे अहं अयक्षि अहं यष्टाहे अहमिति । "ह एति" इति हकारः । एत उपाधयः पारमार्थिका इति केचित् । तथा सति "नामैव" इत्यवधारणयोगात् तेऽपि ईश्वरेन्द्रजालिकाविष्कृतानीत्यन्ये ॥१०॥
मया भूतानीति ॥ मया एव स्रुक्स्रुवादिसाधनभूतेन वर्तमानेन भूतानि भौतिका अयक्षत यजन्ते । यद्वा - भूतानि पृथिव्यादीनि मया अयक्षत मयैव सङ्गतानि मय्यासक्तानि, तत्कार्याण्यहमेव करोमीत्यर्थः । पशवो द्रष्टारः । सर्वाणयपि भूतानि पृथिव्यादीनि मनुष्यादीनि वा ममैव पशवः द्रष्टारः मामेव पश्यन्ति मय्यासक्तत्वात् मामेवोपजीवन्तीति । ताश्चाहं मामेव पश्यतः पशून् कृपया पामीति भावः । तत्र हेतुमाह - अहं एव हि विभुः विभुत्वात् व्यापकत्वात् विविधभवनशीलत्वाद्वा । तेषां अनूबन्ध्यः विभुत्वान्मामेव ते पशवोऽनुबध्नन्ति अजहतो भजन्ते । अहमपि तेषां यथाऽभिमतविविधफलविभावनया विभुर्भवामीति । "विप्रसंभ्योड्वसंज्ञायाम्" इति डुप्रत्ययः । "अन्येषामपि दृश्यते" इति दीर्घत्वम् ॥११॥
स्त्रिय इति ॥ आहुरन्तः प्रथमः पादः । इदानीं स्वविभूतिज्ञानस्य प्राशस्त्यं अतद्विदां च निकर्षं दर्शयति - स्त्रियः एव अज्ञा एव सतीः ता उ एव मे मम प्रसादेन मद्विभूतिज्ञाने सति पुंस आहुः पावनस्वभावानेवाचक्षते मन्त्रदृशोऽपि, नाहमेव । किञ्च - इदमपि श्रूयताम् - मत्प्रसादाभावे अक्षण्वान् दर्शनसामर्थ्यवान् पश्यत् पश्यन्नपि अन्ध एव सन् न विचेतत् न विचेतति न किञ्चिदपि जानाति तमज्ञमेवाहुः । चेततेः पञ्चमो लकारः । छान्दसो वा लङोऽडभावः । पश्यत् व्यत्ययेन नपुंसकत्वम् । पश्यन्नप्यन्ध एव न विजानातीति । अक्षिमानक्षण्वान् "छन्दस्यपि दृश्यते" इत्यनङ् । "ह्रस्वनुड्भ्यां" इति मतुप उदात्तत्वम् । यद्वा - पश्यतु अक्षण्वान् तथाऽप्यन्ध एव न विजानातीति । लेटि इकारलोपः । यदि चक्षुष्मानप्यन्धो भवति कस्तर्हि वेदिता भवितुमर्हतीत्यत आह - कविः मेधावी अस्खलितज्ञानः पुत्रः पुन्नाम्नो नरकात् मत्प्रसादेन प्राणिनः त्रातुं क्षमः यः एवंविधः स एव इमा इमानि भवनानि मच्चरितानि चिकेत जानाति । कित ज्ञाने । छान्दसो लिट् । अथ इदमपि श्रोतव्यम् - यस्ता तानीमानि मच्चरितानि विजानात् विजानाति मत्प्रसादेन तानि ज्ञातुं प्रभवति सवितुः अपि पिता असत् भवेत् पित्राऽपि पूज्यो वन्दनीयश्च भवति । छान्दसः पकारस्य वकारः । स इत्यस्य व्यत्ययेन स्वरितत्वम् । यद्वा - सवितुर्जनयितुरपि पिता भवेत् । इदानीं स इत्यध्याहार्यः । अस्तेर्लेटि शपो लुक् । "लेटोऽडाटौ" इत्यडागमः ॥१२॥ 
अथ पञ्च पादयोरुपदधाति - अन्ध इति ॥ सर्वा अनुष्टुभः । इदानीं कथमयं हस्तस्थोऽपि देवः संसारदशायां यथावद्दृश्यत इत्यत आह - अन्धः अविद्यमानदर्शनशक्तिः कश्चित् इमं मणिं मननीयं विषयं महाभोगं अविन्दत् लभते उपलब्धवान् पश्यति । तस्मादयमनेन अयथावद्दृष्टः किं करोत्विति । अयं च परस्ताद्वक्ष्यते । इदानीमान्ध्यस्योपलक्षणत्वात् । सर्वप्रकारानुभवसामर्थ्याभावं प्रतिपादयितुमाह - तं मणिं अयं अनङ्गुलिः विशिष्टाङ्गुलिरहितः आवयत् तस्मिन्नङ्गुलिविशेषे ओतं करोतीति । तथा अग्रीवः सन् तं मणिं प्रत्यमुञ्चत् ग्रीवायामासञ्जयति । तथा तं मणिमयं अजिह्वा एव असश्चत शब्दयति लब्धोऽयं मणिरिति । सर्वं चेदमनुपपन्नं तस्माददर्शनापराधेन न देवः संसारिभिरनुभूयत इति ॥१३॥
इदानीं तेनान्ध्येन पुरुषस्य द्रष्टृत्वाहानिरित्याह - ऊर्ध्वमूलमिति ॥ इदमनेन प्रतिपाद्यते - विपर्यस्तस्वभावशरीराख्ययन्त्रानुप्रविष्टोऽयं जन्तुः महद्विलसितेन अविच्छिन्नविपर्यस्तासत्प्रायचिच्छक्तिरज्ञवत् भवति यावदितो महदवष्टम्भलक्षणात् बन्धनात् संसारान्मुक्तो भवतीति । ऊर्ध्वमूलं ऊर्ध्वं निर्गच्छन्मूलस्थानीयकेशश्मश्रुकं अवाक्छाखं अवाक्लम्बमानशाखास्थानीयहस्तचरणादिकम् । यद्वा - तादृगङ्गुलिकम् । वृक्षं एवं विरूपत्वात् व्रश्चनीयं शरीरं यो वेद य एवं विपर्यस्तसन्निवेशं सर्वविपर्यासहेतुं यो जानाति स जनो मृत्युः मा मारयात् मारयेदिति सम्प्रत्येव श्रद्दध्यात् श्रद्धां कर्तुमर्हति न तु जातु कालान्तरे अद्यैव मरणमस्त्विति सञ्जातबीभत्सः तदानीमेव निश्चिनोतीति । ईदृशमिदं शरीरमितिः यो वेद स जनो न कदाचिदपि मृत्युः मारयेदिति श्रद्धां करोति; मृत्योर्न बिभेतीति यावत् । यद्वा - ब्रह्मविदस्तुतिरियम् -ऊर्ध्वमूलम्, ऊर्ध्वाव्यक्तं अवाक् व्यक्तं विश्वाख्यं वृक्षं दिविष्ठं यो वेद तस्य मृत्योर्भयं नास्तीति । अन्यस्तु मृत्युसकाशं गच्छतीति भावः । लेट्याडागमः । इतिकरणस्य विसर्जनीयोपजनः छान्दसः ॥१४॥
हसितमिति ॥ तदिदं हसितादिकं शरीरस्य बीभत्स्यत्वे अङ्गानि साधनानि विद्धि । यद्वा - बीभत्साहेतोरूर्ध्वमूलत्वादिज्ञानस्य हसितादीन्यङ्गानीति । एभिरपि तत्र बीभत्सा जायत इति हसितं आस्यविकारः प्रकाशितदशनः । रुदितं चक्षुर्विकारः आविर्भूताश्रुजलः । गीतं सर्वाङ्गविकारः प्रलापविशेषः । वीणा सप्ततन्त्र्यादिका यत्र षड्जादयो भिन्नश्रुतयः स्वरा मूर्छनाविशेषेशु तन्त्रीभिः प्रकाश्यन्ते । पणवलासितं पणवो मृदङ्गः तल्लासितं तेन क्रीडितं तद्वादनात्मिका क्रीडा । मृतं त्यक्तप्राणं शरीरस्थं नखादि । जीवं प्राणवत् । यच्चान्यदपि यत्किञ्चित् स्तनप्रजननादिकं तदपि सर्वं अङ्गानि विद्धि हे साधो ! स्न इति पादपूरणे; छान्दसो मकारस्य नकारः । एवकारोऽवधारणार्थः । एतान्यप्यङ्गान्येव बीभत्साजनन इति । एमन्नादित्वात् पररूपत्वम् ॥१५॥
अतृष्यन्निति ॥ उक्तमन्धो मणिमविन्ददिति; तमन्धमिदानीमाविष्करोति । इदमनेन प्रतिपाद्यते - अयं भूतादिः आदर्शवदतिनिर्मलः विश्वान्यपि भुवनानि प्रतिबिम्बवृत्या निजोदरस्थानि करोति; तेन चाविवेकग्राहिपुरुषस्तत्स्वभावमिवापन्नः तमेवानुधावति; यत्तेन कृतं तदात्मीयं मन्यते । तथा चास्य स्वाभाविकी दृक्छक्तिरपगतेति स्वात्मानमपि न जानाति दूरे देवमिति । तत्र चाविवेकनिबन्धनं प्रधानस्य चेतनत्वं पुरुषस्य कर्तृत्वमादर्शयति । ततश्चान्योन्याध्यासनिबन्धनः संसारः प्रभवति यावद्देवो न विघटयिष्यति । यथाऽहुः -
तस्मात्तत्संयोगादचेतनं चेतनावदिव लिङ्गम् । 
गुणकर्तृत्वेऽपि तथा कर्तेव भवत्युदासीनः ॥इति 
तमिममन्योन्याध्यासं दर्शयति - अतृष्यन्निति । अतृष्यन् तृष्यन्ति कांक्षन्ति कानिचित्, तृष्यन् तृष्यति कांक्षति अन्यः कश्चित् ध्यायत् ध्यायति च अविच्छिन्नां बुद्धिं जनयति च । अत्र प्रथमः छान्दसो लुङ्, इतरौ पञ्चमौ लकारौ । प्रथमस्यापदात्परत्वात् निघाताभावः । द्वितीयस्य तिङः परत्वात्, तृतीयस्य तु व्यत्ययेन निघातः । अथ कानि पुनस्तानि कश्च पुनः स येषां इत्थं मिथस्तृष्णेत्याह - अस्मादिति । अस्मात् भूतादेर्यानि जाता जातानि भूतानि अमीभिश्च मिथू सह यश्चरति भूतानि च स च परस्पराकाङ्क्षया वर्तते इति । अदश्शब्दात्परस्य भिस एकारः छान्दसः । आद्युदात्तत्वं च । मिथश्शब्दपर्यायो मिथूशब्दः, तस्य छान्दसं दीर्घत्वम् । इदानीं तस्योत्पत्तिं दर्शयति - पुत्रो निर्ऋत्या इति । निररणात् निर्ऋतिः यतो विश्वं निर्गच्छति सा प्रकृतिरस्य जननी, अयं तस्याः निर्ऋत्याः पुत्रः पुत्रस्थानीयः ततः प्रभवत्वात् । विदेहः देहरहितः पञ्चविंशोऽस्य पिता तस्यापत्यमयं वैदेहः योऽयं अचेताः चिच्छक्तिरहितः जड एव चेतनो भवति ॥१६॥
स अन्धः तं मणिं विषयान् अविन्दत् विन्दति पुरुषसम्बन्धात् स्वात्मनि आदर्शयति विषयान् कबळीकरोति । स एव हि अनङ्गुलिः एवाङ्गुलौ मणिं आवयत् आरचयति अङ्गुलिमप्यादर्शयति अघटमानघटनापटुत्वात् । तथा स एव अग्रीव एव सन् प्रत्यमुञ्चत् प्रतिमुञ्चति मणिं असत्यामेव ग्रीवायां तत्कार्यं दर्शयति । स एव असत्यामेव जिह्वायां तत्कार्याणि करोति । तस्मादेवमन्धोपहृतसम्यङ्मतिः पुरुषो देवप्रसादमन्तरेण न श्रेयः प्राप्नोतीति वरेण्यं ऐश्वरं तेजस्सदा ध्येयमिति ॥१७॥
अतः परं ब्राह्मणम् - एतमृषिं ऋष्यर्थं विदित्वा नगरं न प्रविशेत् कृतकृत्यत्वात् । अपि तु विविक्तसेवी भवितुमर्हतीति । अथ यदि प्रविशेत् कार्यपरवशः कथञ्चित्प्रवेशं कार्यं मन्वीत तदा मिथौ सहचारिणि अन्तेवासिनि चरित्वा सञ्चारयित्वा सन्तमसम्बाधस्थले संस्थाप्य अन्यैस्सह प्रविशेत् । तत् एतत् सम्भवस्य संभवनाम्नः ऋषेः व्रतं आचारः स इत्थमाचरति । यद्वा - तदेतत्सम्भवस्य व्रतं नियमस्वरूपं नान्यो मार्गस्सम्भवतीति ॥१८॥
अथ तिस्र आग्नेयीरुपदधाति - आ तमग्ने इति ॥ द्वे अनुष्टुभौ एका त्रिष्टुप् । हे अग्ने ! तं रथं अतिष्ठ आरोह । अथ तमिति विवक्षितं विशिष्टलक्षणं रथं दर्शयति - एकाश्वं एकप्रकाराश्वं एकप्रकारव्यापिनं वा एकयोजनं एकयोगं न पुनः पुनर्योजनीयं एकचक्रं एकप्रकारदीप्तिं कदाचिदप्यपजयाभावात् । चक दीप्तौ । एकधुरं सर्वकालमेकप्रकारनिर्वहणं वातध्राजिगतिं वाततुल्यवेगगमनं हे विभो ! व्यापनसमर्थ !॥१९॥
न रिष्यति यो रथो न कदाचिदपि न रिष्यति न नश्यति न व्यथते न चलति न च अस्य यातुः गच्छतः अक्षः सज्जति न क्वचिदपि विहन्यते । यातु सज्जतीत्येकः सकारो वृत्यनुरोधाल्लुप्यते । अष्टाक्षरे पादे लघुवृत्तित्वात् पञ्चमस्य । यद्वा - यातु जातु, वर्णव्यत्ययेन जकारस्य यकारः । अथ को विशेष इत्याह - यदिति । श्वेतान् रोहितांश्चान् रथे युक्त्वा यत् यस्मात् अग्नेरधितिष्ठति इति तस्मादयं रथो न रिष्यतीति । अग्नेरिति वर्णव्यत्ययेन इकारस्य एकारः । यद्वा - अग्नेरिति विसर्जनीयोपजनः छान्दसः । अधितिष्ठतीति च मध्यमस्थाने पुरुषव्यत्ययः ॥२०॥
एकयेति ॥ हे वायो ! त्वमग्नेः सहायकमाचरन् एकया च नियुताऽश्वेन कदाचित् इष्टये अग्नेः अग्रे धावसि स्वभूते स्वभूतया आत्मीयया । वचनविभक्त्योर्व्यत्ययः । कदाचित् दशभिः स्वभूताभिः वहसे । यद्वा - स्वभूते आत्मीये देशे अग्नेरग्रे वहसे । कदाचित् द्वाभ्यां वहसे । कदाचित् विंशत्या कदाचित् तिसृभिः कदाचित् त्रिंशता च वहसे । एवं त्वं याभिः नियुद्भिः वहसे ताः सर्वा अपि इह काले कर्मसमाप्तौ विमुञ्च रथात् । यद्वा - इह स्वभूते अस्मिन्कर्मणि आत्मीये कृते ता विमुञ्च । वायोरश्वा नियुतः ॥२१॥
इत्यारण्यके प्रथमे एकादशोऽनुवाकः ॥११॥  
अथ आतनुष्वेति चतस्र उपदधाति । पञ्चमीं यजमान उपधत्ते । द्वे अनुष्टुभौ, एका गायत्री, ततो द्वे बृहत्यौ । बृहती द्वादशाक्षरा इतरेचाष्टाक्षरा इति ॥ इन्द्रस्तूयते - आतनुष्व समन्तादात्मानं विस्तारय प्रतनुष्व प्रकर्षेणात्मानं विस्तारय क्रतुषु समन्तात् प्रकर्षेण च विस्तारिततेजा भवेति यावत् । ततस्तथा विजृम्भिततेजास्त्वं उद्धम उछ्रिततरमात्मानं शब्दय, उच्चैः ख्यातो भवेति यावत् । आधम आनुकूल्येनात्मानं शब्दय । सन्धम सम्यग्यागनिर्वृत्त्या जगत्सु प्रसिद्धो भव । ततस्त्वं चन्द्रवर्णानां हिरण्यवर्णानामपां आदित्ये गर्भमाधेहि स्थापय । कं गर्भं यः पुमान् अग्निमित्यर्थः । यद्वा - आदित्ये गर्भमाधेहि कः यः पुमान् यस्त्वं साधून् पालयिता प्रजननशक्तिमान् ॥१॥
इतस्सिक्तमिति ॥ इतः कर्मणः सिक्तं रेतस्थानीयं सूर्यगतं आदित्ये प्राप्तं कर्मफलं हविर्वा तत् चन्द्रमसे चन्द्रार्थं तदाकाराभिवृध्यर्थं रसं कृधि कुरु । अग्रे प्रथममेव वारादं तं अग्निं जनय । ततस्ततो निस्सृतो रसः प्रजननस्थानीयः चन्द्रमसमाप्याययत्विति । वाराणामभिमतफलानां दाता वारादः । यद्वा - वरणीयदेहो वारादः । यद्वा - वारां सलिलानां आदाता वारादः । ईदृशमग्निं जनय । पुनश्चाग्नेर्वैशिष्ट्यमाह - य इति । यः अग्निः एकः एव रुद्र उच्यते रुद्रात्मना तत्र तत्र स्तूयते "रुद्रो वा एष यदग्निः" इत्यादौ । न ह्यग्नेरन्यः कश्चिद्रुद्रत्वेन स्तूयते । यद्वा - एकः प्रधानः अद्वितीयः तादृशरुद्रात्मकतया योग्निस्तूयते तं जनयेति ॥२॥
इदानीं रुद्रस्तूयते - असंख्याताः असंख्यातानि सहस्राणि देवानां सन्ति । लिङ्गव्यत्ययः, सकारोपजनो वा । तेषु न कश्चिदग्निरिव रुद्रत्वेन स्तूयते । यद्वा - असंख्यातसहस्रप्रमाणानां देवानां मध्ये रुद्र एव ह्येक इति स्तूयते । "एक एव रुद्रो न द्वितीयाय तस्थे" इति । किञ्च - असंख्यातसहस्रप्रमाणानां देवानां मध्ये यो रुद्रः सर्वदा स्मर्यत एव "अस्ति कश्चिज्जगत्प्रभुः" इति, न कदाचिदपि दृश्यते "अयं स" इति न चक्षुषा गृह्यते तादृशरुद्रात्मतया यो रुद्रस्तूयत इति । तदाह - एवमेतं निबोधत एतमग्निं एवमेतद्रूपतुल्यं निबोधत अवगच्छतेति तादृशोऽग्निस्त्वया जनयितव्य इति ॥३॥
पुनरिन्द्रस्तुतिः - आमन्द्रैरिति ॥ हे इन्द्र! मन्द्रैः महनीयैः मदनशीलैर्वा हरिभिः अश्वैः मयूररोमभिः मयूरसदृशरोमभिः हरितवर्णैर्वा आयाहि आगच्छ । आयान्तं च त्वा त्वां केचिदपि जनाः पाशिनः ताडयितारो मा न्येमुः न्यग्भावयेयुः । अन्तर्भावितण्यर्थो नमतिर्न्यग्भावनायां वर्तते । अत्र न्येमुरिति यकारोपजनः छान्दसः । यद्वा - निपूर्वाद्यमेर्लिटि नियेमुरिति वक्तव्ये उपसर्गान्त्यलेपश्छान्दसः । नियमनमात्मसात्कारणम् । मा नेति द्वयोः प्रतिषेधशब्दयोरुपादानेनादरं द्योतयति । इदित्यवधारणे । यद्वा - विशब्दस्यादिलोपः । विं पक्षिणमिव पाशिनः पक्षिग्राहिणः । तथैव च बह्वृचा अधीयते । यद्वा - हरिभिरायान्तं त्वां केचिदपि जनाः मा न्येमुः न च पाशिनः पाशिनोश्वानां यन्तारः ते च त्वां ननेमुः विलम्बितगमनं मा कार्षुः । ततश्च सुखगमनदीप्तस्त्वं दधन्वेव दातेव सर्वाभिमतानि दातुमिवोद्युक्तः ता अस्मद्यज्ञभुव इहि गच्छ । धनधान्ये वनिपि छान्दसं द्विर्वचनम्, अन्तोदात्तत्वं च । छान्दस्स्य लिटः क्वसुः । अन्त्यलोपः छान्दसः ॥४॥
मा मन्द्रैरिति ॥ मा मां अहम् । विभक्तिव्यत्ययः, अन्त्यलोपश्च । हे इन्द्र ! अहं त्वत्प्रसादेन मन्द्रैः मयूररोमभिः हरिभिः यामि यानि पुण्यान् लोकान् । यद्वा - कर्मोत्तरकालं त्वया सह अहमपि मन्द्रैरिन्द्रहरिभिः मयूररोमभिः यामि यानि । यद्वा - एतैः मन्द्रैः मयूररोमभिः हरिभिः अमा सह अहमपि यामीति । अमाशब्दस्यादिलोपः छान्दसः मा मां च यान्तं केचिदपि पाशिनो मा मैव न्येमुः । ततो निधन्वेव निधानवानिव लब्धनिधिरिव त्वया सह तान् लोकान् इमि एमि अयानि । "दीर्घादटि समानपदे" इति रुत्वम्, "आतोटि नित्यम्" । वर्णव्यत्ययेन एमि इत्येकारस्य इकारः । निपूर्वाद्धनतेर्वनिपि निधन्वान् । छान्दसमन्तोदात्तत्वम् । क्वसुनि वा द्विर्वचनाभावः । निधानशब्दाद्वा मत्वर्थीये वनिपि ह्रस्वत्वमन्त्यलोपश्च ॥५॥
अथ द्वे उपदधाति - अणुभिश्चेति द्वे अनुष्टुभौ ॥ अणुभिः सूक्ष्मैः महद्भिः स्थूलैः च निघृष्वैः नितरां दीप्तैः असमायुतैः असङ्गतैः कालैः कालवर्णैः कालहेतुभिर्वा हरित्वं हरितत्वं हरिद्भावं वा आपन्नैः हरिन्नामभिर्वाजिभिरिति यावत् । हे इन्द्र ! आयाहि आभिमुख्येन अस्मत्सकाशं प्राप्नुहि सहस्रयुक् अक्षिसहस्रयुक्तः रश्मिसहस्रयुक्तो वा । यद्वा - सह सरन्ति गच्छन्तीति सहस्राः अनुचराः तैर्युक्त आयाहि ॥६॥
के पुनस्ते अनुचरा इत्याह - अग्निः एकः विभ्राष्टिवसनः विभ्राजमानवासाः । वायुः अन्यः श्वेतसिकद्रुकः श्वेतानां सिकतानां द्रोग्धा । पृषोदरादिः । संवत्सरः अपरः विषूवर्णैः नानाभूतैः वर्णैः युक्तः । ते त्रयः तव नित्या ध्रुवा अनुचराः न चलाः न कदाचिदपि तव सकाशं विमुञ्चन्तीतीमे ध्रुवाः एभिः युक्त आयाहीति ॥७॥
अथ सुब्रह्मण्यामेकामुपदधाति - सुब्रह्मण्योमिति ॥ निगदोयम् । ओमित्याह्वानार्थः । हे इत्यर्थः । शोभनं ब्रह्म सुब्रह्म वेदः, तस्मै हितम् । "ओमाङोश्च" इति पररूपत्वम् । आदरातिशयार्थमस्य त्रिर्वचनम् । "दूराद्दूते च" इति त्रयाणां प्लुतष्टेः, तृतीयस्यार्धचतस्रो मात्रा इत्येके । वाक्यं सर्वमेकश्रुति, अन्ते त्वेकमक्षरमुदात्तम् । हे इन्द्र ईश्वर ! । यद्वा - दानादिगुणोपेत ! आगच्छ अस्मद्यज्ञं हे हरिवः ! हरिभिरश्वैः रश्मिभिर्वा तद्वान् ! । "छन्दसीवनिपौ" इति वनिप् । "मतुवसोः" इति रुत्वम् । हरिभिस्सहागन्तव्यमिति सूचनार्था क्रियापदावृत्तिः । हे मेधातिथेः मेधो यज्ञः तत्रातिथिः पूज्यः, मेधानां बुद्धीनां वाऽतिथिः मेधातिथिरग्निः तस्य मेष ! स्पर्धक !। मिष स्पर्धायाम् । यद्वा - मिषु सेचने मेषः सेक्ता उत्पादयिता । पचाद्यच् । मेधातिथेरित्यन्ते उदात्तदर्शनात् वाक्यसमाप्तिः कृता । वृषणश्वस्य मेने ! वर्षणशीला वृषणाः तादृशा अश्वा व्यापका वा रश्मयो यस्य सवृषणश्वोग्निः । "वृषणस्वश्वयोरुपसंख्यानम्" इति भत्वम् । तस्य मेने ! दीप्ते ! दीप्तिहेतो ! । यद्वा - मेनिश्शरीरं वृषणश्वस्य शरीरभूत ! गौरावस्कन्दिन् गौरवर्णोग्निः गौरः तस्यावस्कन्दयितः ! त्वदधीना ह्यग्नेर्दाहकशक्तिरिति । स्कन्दिर् गतिशोषणयोः । यद्वा - गौरमग्निं अवस्कन्द्य आक्रम्य तद्भावेन स्थित ! अहल्यायै जार ! अहल्या वाक् समन्तात् लिख्यत इति । हल विलेखने । तस्या जारयितः ! परिणामकारिन् ! । यद्वा - वागपि जीर्यते त्वत्स्तुतौ, गुणानामानन्त्यात् असमर्था भवतीति तस्मात्तस्याः जारयितः ! । यद्वा - वाचा स्तोतव्य ! जीर्यतेः स्तुतिकर्मणः कर्मणि घञ् । कौशिकब्राह्मण कुशिः कोशः द्वयोः कुश्योः भवः कौशिकः । यथोक्तम् - "अथ यत्सुवर्णरजताभ्यां कुशीभ्यां परिगृहीत आसीत् । साऽस्य कौशिकता" इति । अग्निरुच्यते तस्य ब्राह्मण ! ब्राह्मणवत्प्रिय !। यद्वा - अग्नेर्ब्राह्मणवन्निर्वचनग्रन्थवत् व्यापक ! । गौतमब्रुवाण ! गामुदकं तमयते छादयते गर्भे सत्वेन गोतमः । गोमत्तमो वा गौतमः अतिशयेन तेजस्वी अग्निः तं ब्रुवाण । "तत्प्रियतया तमेव ब्रूत इति तद्ब्रुवाणः" इति नैरुक्ताः । ऐतिहासिकास्त्वाहुः - पूर्वं कस्मिंश्चित्कारणे मेधातिथ्यादिसकाशेष्विन्द्र आजगाम । तदानीं तत्प्रोत्साहनार्थं तत्संकीर्तनेन तदागमनं प्रार्थ्यत इति । तथा हि - मेधातिथिं ऋषिं मेषात्मना समाजगाम । वृषणश्वमुनिं मेनारूपोऽभ्यैत् । गौतमदारानवस्कन्दिभावेन अभ्यभवत् । गौतमदारावस्कन्दी गौरावस्कन्दी; आद्यन्तयोः वर्णयोः ग्रहणम् । अवस्कन्दी सेक्ता । अहल्या गौतमपत्नी तानेव गौतमदारान्नामतोपि दर्शयति । तां जारो भूत्वा अभ्यधर्षयत् । जारः चोरपतिः । कौशिकमृषिं ब्राह्मणरूपेणाभ्यगच्छत् । गौतममृषिं ब्रुवाणो भूत्वा उत्तेजितवान् । ब्रुवाणस्स्तोतेति ॥८॥
अथ अरुणाश्वा इति द्वे अनुष्टुभौ उपदधाति ॥ अरुणाश्वः अरुणोऽनूरुः तद्वर्णा अश्वा एषां तादृशा इहास्मिन्कर्मणि आगताः पृथिविक्षितः भूमिवासिनो ये अष्टौ वसवः ते अष्टौ दिग्वाससोग्नयः अवगन्तव्याः । दिशो वसत इति दिग्वाससः, दिशो वासांसि येषां दिशां वा वासयितारः । के पुनस्त इत्याह - अग्निश्च जातवेदाश्चेति । य एतस्मिन् मन्त्रेऽनुक्रान्ताः एते ते वेदितव्याः । उक्तं हि तत्र मन्त्रान्ते "एतेऽष्टौ वसवः क्षिताः" इत्येवम् । तस्यैव व्याख्यानरूपोयं मन्त्र इति ॥९॥
ताम्राश्वा इति ॥ ताम्राश्वाः ताम्रवर्णाश्वाः तथा ताम्ररथाः ताम्रवर्णरथाः स्वयं च ताम्रवर्णाः तथा असिताः किञ्चिदपि सितत्वं येषां नास्ति तादृशाः अतिरक्ता इत्यर्थः । दण्डहस्ता दण्डपाणयः खादद्दतः सदा भक्षयद्दन्ताः । "छन्दसि च" इति दद्भावः । रुद्राः रोदयितारः प्रजानाम् । एवं रूपत्वादेव ते इतः स्थानात् पृथिव्याख्यात् परां दिवं गताः । पूर्वं पृथिविक्षितः इदानीं दिवं गता इति रोदयितॄणाम् अन्यत्र गमनात् अतः परं अस्मिन् स्थाने न केनचिद्रोदितव्यमिति भावः । एते श्रमणा नामाग्नयो वेदितव्याः ॥१०॥
अतः परं ब्राह्मणम् । उक्तम् एतेषां प्रमाणं ब्राह्मणं च उपपत्तिश्च पुर इत इतः पूर्वस्मिन्ननुवाके "नक्षत्रैश्शंकृतोऽवसन्" इत्यत्र नक्षत्रस्थानं पुण्यकृतां स्थानमिति "यो वा इह यजते । अमुं च लोकं नक्षते । तन्नक्षत्राणां नक्षत्रत्वम्" इति नक्षत्रैस्सह तस्मिन् स्थाने वासस्य यष्टृत्वं प्रमाणं चोक्तमिति । इत इत्यस्यान्त्यलोपः छान्दसः । केचिदाहुः - पूर्वमन्त्रशेषोऽयं यजूरूपो मन्त्र इति । अयमर्थः - ये यूयं इतः परां गताः गच्छत तेषां युष्माकं स्थानमुक्तं प्रसिद्धं यत्र च युष्माभिर्गन्तव्यं तत्र च या पूर्युष्मदीया तस्याश्च प्रमाणमुक्तं प्रसिद्धमेव । तत्रैव शिघ्रमित गच्छत तत्रैव सुखं वस्तव्यं काले चास्मिन्यज्ञेऽप्यागन्तव्यमिति ॥११॥
अथैकामनुष्टुभमुपदधाति - बृहस्पतिश्चेति ॥ बृहस्पतिश्च सविता च द्वावेतौ विश्वरूपैः नानारूपैः अश्वैः रश्मिभिर्वा इह अस्मिन् स्थाने आगतां आगच्छतां इतः पराङ्गताः वसवः; एतौ तु तत्स्थानात् इहागताम् इहैव जगदनुग्रहार्थं वर्तितुम् । "मन्त्रे घस" च्लेर्लुक् । लङ्येव वा शपो लुक् । रथेन रंहणस्थानेन उदकवर्त्मना उदकप्राप्तिहेतुना आगताम् । अप्सुषा अपां सनितारौ संभक्तारौ अतोत्रगताम् इति । अपां सनितारौ अप्सुषौ । "जनसनखन" इति विट्, "विड्वनोरनुनासिकस्स्यात्" इत्यात्वम् । विभक्तिव्यत्ययेन सप्तमी, तस्याः "तत्पुरुषे कृति बहुलम्" इत्यलुक् । इतिशब्दो मन्त्रसमाप्त्यर्थः । तस्मिन्नावादेशे वकारस्य लोपः । तद्वयोरित्यादि ब्राह्मणम् । पूर्वमन्त्रशेषो वा । तयोः बृहस्पतिसवित्रोः किं उक्तं स्थानं प्रमाणं चेत्येव तदेव स्थानं एतयोः द्वयोरपि इति वेदितव्यम् ॥१२॥
उक्त इत्यादि ब्राह्मणमेव ॥ कालावयवानां ऋतूनां इतः प्रतीच्या इतोऽवधेः प्रतीच्येष्वनुवाक्येषु "साकञ्जानाम्" इत्यादिषु । "सुपां सुलुक्" इत्याकारः । यद्वा - यत्र वस्वादीनाम् उक्तं स्थानं प्रमाणं च "पवित्रवन्तः" इत्यत्र इतोऽप्यनुवाकात् प्रतीच्येषु अनुवाकेषु "साकञ्जानाम्" इत्यादिषु "उक्तो वेषो वासांसि च", "ऋतुर्ऋतुना नुद्यमानः" इत्यादिना । प्रतिकूला अवाचीना गतिः प्रतीची तत्र भवा अनुवाकाः प्रतीच्याः । "ऋत्विक्" इत्यादिना क्विनि "दिगादिभ्यो यत्", अकारनकारयोर्लोपे "चौ" इति पूर्वस्य दीर्घत्वम् । अथ वासात्या इति "वासात्यौ चित्रौ" इत्यारभ्य प्रकरणे अश्विनोः किम् उक्तो वेषो वासांसि च । अथ को नाम अन्तरिक्षे शब्दं करोतीति गर्जनं करोतीति वासिष्ठो वासिष्ठगोत्रजन्मा रौहिणो रोहिणस्यापत्यं मीमांसां चक्रे विचारितवान् । "कास्प्रत्ययादाम्" इत्याम्प्रत्ययः । रोहिणशब्दात् ऋष्यण् । यद्वा - वसिष्ठस्य पुत्रो रोहिण्यां जातः । स्त्रीभ्यो ढक् बाध्यते । तथा तस्य प्रतिवचनरूपा एषा ऋक् भवति वाश्रेव विद्युदिति । व्याख्यातेयम् "अग्निना रयिमश्नुवत्" इत्यत्र । वाश्रा वाशनशीला गौरिव विद्युन्मिमाति निर्मिमीते ध्वनिं माता वत्समिव सिषक्ति सिञ्चति दृष्टिम् । यदा एषां मरुतां अनुमते वृष्टिरसर्जि सृज्यते तदा विद्युत् शब्दं करोतीति विद्युत्वान् पर्जन्य इत्यर्थ इति ॥१३॥
अथ चतस्रो ब्रह्मसदन उपदधाति - ब्रह्मण उदरणमसीति चतुर्भिः यजुर्भिः ॥ ब्रह्मणो हिरण्यगर्भस्य ब्रह्मण एव वा उदरणं उदक्तत्वहेतुरसि हे इष्टके ! ब्रह्मण उदीरणं उदीर्णत्वहेतुरसि । अथ ब्रह्मण आस्तरणं आसनमसि । अथ ब्रह्मण उपस्तरणं परिस्तरणमसीति इष्टकानां स्तुतिः ॥१४॥
इत्यारण्यके प्रथमे द्वादशोऽनुवाकः ॥१२॥  
अथ दिक्षु अवान्तरदिक्षु चाष्टौ उपदधाति - अष्टयोनीमिति ॥ तिस्रोऽनुष्टुभः । तिस्रस्त्रिष्टुभः । द्वे अनुष्टुभौ । अष्टयोनीं अष्टौ प्रकृत्यादयो योनयः कारणानि यस्यास्सा अष्टयोनी । छान्दसो दीर्घः वर्णव्यत्ययेन वा दीर्घत्वम् । अष्टपुत्रां अष्टौ वक्ष्यमाणमित्रादयः पुत्रा यस्याः तादृशीम् । अष्टपत्नीं अष्टौ पतयः पातारः इन्द्रादयो यस्याः तादृशीम् । "विभाषा सपूर्वस्य" इति ङीम्नकारौ । इमां एवंगुणां महीं महतीं पहाप्रभावां अहं वेद जानामि । अहमिति मन्त्रद्रष्टृत्वं दर्शयति । तस्मात् मे एवं विदुषः न मृत्युः ज्ञानसामर्थ्यादमृतत्वमेव मुक्त एव भविष्यामीति । किञ्च - अमृत्युः अपमृत्युश्च अघा अघानि दुःखानि मे नाहरत् नाहरति । यद्वा - अघा अघात्मा अपमृत्युः मां नाहरति ज्ञानप्रभावेन अपमृत्युं च तरामीति । अघशब्दात् "शेश्छन्दसि" इति लोपः "सुपां सुलुक्" इत्याकारः । पक्षान्तरे वेदेत्यस्य "चादिलोपे विभाषा" इति निघाताभावः । अनयैव उत्तरे व्याख्याते । अष्टपदिति । छान्दसोन्त्यलोपः ॥१-२-३॥
सुत्रामाणं महीमूषु इति प्रतीकग्रहणं "सुत्रामाणं पृथिवी" इत्यस्या "महीमूषु मातरं" इत्यस्याश्च । व्याख्याते चैते "वैश्वानरो नः" इत्यत्र । सुष्ठु त्रात्रीं पृथिवीं द्योतनशीलां अपापां सुसुखामखण्डितां सुष्ठु प्रकर्षेण च प्रजानां नेत्रीं दैवीं देवानां सम्बन्धिनीं नावं सर्वदुःखोत्तारणहेतुं स्वरित्रां शोभनारणां अनागसं अप्रमादां अस्रवन्तीं अच्छिद्राम् ईदृशीं स्वस्तये अविनाशाय आरुहेमेति । अथेतरा - महीं महतीं मातरं निर्मात्रीं शोभनकर्मणां ऋतस्य सत्यस्य पालयित्रीं अवसे रक्षणाय सुष्ठु आह्वयामः तुविक्षत्रां प्रवृद्धबलाम् अजरन्तीम् अक्षयाम् उरूचीं महद्भिरनुगतां सुसुखां अखण्डितां सुष्ठु प्रणेत्रीमिति ॥४-५॥
अदितिर्द्यौरिति ॥ अदितिः अदीना पृथिवी देवमाता वा सैव द्यौः द्योतनशीलो नाकः । सैव अन्तरिक्षं अन्तरा ईक्ष्यमाणं व्योम । सैव माता निर्मात्री जगतः । सैव पिता पात्री । सैव पुत्रः दुःखत्रात्री । सैव विश्वे अपि देवाः । सैव पञ्चजनाः चत्वारो वर्णाः निषादपञ्चमाः तेऽप्यदितिः । सैव जातं जननं प्रजानां उत्पत्तिः । सैव जनित्वं जन्मादिकारणं तत्रैव सर्वमुत्पद्यत इति । औणादिक इकप्रत्ययः । एवं विश्वात्मत्वेन अदितिस्तूयते ॥६॥
अष्टौ पुत्रास इति ॥ अष्टपुत्रत्वं पृथिव्याः उक्तम्; तदिदानीं व्याचष्टे -अष्टौ पुत्रासः अदितेः बभूवुः ये तन्वः परि उपरि जाताः देवजाः पुत्रा इत्युक्तं भवति । "जसादिषु वा वचनं प्राङ्णौ चङ्युपधायाः" इति "घेर्ङिति" इति गुणाभावः । तेषां मध्ये सप्तभिः पुत्रैः सह देवान् उपप्रैत् देवानां समीपं गतवती । पूर्ववद्रुत्वानुनासिकौ । मार्ताण्डं मार्ताण्डस्वभावं तु परास्यत् त्यक्तवती यस्मिञ्जाते अण्डं मृतमभवत् स मार्ताण्डः पुत्रः । यथोक्तम् - मृतोऽण्डो जायते यस्मात् मार्ताण्डस्स उदाहृतः । इति, तं परास्य अन्यैस्सह देवसकाशं गताऽदितिरिति ॥७॥
सप्तभिरिति ॥ पुत्रविशेषत्यागोपादानकारणकथनार्थोऽयं मन्त्रः । इयं अदितिः सप्तभिः पुत्रैः उत्पाद्यमानैरुपलक्षिता पूर्व्यं युगं उपप्रैत् सप्तानामुत्पत्तिकाल एव हीत्यर्थः । जननमरणयोर्यत्पूर्वं तस्मै हितं तत्र वा साधु पूर्व्यं प्रजाभिवृद्धिकारणं युगं योगः मिथुनीभावलक्षणः । युगळाधिकरणत्वाद्वा युगम् । तादृग्युगं उपप्रैत् उपगतवती यस्मात् तस्मात् प्रजायै प्रजाभिवृद्धये अभवत् । तस्मात् मृत्यवे मृत्युनिवृत्यर्थं मार्ताण्डं पराभरत् त्यक्तवती । तस्याण्डमृतिहेतुत्वेन प्रजाभिवृद्धिहेतुत्वाभावात् । न हि तदुपादानकाले पूर्व्यं युगं उपप्रैत् । तस्मात्तस्य कुलक्षयहेतुत्वात् तं परास्य पूर्व्ययुगप्रभवानादाय देवस्थानं गतवती । मशकेभ्यो धूम इतिवत् चतुर्थ्या मृत्युनिवृत्यर्थतोच्यते । सामर्थ्यात् मृत्युनिवृत्तौ मृत्युशब्दः । यद्वा - अण्डस्य मृत्यवे सञ्जातं मार्ताण्डं अप्रजातिहेतुं मन्यमाना पराभरत् । भरणं निवृत्तिः पराभरणं पुनस्त्याग एव । इतिशब्दो मन्त्राणां परिसमाप्तिं द्योतयति ॥८॥
अतः परं ब्राह्मणम् - तानिति ॥ तान् इदानीं अदितेः पुत्रान् अनुक्रमिष्यामः अनुक्रमेण कीर्तयामः । मित्रश्चेत्यादि । एते मित्रादिनामानोऽष्टौ पुत्राः । एतैर्नामभिः दिक्षु अवान्तरदिक्षु चाष्टावुपदधाति । नामधेयान्येव मन्त्राः । "मित्रस्तया देवतया" इत्यादिः प्रयोगक्रमः ॥९॥
अथ हिरण्यपुरुषमुपदधाति - हिरण्यगर्भ इति ॥ प्रतीकग्रहणमिदं "हिरण्यगर्भस्समवर्तताग्रे" इत्यस्यास्त्रिष्टुभः । व्याख्याता चेयं "ऊर्ध्वा अस्य" इत्यत्र । हिरण्यगर्भ एव अग्रे समवर्तत नान्यत् किञ्चित् । स च जातमात्र एव सर्वस्य भूतजातस्य एकः प्रधानः पतिरासीत् । स दाधार अधारयत् पृथुतरं नाकलोकं द्याम् अन्तरिक्षम् इमां च पृथिवीं कस्मै प्रधानाय कशब्दवाच्याय देवाय हविषा परिचरणं कुर्म इति ॥१०॥
अथ पुरस्ताद्रुक्ममुपदधाति - हंसश्शुचिषदिति जगत्या ॥ इदं च प्रतीकग्रहणम् । इयं च व्याख्याता "इन्द्रस्य वज्रोसि" इत्यत्र । हंस आत्मा भूत्वा शुचिषु देशेषु सीदति । वसुः वासयिता सविता भूत्वा अन्तरिक्षे सीदति । नृषु सीदति हंसात्मा भूत्वा । वरे रविमण्डले सीदति सवित्रात्मा । ऋते यज्ञे सीदति होत्रात्मा । व्योमनि विविधरक्षणे सीदति अतिथ्यात्मना । अब्जाः अद्भ्यो जातो हंसः "पञ्चम्यामाहुतावापः पुरुषवचसो भवन्ति" इति । गोजाः रश्मिभ्यो जातस्सविता । ऋतात् सत्यात् जातः ऋतजाः होता । अद्रेः अजराज्जातः अतिथिः । ऋतं सर्वगतं सत्यं वा । बृहत् ब्रह्म । यदीदृशं वस्तु तत्वमसि इति रुक्मस्तुतिः ॥११॥
अथ पुष्करपर्णस्योपरिष्टात् पश्चिमे प्रदेशे रुक्ममुपदधाति - ब्रह्म जज्ञानमिति ॥ प्रतीकग्रहणं ब्रह्मजज्ञानमिति त्रिष्टुभः । व्याख्याता चेयं "अभ्यस्ताद्विश्वा" इत्यत्र । ब्रह्म परिवृढं जज्ञानं जायमानमेव प्रथमं पुरस्तात् पूर्वस्यां दिशि वेनः वेनाख्यः वेनः कान्तः आदित्यः सुरुचः सुरोचनात् रश्मीनां लोकान्वा व्यावः विवृणोति । अस्य लोकस्य सीमतः सीमद्भ्यः आरभ्य वृणोति सर्वमर्यादाः प्रवर्तयति बुध्निया अन्तरिक्षप्रभवा अपि विष्ठाः विविधं स्थिताः उपमाः उपमीयते परिच्छिद्यते याभिस्ताः विवृणोति । किञ्च - सतः प्राणतः असतश्च अप्राणतश्च योनिं विवः विवृणोति ॥१२॥
अथैकामुपदधाति - तदित्पदमिति ॥ इदमपि प्रतीकग्रहणं "तदित्पदं न विचिकेत" इत्यस्यास्त्रिपदायाः त्रिष्टुभः । व्याख्याता चेयं "उदस्तांप्सीत्" इत्यत्र । नूनं तत्पदम् अक्षरं ओंङ्कारं स्वर्गद्वारात्मकं न विचिकेत न विजानाति विद्वान् सर्वमन्यद्वेत्ति इदमेकमेव न वेद । यत् यतः मृतः पुनः जीवान् जीवयोनीरप्येति प्राप्नोति । सः अविद्वान् जीवो गर्भोपमस्तस्मात् मृतत्वात् जीवतु अमृतो हि पुनः जीवभावं न प्रतिपद्यते । यद्वा - गर्भोपमो यदविद्वान् जीवो मृत एव जीवात् जीवन् मृत इत्यर्थ इति ॥१३॥
अथ ब्राह्मणम् - गर्भः प्राजापत्यः प्रजापतेरयं गर्भः । इदं समुदायनाम प्राजापत्यो गर्भ इति । अथ अनन्तरं पुरुष उच्यते कीदृशः स पुरुषः सप्तपुरुषः सप्त पुरुषरूपाः किङ्करस्थानीया नक्षत्रादयो यस्य तादृशः ॥१४॥
इत्यारण्यके प्रथमे त्रयोदशोऽनुवाकः ॥१३॥  
"योऽसौ तपन्नुदेति" इत्यायुष्कामः सततमादित्यमुपतिष्ठते । उपधाने नास्ति विनियोगः । योऽसौ देवः तपन्नुदेति सर्वेषां भूतानां प्राणिनां प्राणानादाय सदैव प्राणापहारेण उदेति । यदाऽयमुदेति तदानीमेकदिवसोऽयं प्राणिनामायुर्भवतीति । एवं परोक्षवदुक्त्वा प्रत्यक्षवदाह - मा मे इति । यद्वा - एवं हि लोके प्रसिद्धं योऽसौ तपन्नुदेति स सर्वेषां भूतानां प्राणानादायोदेतीति; अतोऽहं भीतो ब्रवीमि - हे देव ! मे मम प्रजायाः पशूनां मम च प्राणानादाय मोदगाः त्वत्प्रसादेन त्वदुदयकृतायुर्हानिरस्माकं माभूत् । माङ्योगेप्यडागः ॥१॥
असौ योऽस्तं अदर्शनं एति । स इत्यादि समानम् ॥२॥
असौ य आपूर्यति आपूर्यतेरश्मिभिः क्रमेण पूर्वाह्णे । स इत्यादि गतम् । यथायथा देवो रश्मिभिः पूर्यते तथा प्राणिनः आयुषा हीयन्ते । तस्मात् तदीयैः प्राणैराहृतैरिव अयमापूर्यते । तस्मात् अस्मत्प्राणापहारेण माऽऽपूरिष्ठाः मा पूर्तिङ्गमः ॥३॥
असौ योऽपक्षीयति अपक्षीयते । स इत्यादि तुल्यम् । यथायथाऽयमपराह्णे रश्मिभिरपक्षीयते तथातथा हि प्राणिनाम् आयुरपक्षीयत इति ॥४॥
अमूनि नक्षत्राणि सर्वेषां भूतानां प्राणैः आह्रियमाणैः अपप्रसर्पन्ति अपगच्छन्ति उत्सर्पन्ति च अहन्यपसर्पन्ति रात्रौ उत्सर्पन्ति च । तत्र "योसौ तपन्नुदेति" इत्यादौ सर्वत्राहरुपक्रमत्वात् अपसर्पणस्य प्राथम्यम् । सृपेर्लृदित्वादञ् । एतेन मासा अर्धमासा ऋतवः संवत्सरः अहः रात्रिश्च व्याख्याताः । एवं नक्षत्राणां कालावयवानां च मासादीनाम् आदित्याधीनात्मलाभत्वात् ताद्रूप्येणादित्यस्यैव स्तुतिः ॥५ - १०॥
ओमादिभिश्च परमात्मनामधेयैः तदभेदेनादित्य एवोच्यते ॥११॥
एतद्व इति ॥ हे नक्षत्रादयः सप्तपुरुषस्थानीयाः ! एतत् उक्तप्रकारं वः युष्माकं मिथुनं आदित्येन सहोपाकार्योपकारकतालक्षणसम्बन्धं तथेदमनुपहिंसितं वर्तते एवं नः अस्माकमपि मिथुनं स्तीपुंसलक्षणं मा रीढ्वं मा हिंसिष्ट पुत्रदारादिवियोगं मा कार्ष्ट इति यावत् । रीङो रिषेर्वा रूपसम्पत्तिरनुसन्धेया । अस्य च कालपुरुषस्य स्वभावः रूपं प्रवृत्तिः क्रमश्च "स्मृतिः प्रत्यक्षमैतिह्यम्" इत्यत्र दर्शितम् । इह तु तस्य सप्तपुरुषत्वं तेषां च स्वरूपमुच्यते इति ॥१२॥
इत्यारण्यके प्रथमे चतुर्दशोऽनुवाकः ॥१४॥  
अथ आदित्यस्य अष्टपुरुषस्य उपधानक्रम उच्यते - अष्टौ पुरुषाः पुरुषवर्गा यस्य सोऽष्टपुरुषः । ते च पुरुषवर्गादयः "साकञ्जानाम्" इत्यादिष्वनुवाकेषु प्रदर्शिताः । तेषां सर्वेषां आदित्यस्य सेनानीस्थानीयानाम् आदित्यपारार्थ्यात् आदित्यात्मकतयाऽत्र स्तुतिः क्रियते ॥१॥
तत्र "वसूनाम्" इत्यादयोऽष्टौ मन्त्राः । एभिः दिक्षु अवान्तरदिक्षु च यजमान उपधत्ते । आदित्यानामित्यादिकं सर्वमन्त्राणां समानम् । "ॐ भूर्भुवस्सुवः । रश्मयो वो मिथुनं मा नो मिथुनं रीढ्वम्" इति च सर्वत्रान्ते यजमान उपतिष्ठते । अयमर्थः - वसूनां वसुनाम्नो जगतो वासयितॄणाम् आदित्यानाम् आदित्यात्मनाम् । तत्कार्यकाराणात्ताच्छब्द्यम् । यथा पुत्रकार्यकरणादपुत्रः पुत्र उच्यते । यद्वा - रसादानादिना प्राधान्यात् आदित्यस्सविता तत्रत्यानां तत्कार्यकारित्वेन तस्मिन् वर्तमानानां वसूनां स्थाने यस्मिन् तिष्ठति तस्मिन् तेजोलक्षणे स्थाने तिष्ठन् अहं स्वतेजसा आत्मीयेन तेजसा भानि तादृशेन तेजसा तेजस्वी भूयासमिति यावत् । ओमित्यादि गतम् । एते च "वसन्तो वसुभिस्सह" इत्यत्र द्रष्टव्याः । एवं रुद्रादिषु योज्यम् । तत्र "शुक्लवासा रुद्रगणः" इत्यत्र रुद्रा द्रष्टव्याः । "विश्वरूपाणि वासांसि । आदित्यानां निबोधत" इत्यत्र आदित्यगणो द्रष्टव्यः । "स तस्तद्देवलक्षणम्" इत्यत्र सतां वर्गो द्रष्टव्यः । "इहेहवस्सतपसः" इति शिशिराख्यायिकायां मरुताम् आमन्त्राणात् हेमन्तशिशिरयोरेकदेवतत्वाच्च "सतां सत्यानाम्" इति वक्ष्यमाणानां मरुतामेव गण इति केचित् । सन्नामानोऽन्य इत्यन्ये । "अभिधून्वताम्" इत्यत्र अभिधून्वदादिलक्षणानां मरुतां ग्रहणं वेदितव्यम् । "ऋभूणां तन्निबोधत" इत्यत्र ऋभवो द्रष्टव्याः । अत्रोपधानक्रमानुरोधात् वसन्तग्रीष्मवर्षाणां देवताः क्रमेण निर्दिष्टाः वसुरुद्रादित्याः । शरद्धेमन्तशिशिराणां तु याः देवताः अभिधून्वदादिलक्षणा मरुतः सन्नामानश्च ते व्युत्क्रमेण निर्दिष्टाः सदाद्यृभ्वन्ताः त्रिकद्वयेनाभिमुख्येनोपधेयत्वादिति वेदितव्यम् । "विश्वेदेवा विप्रहरन्ति" इत्यत्र विश्वेदेवाः द्रष्टव्याः । "स खलु संवत्सर एतैस्सेनानीभिस्सह" इत्यत्र संवत्सरो द्रष्टव्यः । योऽयमुक्तप्रकारेण सविता सर्वस्य प्रेरक आदित्यात्मा रश्मय इति एवं तेजस्विनो युष्माकं रश्मयो मिथुनं साहायकं आचरन्ति तदधीनस्वभावत्वाद्वस्वादीनाम् ॥२ -१०॥
इत्यारण्यके प्रथमे पञ्चदशोनुवाकः ॥१५॥  
"आरोगो भ्राज" इत्यत्र आरोगादीनि नामानि उक्तानि । तत्र यदा "आरोगस्तया देवतया" इत्यादिना अध्वर्युरारोगादीन् उपदधाति तदा क्रमेण यजमानः "आरोगस्य स्थाने" इत्यादिना तांतामुपधाय सर्वान्ते "ॐ भूर्भुवस्स्वः । आपो वो मिथुनं मा नो मिथुनं रीढ्वम्" इत्युपतिष्ठते । वः युष्माकं विश्वसृष्टौ आपो मिथुनं सहायभावमाचरन्ति । आरोगादयो व्याख्याताः ॥१ - ८॥
इत्यारण्यके प्रथमे षोडशोनुवाकः ॥१६॥  
अथ वायोरेकादशपुरुषस्य प्रभ्राजमानाद्येकादशपुरुषवर्गयुक्तस्य तथा एकादशस्त्रीकस्य प्रभ्राजामान्याद्येकादशस्त्रीवर्गयुक्तस्य उपधानमन्त्रा उच्यन्ते । "प्रभ्राजमानस्तया देवतया" इत्यादिना अध्वर्युः प्रभ्राजमानादिभिः नामभिः उपदधाति । तत्क्रमेण यजमानः "प्रभ्राजमानानाम्" इत्यादिना उपस्थाय सर्वान्ते "ॐ भूर्भुवस्स्वः । रूपाणि वः" इत्युपतिष्ठते । प्रभ्राजमानत्वादिरूपविशेषाधीनप्रभवत्वादेषाम् । एते च व्याख्याताः । अत्रैषां मरुतां रुद्रतनुत्वात् रुद्रतादात्म्यप्रतिपादनार्थं "रुद्राणां" इत्युक्तम् । एतत् स्त्रीणां च रुद्राण्या तादात्म्यप्रतिपादनार्थं स्त्रीमन्त्रेषु रुद्राणीग्रहणम् । यद्वा - रुद्रत्वे उपचरिते तेषां स्त्रियो रुद्राण्यो भवन्ति । तत्र गौणादपि "इन्द्रवरुण" इति स्त्रीप्रत्ययः, आनुगागमश्च । प्रभ्राजमानादिभ्यः पुंयोगवृत्तिभ्यः "पुंयोगादाख्यायम्" इति ङीप् । रजतादिभ्यो गुणवृत्तिभ्यष्टाबेव ॥१॥
इत्यारण्यके प्रथमे सप्तदशोनुवाकः ॥१७॥  
अथाग्नेरष्टपुरुषस्य "अग्निश्च जातवेदाश्च" इत्यष्टपुरुषवत उपधानमन्त्रा उच्यन्ते । यदा "अग्निश्च तया देवतया" इत्यादिना अग्न्यादिभिः नामभिः अध्वर्युरुपदधाति तदा "अग्नेः पूर्वदिश्यस्य स्थाने" इत्यादिना क्रमेण यजमान उपधायान्ते "ॐ भूर्भुवस्स्वः । दिशो वः" इत्युपतिष्ठते, दिग्विशेषावस्थितत्वादेषाम् । पूर्वस्यां दिशि भवः पूर्वदिश्यः । "दिगादिभ्यो यत्" तदन्तादपि प्रवर्तते । उपदिक् कोणदिक् । सहोजस इति । एमन्नादित्वात् पररूपत्वम् । अजिराप्रभव इति । अजिराप्रभोरित्यर्थः । "ङसिङसोश्च" इति पूर्वरूपत्वं व्यत्ययेन न प्रवर्तते ॥१॥
इत्यारण्यके प्रथमे अष्टादशोऽनुवाकः ॥१८॥  
अथ नरकत्रा उपदधाति - दक्षिणपूर्वस्यामिति ॥ दक्षिणस्याः पूर्वस्याश्च दिशोर्यदन्तरालं सा दक्षिणपूर्वा । "दिङ्नामान्यन्तराले" इति समासः, "विभाषा दिक्समासे" इति सर्वनामसंज्ञा । तस्यां ह्यवस्थितो विसर्पी नाम नरकः यत्रत्या जन्तवो वेदं नातिशयेन विविधं सर्पन्ति इतश्चेतश्च परिभ्रमन्ति । विसर्पयतीति विसर्पी, विपूर्वात् सृपेः ण्यन्तात् "सुप्यजातौ" इति णिनिः । तस्मात् नः अस्मान् परिपाहि सर्वतो रक्ष हे इष्टके ! । तद्विपरीतः अविसर्पी यत्रत्या जन्तवो विसर्पितुमपि न क्षमन्ते । गतमन्यत् । विषादी विविधं सादयतीति यत्रत्या जन्तवो विविधं विषादयन्तो भवन्ति किमर्थमस्माभिरीदृक् दुष्कृतं कृतमिति । पूर्ववत् ण्यन्तात् णिनिः । तद्विपरीतः अविषादी यत्रत्या जन्तवः विषक्तुमपि न क्षमन्ते । गतमन्यत् ॥१ - ४॥
अथ दक्षिणतो दर्भस्तम्बस्य "आयस्मिन् सप्त वासवाः । इन्द्रियाणि शतक्रतो" इत्येते उपदधाति । प्रथमाऽनुष्टुप् "क्वेदम्" इत्यत्र व्याख्याता । द्वितीया गायत्री "इन्द्रं वः" इत्यत्र व्याख्याता । हे शतक्रतो ! यानि तव इन्द्रियाणि वीर्याणि पञ्चसु जनेषु व्यवस्थितानि देवादिषु ब्राह्मणादिषु वा हे इन्द्र ! तानि तव स्वभूतानि अहमावृणे आभिमुख्येन प्रार्थये इति ॥५ - ६॥
इत्यारण्यके प्रथमे एकोनविंशोऽनुवाकः ॥१९॥  
अथ अबीष्टका यथा लिङ्गमुपदधाति । तत्र "इन्द्रघोषा वः" इत्यादयष्षट् । हे आपः ! वः युष्मान् इन्द्रघोषनामानो वसुभिस्सह इन्द्रघोषाश्च वसवश्च पुरस्तात् पूर्वस्यां दिशि उपदधताम् । गतमन्यत् । संज्ञानं समीचीनं ज्ञानं वः पश्चात् उपदधताम् इत्यन्तो मन्त्रगणः ॥१ - ६॥
अथ "सावित्रस्सर्वः" इत्यादयः पञ्च । सावित्रः सवितृदेवत्यः सर्वः अग्निः यो नाम कश्चित् काठके विहितः स पृथिव्यां उपधत्तामिति । गतमपरम् ॥७ - ११॥
अथ "एवा ह्येव" इत्यादयष्षट् । हे एव ! हे अयनशील ! आदित्य ! एतेर्वप्रत्ययः । त्वं एवा हि ये एतव्याः त इमा एवाः ते सर्वे त्वमसि । तद्धेतुत्वात्ताच्छब्द्यम् । यद्वा - अयनसमर्थोसि तस्मादेहीति शेषः । वप्रत्ययान्तात् "सुपां सुलुक्" इत्याकारः । ब्राह्मणं च भवति "अञ्जलिना पुरस्तादुपदधात् । एवा ह्येवेति । तत आदित्य उदतिष्ठत् । सा पाराची दिक्" इति । अत्र केचित् "एवादीनामन्तः" इति द्वितीयस्यैवशब्दस्य अन्तोदात्तत्वमिच्छन्ति । तदयुक्तं; निपातस्यान्तोदात्तत्वनिधानात् । तस्मादाष्टमिकं सर्वानुदात्तत्वमेव "एवा ह्यग्ने" इत्यादौ अग्न्यादिपदानामिवेति वेदितव्यम् । एवा हि देवाः इत्यत्रापि जस आकारः ॥१२ - १७॥
इत्यारण्यके प्रथमे विंशोऽनुवाकः ॥२०॥  
आपमापामित्यादयः तिस्रः । सर्वाश्चैताः प्रथमानुवाके व्याख्याताः । पुनराम्नानमुपधानार्थम् । अपाश्न्युष्णिमिति द्वे । भद्रं कर्णेभिरिति द्वे ॥१ - ७॥
केतवो अरुणासश्चेत्येका ॥ अयं च बृहतीविशेषः । केत्वादयः ऋषिविशेषसङ्घाः । ते समाहितासः समाहिताः असहस्रधायसं सहस्रस्यानेकस्य धात्री सहस्रधायाः तद्विपरीतां बहूनां रक्षणापर्याप्तामिमां अस्मदीयां प्रतिष्ठां शतधा शतस्यानेकस्य धात्री यथा शतं धारयति तादृशीं ताम् । "आतोऽनुपसर्गे कः" इति कान्तात् "सुपां सुलुक्" इत्याट् प्रत्ययः । यद्वा - शतधां अनेकप्रकारवतीं प्रतिष्ठां किम् ? विधात्विति सम्बध्यते । पूर्वस्यामृचि श्रुतं दधात्वित्येतदिह भहुवचनान्ततया विपरिणम्यते । यद्वा - शतस्य सहस्रस्य च धात्रीं प्रतिष्ठां दधातु । पूर्वपदान्तस्य छान्दमुदात्तत्वम् । उत्तरपदस्य वा आदावकारोपजनः । "शतशश्चैव सहस्रशश्च प्रतितिष्ठति" इति ब्राह्मणम् ॥८॥
शिवा नश्शन्तमा भवन्त्विति द्वे द्विपदे गायत्र्यौ ॥९ - १०॥
इत्यारण्यके प्रथमे एकविंशोऽनुवाकः ॥२१॥  
अतः परमबिष्टकानां ब्राह्मणम् । तदर्थमापस्स्तूयन्ते - योऽपामिति ॥ रसात्मकत्वात् चन्द्रमाः अपां पुष्पम् । यद्वा - लतानां कुसुमवत् जगदाह्लादिनी अपां परिणतिश्चन्द्रमाः । एवं वेदिता पुष्पादिसमृद्धो भवति । पुनर्वचनं परिशिष्टप्रतिपादनार्थं; न चन्द्रज्ञानमात्रात् पुष्पादिमत्ता अपि तु अपां पुष्पतया यो वेद इति प्रतिपादनार्थम् । एवं सर्वत्र ॥१॥
एवमिदानीमपामग्न्यादीनां च परस्पराधार्याधारभावेन जगत्प्रतिष्ठाकारणत्वं प्रतिपादयति - आयतनं स्थानं कारणम् । तच्च यथासम्भवं यथाकथञ्चित् कल्प्यम् । ज्ञानमात्रं फलाय भवति श्रुतिसामर्थ्यात् । अपां कारणमग्निः "अग्नेरापः" इति दर्शनात् । यद्वा - आहुत्याद्यात्मिकानामपां आदित्यात्मा अग्निः स्थानं "अग्नौ प्रास्ताहुतिस्सम्यगादित्यमुपतिष्ठते" इति । अग्नेश्चापः कारणं सूक्ष्मा आपः सर्वं लोकं धारयन्तीति । यद्वा - अग्नेरापस्स्थानं और्वादीनामप्सु दर्शनात्, पर्जन्यात्मना आदित्यावस्थानाच्च । एवं वेदिता शोभनायतनः शोभनकारणो वा भवति ॥२॥
वायुरपां कारणं स्रवणहेतुत्वात् । आपः च वायोः कारणं अप्कारणकत्वात् सर्वस्य ॥३॥
असौ तपन्नादित्यः अपां कारणं "आदित्याज्जायते वृष्टिः" इति । आदित्यस्य चापः कारणं तासां सर्वयोनित्वात् ॥४॥
चन्द्रमा वा अपामायतनं स्थानं तस्यामृतभागत्वात् । चन्द्रमसः च आपो योनयः तद्विकारत्वात् । ॥५॥
नक्षत्राण्यपामायतनं कारणं चन्द्रादियोगवशेन वर्षहेतुत्वात् । नक्षत्राणां च आपः कारणं ताभिर्विना तेषामवस्थानाभावात् ॥६॥
पर्जन्योऽपां कारणं वृष्टिहेतुत्वात् । पर्जन्यस्यापः कारणं तदधीनस्थितित्वात्तस्य ॥७॥
संवत्सरोऽपां स्थानं कारणं च । संवत्सरस्यापः कारणं अपां कालात्मना परिणामात् ॥८॥
योऽप्स्वित्यादि ॥ अप्सु कार्यत्वेन प्रतिष्ठितां नावं नेतव्यामीश्वरेण प्रेरणीयां वेद । णयतेरौणादिको डौप्रत्ययः । लोका अप्कारणाः कर्णधारस्थानीयेनेश्वरेण नेतव्याश्च । तस्मात्ते नौशब्देनोच्यन्त इति । तत् इदमर्थरूपमभिलक्ष्य एषा ऋक् पुनरुक्ता ॥९॥
अपां रसमित्यनुष्टुबेषा ॥ सूर्ये समाभृतं कार्यत्वेन समाश्रितं शुक्रं निर्दोषं दीप्तिमन्तं वा रसं त्रैलोक्यात्मकं उदयंसन् उद्यच्छन्ते पूर्वोक्ता अग्न्यादयः । सूर्याधीनात्मलाभं त्रैलोक्यमपां रसभूतं अग्न्यादयो धारयन्ति । तस्यापि अपां रसस्य त्रैलोक्यस्य यो रसः उत्तमः सारः त्रैलोक्यसारभूतः तं वः युष्माकं स्वभूतं सोमं गृह्णामि हे आपः ! इत्यन्तो मन्त्रः ॥१०॥
इदानीं आख्यायिकार्थं व्याचष्टे - इमे लोकाः अपां रस इत्युच्यन्ते । ते च अमुष्मिन्नादित्ये समाभृताः वर्षादिद्वारेण तदधीनात्मलाभत्वात् । तस्मात् "इमे वै लोका अप्सु प्रतिष्ठिताः" इत्येतमर्थं इयमृगभिवदतीति । एवमपां समस्तकारणत्वप्रतिपादनेनाबीष्टकानामेव वैशिष्ट्यं प्रतिपादितम् । तस्मादेवम्भूता अबीष्टका उपधेया इति विधिरनुमीयते ॥११॥
इदानीं आसां उपधानप्रयोगमाह - जानुदघ्नीमिति ॥ शौल्बेन विमानेन सावित्रवद्रथचक्रं परिलिख्य तत्र जानुदघ्नीं जानुप्रमाणां उत्तरवेदीं खात्वा गुल्फदघ्नं अपां अद्भिः पूरयित्वा । "पूरणगुण" इति समासप्रतिषेधात् पूरणार्थैर्योगे षष्ठ्यनुमीयते । ततः पुष्करपर्णैः पद्मपलाशैः पुष्करदण्डैश्च पृथग्भूतैः पुष्करैः अपृथग्भूतमूलाङ्कुरार्पणैः ताः संस्तीर्य संछाद्य इतरा इष्टका उपधाय पुनश्च पुष्करपर्णादिभिः प्रच्छाद्य एवं पञ्चचितीकं चित्वा तस्मिन्विहायसे मञ्चवत् स्थापिते अग्निं प्रणीय कर्मानुगुणमग्निप्रणयनं कृत्वा । अथ "तमभित एव अबीष्टकाः" इत्यनन्तरकरणीयं अबीष्टकोपधानं वक्ष्यन् मध्ये ब्रह्मवादिपर्यनुयोगमवतारयति अग्न्यन्तरेभ्योऽस्य वैलक्षण्यं दर्शयितुं - ब्रह्मवादिनोऽत्र पर्यनुयोगमाहुः । कस्मात् सत्यात् कारणात् अयं आरुणकेतुकः अग्निः प्रणीयते अग्नौ पुनरपि चीयते अबीष्टकानां प्रणयनोत्तरकालं उपधानात् । अग्न्यन्तरे हि सर्वचितेऽग्नौ पश्चादग्निः प्रणीयते । तत्कोऽस्य विशेषः येनैतदेवं भवतीति । अथोत्तरं - साप्प्रणीतेयं अद्भिस्सहितस्साप् साप्त्वादयं प्रणीते चीयते । कथं साप्त्वामित्याह - अप्सु हीति ॥ यद्वा - सोऽयं प्रणीतेऽपि चेतव्यः तिष्ठत्वन्योग्निः । अयमारुणकेतुकः प्रणीतेऽपि चेतव्यः । "स प्रणीतेऽयं" इति वक्तव्ये वर्णव्यत्ययो लिङ्गव्यत्ययो वा । नाग्न्यन्तरवदयं प्रणीत एव चेतव्यः । हेतुमाह - अप्सु ह्ययं चीयते । आदावद्भिः पूरणं ततः पुनः पुष्करपर्णादिसंछादनं अन्ते इष्टकानामुपधानमिति एवं प्रायेण अप्स्वेवायं चीयते । तत्र यदि मध्येनाग्निः प्रणीयेत असौ अग्निः भुवने जले अनाहिताग्निरप्येता अप्ययं विलयं प्राप्नुयादिति । छान्दसो लुट्, सकारोपजनश्च । "न लुट्" इति निघाताभावः । यद्वा - न केवलं चितावेव अपि तु भुवनेऽपि असौ अनाहिताग्निः एव इयात् न कदाचिदपि अस्याग्निसम्बन्धो भवेत् । आवश्यके वा तृच् । तस्मादग्निं प्रणीयोपसमाधाय तमभित एवाबीष्टका उपदधाति । छान्दसमिकारस्य दीर्घत्वम् ॥१२॥
अथ पुनः कस्मिन्कर्मण्यस्याङ्गभाव इत्याह - अग्निहोत्र इत्यादि ॥ अथो अन्यदपि ब्रह्मवादिन आहुः सर्वेषु यज्ञक्रतुषु अस्याङ्गभाव इति । यत्र ज्योतिष्टोमादिषु यज्ञेषु क्रतुषु चोत्तरेषु अग्निष्टुदादिषु यत्राग्निर्नास्ति तत्रापीत्यर्थः ॥१३॥
एतत् एवार्थरूपं प्रश्नप्रतिवचनाभ्यां आहुः शण्डिलाः शण्डिलस्य पुत्राः । "गर्गादिभ्यो यञ्" "यञञोश्च" इति बहुषु लुक् । कमग्निं चिनुते यः सवित्रं सत्र्यं सत्रे भवं अग्निं चिनुते स किं फलमग्निं चिनुते इति प्रश्नः । उत्तरं - संवत्सरं प्रत्यक्षेण । चिनुत इत्येव । पुनश्च - कमिति प्रश्नः । एवं सर्वत्र । सावित्रादयोऽग्निविकाराः । तत्र सावित्रं चिन्वानोऽमुमादित्यं प्रत्यक्षेण चिनुते । नाचिकेतं चिन्वानः प्राणान् प्रत्यक्षेण चिनुते । चातुर्होत्रियमग्निं चिन्वानः । ब्रह्म प्रत्यक्षेण चिनुते । उक्तं च "ब्रह्म वै चतुर्होतारः" इति । यज्ञो ब्रह्म वेदो वा । वैश्वसृजं चिन्वानश्शरीरं प्रत्यक्षेण चिनुते । अग्निपुरुषस्य हिरण्यगर्भस्य वा उपानुवाक्यं आशुं महान्तं अग्निं चिन्वानः इमान् लोकान् भूरादीन् प्रत्यक्षेण चिनुते । इमं अस्मिन् प्रकरणे विहितं आरुणकेतुकमग्निं चिन्वानः यः अयं इतश्चामुतश्चाव्यतीपाती तं चिनुत इति इमं चामुं च लोकं व्यतीत्य अतिक्रम्य हित्वा यो न गच्छति सर्वगतत्वेन चलितुमशक्यत्वात्तं विश्वात्मानं ईश्वरमिति । प्रश्नप्रतिवचनावसानद्योतनार्थावितिशब्दौ । एवं शण्डिलमतानुसारेण केचिदस्य सर्वेषु यज्ञक्रतुषु च अङ्गभावमाहुरिति । योऽग्नेरिति । अग्निना मिथुनीभावमात्मन इच्छतीति मिथूया । "सुप आत्मनः क्यच्" "अप्रत्ययात्" इत्यकारप्रत्ययः । ताद्धर्म्यात्ताच्छब्द्यम् । एवं वेदिता मिथुनशक्तिमान् भवति ॥१४॥
इत्यारण्यके प्रथमे द्वाविंशोऽनुवाकः ॥२२॥  
पुनश्चापस्तूयन्ते अबीष्टकानामेव वैशिष्ट्यं वक्तुम् - आप इति ॥ कार्ये कारणशब्दः । अपां कार्यभूतं इदं परिदृश्यमानं विश्वं जगत् अग्रे सलिलमात्रमेवासीत् 
आप एव ससर्जादौ तासु वीर्यमवासृजत् । 
इति । अथ सः अप्छरीरः प्रजापतिः तदभिमानी हिरण्यगर्भः एकः असहायः पुष्करपर्णे पुष्करपर्णाकारे पुष्टिकारके कस्मिंश्चित् प्रदेशे सलिलमध्ये समभवत् समपद्यत अहमस्मीत्यभ्यमन्यत । अथ तस्य अभिमन्यमानस्य अन्तः मनसि कामः इच्छा समवर्तत उदपद्यत । यदा ह्यभिमन्यते तदैव चान्तर्मन उत्पद्यते तत्रैव चेच्छादय उत्पद्यन्ते । तस्य तु समस्तं जगच्छून्यं पश्यत इदं सृजेयमिति प्रथममिच्छोदपादि । तस्मात् यत्पुरुषः प्रथमं मनसाऽभिगच्छति अभिप्राप्नोति ध्यायति तत् एव वाचा वदति तत् एव कर्मणा करोति तदेव वाक्कर्माभ्यां विवृणोति यथा प्रजापतिना कृतमिति । तत् इदमर्थरूपमभिलक्ष्य इयमृगनूक्ता ॥१॥
कामस्तदग्र इति ॥ एतां च संकल्पवतीमुपदधाति । व्याख्याता चेयं त्रिषटुप् - "जुष्टो दमूना" इत्यत्र । प्रजापतेः अग्रे प्रथमं कामस्समवर्तत समपद्यत यन्मनसः प्रथमं रेतः कार्यभूतं आसीत् सतो बन्धुं व्यक्तसम्बन्धिनं यं कामं असति अव्यक्ते निरविन्दन् निष्कृष्य लब्धवन्तः हृदये प्रार्थितं कवयः मेधाविनः प्रजापतयः प्राणा वा । मनीषा मनसः ईशितार इति ॥२॥
एनं एवं वेदितारं तत् अभिप्रेतं शीघ्रम् उपनमति उपसंप्राप्नोति यत्कामो भवति यत्काम्यं कामयमानोऽयं भवति । देशकालप्रत्यासत्तिपरौ द्वावुपशब्दौ । "शीलिकामि" इत्यादिना णः, पूर्वपदप्रकृतिस्वरत्वं च ॥३॥
अथ स प्रजापतिस्सिसृक्षुः तपोऽतप्यत । तपसश्चान्ते तं तप्ततपस्कं शरीरमधूनुत कम्पितवान् । अथ तस्य शरीरस्य यन्मांसं अरुचिजननं आसीत् ततोऽरुणादय ऋषयः उदतिष्ठन् उदपद्यन्त । अरुषो जाताः अरुणाः केतवः ज्ञानमयाः तप्तशरीरप्रभवत्वात् वातरशनाः शुष्कशरीरप्रभवत्वात् वातं शुष्कं रशना शरीरं बन्धनत्वात् । अथ तस्यैव शरीरस्य ये नखा आसन् ते वैखानसाः ऋषयोऽभवन् नखविरूढा वैखानसाः । प्रातिलोम्येन वर्णा वर्तन्ते । अथ ये वालाः तस्य शरीरस्य रोमाणि ते वालखिल्या ऋषयोऽभवन् वालजाः खिलाः वालखिल्याः । वालत्वेन खिल्यन्त इति वालखिल्याः । यद्वा - वालजत्वेन सौक्ष्म्यात् खिलाः दुर्निरूपाः वालखिल्याः । अथ यो रसः तस्मात् शरीरात् विधूननेनैव गळितः स कूर्मोऽभवत् । कुत एतत्? यदाह "सोऽपाम् । अन्तरतः कूर्मं भूतं सर्पन्तम् । तमब्रवीत्" इति ॥४॥
अत्र सः तमिति प्रथमद्वितीयान्तयोः स्थानविनिमयः । एतदुक्तं भवति - तं अपामन्तरतः मध्ये कूर्मं भूतं कूर्मात्मना सञ्जातं उत्पन्नं सर्पन्तं जले प्लवमानं स्वशरीरपरिमाणं स प्रजापतिः अब्रवीत् हे कूर्म ! मम वै ममैव त्वङ्मांसा त्वङ्मासात् । पूर्ववदाकारः । समभूत् समुत्पन्नोसि । पुरुषव्यत्ययः । त्वङ्मांसप्रभवो रसो यः स त्वङ्मांसशब्देनोच्यते । त्वमित्यस्य वा छान्दसो ङकारोन्तादेशः । अथ कूर्मः नेत्यब्रवीत् यत्त्वयोक्तं तन्नेत्यर्थः । हेतुमाह - पूर्वमेवाहमिति । यद्वा - मे मांसा त्वं समभूरिति मन्यसे नैवं मन्तव्यम् । पूर्वमुक्तं निषिद्धम्; इदानीं उत्पत्तिरेव निषिध्यते - पूर्वमेवाहमिहासं तव शरीरविधूननात् प्रागपीहास्मिन् प्रदेशे अहं स्थितवानेवेति । यस्मादेवं तत् तस्मात् पुरुषस्य पूरयितुर्व्यापिनः परमपुरुषस्य समस्तचेतनाभिमानिनः पुरुषत्वम् । अथ कूर्मः पुरुषेणात्मनो भेदं दर्शयन् "पूर्वमेवाहमिहासं" इति यदुक्तं तस्य सत्यत्वख्यापनार्थं सहस्रशीर्षादिलक्षणः पुरुषो भूत्वा उदतिष्ठत् व्याप्य स्थितवान् । व्याप्त्या सर्वत्र शिरःप्रभृतिकार्यसम्भवात् शिरःप्रभृतीनामानन्त्यम् । यस्मादेवं तस्मात् पूर्वमेवाहमिहासं अतोऽहं पुरुष इति । पूर्वमेव सन् पुरुष इति पृषोदरादिः । यद्वा - व्याप्तेरिदं फलमुच्यते - पूरणात् पूर्वमिहासमिति । तस्मात्पूरयतीति पुरुषः, औणादिकः पृणोतेरुषन्प्रत्ययः । अथ तं कूर्मं उपसंहृतवपुषं प्रजापतिः अब्रवीत् त्वं यदि पूर्वं समभूः तर्हि त्वं एव पूर्वः पुरातनः इदं सृष्टिकर्म कुरुष्व कर्तुमर्हसि त्वमेव ममापीश्वर इति ॥५॥
अथ स कूर्मः आरुणकेतुकाग्न्यात्मा । कुत एतत् ? "अथारुणः केतुः" इति वक्ष्यमाणत्वात् । अरुषो मांसलक्षणाज्जातोऽरुणः प्रकाशकत्वात् । केतुं केतयतीति केतुः अग्निरुच्यते । स इतः आदिसलिलात् आपः अपः अञ्जलिना पुरस्तादादाय गृहीत्वा । विभक्तिव्यत्ययेन प्रथमा । शस एव वा "ऊडिदम्" इत्युदात्तत्वाभावः । पुरस्तादात्मनोऽग्रे उपदधात् इष्टकाबुध्या उपहितवानपः "एवा ह्येव तया देवतयाऽङ्गिरस्वध्रुवा सीद" इति । अथ ततः ताभ्य उपधीयमानाभ्यः अद्भ्यः आदित्यः उदतिष्ठत् देवानामादिभूतस्सविता समुत्पन्नः । हे एव ! अयनशील ! देव ! त्वं हि एवा अयनसमर्थः । तस्मादागच्छेति प्रागेव व्याख्यातो मन्त्रः । अथ यत्र आदित्य उदतिष्ठत् सा प्राची दिक् अभवत् । प्रथमतोञ्चनात् प्राची । अथ सः अरुणः केतुर्दक्षिणतः दक्षिणहस्तपार्श्वे उपादधात् इत्यादि । गतम् । पश्चात् आत्मनः पृष्ठतः । उत्तरतः सव्यपार्श्वगोलदृष्टान्तस्य दक्षिणादुद्गततरत्वात् । मध्ये यत्रातिष्ठत् । उपरिष्टात् शिरसः परस्तात् ॥६॥
अथ ताभ्य उपधीयमानाभ्यो अद्भयः याः विप्रुषः सूक्ष्मास्तोयबिन्दवः विपरापतन् विविधमितश्चेतश्च परापतिताः अबुद्धिपूर्वं गळिताः विनष्टप्रायाः ताभ्यः असुरादय उदतिष्ठन् । तस्मात् ते सदा देवेभ्यः पराभवन् पराभूताः । कस्मात् ? विप्रुड्भ्यो हि ते समभवन् समुत्पन्नाः विप्रुषो हि कर्मण्यनुपयोगात् विनष्टप्राया इति । तत् इदमर्थरूपं सृष्टिलक्षणं अभिलक्ष्य एषा गाथा अनूक्ता ॥७॥
आपो ह यद्बृहतीरिति ॥ इमां चोपदध्यात् । इयं चतुष्पदा त्रिष्टुप् । तत्र "अद्भयो वा इदं समभूत्" इति चतुर्थपादापेक्षितमध्याहार्यं प्रागेव तस्य पाठात् ब्राह्मणं दर्शयति । यत् यस्मात् आपो बृहतीः महत्यो गर्भमायन् प्राप्तवत्यः दक्षं वृद्धिशीलं दधाना धारयितुकामाः । हेतौ शानच् । जनयन्तीः जनयितुकामाः कं ? स्वयम्भुं अन्यानपेक्षया यो विश्वं स्वयमेव भावयितुं शक्नोति । यद्वा - विश्वात्मतया स्वयमेव भविता । तादृशं यस्मादाप आयन् ततः तस्मात् इमे सर्गाः स्रष्टव्या लोकाः अध्यसृज्यन्त तस्यैश्वर्यादुत्पन्नाः । अथ "तस्मादिदं सर्वं ब्रह्म स्वयम्भु" इति चतुर्थं पादं दर्शयिष्यत् ब्राह्मणं तस्मादित्यंशसमर्थनायाध्याहारेण हेतुं दर्शयति - एवमुक्तेन प्रकारेण अद्भ्यः इदं सर्वं यस्मात् समभूत् स्वयम्भुवोऽप्यपां गर्भत्वेन तत्परिणामत्वात् तस्मादिदं सर्वं भुवनजातं ब्रह्म स्वयम्भु यथा अद्भ्यस्सम्भूतो हिरण्यगर्भो ब्रह्मा स्वयम्भूश्च भवति एवमिदं विश्वमप्परिणामत्वात् बृंहणशीलं स्वयम्भवनसमर्थं च भवतीत्यपामेव स्तुतिः ॥८॥
इदानीं दृष्टान्तेनोक्तं समर्थयते - तस्मात् अप्परिणामत्वात् इदं सर्वं शिथिलमिव अध्रुवमिव च अभवत् भवति अपां शिथिलाध्रुवस्वभावत्वात् । कथं तर्हीदमिदानीं विश्वं दृढं स्थिरं च भवतीत्याह - तस्मिन्नेव काले प्रजापतिः आत्मना स्वयमेव आत्मानं आत्मशरीरभूतं विश्वं विधाय सृष्ट्वा तदेव सृष्टमात्रमेव अनुप्राविशत् अनुक्रमेण प्रविश्य स्थितः अहमिदमित्यभिमानेन विश्वमनुप्रविश्याधारयत् । तत् इदमर्थरूपं प्रजापतिप्रवृत्तिलक्षणं अभिलक्ष्य एषा ऋक् अनूक्ता ॥९॥
विधाय लोकानिति ॥ इमांच त्रिष्टुभमुपदधाति । विधाय लोकान् भूतादीन् विधाय भूतानि आकाशादीनि विधाय च सर्वाः प्रदिशः प्रधानदिशः प्रागाद्याः दिशश्च कोणदिशश्च प्रजापतिः प्रथमजाः प्रथमजातः प्रथमपुत्रः ऋतस्य उदकस्य । "जनसन" इति विट्, "विड्वनोरनुनासिकस्यात्" इत्यात्वम् । आत्मना स्वयमेव आत्मानं आत्मीयं शरीरं जगल्लक्षणं अभिसंविवेश आभिमुख्येन प्रविष्टवान् । "तत्सृष्ट्वा । तदेवानु प्राविशत्" इत्यत्र विस्तरो भविष्यति ॥१०॥
एवं वेदिता सर्वमेव जगत् इदं आप्त्वा लब्ध्वा सर्वं च अवरुध्य विधेयीकृत्य तदेवानु प्रविशति स्वामित्वेन धारयति ॥११॥
इत्यारण्यके प्रथमे त्रयोविंशोऽनुवाकः ॥२३॥  
इदानीमबीष्टकानामनुष्ठानविशेषमाह - चतुष्टय्य इति ॥ चत्वारोऽवयवाः आसाम् । "संख्याया अवयवे तयप्" "टिड्ढाणञ्" इत्यादिना ङीप् । चत्वारोऽवयवाः चतुर्धा भिन्नाः वर्ष्याः आपो गृह्णाति । उभयत्र विभक्तिव्यत्ययः । चत्वारि अपां रूपाणि रूपणानि आविर्भावाः मेघादयः । मेघः मेहनसमर्थजलदविशेषात्मकमेकं रूपम् । विद्युत् विद्योतनात्मकमेकं रूपम् । स्तनयित्नुः गर्जनात्मकम् । वृष्टिः अप्पतनात्मकम् । तान्येव रूपाणि अवरुन्धे चतुष्टयीनां ग्रहणात् ॥१॥
आतपति बलवति सूर्ये तपति वर्ष्याः वर्षभवाः गृह्णाति । ताः पुरस्तात् पूर्वस्यां दिशि उपदधाति याः पूर्वस्यां दिशि अबिष्टकाश्चोदिताः ता वर्ष्याभिरेव कार्या इत्यर्थः । एता वै ब्रह्मवर्चस्या आपः ब्रह्मवर्चससम्पादनार्हाः । "छन्दसि च" इति यः । मुखतः प्रथमं एव ब्रह्मवर्चसम् अवरुन्धे प्रापयति यजमानं तस्मात् पुरुषो मुखतो ब्रह्मवर्चसितरः अतिशयेन ब्रह्मवर्चसवान् ॥२॥
कूपे भवाः रूप्याः । "भवेच्छन्दसि" इति यत् । ता दक्षिणत इत्यादि । गतम् । पुरुषस्य दक्षिणोऽर्धः तेजस्वितरः इतरस्मात् ॥३॥
स्थावराः स्थानशीलाः ॥ "स्थेसभासपिसकसो वरच्" इति वरच् । पश्चादायत्या पुरुषः प्रतिष्ठितो भवति, पश्चात् स्थावरोपरोधात् ॥४॥
वहन्त्यः स्रोतस्विन्यः ओजः बलं तेन हेतुना आपो धावन्त्यः वेगेन गच्छन्त्यः वहन्त्य इव आकर्षयन्त्यः इव च भवन्ति । उद्गतीः उद्गतयः ऊर्ध्वगतय इव च भवन्ति आकूजतीः समन्तात् शब्दयन्त्य इव च भवन्ति । तस्मादुत्तरोऽर्धः पुरुषस्य बलवत्तरः ॥५॥
सम्भार्याः गृहेषु स्थिताः । सम्भ्रियन्त इति सम्भार्याः । कर्मणि ण्यत् । इयं खलु पृथिवी सम्भार्याः आपः सम्भार्यत्वसाम्यात् पृथिव्यपि सम्भार्या । सम्यक् भ्रियन्ते सर्वेऽप्यनयेति करणे ण्यत् ॥६॥
पल्वल्याः पल्वले भवाः अशोष्यस्वभावाः । असौ द्यौः पल्वल्या आपः । अशोष्यत्वलक्षणसामर्थ्यात् ताच्छब्द्यम् ॥७॥
अथ दिक्षूपधानं स्तूयते - दिक्षूपदधातीति ॥ एता इष्टकाः । को लाभः ? सर्वान्नसिद्धिः । कुत एतत् ? दिक्षु हि आपः स्थिताः ताश्च स्वयं अन्नं, अन्नकारणत्वात् तासाम् । तदेवाह - अद्भ्यो वा अन्नं जायते । तस्मात् यत् नाम किञ्चित् अद्भ्योऽन्नं जायते तत् सर्वं अवरुन्धे दिक्षूपधानेन ॥८॥
अथारुणकेतुकपदं निर्वक्ति - तं वा इति ॥ यस्मादिदमरुणादयः ऋषयोऽचिन्वन् पूर्वं तस्मादारुणकेतुकः । "तस्येदं" इति छान्दसः ठक् । अध्यात्मादित्वाद्वा ठञ् । छान्दसं प्रत्यायात्पूर्वपदस्योदात्तत्वम् । तत् इदमर्थरूपं अभिलक्ष्य एषा ऋक् अनूक्ता ॥९॥
केतवो अरुणासश्च इति ॥ व्याख्यातेयम् । अस्यार्थस्य अनूक्तिर्व्याख्यानमर्थस्य अनया क्रियते । यथा अरुणादयः ऋषयः समाहिताः असहस्रधात्रीं प्रतिष्ठां अग्निं शतधा भिन्नम् अचिन्वन् इति शेषः । अत्र त्रयाणां कर्तृत्वे प्राधान्यादारुणकेतुभिः व्यपदेशः ॥१०॥
यः एतमग्निं आरुणकेतुकं चिनुते यश्च एनं अग्निं एवं उक्तप्रकारेण वेद जानाति । स चेता वेदिता च शतशश्चैव शतेन शतेन च सहस्रशश्श्च सहस्रेण सहस्रेण च प्रजाभिः पशुभिश्च प्रतितिष्ठति प्रतिष्ठितो भवति । "संख्यैकवचनाच्च" इति शस् । इदं द्वितीयमारुणकेतुकस्य निर्वचनम् । प्रथमं तु "अथारुणः केतुर्दक्षिणतः" इत्यत्र । आरुणकेतुकलक्षणकूर्मरूपिपुरुषप्रभवत्वात् आरुणकेतुकोऽग्निरिति सूचितमिति ॥११॥
इत्यारण्यके प्रथमे चतुर्विंशोऽनुवाकः ॥२४॥  
अथारुणकेतुकस्य प्रयोगशरीरमाह - जानुदघ्नीमिति ॥ व्याख्यातम् । विहितानामेव पूरणादीनां पुनर्विधानं स्तुत्यर्थम् । अपाम् अद्भिः पूरयति । "पूरणगुण" इति समासप्रतिषेधात् षष्ठी विज्ञाता । अपां सर्वत्वाय सर्वोऽप्यग्निरम्मय इति ख्यापनार्थमबीष्टकावत्त्वादग्नेः । यद्वा - सर्वमिदं जगत् अद्भिः पूर्णम् अम्मयमिति विश्वमिति ख्यापनार्थम् । तप इति । प्रजापतेः तपःप्रभावसम्भूतत्वात् । सत्यमिति । दृढत्वात् दीप्तिमत्वाद्वा । अमृतमिति । हिरण्यगर्भस्वरूपत्वात् । यद्वा - ब्रह्मैव पुरुषः पूरकत्वसामान्यात् । एतावदिति । यावत् एतत् तपस्सत्यं अमृतमिति एतावदेव परमार्थतः अस्ति असत्प्रायमन्यत् । तस्मात् एतदात्मकं पुष्करपर्णं रुक्मं पुरुषत्रयमुपदध्यादिति । तस्मात् तदुपधानात् यावदेवास्ति तत् सर्वं अवरुन्धे ॥१॥
कूर्ममिति ॥ अत्र मन्त्रस्य अनाम्नातत्वात् महाग्निकेनोपदधाति "मही द्यौः" इति । अपामेवेति । अपां सम्बन्धि यत् मेधार्हं यज्ञार्हं तत् अवरुन्धे रसात्मकत्वात् कूर्मस्य । अथो अपि च स्वर्गस्य लोकस्य समष्ट्यै सम्यगाप्त्यै भवति पुरुषरूपत्वात्तस्य ॥२॥
आपमापामित्यबीष्टकाविधिसूचनार्थः तन्मन्त्रपाठः ॥३॥
लोकंपृणेति लोकंपृणा उपदधाति । यास्तिस्रः परमजाः इत्यत्र विशेषो मन्त्रस्य याः परमजाताः परमजाः तिस्रः ॥४॥
"इन्द्रघोषा वः" इत्यादिभिश्च "एवा ह्येव" इत्यादिभिश्च । गता मन्त्राः ॥५॥
अथ पञ्चचितीरुपदधाति । पञ्चसु चितीषु व्याख्याताः । एवं लोकंपृणान्ताः पाङ्क्ताः पङ्क्तिविकाराः पञ्चसंख्यासम्भूताः । पङ्क्तिशब्दः उत्सादिकः तस्मात् यावान् अग्निः तं चिनुते पञ्चचित्युपधानेन ॥६॥
लोकंपृणया पूर्वोक्तया द्वितीयामुपदधाति । पञ्चसु चितीषु व्याख्यातो लोकंपृणाशब्दः । अथ लोकंपृणां विट्त्वेन स्तोतुं विराजः प्राशस्त्यमाह - पञ्चपदा विराट् अन्नं प्रजापतिमूर्तिर्वा । पञ्च पादा अस्या इति पञ्चपदा । "संख्यासुपूर्वस्य" इति लोपः व्यत्ययेन ऋचोऽन्यत्रापि । "टाबृचि" "पादः पत्" इति पद्भावः । तस्याः पृथिव्यादयः पञ्च पादाः दिशः सर्वा एकपादः । परस्तात् रजसो यो वर्तते स परोरजाः अज आदित्यो वा स पञ्चमः पादः । पारस्करादित्वात् सुट् । ईदृशी विराट् लोकंपृणा इत्यनुक्तेऽपि स्तुतिः गम्यते ॥७॥
एथ एतमग्निं चिन्वानः एवं वेदिता च विराजि प्रतिष्ठितो भवति ॥८॥
इत्यारण्यके प्रथमे पञ्चविंशोऽनुवाकः ॥२५॥  
"अग्निं प्रणीय" इत्याद्युक्तमेव अनुवदति न्यायेन विशेषं वक्तुम् । यदुक्तं पूर्वमस्माभिः - अयमबिष्टाकावान् अग्निः अग्निहोत्रादिकर्मस्वङ्गभावं प्रतिपद्यते, अन्येषां मते सर्वेषु यज्ञक्रतुष्विति; तदिदमनुपपन्नम् । अथेत्युपक्रमे । हेति विनिग्रहे । अयं तावत् अरुणो नाम साक्षात् स्वयम्भुवोऽपत्यं एवमाह - सावित्रस्सर्वोग्निरिति । कोऽर्थः ? यावानग्निः काठके विधीयते सावित्रो नाचिकेतश्चातुर्होत्रो वैश्वसृजः उपानुवाक्य आरुणकेतुकश्च स सर्वः अपि सावित्र एव सावित्रे सर्वस्यान्यस्यानुषङ्गात् सावित्रः प्रथमा चितिः नाचिकेतो द्वितीय इत्यादि । तस्मादारुणकेतुकस्यापि पृथक्कृतस्य अग्निहोत्राद्यङ्गभावो न युक्त इति ॥१॥
अथेममनुषङ्गपक्षं दूषयति - अननुषङ्गमिति ॥ एषामग्नीनामनुषङ्गाभावमेव वयं ब्रह्मवादिनो मन्यामहे । तस्मात् सर्वेऽपि पृथक्पृथक् पञ्च चितयः प्रयोक्तव्या इति ॥२॥
हेतुमाह - नानेति ॥ नाना पृथग्भूतानि खल्वेतेषां वीर्याणि कर्मफलानि तत्कथमैकधर्म्यं स्यात् । नानात्वमेव समर्थयते - कमिति । किंफलमग्वनिं चिनुते यस्सवित्रं चिनुते । अथ यस्सावित्रं चिनुते सोऽपि किंफलं चिनुते यत्पलमुद्दिश्य सत्र्यमग्निं चिनुते तत्फलकोऽन्यः एतत्फलकोऽप्यन्य इति यावत् । सर्वं निगदसिद्धम् ॥३॥
इदानीमनुषङ्गदोषमाह - वृषेति ॥ वृषा सेक्ता खल्वग्निः । अनुषङ्गं हि कुर्वन् तस्य वृषाणौ मुष्कौ संस्फालयेत् शातयेत् । स्फुरतेः "चिस्फुरोर्णौ" इत्यात्वम् । हीनवीर्यत्वात् छिन्नवृषणः स्यादग्निः । ततश्च अस्य यज्ञो हन्येत नश्येत् निर्वीर्यत्वादग्नेः । तस्मान्नानुषज्यः ॥४॥
तर्ह्यग्निहोत्रादिष्वप्ययं प्रयुज्यतामित्याह - सोत्तरवेदिष्विति ॥ उत्तरवेदिसहितेषु क्रतुषु कर्मसु पश्वादिषु इममग्निं चिन्वीत । कारणमाह - उत्तरवेद्यां ह्यग्निश्चीयते । तस्मात् सर्वोऽप्यग्निः प्रकृतिः विकृतिर्वा उत्तरवेदिमत्स्वेव कर्मसु चेतव्यः । न चास्त्यग्निहोत्रादिषु उत्तरवेदिः । तेषु तु विहितप्रतिषिद्धत्वात् विकल्प इति ॥५॥
प्रजाकामश्चिन्वीतेत्येवमादयः आरुणकेतुकस्य काम्यविधयः निगदसिद्धाः ॥६॥
संज्ञानमिति ॥ सम्यक् ज्ञानसाधनम् आपः पशूनाम् । तत्र संज्ञाने अप्सु चीयमानः पशूनस्मै संज्ञापयति ततः पशुमान् भवति ॥७ -१०॥
स्तृणुत एनमिति ॥ छिनत्त्येव शत्रून् ॥११॥
तेजस्कामादयस्समुदिताः प्रथमया चेतारं विशिंषन्ति ॥१२॥
एतावदित्यादि ॥ गतम् ॥१३॥
अथ तस्य आरुणकेतुकचितः एतत् इदं वक्ष्यमाणं व्रतम् नियमः - वर्षति न धावेत् इत्यादि । नाप्स्विति । कर्माङ्गत्वेन स्मृतिप्रतिषिद्धस्यापीह प्रतिषेधः श्रौतप्रायश्चित्तार्थः । न निष्ठीवेत् अप्सु । न विवसनस्स्नायात् । गुह्य इति । अग्निचिन्नाम संवृतोऽग्निः । तेनाग्निना एतस्याबीष्टकाग्नेः अनतिदाहाय अतिक्रम्य दाहो मा भूदिति वस्त्रादिना छादित एव स्नायात् अग्न्यन्तरयोगो हि अग्न्यन्तरमतिदहति । यद्वा - गुह्येनाबिष्टकाग्निना आत्मनो दाहो मा भूदिति संवृत एव स्नायात् ॥१४॥
न पुष्करपर्णानीति ॥ उपहितस्यैव निषेध इत्येके । सर्वस्येत्यन्ये । एतस्य पुष्करपर्णाद्यात्मनोऽग्नेः अनभ्यारोहाय आभिमुख्येनारोहणं अभ्यारोहणमिति । यद्वा - पुष्करपर्णाद्यात्मना अग्निना आत्माऽभ्यारूढो मा भूदिति नाधितिष्ठेत् । न कूर्मस्येति । कर्मणस्सम्प्रदानत्वात् चतुर्थ्यर्थे षष्ठी । उपहितस्याभक्ष्यत्वम् । नोदकस्येति । उदके भवः औदकः मत्स्यादिः तस्य नाश्नीयात् । नौदकस्य इति वक्तव्ये वर्णव्यत्ययेन ओकारः । यद्वा - मञ्चाः क्रोशन्तीतिवत् तात्स्थात् ताच्छब्द्यम् । उदकचरस्य नाश्नीयादिति । अथ य एतमग्निं चिनुते यः च एनं अग्निमेवं फलकं एवंव्रतकं च जानाति एनं ओदकानि औदकानि उदके भवानि मत्स्यादीनि उदकनिमित्तानि वा व्याध्यादीनि व्यसनकारणानि अघातुकानि भवन्ति घातुकान्येतस्य न भवन्ति । "न लोकाव्यय" इति षष्ठीप्रतिषेधः । उदकशब्दस्यादिवृद्धौ वर्णव्यत्ययेन ओकारः । एनादेशस्याद्युदात्तत्वं छान्दसम् । अघातुकशब्दस्य चोत्तरपदाद्युदात्तत्वं छान्दसमेव । तदिदमाद्युदात्तत्वं व्यत्ययस्थानमेवेति वेदितव्यम् । अथ आपः च एनं अघातुका भवन्ति न परमौदकान्येव ॥१५॥
इत्यारण्यके प्रथमे षड्विंशोऽनुवाकः ॥२६॥  
अथ तिस्रो द्विपदा उपदधाति - इमा नुकमिति ॥ सर्वास्त्रिष्टुभः । द्वितीयः पादस्त्र्यक्षराभिक्रान्तः । नुकमिति सुखनाम । इमानि भुवनानि सुखं सीषधेम साधयामः । छान्दसो लुङ्, " बहुलं छन्दस्यामाङ्योगेऽपि" इत्यडभावः । वर्णव्यत्ययेन उपान्त्यस्य एकारः । इन्द्रश्च विश्वे च देवाः वयं च साधयामः । "त्यदादीनि सर्वैर्नित्यम्" इत्यस्मदः शेषः । न अस्माकं यज्ञं च तन्वं शरीरं प्रजां च आदित्यैस्सहेन्द्रः सीषधातु साधयतु । साधयतेर्लोटि शपश्चङ्, तस्य च दीर्घत्वम् । चङि द्विर्वचनह्रस्वत्वाभ्यासकार्याणि । आदित्यैः मरुद्भिश्च सह सगणः आत्मीयगणसहितः इन्द्रः अस्माकं तनूनां अविता रक्षिता भूतु भवतु । शपो लुक् । "भूसुवोस्तिङि" इति गुणाभावः ॥१ -३॥
अथ षोडशदुःखक्षपणीरुपदधाति - आप्लवस्वेति ॥ सर्वा अनुष्टुभः । विशेषो वक्ष्यते । अत्र अग्निरेव यजमानीकृत्योच्यते । हे आण्डीभवज ! अण्डमेवाण्डी । स्वार्थिकाणन्तात् स्त्रियां ङीप् । अण्डस्य वा इयमाण्डी, अण्डस्यान्तर्गततया यत्र गर्भश्शेते । तत्र भवः आण्डीभवः अण्डजः पितामहः, तस्माज्जातः आण्डीभवजः यथा "प्राजापत्यो वा एषोऽग्निः" इति । आमन्त्रिताद्युदात्तत्वाभावः छान्दसः । स त्वं मा मुहुराप्लवस्व मा च मुहुः प्रप्लवस्व । आप्लवनं आगमनं जन्म, प्रप्लवनं प्रायणं मरणम् । किं तर्हि कुर्यामिति चेत् सुखादीं सुखानामादिं मुख्यं दुःखनिधनां दुःखानां निधनं विनाशहेतुम् । उभयत्रापि छान्दसं दीर्घत्वम् । ईदृशीं स्वां पुरं आत्मीयं स्थानं प्रतिमुञ्चस्व बन्धय । तादृशं विष्टपं स्थानं कल्पय यत्र न जन्ममरणे इति । अन्य आह - अत्र समुच्चये लोट्, यथा ओदनं भुङ्क्ष्व सक्तून् पिब धानाः खाद इत्येवायमभ्यवहरतीति । आप्लवस्व जायस्व, प्रप्लवस्व म्रियस्व, आण्डी भव अण्डस्थो भव । अण्डे भव आण्डः, अभूततद्भावे च्विः । गर्भवासित्वं प्रतिपद्यस्व । चेत्यस्य वर्णव्यत्ययेन जकारः । यद्वा - जनेर्निरुपपदादेव छान्दसो डः । हे ज ! जननशील ! सुखादीं आपातसुखां दुःकनिधनां परिणामदुःखां स्वां पुरं आत्मीयां अनुभूयमानां इमामेव मा मुहुः प्रतिमुञ्चस्व मा परिगृहाण, आप्लवादिक्रमेण पुनःपुनः असाधारणीं देहपरम्परां प्रतिमुञ्चस्वेति । सामान्यवचनो धातुः ॥४॥
मरीचय इति ॥ बहुवचनात् आद्यर्थोऽवगम्यते । मरीच्यादयो स्वायम्भुवाः स्वयम्भुवोऽपत्यानि स्वयम्भुवो मानसाः पुत्राः । यद्वा - मरीचिनामानः पुत्राः स्वायम्भुवाः केचिदृषयः । शरीराणि लोकानां ये अकल्पयन् ते मरीचयः ते तव देहं कल्पयन्तु हे अग्ने ! किञ्च ते तव ख्यातिश्च मा स्म रिषत् मा रिष्टा विनष्टा भूत् । प्रकृतिप्रत्यययोः स्मशब्देन व्यवधानं छान्दसम् । "ढ्रलोपे पूर्वस्य" इति क्तिनो दीर्घत्वम् । अन्य आह - ख्यातिः ख्याः । "क्विप्च" इति क्विप् । कीदृशी ख्यातिः ? तीः तरन्ती सर्वत्र प्रथमाना, मास्म रिषत् संकुचिता मा भूत् । तरतेः क्विप् । "ऋत इद्धातोः" इतीत्वम् । "र्वोरुपधायाः" इति दीर्घत्वम् ॥५॥
उत्तिष्ठतेति ॥ ऋत्विजोऽबिष्टकाधिष्ठिताः स्तूयन्ते । उत्तिष्ठत उत्सहध्वम् । "उदोऽनूर्ध्वकर्मणि" इत्यात्मनेपदाभावः छान्दसः । मा स्वप्त अलसा मा भूत । अग्निमिच्छध्वं निर्वर्तयितुमिच्छत । यद्वा - अग्निमन्विच्छत केनोपायेन सिद्धस्स्यादिति । भारताः हविरादिभरणशीलास्सन्तः इच्छध्वमिति । भरणात् भारताः, यथा - "भारतेत्याहैष हि देवेभ्यो हव्यं भरति" इति । राज्ञः सोमस्य पीतस्य तृप्तासः पीतेन सोमेन तृपाः । "पूरणगुण" इति समासप्रतिषेधात् षष्ठी ज्ञापिता । सयुजोषसः सह युज्यत इति सयुजः तादृश्य उषसो येषां ते सयुजोषसः । अकारोपजनः छान्दसः । सूर्येण समानं उद्यन्तः । यद्वा - सूर्येण सयुक् जोषः प्रीतिर्येषां ते सयुजोषसः । पूर्वस्यान्त्यलोपश्छान्दसः, समानप्रीतयः । जुषेरसुनि जोषः । जगद्रक्षणे सूर्येण समानयोगक्षेमाः स्थ । तस्मान्न तूष्णीमासीतव्यमिति भावः ॥६॥
युवेति ॥ प्रतीकग्रहणमिदं "युवा सुवासाः परिवीत आगात्" इत्यस्याः त्रिष्टुभः । व्याख्यातेयं पशुहौत्रे "अञ्जन्ति त्वाम्" इत्यत्र । नित्ययुवा शोभनवासाः तेजसा परिवीतः आगच्छतु । स एव हि श्रेयान् वृद्धतरो जायमान एव भवति । तं धीमन्तः कवयः ऊर्ध्वं नयन्ति स्वायत्तयज्ञकर्माणः मनसा देवमिच्छन्त इति ॥७॥
अष्टाचक्रेति ॥ अष्टाचक्रा अष्टव्यूहा अष्टावरणा वा नवद्वारा नवनिर्गमना देवानां देवनशीलानां पूः स्थानं अयोध्या न केनचिदपि सम्प्रहर्तुं शक्या । "ययतोश्चातदर्थे" इत्युत्तरपदान्तोदात्तत्वम् । तस्यां पुरि हिरण्मयः हितरमणीयः हिरण्यप्रभवो वा कोशः - कीदृशः ? - स्वर्गः सुखमयः शोभनावरणो वा लोकः स्थानं यत्रेश्वरो लोक्येत ज्योतिषा आत्मीयेन तेजसा समन्तात् आवृतः परिवेष्टितः । ईदृशब्रह्मबुद्धिरिष्टकासु कर्तव्येति भावः ॥८॥
यो वै तामिति ॥ यस्तां ब्रह्मणः पुरीं अमृतेन ज्योतिषा आवृताम् । छान्दसमन्तोदात्तत्वम् । वेद पश्यति ब्राह्मणः तस्मै ब्रह्म शाश्वतं भानक्रियादानशक्त्यानन्दात्मकं परंब्रह्म ब्रह्मा प्रजापतिश्चान्ये च सर्वे देवाः आयुरादीनि ददुः ददति ॥९॥
विभ्राजमानामिति ॥ विभ्राजमानां बहुप्रकारं दीप्यमानां हरिणीं कनकवर्णां हरणशीलां वा मनसः, यशसा दीप्त्या सम्परीवृतां समन्तात् परिवेष्टितां पुरं हिरण्मयीं - गतं - ब्रह्मा विवेश प्रविष्टवान् अपराजिता सर्वोपद्रवरहिताम् । "सुपां सुलुक्" इति लुक् । उपलक्षणत्वात् सर्वेऽपि ब्रह्मादयः पिपीलिकान्ताः स्वाधिकारोपाध्यवच्छिन्नतया परं संकोचयन्तः तमेव संकुचितं स्वात्मतयाऽभिमन्यन्ते । इदमेव बन्धनम् । सर्वकर्मक्षयेण त्वधिकारनिवृत्तौ परत्वेनाभिधानात् तत्साधर्म्यमुपयन्तीति मुक्ता इत्युच्यन्ते । तत्रैते अधिकारनिवृत्या मुक्ताः । ईश्वरोऽनादिमुक्तः, अधिकारस्याविद्यमानत्वात् । तत्राधिकारकारणमेव अभिमन्तृत्वं चेतनत्वं चेत्येके । अन्य एव तेभ्यश्चेतना इत्यन्ये । पराभिमन्त्रभिमन्तव्यांशा इतरेऽभिमन्तारोऽभिमन्तव्यानि चेत्यपरे । एवमेतत्स्थानबुध्या इष्टकोपधेयेति । निष्ठान्तयोरनन्तरस्य गतेरन्तोदात्तत्वं छान्दस्म् ॥१०॥
पराङिति ॥ पराङ् अपुनरावृत्तः शान्तिं परां प्राप्नोति । अज्यामयीं वयोहानिः ज्या सैवामयः तद्वन्तो ज्यामयिनः मरणधर्माणः तद्विपरीतः अज्यामयी अमृतिभूतः । अमुत्र फलमेतत् । इह च पराङेति अपुनरावृत्त एव गच्चति सुखं अनाशकी नाशकोपमृत्युः, बन्धकं वा कर्म, तद्वन्तो नाशकिनः, तद्विपरीतः अनाशकी जितापमृत्युः । एवं इह च अमुत्र च विद्वान् ब्रह्मवित् सुखी सम्पद्यते । किञ्च अन्वेति अनुक्रमेण गच्छति च देवासुरान् उभयान् देवा इन्द्रादयः तेभ्योऽन्ये असुराः मनुष्यादयः तान् सर्वान् स्वेच्छयैवान्वेति । यदा यथाभावं कामयते तदैव यथाभावं स्वेच्छया प्रतिपद्यते । न तत् किञ्चित्कामयते, परमेव प्राप्नोति ॥११॥
यत्कुमारीति ॥ मन्त्रयतिसमानार्थो मन्द्रयतिः । मन्त्रयतेरेव वा वर्णव्यत्ययेन दकारः । मत्रि गुप्तभाषणे । अप्राप्तभर्तृका कुमारी सा प्राप्तयौवना रहसि मन्त्रयते "मम सख्यः सर्वा लब्धकौमारपतयः मोदन्ते, अहं मन्दभाग्या अद्यापि पितृकुले वसामि" इत्येवमिमां मन्त्रयमाणां कुर्वतः पितुः यत् पापम्, अथ योषित् युवतिः सा अतीव रागान्धा अभीष्टवल्लभालाभेन मन्त्रयते "निर्दयो मां मन्मथो बाधते किमनेन वराकेणोपयन्त्रा तमेव हृदयचोरं अभिसरामि" इति एवं मन्त्रयमाणाया अस्या एव यत् पापं, अथ पतिव्रता त्याक्तान्यपुरुषिका कौमारपतावेव नियता सा मन्त्रयते "अहमत्रभवन्तमेव ध्यायामि, अयं तु मामकृतपुण्यां नाद्रियते, तद्वरं मर्तुम्" इति तामेव मन्त्रयमाणां कुर्वतः पत्युः यत् पापम्, यच्चान्यत् किञ्चित् अरिष्टं नाम्ना निर्देष्टुमशक्यं महत्पापं क्रियते पित्रादिभिरन्यैर्वा तत् सर्वं अग्निः आरुणकेतुकः अनुवेधयति अनुक्रमेण नाशयति । वेधतिर्धात्वन्तरं विध्यतिसमानार्थम् ॥१२॥
अशृतास इति ॥ अशृतासः अपक्वाः बालमूकादयः शृतासः पक्वाः शृतवन्तः यज्वानः श्रुतिस्मृतिविहितकर्मानुष्ठायिनः अयज्वनः तद्विपरीताः ते सर्वेऽपि स्वर्यन्तो नापेक्षन्ते - हेतौ शतृप्रत्ययः - स्वर्गगमनार्थँ अन्यन्नापेक्षन्ते, वक्ष्यमाणज्ञानव्यतिरेकेणान्यत्किञ्चित् स्वर्गगमनसाधनं नापेक्षन्ते, तेषां तदेव पर्याप्तमिति भावः । किं पुनस्तदित्याह - इन्द्रमग्निं च ये विदुः शचीपतिं स्वाहापतिं च ये यथावत् जानन्ति । यद्वा - पूर्वोक्तं ब्रह्मलक्षणं ईश्वरं आरुणकेतुकं चाग्निं ये यथार्थेन जानन्ति तेषां तदेव ज्ञानं सर्वश्रेयस्साधनमिति ॥१३॥
सिकता इति । सिकताः पांसवो यथा वायुना इतश्चेतश्च समुदीरिताः क्वचित् संयन्ति सङ्गच्छन्ते यथा इमे जीवाः रश्मिभिः रज्जुस्थानीयैः कर्मभिः अस्माल्लोकात् कर्मार्जनस्थानात् अमुष्माच्च तत्फलभोगस्थानाच्च समुदीरिताः सम्यक् कर्मानुगुणं प्रेरिताः संयन्ति संहत्य क्वचिद्वर्तन्ते, पुनश्च अन्यैः कर्मभिः वाय्वन्तरस्थानीयैः अन्यत्र नीयमानाः परस्परं वियुज्यन्ते । इत्थं व्यवस्थां विधाय ततः इमां व्यवस्थां ऋषिभिः मन्त्रदृग्भिः पृश्निभिः शुक्लैः शुद्धवर्णैः निजरश्मिस्थानीयैर्वा ईश्वरः अदात् लोकेषु प्रकाशितवान् । यद्वा - विभक्तिव्यत्ययः । शुद्धेभ्यः ऋषिभ्यः इममर्थं अदात् उपदिष्टवान् । यद्वा - दानस्य प्रशंसेयं क्रियते । "यः" इत्यध्याहार्यम् । एवं कर्मवशेन अनियतसंसर्गिणां जीवानां मध्ये यो ददाति गोभूहिरण्यादिकं स शुद्धैः ऋषिभिः समेति । ततः तत्संसर्गेण विधूतपाप्मा भवतीति । वचनव्यत्ययो वा - ये अदात् अदुरिति ॥१४॥
अपेतेति ॥ त्रिष्टुप् । अपेत अपगच्छत अतः स्थानात् वीत विश्लिष्टा गच्छत । विसर्पत विविधमिष्टं देशं गच्छत । येऽत्र स्थाने उत्तरवेद्यां पुराणाः पूर्वमेव इदं स्थानं श्रिताः स्वामिनः ये च नूतनाः इदानीन्तनाः अस्वामिन एवाधितिष्ठन्ति इदं स्थानं ते सर्वेऽप्यपेतेति । ननु युक्तं अस्वामिनोऽपयन्तीति ; कस्य पुनर्हेतोः स्वामिनोऽप्यपयन्तीत्याह - अहोभिरिति । अहोभिः दिवसैः अक्तुभिः रात्रिभिश्च व्यक्तं दृढं वृष्ट्यादिद्वारेण अहोरात्रैर्यागार्थं दृढं सम्पादितमिदं अवसानं स्थानं अस्मै यजमानाय यष्टुकामाय ददातु प्रयच्छतु यमः सर्वस्य नियन्ता सर्वस्य स्वामी ईश्वरः स एव ददात्विति । अहरादिग्रहणं दानपौष्कल्यख्यापनार्थम्, योग्ये हि काले उदकपूर्वकं लोकप्रकाशं च कृतं दानं स्वत्वापादकमिति ॥१५॥
नृ मुणन्त्विति ॥ ये परपीडादिना परभृत्यभावादिना जीवन्तो गर्हिताः पुरुषाः ते जातिमात्रान्वयवन्तो नृशब्देनोच्यन्ते । तत्रार्थवल्लक्षणविभक्त्युत्पत्यनादरेण - उत्पाद्या वा विभक्तिः तस्याः "सुपां सुलुक्" इति लोपेन - तेषामवस्तुत्यं सूचयति । ते नराः मुणन्तु प्रतिजानन्तु - किम् ? अपेत वीतेति प्रकृतत्वात् अतः स्थानात् अपैतुम् । मुण प्रतिज्ञाने, तौदादिकः । । तथा यः तेषां नृणां मध्ये अर्यः स्वामी सोपि पातु रक्षतु अस्मान् इतोपयानेन । यद्वा - तेषां अर्यः यो ना तद्वदवस्तुभूतः सोऽप्यस्मान् पातु, तानेव वा निजभृत्यान् पातु, तानेव वा निजभृत्यान् पातु तानपेतान् स्वयमप्यन्वपैतु इति भावः । तथा ये अकृष्टाः अकर्मयोग्याः दुष्कुलप्रसूताः, ये च कृष्टजाः विशुद्धवंशजाताः, एवं स्वयमकर्मयोग्याः अन्धादयः पातकिनो वा, तेऽस्मात् स्थानात् अपयन्तु । तथा कुमारीषु कन्यासु ये हिताः निहिताः गर्भत्वेन स्थापिताः, ये च कनीनीषु निहिताः, कन्यावस्थायामेव प्रसूतपुत्राः कनीन्यः, तास्वपरिणीतासु ये गर्भत्वेन निहिताः, ये च जारिणीषु निहिताः, चोरपतिः जारः । उपलक्षणत्वात् दुष्टक्षेत्रजाः ते सर्वेऽप्युपधानस्थानात् अपयन्तु ॥१६॥
रेतःपीता इति ॥ रेतः पीतं यैः ते रेतःपीताः ।"निष्ठायाः पूर्वनिपाते जातिकालसुखादिभ्यः परवचनम्" इति निष्ठायाः परनिपातः । "जातिकालसुखादिभ्योऽनाच्छादनात्" इति प्राप्तमुत्तरपदान्तोदात्तत्वं व्यत्ययेन न प्रर्तते । आण्डपीताः अण्डान्येवाण्डानि तानि द्रवीकृत्य यैः पीतानि । यद्वा - अण्डस्थमुदकमाण्डं तद्यैः पीतं ते आण्डपीताः । उपलक्षणत्वात् अभक्ष्यभक्षिणः सर्वेऽपि पुरुषाः स्त्रियो वा इतोऽपयन्तु । तथा अङ्गारेषु ये अन्यायेन हुताः पश्वादयः प्रमादाद्वा हुताः पिपीलिकादयः पिशाचादिभावेन जगति तिष्ठन्ति तेऽपि अस्मात् स्थानात् अपयन्तु । तथा उभयान् पुत्रपौत्रकान् पुत्रकान् पौत्रकांश्च श्रुतवृत्तहीनतया कुत्सितान् अहं युवे पृथक्करोमि अस्मात् स्थानात् अपनयामि । यौतिः पृथग्भावे । छन्दसि व्यत्ययेनात्मनेपदित्वात्, आदादिकत्वात् शपो लुक् । यमराजगान् यमेन यातयितुं योग्यान् ॥१७॥
शतमिन्न्विति ॥ प्रतीकग्रहणमिदं शतमिन्नुशरद इत्यस्यास्त्रिष्टुभः । इयं च शाखान्तरीया वैश्वदेवकाण्डे "योगोयोगे" इत्यनुवाके आम्नाता । अर्थस्तु - हे देवाः "शतायुः पुरुषः" इति शतमपि शरदः संवत्सराः अस्माकं अन्ति अन्तिकस्थाः स्वल्पसंख्या एव भवन्ति । यत्र आयुषि नः अस्माकं तनूनां जरसं चक्र कुरुथ तदपि स्वल्पं, जराहीनं न लभ्यत इति भावः । तदेव दर्शयति - पुत्रा एवास्य यत्र अस्य जीर्णदेहस्य पितरः पातारो भवन्ति तस्य स्वल्पस्यासारस्य च आयुषो गमनात् प्राप्तेः प्रागेवायुषो मध्यात् अस्मान् मा रिरीषत मामीमरत शतमन्यूनमेव दातव्यमिति ॥१८॥
अदो यदिति ॥ अदो दृश्यमानं विलम्बं विविधं लम्बनीयं विविधं शब्दनीयं वा विविधं वा । लम्बयन्ते शब्दयन्ति यत्र तादृशं, विविधं लम्बनीयं वा शब्दभेदेन एकमेव वस्तु विकल्प्यत इति । ईदृशं ब्रह्म यत् अदः सर्वेषामेव पित्रादीनामपि विलबं पित्रादिविकल्पा अप्यस्यैवेति । लबिशब्दे, घञर्थे कः । यद्वा - यत्पूर्वोक्तं ब्रह्म तत्सर्वेषां पित्रादीनामपि विलबं विविधमवलम्बनम् । तदेव सर्वेऽप्यवलम्बन्ते । । न तेन विना कस्यचित् कदाऽपि आत्मलाभ इति । विहायसां विहायसि स्थितानाम् । तात्स्थ्यात्ताच्छब्द्यम् ॥१९॥
कामप्रयवणमिति ॥ इयमास्तारबृहती चतुष्पदा । कामाः प्रकर्षेण यूयन्ते प्राप्यन्ते येन तत् कामप्रयवणम् । यद्वा - यवनं पृथक्करणं तन्निवृत्तिः प्रायवणं प्रस्मरणप्रस्थानादिवत्, तेन कामाः प्राप्यन्ते येन तत् कामप्रयवणम् । ईदृशं मे मम अस्तु तद्ब्रह्म तत्प्रसादेन तस्येव ममापि कामाः प्रकर्षेण सङ्कल्पमात्र एव सम्पद्यन्ताम् । किं कारणमित्याह - उक्तेन याथात्म्यज्ञानेन स एव सनातनोऽस्मीति ममेदं हृदयं हृद्याविष्कृतं तत्प्रसादेन तस्मादिति हिशब्दो हेतुभावमाचष्टे । यद्वा - कामप्रयवणमिति भावे ल्युट् । कामानां प्रकर्षेण सम्पत्तिः ममास्तु । स ह्येवास्मि सनातनः । तस्मात्तादृशेन मया किं दुष्प्रापमिति । यद्वा - कामानां प्रदातारः कामप्राः देवाः । प्रापूरणे, आतोऽनुपसर्गे कः । तैस्सह यवनं मिश्रणं कामप्रयवणं देवत्वप्राप्तिः ममास्तु । छान्दसं णत्वम् । स ह्येव सनातनोऽस्मि यस्सर्वदेवमयः इति अतो हेतोः मम नाकः स्वर्गः यत्र कं दुःखं नास्ति ब्रह्मश्रवः ब्रह्मशब्दवत् श्रवणं यस्य ब्रह्मेत्येवं यत् ब्रह्मशब्देनैव श्रूयते तच्च मम, रायो हिरण्यादयोऽपि मम सन्तु, धनं च मम धिनोतीति धनं स्त्र्यादि । एतत् पुरुषार्थचतुष्टयमपि मे सम्पन्नमिति । तस्मात् यूयमपि हे आपः ! हे अबीषअटकाः ! देवीः देवनशीलास्सत्यः इह अस्माकं कर्मणि पुत्रान् पश्वादीन् आहित आभिमुख्येन स्थापयत । दधातेः हिभावः शपो लुक्च छान्दसः । यद्वा - हिनोतेः अन्तर्भावितण्यर्थस्य शपो लुक् । पुत्रादीनिह गमयतेति । अत्राप इत्यस्य व्यत्ययेन आमन्त्रितनिघाताभावः । केचिदाहुः - पञ्चपदा पङ्क्तिरियम् । तत्र "आपो देवीरिहाहित" इति पञ्चमः पादः । तत्र पदादित्वान्निघाताभावे षाष्ठिकमाद्युदात्तत्वमिति ॥२०॥
इत्यारणअयके प्रथमे सप्तविंशोऽनुवाकः ॥२७॥  
अथ द्वे उपदधाति - विशीर्ष्णीमिति ॥ "स तान्वाच्यायया" इति द्वितीया त्र्यवसाना । तत्र प्रथमाऽनुष्टुप् । द्वितीया षट्पदा जगती । विगतं शिरो यस्यास्सा विशीर्ष्णी । गृध्रशिर इव शिरो यस्यास्सा गृध्रशीर्ष्णी । "अन उपधालोपिनः" इति ङीप् । विशीर्ष्णीनाम्नीं गृध्रशीर्ष्णीनाम्नीं च निर्ऋतिं अलक्ष्मीं इतः स्थानात् अपहथः अपजहि हे अग्ने ! । व्यत्ययेन द्विवचनम् । तथा परिबाधादिनाम्नश्च निर्ऋतिपुरुषानपजहि परितो बाधनशीलः परिबाधः श्वेतः कुक्षिर्यस्य स श्वेतकुक्षः । अकारस्समासान्तः । न्यग्भूता जङ्घा यस्य निजङ्घः । शबलं शुक्लमिश्रमुदरं यस्य स शबलोदरः ॥१॥
स तानिति ॥ हे अग्ने ! स त्वं तान् सर्वान् वाच्यायया सह नाशय । वाच्यान्यवद्यानि आत्मन इच्छतीति "सुप आत्मनः क्यच्" "अप्रत्ययात्" इत्यकारप्रत्ययः । वाच्याया वाच्यापादिनी काचिदलक्ष्मीः परिबाधादिसहचारिणी । अतः तान् सहैव नाशय । यद्वा - वाच्या नामालक्ष्मीः यद्योगात्पुरुषा अपि वाच्या भवन्ति, तां च नाशयेति सम्बध्यते । द्वितीयाया आकारः । कीदृशी सा ? यया सह परिबाधादयो वर्तन्त इति तान् सर्वान् संदृशः संदृष्टानेव नाशय सांदृष्टिकमेव तेषां नाशं कुरु । किञ्च - ईर्ष्यासूये ईर्ष्यामसूयां च बुभुक्षां मन्युं कृत्यां च परप्रयुक्तां ये दीधिरे दीपयन्ति । दीधीङो लिटि "ईवर्णयोर्दीधीवेव्योः" इति लोपः । यद्वा - दधातेर्लिटि "बदुलं छन्दसि" इत्यभ्यासस्येत्वम् । "तुजादीनाम्" इति दीर्घत्वम् । ये ईर्ष्यादीन् पुरुषेषु धारयन्ति स्थापयन्ति तानपि संदृशो नाशय रथेन किंशुकावता किंशुकवता चरत इति । "मतौ बह्वचः" इति दीर्घत्वम् ॥२॥
इत्यारण्यके प्रथमे अष्टाविंशोऽनुवाकः ॥२८॥  
अथ तिस्र उपदधाति - पर्जन्यायेति ॥ प्रथमतृतीये त्रिपदे गायत्र्यौ । द्वितीया त्रिष्टुप् चतुष्पदा । पर्जन्याय प्रगायत प्रकर्षेण शब्दयत स्तुतिं कुरुत । दिवस्पुत्राय तत्रोत्पन्नत्वात् । "षष्ठ्याः पतिपुत्र" इति सत्वम् । मीढुषे सेचनसमर्थाय स च नः अस्माकं यवसं भक्ष्यं ऋच्छतु समर्पयत्विति ॥१॥
इदं वच इति ॥ वचः स्तुतिवाक्यं पर्जन्याय स्वराजे स्वायत्तदीप्तये अस्माभिः क्रियते । इदं च तस्य पर्जन्यस्य हृदो हृदयस्य अन्तरं अन्तरवस्थितमस्तु, हृद्यमस्तु तस्येति यावत् । यथा च तत् तथा भवति तथा युयोत मिश्रयत, हे ऋत्विग्यजमानाः ! तस्य हृदये अवस्थितं कुरुत । यौतेः व्यत्ययेन शपः श्लुः । "तप्तनप्तनथनाश्च" इति तबादेशः । ततश्च मयोभूः सर्वेषां सुखस्य भावयिता वातोऽस्तु । भरतेरन्तर्भावितण्यर्थात् क्विप् । तथा विश्वकृष्टयः सर्वे मनुष्याः अस्मे अस्माकं सम्बन्धिनः पुत्रपौत्रादयः मयोभुवः सन्तु । ओषधीः ओषधयश्च सुपिप्पलाः शोभनफलाः सन्तु देवगोपाः देवानां गोपयित्र्यः सन्तु यागसाधनेन । "गतिकारकयोरपि" इत्यसुन् । वचनव्यत्ययेनैकवचनम् ॥२॥
यो गर्भमिति ॥ यो देवः पर्जन्यः ओषध्यादीनां गर्भं कृणोति करोति उत्पादयति तस्मै प्रगायतेति । पुरुषीणां मनुष्यस्त्रीणाम् । मनुष्यपर्यायोऽपि पुरुषशब्दोऽस्ति, तस्मात् पुंयोगलक्षणो ङीष् । अर्वतां अश्वानाम् ॥
इत्यारण्यके प्रथमे एकोनविंशोऽनुवाकः ॥२९॥  
अथ तिस्र उपदधाति - पुनर्मामिति ॥ प्रथमतृतीये अनुष्टुभौ । द्वितीया संस्तारबृहती । पुनर्मामिन्द्रियमैतु यदन्यायेन सिक्तं रेतः तत्पुनरपि मामेवागच्छतु । तथा आयुश्च मां पुनरैतु यदाचारवर्जनादिना मत्तो विनिर्गतं तत्पुनरपि मामेवागच्छतु । भगश्च मामैतु पुनः या पापाभिभूतं मां विहाय गता श्रीस्सा मामेव पुनरैतु । ब्राह्मणं च पुनर्मामैतु ब्रह्मण इदं ब्राह्मणं ब्रह्मवर्चसम् । "ब्राह्मोजातौ" इति लोपो व्यत्ययेन न प्रवर्तते । असत्प्रतिग्रहादिना यन्मत्तोऽपगतं तत्पुनरपि प्राप्नोतु । द्रविणं बलं शक्तिः तच्च पुनरैतु माम् । कर्मलोपादिना या मत्तोपगता शक्तिः सा च पुनरागच्छतु ॥१॥
यन्मेद्येति ॥ यन्मे मम रेतः अद्य कर्मकाले अतः पृथिवीमस्कान् स्कन्नम् । स्कन्देर्लुङि "वदव्रज" इति वृद्धौ इतो लोपः । "बहुलं छन्दसि" इति ईडभावे हल्ङ्यादिसंयोगान्तलोपौ । यच्च रेतः स्कन्नं ओषधीरप्यसरत् अपिसंसृष्टं ओषधीषु संसृज्यावस्थितं यच्चापोऽप्यसरत् अप्सु संसृज्य स्थितम् । विभक्तिव्यत्ययेन प्रथमा । तदिदमहं पुनराददे एनेनोपधानेन दीर्घायुत्वाय मम दीर्घायुष्ट्वाय । छान्दसो वर्णलोपः । तता वर्चसे बलाय तेजसे वा ॥२॥
यन्मे रेत इति ॥ यन्मे रेतः प्रसिच्यते प्रशस्तं सिच्यते ऋतौ स्वदारेषु यच्च मम तथा सिक्तं रेतः पुनराजायते आभिमुख्येन प्रजात्वेनोत्पद्यते तेन शोभनपरिणामेन रेतसा माममृतं अमरणधर्माणं कुरु हे अग्ने !। तथा तेन मां सुप्रजसं शोभनापत्यमेव कुरु, निन्दितापत्यो मा भूवं त्वत्प्रसादेन । "नित्यमसिच् प्रजामेधयोः" इत्यसिच् समासान्तः ॥३॥
इत्यारण्यके प्रथमे त्रिंशोऽनुवाकः ॥३०॥  
अथ वैश्रवणयज्ञमन्त्राः - तत्र "अद्भ्यः" इति चतसृभिः वैश्रवणमावाहयति ॥ सर्वा अनुष्टुभः । तृतीया त्रिष्टुप् । अद्भयः अपां कर्मणाम् । कर्मणस्सम्प्रदानत्वात् चतुर्थी । अपां तिरोधाः तिरोधाता छादकः । "आतो मनिन्" इति विच्, कृदुत्तरपदप्रकृतिस्वरेण उत्तरपदान्तोदात्तत्वम् । जायत अजायत । "बहुलं छन्दस्यमाङ्योगेऽपि" इत्यडभावः । अनादिवैश्रवण आमन्त्र्यते कुबेरः । हे कुबेर ! त्वया निगृहीतो यो वैश्रवणः विश्रवसोऽपत्यम् । शिवाद्यणन्तः । स खलु तव अद्भ्यः तिरोधा जायते । तव कर्मणां तिरोधायक आसीदिति हेतुना तं तिरोहितवानसि त्वं अतोऽस्माकमपि सपत्नान् शत्रून् तिरोधेहि नाशय । तिरश्शब्दे निपातत्वादाद्युदात्तः । ये नाम केचन अस्माकमपः कर्माणि अश्नन्ति तिरोदधति नाशयन्ति तेऽपि सर्वे त्वया निगृहीतव्याः । तदर्थं इमं अस्मद्यज्ञं आगच्छेति ॥१॥
त्वाष्ट्रीमिति ॥ त्वष्ट्रा निर्मितां मायाम् । अद्भुतत्वात् रथो मायेत्युच्यते । बहुमायत्वाद्वा । तादृशं रथमास्थाय । पुनश्च विशेष्यते - सहस्रबन्धुरं सहस्रवन्धुरं अराणां सहस्रं यस्मिन्नस्ति तच्चक्रं सहस्रम् । मत्वर्थीयोकारः । तादृशचक्रवती धूर्यस्य रथस्य स सहस्रवन्धुरः । वर्णव्यत्ययेन मतुप्तकारस्य नकारः । यद्वा - "छन्दसीवनिपौ" इति विनिप्रत्ययः, तलोपाभावः छान्दसः, नकारोपजनो वा व्यत्ययः । एवं ह्यन्तोदात्तत्वं उपपन्नं भवति पुरुश्चक्रं बहुचक्रम् । त्रिचक्रादित्वात् उत्तरपदान्तोदात्तत्वम् । सहस्राश्वं गतम् । ईदृशं रथं आस्थाय अस्माकं बलिं प्रतिष्ठाहेतुं पूजामायाहि आगच्छ वैश्रवण त्वम् ॥२॥
यस्मा इति ॥ यस्मै सर्वाणि भूतानि बलिं पूजां धनादिरूपां आवहन्ति उपहरन्ति धनं प्राणिनं सस्त्रादि रत्नादि वा । गावः गाः । विभक्तिव्यत्ययः । कश्चिदाह - काः ? गाश्च वासश्चेति । वस्तेः क्विप् । स्वरस्तु नोपपद्यते । व्यत्ययो वाऽनुदात्तत्वम् । हस्ति हस्तिसंज्ञं वस्तु वस्तु हिरण्यं अश्वान् गतम् । तस्य यज्ञियस्य यज्ञार्हस्य वैश्रवणस्य सुमतौ कल्याणमनने अनुग्रहबुद्धौ असाम भूयास्म । उत्तमस्य पित्वाद्धातुस्वरः । पादादित्वान्न निहन्यते । "नञ् सुभ्याम्" इति सुमतिशब्दोऽन्तोनुदात्तः । "यज्ञर्त्विग्भ्यां घखञौ" इति घः । पुनश्च विशेष्यते वैश्रवणः - श्रियं बिभ्रतः अन्नमुखीं अन्नप्रधानाम् । छान्दसः स्त्रीप्रत्ययः । विराजं विविधं राजमानां अस्मान् शीघ्रमायाहीति ॥३॥
सुदर्शन इति ॥ सुदर्शनादयः पर्वताः । शोभनदर्शनः सुदर्शनः । क्रौञ्चाकृतिः क्रौञ्चः । मेनकायाः अपत्यं मैनागः । वर्णव्यत्ययेन गकारः । महान् गिरिः महागिरिः सुदर्शनादीनां विशेषणम् । "महान् व्रीह्यपराह्ण" इति व्रीह्यादिग्रहणस्य उपलक्षणत्वात् छान्दसं पूर्वपदप्रकृतिस्वरत्वम् । तेषु सुदर्शनादिषु यत् तव नगरं शतद्वाट्टारगमन्ता शतद्वाट्टारगमन्तं द्वारः द्वाराणि अट्टाराः कक्ष्याविशेषाः गमन्ताः रथ्याः । गमेरौणादिको झच् वसन्तादिवत् । शतं द्वारादीनि यस्मिन् तत् शतद्वाट्टारगमन्ता । "सुपां सुलुक्" इत्याकारः, छान्दसं त्र्युदात्तत्वम् । तादृशं तन्नगरं इदानीं संहार्यं उपसंहृतव्यापारं कार्यम् । शीघ्रमिहागन्तव्यमिति भावः । इह हि त्वय्यागते तत्र द्वाराणि पिधीयन्ते अट्टाराश्च निषिध्यन्ते रथ्याश्च निवृत्तजनसञ्चारा भवन्ति ॥४॥
अतः परं ब्राह्मणम् ॥ इति मन्त्राः आवाहनमन्त्रा उक्ताः । अत ऊर्ध्वं वैश्रवणयज्ञस्य कल्पः प्रयोग उच्यते । यदि बलिं हरेत् । अनग्नौ बलिहरणस्य पाक्षिकत्वं वक्ष्यति । तस्मिन् पक्षे "हिरण्यनाभये" इति बलिं दद्यात् । हिरण्यस्य नाभिः नहनं हिरण्यनाभिः हिरण्यं सर्वमस्मिन् नद्धमिति । "समासस्य" इत्यन्तोदात्तत्वम् । विविधं तुदतीति वितुदिः शत्रूणाम् । "इक्कृष्यादिभ्यः" इतीक्प्रत्ययः । यद्वा - सर्वानपि प्राणिनो हिरण्यं दुर्लभं कुर्वन् वितुदतीति वितुदिः गुह्यकाधिपतिः । कौबेराय कुबेरपुत्राय शिवाद्यणन्तो द्रष्टव्यः । अयं वलिः उपह्रियते । सः इमं बलिं गृह्णातु । तस्मै सर्वभूताधिपतये अधिकं पालयित्रे नमः सर्वभूतानां यक्षगुह्यकानां वा स्वामिने नमः । अथ एवं बलिं हृत्वोपतिष्ठेत "क्षत्रं" इति मन्त्रेण । अनुष्टुप्प्रकारोऽयम् । "उपान्मन्त्रकरणे" इत्यात्मनेपदम् । क्षतात्त्रायते यत् तत् क्षत्रं तादृक्स्वभावं क्षत्रं क्षत्त्रियो नाम वैश्रवणः वयं च ब्राह्मणास्स्मः । ब्रह्मक्षत्रे च परस्पररक्षिते । अतो नमः ते अस्तु मा मा हिंसीः । गतम् । अस्मात् कारणात् इमं बलिमनुप्रविश्य एतत् अन्नं अद्धि भक्षय । एतदुक्तं भवति - यस्मादावां ब्रह्मक्षत्रे यस्माच्चाहं नमस्करोमि यस्माच्चाहिंस्योऽहं अस्मात्कारणात् उच्यसे प्रविश्य अन्नमद्धीति । अतः सोढव्यो नियोगार्थ इति ॥५॥
अथ तमग्निं आदधीत स्थापयेत् यस्मिन् अग्नौ एतत् बलिहरणाख्यं कर्म प्रयुञ्जीत । तस्यायं मन्त्रः - तिरोऽधा भूः इत्यादिः । तिरः अधाः धेहि । छान्दसो लुङ् । भूः भूत्वा सर्वाणि भूतजातानि स्वमहिम्ना छादय । यद्वा - भूर्लोकं स्वतेजसा तिरोधेहि । एवं उत्तरे पर्याये गताः । तथा च कुर्वन् सर्वेषां लोकानां आधिपत्ये अधिपतावस्मिन्नग्नौ सीद । अत्र तिरोधेहि च सर्वेषां लोकानामाधिपत्ये सीद च इति चार्थस्य विद्यमानत्वात् । "चादिलोपे विभाषा" इति प्रथमा तिङ्विभक्तिर्न निहन्यते । तेनाडागम उदात्तः ॥६॥
अथ आधानानन्तरं तमग्निमिन्धीत उद्दीपयेत् तिरोऽधा भूस्स्वाहा इत्यादिभिर्मन्त्रैः । तेच गताः । यस्मिन्काले अस्य आरुणकेतुकस्याग्नेरङ्गभूताः सर्वा आहुतयो हुता भवेयुः अपि ब्राह्मणमुखीनाः ब्राह्मणं मुखमुपायो यासां ताः ब्राह्मणमुखीनाः । स्वार्थिकः खः । "रुद्रो वा एष यदग्निस्स एतर्हि जातः" इत्यादिब्राह्मणप्रापिताश्शतरुद्रादयो ब्राह्मणमुखीनाः अपि यस्मिन् काले हुता भवेयुः तस्मिन् काले अह्नः सम्बन्धिनि एतद्वलिकर्म प्रयुञ्जीत । अथ कालान्तरं विधीयते - परस्सुप्तजनाद्वेपीति । सुप्ता जना यस्मिन् काले स सुप्तजनः तस्मात् परः परस्सुप्तजनः । पारस्करादित्वात् सुट्, पूर्वोत्तरपदयोर्युगपत्प्रकृतिस्वरत्वं च । ततो ल्यब्लोपे पञ्चमी । अन्य आह - वेपनमस्यास्तीति वेपि इदं बलिकर्म अतिपन्नं चेत् वेपनकर्म भवति । तस्मात् परस्सुप्तजनात् कुर्यात् शीघ्रं कुर्यदिति यावत् । इदं बलिकर्म प्रमाद्यन्तं अवधानहीनं न आध्यापयेत् सुवृत्तमेव ग्राहयेत् । अथ य एवं एतत् बलिकर्म वेद तस्य सर्वार्था सर्वेऽप्यभिमता अर्थाः सिध्यन्ते स्वयमेवाचिरात् सम्पद्यन्ते । अन्तर्भावितण्यर्थस्य कर्मकर्तर्यात्मनेपदम् । अथ इदं बलिकर्म अजानताम् अविदुषां सम्बन्धिनः पुत्रादयः सर्वेऽपि क्षुध्यन्ति । यद्वा - इदमजानताम् अत एव क्षुध्यन् क्षुध्यताम् । विभक्तिव्यत्ययः । एतदज्ञानेन क्षुधा पीडितानां सर्वेऽपि पुरुषार्था न सिध्यन्ते ॥७॥
अथ बलिहरणमन्त्राः - यस्ते विघातुक इति ॥ इयं चास्तारपङ्क्तिः । यस्ते तव भ्राता विघातुकः सर्वेषां हिरण्यलाभविघ्नकरणशीलः ममान्तर्हृदये ध्येयत्वेन श्रितः तस्मै इदमग्रपिण्डं प्रथमपिण्डं प्रधानपिण्डं वा जुहोमि । अतः समे अर्थान् अभिमतान् पुरुषार्थान् प्रयोजनानि वा मा विवधीत् मा तेषां विघातुकोभूत् अपि तु तान् मयि किं ? सामर्थ्यात् अभिमतत्वाच्च दधातु । स्वाहेति प्रदानार्थः ॥८॥
अथोपस्थानमन्त्राः - राजाधिराजायेत्यादि ॥ इयं तु जगती । राज्ञामप्यधिराजो राजाधिराजः सर्वेभ्यो राजभ्योऽदिकं राजत इति । प्रसह्यसाहिने प्रसह्य सर्वानर्थान् साधयितुं यस्सहते अभिभवति वा तस्मै वैश्रवणाय वयं नमस्कुर्महे । स च वैश्रवणः कामकामाय काम्यानर्थान् हिरण्यादीन् कामयमानाय मह्यं कामान् ददातु काम्यानर्थान् प्रयच्छतु । कस्य काम्यान् ? मे मम कामान् मया ये काम्यन्ते तानेव ददातु । अत्र यदि मे कामानिति न विशिंष्यात् तदा अन्यकामान् अनिष्टफलानप्यस्मै दद्यात् । अथ यदि मह्यमिति न ब्रूयात् एतदीयान् कामान् कस्मैचित्कामकामाय दद्यात् । कामकामायेति इदानीं किमर्थं ? शीघ्रप्रदानार्थं ; यदा कामान् कामये इदानीमेव ददात्विति । इतरथा इतरान्प्रति एतदीयान् कामान् अस्मा एव कदाचिद्दद्यात् । "शीलिकामि" इत्यादिना णः; पूर्वपदप्रकृतिस्वरत्वं बाधित्वा पूर्वोत्तरपदयोर्युगपदाद्युदात्तत्वं छान्दसम् । कामानां काम्यानां हिरण्यादिधनानामीश्वरस्स्वामी । यद्वा - कामानामिच्छानामीश्वरः यथाकामं निर्वर्तयितुं क्षमः । केचिदाहुः - यथा यथा कामयन्ते पुरुषाः सोऽर्थस्तथा तथा सम्पद्यत एव । तस्य गृहीता वैश्रवणः ईश्वरेण कृतः । अतोऽसौ कामेश्वरः । स त्वनेन बलिकर्मणा आराधितः कामकामायैव कामान् प्रयच्छतीति । महाराजवेषो महाराजः दर्शनीयविग्रह इति । पदत्रयमप्यन्तोदात्तम् ॥९॥
केतवो अरुणासश्चेत्यादिरुपस्थानविशेषो व्याख्यातः । सूत्रकारेण त्वन्यथा प्रयोग उक्तः । स इह ब्राह्मणविरोधाच्चिन्त्य इति नोक्तः । इदं च कर्मान्तरमारुणकेतुके व्याख्यातम् । तदन्यत्रापि ब्राह्मणोक्तं कर्तव्यम् ; यथाऽग्निहोत्रादिष्वबीष्टकोपधानम् ॥१०॥
इत्यारण्यके प्रथमे एकत्रिशोऽनुवाकः ॥३१॥  
संवत्सरमेतदित्यादि ॥ एतत् वक्ष्यमाणं व्रतं नियमरूपं संवत्सरं चरेत् । संवत्सरे द्वौ वा मासौ । तुल्यत्वाद्विकल्पः । "आरुणकेतुकं चेष्यमाणस्य पुरस्तादेद्व्रतं विधीयते । स्वाध्यायेऽपि" इति सूत्रकारवचनात् अध्येष्यमाणानामपि भवति । अथ तद्व्रतस्वरूपमाह - नियमस्समासेनेति । नियमः कर्तव्यः नियतो वर्तत इति समासेन संक्षेपेण समुदायरूपेण व्रतस्वरूपं जानीयात् । अथ तस्मिन् नियमसामान्ये नियमविशेषाः वक्ष्यमाणा ज्ञातव्याः । सामान्येन प्रतिज्ञातस्य नियमस्य "को नियमः कथंलक्षणः" इत्याद्यपेक्षायां "त्रिषवणं" इत्यादिना तत्प्रकारविशेषा उच्यन्त इति । यथा - "अथातो धर्मजिज्ञासा" इति सामान्येन धर्मो जिज्ञास्य इति प्रतिज्ञाय "को धर्मः कथंलक्षणः" इत्याद्यपेक्षायां "चोदनालक्षणोऽर्थः" इत्यादिना धर्मस्वरूपादिकं प्रतिपाद्यते; एवमिदं द्रष्टव्यम् । त्रिषवणं सवनत्रयेऽपि उदकोपस्पर्शी स्यात् । सूयतेऽस्मिन् सोम इति सवनम् । त्रयाणां सवनानां प्रातस्सवनादीनां समाहारः त्रिषवणम् । उदकोपस्पर्शनं स्नानम् । चतुर्थकालपानभक्तस्यात् यस्मिन् काले क्षीरादि पिबति भक्तं चाश्नाति ततश्चतुर्थे काले पानं भक्तं च यस्य स चतुर्थकालपानभक्तः । पीयत इति पानं क्षीरादि । भक्तमन्नम् । यस्य यद्विहितं तस्य तच्चतुर्थे काले भवति । यथा - आद्ये अह्नि भुक्त्वा उत्तरेद्युर्नक्तं भुञ्जीत । ततस्तृतीयमहोरात्रं लङ्घयित्वा चतुर्थस्याह्नि भुञ्जीतेत्यादि । अहरहर्वेति विकल्पः । भक्षाणां समूहो भैक्षम् । औदुम्बरीभिः उदुम्बरावयवैः । "अनुदात्तादेश्च" इत्यञ् । समिद्भिः प्रादेशमात्राभिः शुष्काभिः अग्निं परिचरेत् । पुनर्मामैत्विन्द्रियमित्येतेनानुवाकेन । स च पूर्वत्र व्याख्यातः । उद्धृताश्च परिपूताश्च वस्त्रादिना उद्धृतपरिपूताः । "पूर्वकालैक" इति समासः । ताभिः अद्भिः कार्यं आचमनादिकं कुर्वीत । स्नानं च अवगाह्यैव । असंचयवान् भैक्षपक्षादन्यत्र पानादिसाधनस्य सङ्ग्रहवान् न स्यात् । असमर्थसमासः । "अग्नये स्वाहा" इत्यादिभिः स्वाहाकारान्तैः मन्त्रैः व्रतहोमाः कर्तव्याः, होमा इति वचनात् । "जुहोतिचोदनस्वाहाकारप्रदानः" इति । व्रतग्रहणं यावद्व्रतसमाप्ति होतव्या इति सूचनार्थम् । प्रवर्ग्यवदादेशः विधिस्स्यात् प्रवर्ग्यकार्याण्यत्र प्राप्यन्ते । यथा "मदन्तीरुपस्पृश्य शान्तिं कृत्वा" इत्येवमादीनि । अरुणाः काण्डऋषयः अरुणनामानः आरुणकेतुककाण्डस्य ऋषयः । तेन एभ्योऽपि व्रतहोमाः कर्तव्या इत्युक्तं भवति । तत्र "प्रवर्ग्यवदादेशः" इति वचनात् प्रथमं काण्डमुपाकृत्य अनन्तरं "उपाकरणे समापने च ऋषिर्यः प्रज्ञायते । सदसस्पतिर्द्वितीयः" इति "अरुणेभ्यः स्वाहा" इति हुत्वा "अग्ने व्रतपते आरुणकेतुव्रतं चरिष्यामि" इत्यादि कुर्यात् । उक्तं च - 
काण्डोपकरणेष्वेतान् पुरस्तात् सदस्पतेः । जुहुयात्काण्डसमाप्तौ च श्रुतिरेषा सनातनी ॥ इति 
अरण्येऽधीयीरन् अरण्यमध्ये इत्यर्थः । भद्रं कर्णेभिरिति द्वे शान्त्यर्थं जपित्वा महानाम्नीभिः "आपमापां" इत्यादिभिः उदकं मदन्तीं संस्पृश्य तं ब्रह्मचारिणा संस्पर्शयित्वा तं ब्रह्मचारिणे आचार्यो दद्यात् व्रते नियुञ्जीत व्रतं कारयेदिति यावत् । चेष्यमाणस्य तु अध्वर्युः कारयेत् । शिवा नश्शन्तमेत्योषधीः फलपाकान्ताः आलभते स्पृशति । सुमृडीकेति भूमिं आलभत इत्येव । एवमपवर्गे अपि कर्तव्यम् । फलप्राप्तौ अध्ययनक्रियासमाप्तिः अपवर्गः । धेनुर्दक्षिणा देया । कंसं भोजनपात्रं वासश्च क्षौमं क्षुमा अतसी तस्याः विकारः क्षौमम् । अन्यद्वा शुक्लं कार्पासविकारादि यथाशक्ति वा देयम् । अशक्तौ न धेन्वादिनिर्बन्धः । एवं उक्तप्रकारेण स्वाध्यायधर्मेण प्रवर्ग्यं मदन्तीः महानाम्नीभिः उपस्पृश्येत्यादिकमावर्त्यावर्त्य अरण्येऽधीयीत । यत् "अरण्येऽधीयीत" इत्युक्तं तदेवं विशिष्टं कुर्यादिति । एवमधीयानः तपस्वी भवति पुण्यः च भवति । तपस्वी स्वाध्यायवान् "तपो हि स्वाध्यायः" इति ब्राह्मणम् । पुण्यस्सुकृती । अभ्यासो मङ्गलार्थः, मङ्गलान्तानि हि ब्राह्मणान्यध्येतॄणां पापक्षपणार्थानि भवन्तीति ॥१॥
इति भट्टभास्करमिश्रविरचिते ज्ञानयज्ञाख्ये तैत्तिरीयारण्यकतन्त्रे आरुणकेतुके प्रथमप्रपाठके द्वात्रिंशोऽनुवाकः समाप्तः ॥३२॥
प्रपाठकश्च समाप्तः ॥१॥  
