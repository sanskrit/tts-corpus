+++
title = "०४ अदाभ्यांशुग्रहमन्त्रब्राह्मणम्"

+++


'अथैतेषां मन्त्राणां ब्राह्मणम् - एतद्वा इत्यादि ॥ सामान्यविवक्षया एकवचनम् । अपामेतानि गुह्यानि गोपनीयानि यदाधावानां मान्दादीनि द्वादशानामाधावानाम् । यथोक्तमाचार्येण - 'द्वादशभिराधावैराधावनामकैराधूनोति' इति । तस्मादेतैर्नामभिराधावने क्रियमाणे आपस्तृप्ता दिवो वृष्टिमुत्पादयन्ति; सर्वस्थितिहेतुत्वादस्य ॥

2शुक्रं ते इत्यदाभ्यग्रहणमन्त्रः ॥ 'अह्नो रूपेण सूर्यस्य रश्मिभिः' इति यद्द्वयमुपात्तं, तदभिप्रायमाह – एतद्वा इति । विशेषणोपादानसामर्थ्याद्विशिष्टमह्नो रूपं गृह्यते यद्वृष्टेरुत्पादकं भवति । सूर्यरश्मीनां च वृष्टिकारणतया पृथगुपादानात् तद्विरहितं यद्रात्रिप्रायमह्नो रूपं तेन सूर्यरश्मिभिश्च शुक्रं रसं गृह्णामीति वदन् दिवो वृष्टिं च्यावयति पातयतीति । तत्रैव मन्त्रे 'आस्मिन्नुग्राः' इति यदाह एतद्यथा यजुषाभिहितं तथा भवत्येव । यजुरिति मन्त्रनाम, यजुर्वेदाम्नातो वा मन्त्रो यजुरित्युच्यते ॥

3ककुहमिति आदायोत्थानमन्त्रः ॥ एतद्वा इति । सर्वलोकस्थितिहेतुत्वात् इन्द्रस्य प्रधानं रूपं वृष्टिरिति । ततश्च संकीर्तनाद्वृष्टेः स्वरूपं वृष्टिं लभते ॥

4यत्ते सोममिति होममन्त्रः ॥ एष खलु हविषा हविर्यजति योदाभ्यं गृहीत्वा सोमाय जुहोतीति मन्त्रो वदतीति भावः ।
Mantra

परा॒ वा ए॒तस्यायु॑ᳶ प्रा॒ण ए॑ति ।  
योऽꣳ॑शुङ्गृ॒ह्णाति ।  
आ न॑ᳶ प्रा॒ण ए॑तु परा॒वत॒ इत्या॑ह  ।

परा वा इत्यादि । परैति विनश्यत्यायुश्च प्राणश्च । तस्मादंशुं हुत्वा 'आ नः प्राणः' इति हिरण्यमभिव्यनन्नाह ।
Mantra
आयु॑रे॒व प्रा॒णमा॒त्मन्ध॑त्ते ।

आयुः प्राणं चात्मनि स्थापयति ।
Mantra
अमृत॑मसि प्रा॒णाय॒ त्वेति॒ हिर॑ण्यम॒भि व्य॑निति ।  
अ॒मृत॒व्ँवै हिर॑ण्य॒म् , आयु॑ᳶ प्रा॒णो॑ऽमृते॑नै॒वायु॑रा॒त्मन्ध॑त्ते ।

अमृतमसीति । तत्रैव मन्त्रे 'अमृतमसि' इति यदाह, यच्च हिरण्यमभिव्यनिति तेनामृतात्मना हिरण्येन आत्मन्यायुर्धत्ते ।
Mantra
श॒तमा॑नम्भवति ।  
श॒तायु॒ᳶ पुरु॑षश्श॒तेन्द्रि॑य॒ आयु॑ष्ये॒वेन्द्रि॒ये प्रति॑ तिष्ठति ।

शतमानमित्यादि । व्याख्यातम् । आयुषीन्द्रिये वीर्ये च प्रतिष्ठितो भवति ॥

5अप उपस्पृशतीत्यादि ॥ गतम् । 'इन्द्राग्नी मे' इत्यादिभिः अन्तर्वेद्यद्भिर्मार्जयन्ते इति ॥

इति तृतीये तृतीये चतुर्थोनुवाकः ॥