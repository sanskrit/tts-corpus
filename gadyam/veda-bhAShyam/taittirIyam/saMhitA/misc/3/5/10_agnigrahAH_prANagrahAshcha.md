+++
title = "१० अग्निग्रहाः प्राणग्रहाश्च"

+++


1अथ तृतीयेऽह्नि प्राजापत्यमतिग्राह्यं गृह्णाति - त्वे क्रतुमपि वृञ्जन्तीत्येकां त्रिष्टुभमनुद्रुत्य उपयामगृहीतोसीति यजुषा ॥ त्वे तव । 'सुपां सुलुक्' इति शे आदेशः । क्रतुं कर्म पूजादिकं विश्वे सर्वेऽपि वृञ्जन्ति सकृदनुष्ठाय संस्थापयन्ति । तत्र द्विरनुष्ठानं, तेनैते स्मः अस्मदादीनां विलक्षणानां यज्ञकर्मणि वर्तमानानां सः स्वभाव इति । ये त्रिरनुतिष्ठन्ति ते ऊमाः अवितारस्सर्वस्य अस्मत्तोपि विलक्षणाः देवा भवन्ति, देवानां स स्वभाव इति । तस्मादस्माभिः द्वितीयः प्राजापत्यग्रहो गृह्यते इति । त्रिरिति । एकवाक्ये पदात्परत्वाभावाद्भवन्तीति न निहन्यते । अवतेरौणादिके मत्प्रत्यये 'ज्वरत्वर' इत्यादिना ऊठ् । तस्मात्स्वादोः पूर्वस्मात् प्राजापत्यात् स्वादीयः स्वादुतरमेतत् स्वादुना दध्यादिना संसृज संसृजामि । पुरुषव्यत्ययः, 'द्व्यचोतस्तिङः' इति संहितायां दीर्घत्वम् । अतस्त्वमपि हे प्रजापते ग्रह एव वा । मधु मधुनः फलस्य साधनमेतत्कर्म मधुना कर्मफलेन सुष्ठु अभियोधि आभिमुख्येन संसृज । 'वा छन्दसि' इत्यपित्त्वाभावेनाङित्त्वात् 'अङितश्च' इति धिभावः, 'उतो वृद्धिः' इति व्यत्ययेन न क्रियते, 'अन्येषामपि दृश्यते' इति उकारस्य संहितायां दीर्घत्वम्, 'सुञः' इति षत्वम् ॥

2उपयामगृहीतोसीत्यादि ॥ गतम् ॥

3अनेन गृहीत्वा परिमृज्य सादयति - एष ते योनिः प्रजापतये त्वेत्यादि ॥ 'पत्यावैश्वर्ये' इति पूर्वपदप्रकृतिस्वरत्वम् ॥

4प्राणग्रहान् गृह्णातीत्यादि ब्राह्मणम् ॥ एषां मन्त्रास्त्वनन्तरकाण्डे भविष्यन्ति । तत्रायं प्रयोगक्रमः - सन्नद्धस्य राज्ञो नवांशून् प्राच आयातयति 'अयं पुरोभुवः' इति । 'अयं दक्षिणा विश्वकर्मा' इति नव दक्षिणा आयातयति । 'अयं पश्चाद्विश्वव्यचाः' इति नव प्रतीच आयातयति । 'इदमुत्तरात्सुवः' इति नवोदीच आयातयति । 'इयमुपरि मतिः' इति नवोपरिष्टात्प्रदक्षिणं पर्यायातयति । तानपानभृद्भिः प्रत्यूहति 'प्राची दिशाम्' इति । वाचयति 'पितरः पितामहाः' इति, ये पुरस्ताद्भवन्ति । अथ 'दक्षिणा दिशाम्' इति ये दक्षिणतो भवन्ति । अथ 'प्रतीची दिशाम्' इति ये पश्चाद्भवन्ति । अथ 'उदीची दिशाम्' इति य उत्तरतो भवन्ति । अथ 'ऊर्ध्वा दिशाम्' इति य उपरिष्टात्प्रदक्षिणं पर्याता भवन्ति ॥

5एतावद्वा इत्यादि ॥ एतावदेवास्मिन् जगति पुनरेते ग्रहाः स्तोमास्त्रिवृदादयः, छन्दांसि गायत्र्यादीनि, पृष्ठानि सामानि रथन्तरादीनि । एतदात्मका एते ग्रहाः एतावदेवास्ति सर्वमवरुन्धे ॥

6ज्येष्ठा वा इत्यादि ॥ गतम् । विदामक्रन् । विदेर्लुङि 'अभ्युत्सादयाम्' इत्यादौ आम्प्रत्ययो निपात्यते, 'मन्त्रे घस' इत्यादिना अनुप्रयुज्यमानस्य च्लेर्लुक् ॥

7पञ्च गृह्यन्ते इत्यादयो विधयः । नियतमेव नवांशवो गृह्यन्ते ।

नव वा इति । सप्त शीर्षण्याः, द्वाववाञ्चौ ।

यजमानेषु दधतीति । सत्रविषयत्वाद्बहुवचनम् ॥

8क्व पुनरेते ग्रहाः गृहीतव्या इत्याह - प्रायणीये चेत्यादि ॥ एते प्रायणीयोदयनीययोरेव नियुक्ता गृह्यन्ते । 'दशमेहंस्तदु रात्रिसत्रेष्वग्निष्टोम आयातयति वा गृह्णीयादगदो हैव भवति' इत्याचार्याः ॥

9प्राणेभ्य इत्यादि - प्राणेभ्यः प्रजायन्ति उपगच्छन्ति तदा, यदा वामदेव्यं साम योनेश्च्यवते । कदा पुनस्तद्योनेश्च्यवते? आह - दशमेऽहन्नित्यादि । गतम् । 'वामदेवाड्ड्यड्ड्यौ' ॥


इति तृतीये पञ्चमे दशमोनुवाकः ॥