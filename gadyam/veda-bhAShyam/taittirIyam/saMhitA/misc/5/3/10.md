+++
title = "१०"

+++


1वृष्टिसनीरित्यादि ॥ व्याख्यातम् । इह तु 'पुरोवातसनिः' इत्याद्या वेदितव्याः । एताश्च पञ्च एकैका दिक्षु एकां मध्ये । एतद्वा इति । वृष्टेरेतद्रूपं रूपणं पुरोवातकालिकं लिङ्गं रूपं तद्भावे भावात् ॥

2संयानीभिर्वा इति ॥ 'अग्नेर्यान्यसि' इत्याद्याः पञ्चस्वपि चितीषूपदधाति । लोकानां संयानहेतुत्वात् संयान्यः । तत्र प्रथममध्यमोत्तमासु चितिषु द्वेद्वे उपदधाति इतरयोरेकैकाम् । संयानित्वमिति । 'त्वेच' इति ह्रस्वत्वम् । यथेति । यथा अप्सु नावा (अनवमनः) संयाति एवमेताभिः संयानीभिः नौस्थानीयाभिरिमान् लोकानुदधिस्थानीयान् सं याति सन्तरति ॥

3प्लवो वा इति ॥ प्लवस्थानीयाः संयान्योग्नेः तस्मादेतासु प्लवस्थानीयासूपहितासु यस्यामग्निमापो हरन्ति अहृत एवासौ यद्यपि हरन्ति अहृत एवेति प्रतिपादयितुमुत शब्दः । न हि प्लवेन प्लवमानोद्भिः हृतो भवति ॥

4आदित्येष्टका इति ॥ 'सलिलाय त्वा' इत्याद्या अष्टौ द्वेद्वे दिक्षु मध्ये । आदित्या वा इत्यादि । गतम् ॥

5असौ वा इति ॥ चित्वाप्यग्निं यो दीप्तिमान्न भवति स आदित्येष्टकोपधानेन दीप्तिमान् भवति ॥

6घृतेष्टका इति ॥ ऋचेत्याद्याः पच एकैका दिक्षु एकाम्मध्ये । एतद्वा इत्यादि । प्रियं धाम स्थानं गुणभूतमस्य घृतेष्टका, प्रधानस्य तु घृतम् । अथो अपि च तेजसा समर्धयति ॥

7अनु परिहारमिति ॥ अनुक्रमेण परितो हृत्वा सादनेन अपरिवर्गं न किचिदपि परिहार्यं[य] सर्वा रुचिं दीप्तिं अस्मिन् यजमाने दधाति । घृतेश्छान्दसो घमु । घृ क्षरणदीप्त्योः । घरणहेतवो घृतेष्टकाः ॥

8प्रजापतिरित्यादि यशोदानां विधिः । ताभिर्वा इति ॥ यशो ददते यजमानाय एताः ॥

9एताश्च पञ्च एकैका दिक्षु एकाम्मध्ये । पाङ्क्त इति । उत्सादित्वादञ् । यावानिति । यावत्किंचित्पुरुषकृत्यं तत् सर्वं यशस्विनो भवति यशोदानामुपधातुः ॥

इति पचमे तृतीये दशमोनुवाकः ॥