+++
title = "०५"

+++


1नृषदे वडित्यादि ॥ स्वयमातृण्णां चितिमेव व्याघारयति । उत्तरं व्याधारणम् । पङ्क्त्येति । पदपङ्क्त्या । यथोक्तं 'पञ्चभिः' पञ्चकैः पदपङ्क्तिः' इति । अक्षरपङ्क्तिरिति केचित्, एकस्य चतुष्कत्वात् । आहुत्येति । आहुत्यैव यज्ञमुखमुपक्रममारभते ॥

2अक्ष्णयेत्यादि ॥ व्याख्यातम् ॥

3हुताद इत्यादि ॥ ग्रुमुष्टिनाऽवोक्षणविधिः । हुतमग्नौ प्रास्तमदन्तीति हुतादः पुरोडाशादिभुजः ।'अदोऽनन्ने' इति विट् । कृदुत्तरपदप्रकृतिस्वरत्वम् । अहुतमदन्तीत्यहुतादः बलिहरणादिभुजः । स एव प्रत्ययः स्वरश्च । तानुभयानपि अग्निचिदेवाग्निचित् प्रीणाति प्रीणयितुमर्हति । उभयेऽप्यनेन प्रीणयितव्याः । तस्मात् 'ये देवाः' इति द्वाभ्यां जातिभ्यां दध्ना मधुमिश्रेण अवोक्षति । तेन उभयानपि देवान् यजमानः प्रीणाति । ते च प्रीताः यजमानं प्रीणयन्ति ॥

4दध्नैवेत्यादि ॥ गतम् । अनङ उदात्तत्त्वाद्दद्ध्नो विभक्तिरुदात्तनिवृत्तिस्वरेणोदात्ता । मधुशब्दपर्यायः सकारान्तो मधुश्शब्दः ॥

5ग्राम्यं वा इत्यादि ॥ गतम् ॥
+++(सम्पादकटिप्पनी - विस्तृतं व्याख्यानमन्यत्र मृग्यम् ।)+++

6ग्रुमुष्टिः दर्भमुष्टिग्रहणम् । प्रशंसाकर्मण औणादिकः इक्प्रत्ययः इत्त्वाभावश्च । प्राजापत्य इति । ग्रुमुष्टिः प्रजापतिदेवत्यः । अग्निः प्रजापतिमुखादुत्पन्नः । तस्मात्समानकरणत्वाय भवति । समानस्य सभावः । द्वाभ्यामवोक्षणं प्रतिष्ठाया एव भवति ॥

7अनुपरिचारमिति ॥ अनुक्रमेण परितो गत्वा पुरस्ताद्दक्षिणतः पश्चादुत्तरतः पश्चादवोक्षति । आभीक्ष्ण्ये णमुल् । अपरिवर्गमिति । किञ्चिदपरिवृज्य सर्वानेव तान्प्रीणयति । वृजेश्छान्दसो घमुञ् ॥

8वि वा एष इत्यादि ॥ अवरोहणस्य अर्थप्राप्तस्य मन्त्रविधिः । यद्वा - अधिरोहणस्य दोषवचनेन अवरोहणाय विशिष्टमन्त्रविधिः । 'प्राणदाः' इत्यादिरवरोहणमन्त्रः पङ्क्तिश्चतुष्पदा । प्राणानिति । प्राणापानस्य प्रदर्शनार्थत्वात् बहुवचनम् । वर्चो बलम् । वरिवः पूजा । तद्धेतुत्वात्ताच्छब्द्यम् ॥

9इन्द्रो वृत्रमित्यादि ॥ भागैः शरीरगुणैः षोडशधा विभक्तैः इन्द्रमसिनात् अबध्नात् । षिञ् बन्धने । एतामिति । 'अग्निस्तिग्मेन' इति द्वाभ्यां या क्रियते । अनीकवान् सेनावान् । मुखवान्वा । षोडशधेति । षोडशधा विभक्तेन निजशरीरेण वृत्रस्य षोडशधा हि भोगानदहत् । वैश्वकर्मणेनेति । 'य इमा विश्वाः' इति क्रियमाणेन । पाप्मन इति । वृत्रवधनिमित्तात् ॥

10यदित्यादि ॥ गतम् । आहवनीये होमः ॥
+++( सम्पादकटिप्पनी - विस्तृतं व्याख्यानमन्यत्र मृग्यम् । )+++

11यमित्यादि ॥ चिरं दीर्घेण कालेन । एकैकमिति । प्रतिमन्त्रमाहुतीर्जुहुयात् । ताजक् तदानीमेव । सर्वाणीति । सर्वाणि मन्त्रवाक्यान्यनुद्रुत्य अन्ते वैकामाहुतिं जुहुयात् । अनुद्रवणं अनुक्रमेण उच्चारणम् ॥

12अथो इत्यादि ॥ पक्षान्तरम् । नाना पृथक्पृथक् द्वेद्वे आहुती जुहोति द्वाभ्यां सूक्ताभ्याम् । 'य इमा विश्वाः' इत्यारभ्य 'विश्वकर्मा ह्यननिष्ट' इत्येकं सूक्तम् । 'चक्षुषः पिता' इत्यारभ्य 'विश्वकर्मन् हविषा वर्धनेन' इत्यपरम् । वीर्यमिति । सूक्तद्वयसम्बन्धि पृथग्भूतं वीर्यं द्विप्रकारं दधाति आत्मनि स्थापयति । अथो अपि च प्रतिष्ठित्यै द्वित्वलाभात् ॥

इति पञ्चमे चतुर्थे पञ्चमोनुवाकः ॥