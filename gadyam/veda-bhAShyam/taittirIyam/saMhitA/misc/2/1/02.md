+++
title = "०२"

+++


1 प्रजापतिरित्यादि ॥ प्रजापतिना सृष्टाः प्रजाः पराचीः पराच्यः अपरक्तचित्तास्सत्यः अस्मात्प्रजापतेरायन् आगच्छन् ।

ता वरुणमगच्छन् अभजन्त ।

अथ प्रजापतिः ताः प्रजाः पराचीर्यातीः अन्वैत् अन्वगच्छत् ।

ताश्च वरुणमयाचत ।

वरुणश्च ताः पुनःपुनर्याचितोऽपि नाददात् न दत्तवान् ।

अथाब्रवीत्प्रजापतिः, वरमभिमतं मत्तो वृणीष्व ।

अथानन्तरमिमाः प्रजाः वरलाभतुष्टो मे देहीति ।

अथैवमुक्त्वा तासां प्रजानां मध्ये वरं वरिष्ठं पशुं वरुणायालभत स्वयमेव वरदानमालम्भनेनाकरोत् ।

स च ततः प्रमापितः कृष्ण एकशितिपादभवत् ।एकश्शितिः श्वेतः पादो यस्येति त्रिपदो बहुव्रीहिः । यद्वा - शितिः पादो यस्येति शितिपात् । 'पादस्य लोपः' इति समासान्तः । एकेन पादेन शितिपात् । तृतीयापूर्वपदप्रकृतिस्वरत्वम् ॥

2 वरुणगृहीतस्स्यादिति ॥ वरुणो महोदर इति व्याधिरित्येके । अज्ञातरोग इत्यन्ये । 'तृतीया कर्मणि' इति पूर्वपदप्रकृतिस्वरत्वम् । गतमन्यत् ॥

3 सुवर्भानुरिति ॥ सुवर्भानुर्नाम आसुरः असुरस्यापत्यम् । शिवादित्वादण् । तमसा अविध्यत् अबाधत ।

प्रायश्चित्तिः दोषनिर्घातार्थो यत्नः । अथ प्रथमं यत्तमोऽपाघ्नन्, सा कृष्णवर्णाऽविरजायत ।

द्वितीयं यदपाघ्नन् सा फल्गुनी नीलवर्णा ।

यत्तृतीयमपाघ्नन्, सा बलक्षी शुक्लवर्णा । अन्यतो ङीष् । वबयोरेकत्वमिच्छन्ति ।

अथाध्यस्थात् अस्थिभ्यो यत्तमोऽपाघ्नन् अपाच्छिदन्, सा वशा वन्ध्याऽविरजायत । अध्यस्थादिति विभक्त्यर्थेऽव्ययीभावः । 'छन्दस्यपि दृश्यते' इत्यनङादेशः 'नपुंसकादन्यतरस्याम्' इति टच्समासान्तः ।

अथ ते देवा अब्रुवन् । देवानां पशुः देवपशुः ; देवास्थिसम्भूतत्वात् । एवं महानुभावोऽयं पशुः वशात्मा, तमिमं कस्मै कामाया- लप्स्यामहे? इति ।

अथ तर्हि तस्मिन् काले । 'अनद्यतने र्हिलन्यतरस्याम्' इति । पृथिवी अल्पा सङ्कुचिता आसीत् ओषधयश्च अजाता आसन् ।

अथ देवाः तां वशां आदित्येभ्यः कामाय चालभन्त, आदित्येभ्यः कामाय त्वा जुष्टमुपाकरोमीति । कस्मै कामाय ? प्रथतां पृथिवी, जायन्तामोषधयः इत्येवंरूपाय कामाय । सम्पादित्वात्ताच्छब्द्यम् ।

ततो वा इत्यादि । गतम् ॥

4 असावादित्य इत्यादि ॥ मल्हा कण्ठावलम्बितस्तनयुग्मा ।

कृष्णग्रीवी कृष्णबिन्दुलाञ्छितग्रीवी शुक्ला । 'स्वाङ्गाच्चोपसर्जनात्' इति ञीष् । सतिशिष्टसमासान्तस्वरः ।

संहिता कृष्णश्वेतमिश्रदेहा ॥

5 वसन्तेति ॥ 'सुपां सुलुक्' वसन्तशब्दात्सप्तम्या आकारः । अत्र ब्रह्मचर्यादिकं आरम्भप्रभृति यावत्संवत्सरं यजमानस्य केचिदिच्छन्ति । उपाकरणं वपाहोमो वा यथा प्रातरादिषु भवति । .. सर्वत्र मल्हा एव गतिकम् ।

पर्यालभ्यन्त इति । परितस्सर्वत्र संवत्सरे । यद्वा - संवत्सरसमाप्तेः प्राक् ।

गर्भिणयः । वर्णव्यत्ययेन जसि ह्रस्वत्वम् ॥

6 मेषीमिति ॥ 'जातेरस्त्रीविषयात्' इति ङीष् ।

य ईश्वर इत्यादि । वाचो वदितोः तां वाचं वदितुमीश्वरस्सम्पन्नसामग्रीकोऽपि वाचं न वदेत् वादित्वं न लभेत । 'ईश्वरे तोसुन्कसुनौ' इति तोसुन् ।

प्रवदिता प्रवक्ता । यद्वा – वाक्प्रसरणसमर्थोऽपि विरोधाद्वाचं वदितुं बिभेति, स यजेत ।

अपन्नदती अविपन्नदन्ता । 'छन्दसि च' इति दद्भावः ।

तस्मादिति । तस्माद्दन्तविपत्तौ सर्वेषां वाचोऽप्रवृत्तेः दन्तानां वाक्प्रवृत्तिहेतुत्वाच्च ॥

7 आग्नेयमित्यादि ॥ बभ्रुः कपिलश्यामः ।

ज्योगामयावी दीर्घरोगः ।

यस्येति । 'रुजार्थानाम्' इति षष्ठी ।

अग्नेरेवेत्यादि । अग्निना गृहीतमस्य शरीरं अग्नेर्निष्क्रीणाति । सोमगृहीतरसं सोमान्निष्क्रीणातीत्येव । एवञ्च कृते यद्यपि गतासुर्जीवत्येव ॥

8 सौम्यमित्यादि ॥ गतम् ॥

9 विद्यामनूच्येति ॥ विद्यामर्जयित्वाऽपि तदनुरूपं न विरोचते । यद्वा - अनुवचनम्, तत्कृत्वापि यो न विरोचेत विद्यानुरूपां कीर्तिमारभेत [र्तिं न ल त] ।ब्रह्मवर्चसं तेनेति ।

अस्मिन् दधातीत्येव । आग्नेयत्वात्तमोपघातहेतुभूतः ।

श्वेत इति । ग्रीवकार्ष्ण्यम्मुक्त्वा ।

ब्रह्मवर्चसं ब्राह्मण्यम् ।  
त्विषिर्दीप्तिः ॥

10 आग्नेयमित्यादि ॥ आग्नेययोर्मध्ये सौम्यम् ।

पुरोधायामिति । पुरोधानं प्राधान्यं पौरोहित्यम् । तत्र स्पर्धमानः 'अहमित्थं भूयासमन्यो मा भूत्' इति ।

अभितस्सौम्यमिति । आदावन्ते च । 'अभितः परितस्समया' इति द्वितीया ।

तेजसेत्यादि । अग्निब्राह्मणाभ्यामुभयतोवसि[स्थि]ताभ्यां मध्यस्थं राष्ट्रं विषयं परिगृह्णाति सर्वतो गृह्णाति । ततश्चैकधा अद्वितीयं समावृङ्क्ते समावर्जयति । ततश्चैनमेव पुरोदधते प्राधान्ये स्थापयन्ति प्रजाः ॥

इति द्वितीये प्रथमे द्वितीयोऽनुवाकः ॥