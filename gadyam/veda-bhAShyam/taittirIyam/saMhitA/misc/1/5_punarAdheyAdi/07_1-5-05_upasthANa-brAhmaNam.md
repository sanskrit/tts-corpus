+++
title = "०७ उपस्थान-ब्राह्मणम्"

+++


'**उपप्रयन्त**' इत्यादि द्वादशर्चं **स्तोम**-स्थानीयमस्य यज्ञस्य करोतीति । 'मन्त्रं वोचेम' इत्येतच् च स्तोमाभिप्रायम् इत्यभिप्रायः ॥

2उपेत्याहेत्यादि ॥ **प्रजाश्** च **पशवश् चेमं लोकम्** उपेत्य वर्तन्ते । तस्माद् एतल् लोकात्मकाध्वरोपायन-कथनं प्रजानां पशूनाम् अस्य च लोकस्योपनयनाय भवतीति ॥

3अस्य प्रत्नामिति ॥ प्रत्नतया स्वर्गस्थानीयं दीप्तिदोहनं स्वर्गसमारोहणाय भवतीति ॥

4अग्निरिति ॥ अग्नेर्मूर्धत्वाभिधानं यजमानस्य प्राधान्यार्थम् इति ।
**अथो** अपि च **देवलोकाद्** आगत्य **मनुष्यलोके** प्रतिष्ठितो भवति ॥

5पार्थीवस्याग्नेः पश्चाद् अभिधानात्  
**मुखम्** इति प्रथमत्व-वचनाद्  
अग्नेः **मुखम्** इव **मुखम्** ॥

6ओजो-बलात्मकत्वाद् इन्द्राग्न्योः ॥

7पशवो वै रयिरिति ॥ 'वर्धया रयिम्' इति दर्शनात् ॥

8षड्भिरिति ॥ आहवनीयम् एव सर्वत्र । विशिष्टसङ्ख्यान्वयो विशिष्टफलावाप्तिहेतुरिति भावः ।

षड्भिरुत्तराभिरिति । ननु द्वादशभिरुपतिष्ठत इत्येव वाच्यं स्यात् । मैवम्-  
षट्त्व-निबन्धन-फलावाप्तये षड्भिष् षड्भिर् उपस्थिष्ठते । द्वादशेति तन्निबन्धनफलावाप्तिश् च भवति ॥

9यथेत्यादि ॥ यथा पुरुषादयः आसादिताहारा जीर्यन्ते । एवमग्निराहितो जीर्यति ।

संवत्सरस्येत्यादि । 'अग्न आयूंषि पवसे' इत्येताभिः षड्भिः संवत्सरेर्सवत्सरे उपतिष्ठते । 'देवताद्वन्द्वे च' इत्युभयपदवृद्धिः उदात्तनिवृत्तिस्वरेण ङीप उदात्तत्वम् ॥

10पुनर्नवमित्यादि ॥ आयुरादिलाभात् । **अथो** अपिच **पुनात्य्** एवाग्निं जरया नाभिभूयते, पवमानस्यायं महिमेति ।

**उपतिष्ठते योग** एवास्यैष उपतिष्ठत इति । यद् एषो ऽग्निः **योगस्** संश्लेषस् सम्पद्यते । यत्रायुर्-आदीनि स्वयमेव सम्पद्यन्त इति उपतिष्ठत इति यत् इदमग्नेरुपस्थानम् ।

इदं **दम एवास्यैष** क्रियते । दमो निबन्ध[द्ध]स्तुतिकरपदैर्विधेयीकर्णम् । यथास्मै अभीष्टमकृत्वा स्थातुमपि न शक्नोति तथैनं दमयति । 'अग्निश्शुचिव्रततमश्शुचिर्विप्रश्शुचिः कविः' इत्यादि । उपतिष्ठत इति । उपस्थानव्याजेन स्वाभिमतानग्निं याचते 'आयूंषि पवस्व, ऊर्जमिषं चासुव, दुच्छुनां दूरे बाधस्व' इति ।

उपतिष्ठत इति । परस्पराश्रयः प्रकर्षः । यथा स्वल्पैश्वर्यो जनः प्रभूतैश्वर्याय फलादिकमुपहृत्य नमस्यति तादृगिदमुपस्थानम्; आराध्यैश्वर्यव्यापनार्थत्वात् । ततस्सुप्रसन्नः स्वामी फलेनाभिमतेन पुरुषं आराधयितारं योजयतीति । 'नमोवरिवश्चित्रङः क्यच्' ॥

11आयुर्दा इत्यादि ॥ गतम् ॥

12यन्मे प्रजाया इत्यादि ॥ तनुवत्प्रवानत्वात् प्रजाश्च पशवश्च तनुशब्देनोच्यन्त इति दर्शयति ।  
आ पूरयेति । पृणतिरापूरणकर्मेत्याचष्टे ॥

13रात्रिर्वा इति ॥ चित्रा नानारूपा वसवो वस्तारो यस्यामिति चित्रा अप्येकरूपा वसन्त्यस्यां इत्य[इति वा]र्थः । अव्युष्ट्यै वा इत्यादि । रात्रेरवसानं व्युष्टिः एतस्या रात्रेरव्युष्ट्यै अभैषुः । यद्वा - अव्युष्ट्यै व्याप्तिरहिताया रात्रेरभैषुः अव्युष्ट्याशङ्कया अभैशुरिति यावत् । छान्दसोन्तोदात्तत्वाभावः । तस्मात् स्वस्ति ते पारमशीयेति प्राथनया व्युष्टिमवरुन्धे । 'तादौ च' इति गतेः प्रकृतिस्वरत्वम्, 'उदात्तस्वरितयोर्यणः' इत्युकारः स्वर्यते ॥

14शतायुरिति ॥ शतवर्षश्शतवीर्यः पुरुषः । हिमशब्देन संवत्सराभिधानं व्याख्यातम् । आयुषि इन्द्रिये च प्रतिष्ठितो भवति अनया समिधमाधाय ।

**एषा वा** इत्यादि । ज्वलन्ती लोहमयी स्थूणा **सूर्मी** । गौरादित्वान्ङीष् ।  
**कर्णकावती** - अन्तस् सुषिरवती अन्तर् बहिश्च ज्वलन्तीत्यर्थः । सांहितिकं दीर्घत्वम् । तत्-सदृशा ऋग् इत्यर्थः ।

एतयेत्यादि । **असुराणां** मध्ये **शततर्हान्** अनेक-प्रहारेण शतस्य हन्तॄन् **तृंहन्ति** घ्नन्ति स्म एतयर्चा । तृह हिंसायाम् रौधादिकः, 'लट् स्मे' इति लट् ।

तस्माद् एतयर्चा **समिधम्** आदधानो **वज्रं** शतघ्न्याख्यं इन्द्रायुधसदृशीं शतघ्नीं पूर्वोक्तां सूर्मिम् एव भ्रातृव्याय प्रहिणोति । तच्च **स्तृत्यै** विनाशाय भ्रातृव्याणां भवति । **अछम्बट्कारं** अनार्तत्वाय चात्मनः ॥

15एतदित्यादि ॥ एतादृशस् त्वमसि, एतादृशो ऽहं भूयासम् इति एतन् मन्त्र-प्रतिपाद्यम् इत्य् अर्थः । इदं चास्त्विति लोपविषयत्वात् 'चादिलोपे विभाषा' इत्यसीत्याख्यातं न निहन्यते ॥

16त्वमग्न इत्यादि ॥ यथा त्वं सूर्यतुल्यतेजाः एवं मामपि तादृशेन तेजसा आयुषा प्रजया च संसृजेत्येवमाशिषमनेनाशास्ते ॥