+++
title = "३७ राजगवी होमः"

+++


परमेश्वरस्य प्रपञ्चाधिष्ठातृरूपाण्युच्यन्ते एते शरीरहोमाः इमां देवतां अनेन यजामीति । **चित्तं** महान् तस्य अधिष्ठाता **सन्तानः** पुत्रपौत्रादिः आन्त्रं माला पुरीतदित्येके ।

भवः अपामधिष्ठाता । यकृत् कृष्णो मांसविशेषः ।

रुद्रः आदित्यस्याधिष्ठाता । **तनिमा** पद्मदलवत् - ततो मांसविशेषः ।

पशुपतिः पृथिव्या अधिष्ठाता । स्थूलहृदयं पद्मकोशाकारो मांसविशेषः ।

अग्निः अग्नेरधिष्ठाता । हृदयं सूक्ष्माकाशाधारः प्रदेशविशेषः ।

रुद्रः यजमानस्य अधिष्ठाता । लोहितं रक्तम् ।

शर्वं आकाशस्य अधिष्ठाता । **मतस्ने** दीर्घौ सिराविशेषौ ।

**महादेवः** प्राणस्य वायोरधिष्ठाता । **अन्तःपार्श्वं** पार्श्वयोरन्तः अन्तःपार्श्वम् ।

**ओषिष्ठहा** ओषधि-पक्ष-गामी [ओषिष्ठः क्षयपक्षः तद्गामी] चन्द्रः । ओषितृशब्दात् 'तुश्छन्दसि' इति इष्ठन्प्रत्ययः।  

**शिङ्गीनिकोश्ये** शिञ्जनाधारः कोशाकारश् च स्थानविशेषो यत्र ।  
शिञ्जनं नादः । घञि कुत्वे मत्वर्थीय ईकारः ।  
निभृतः कोशो निकोशः । तयोर्भवौ **शिङ्गीनिकोश्यौ** मांसविशेषौ । 'भवेच्छन्दसि' इति यत् ॥