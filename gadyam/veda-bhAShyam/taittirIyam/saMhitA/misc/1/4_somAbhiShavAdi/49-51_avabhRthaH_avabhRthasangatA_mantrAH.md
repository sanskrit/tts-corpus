+++
title = "४९-५१ अवभृथः (अवभृथसङ्गता मन्त्राः)"

+++


अभिष्ठितः अभिभूय क्रान्तोस्माभिर्वरुणस्य पाशः ॥

हे **अपान्नपात्** अपान्नप्तः चतुर्थः । 'सुबामन्त्रिते' इति पराङ्गवद्भावे षष्ठ्यामन्त्रितसमुदायस्य षाष्ठिकमामन्त्रिताद्युदात्तत्वम् ।  

**अग्नेस्** तवानीकं सुखं **अपः** अब्रूपं आविवेश । तस्माद् **असुर्यं** असुरस्य स्वं असुरैः क्रियमाणं यज्ञविघातं **प्रतिरक्षन्** प्रतिनिवारयन् तत्प्रतिनोदेनास्मान् रक्षन् **दमेदमे** यज्ञगृहेयज्ञगृहे यागेयाग इत्यर्थः । समिधं समित्स्थानीयं तव समिन्धनं इदं बार्हिः हे अग्ने यक्षि स्वीकुरु तेन सङ्गतो भव । सङ्गतिकरणे यजिः, लेटि 'बहुलं च्छन्दसि' इति शपो लुक् ॥

हे अग्ने तव जिह्वा घृतं प्रतीत्य **उच्चरण्येत्** उत्क्षिप्य भक्षयतु । चरण गतौ कण्ड्वादिः ॥

हे अग्ने तव हृदयं जुहूलक्षणं समुद्रे समुन्दनशीलास्वप्सु अन्तरपां मध्ये प्रतिष्ठापयामीति शेपः । 'ऊडिदम्' इत्यद्भ्यस्सप्तम्युदात्ता, 'उदात्तस्वरितयोः' इति ततः परस्यानुदात्तस्य संहितायां स्वरितत्वम् ॥

हे जुहु त्वामोषधीः ओषधयस्संविशन्तु समागच्छन्तु त्वदीयेन कर्मणां सिद्धा भवन्तु । उत अपिच आपश्च साक्षादिदानीं त्वां संविशन्तु प्राप्नुवन्तु । ओषधीरिति पूर्वत्पूर्वसवर्णदीर्घः ॥

हे यज्ञपते यजमान यज्ञस्य सूक्तवाके सूक्तवाकप्रतिष्ठे फले नमोवाके नमोवाकप्रतिष्ठे फले त्वां विधेम स्थापयामः । स्थापनकर्मात्र विदधातिः । हविर्भिराभिरद्बिः अप्सु हूयमानाभिः विधेमेति ॥

अवभ्रियन्ते उत्सृज्यन्ते कानिचिद् द्रव्याण्य् अस्मिन्नित्य् अवभृथः कर्मविशेषः । 'अवे भृञः' इति क्थन्प्रत्ययः । हे **अवभृथ** । कर्मण इदमामन्त्रणम्, तदभिमानिन्या देवताया वा वरुणस्य । 

हे **निचङ्कुण** नीचैः क्वणति शब्दं करोति अवकीर्णद्रव्यद्वारेणेति निचङ्कुणः । कुणतेर् यङ्लुगन्तात्पचाद्यचि छान्दसं सम्प्रसारणम्, कुण शब्दोपकरणयोः, इत्यस्माद्वा, 'न धातुलोप आर्धधातुके' इति गुणाभावः । 'घञर्थे कविधानम्' । इति वाधिकरणे कः, निभृतशब्दकरद्रव्याधिकरणत्वात् । 

**निचेरुर् असि** निभृतं चरसीति, निभृतं वा चरत्य् अस्मिन्नित्यौणादिके उप्रत्यये छान्दसमेत्वम् । अत्वरं क्रियमाणोसीत्यर्थः, निगूढचरद्रव्याभिप्रायं वा ।

किञ्च - हे निचङ्कुण । व्याख्यातम् । (निचङ्कुण नीचैः क्वणति शब्दं करोति अवकीर्णद्रव्यद्वारेणेति निचङ्कुणः । …)

तिरोहितद्रव्याभिप्रायम् । यद्वा - कण निमीलने, छान्दसमुत्वम् । कण गतौ वा । यन्नाम किञ्चिद्देवकृतं देवेषु कृतमस्माभिरेनः पापं सम्यगनुष्ठानाभावनिमित्तम् । सप्तमीपूर्वपदप्रकृतिस्वरत्वम् । तत्सर्वं देवैस्सह **अवायाट्** अवाक्षीः अवयज विनाशयेत्यर्थः । अवयजिर्विनाशे वर्तते । यच्च मर्त्यकृतं मर्त्येष्पु कृतं पापम् । पूर्ववत्स्वरः । तच्च मर्त्यैस्सहावयज । यजेश्छान्दसे लुङि सिचिवृद्धौ 'बहुळं छन्दसि' इति तदभावः ।

किञ्च - हे **देव उरोर्** विस्तीर्णात् **रिषः** हिंसितुः हिंसायां वा । रिषेः क्विबन्तात् 'सावेकाचः' इति पंचम्या उदात्तत्वम्, ऽपातौ च बहुलम्' इति तस्यास्संहितायां सत्वम् । ततो नः अस्मानापाहि **परिपाहि** ॥

आप ओषधयश्च नः अस्मभ्यं सुमित्रास्सन्तु शोभनं मित्रं यासाम् । 'नञ्सुभ्याम्' इत्युत्तरपदान्तोदात्तत्वम् ॥

दुष्टं मित्रं मित्रवद्वर्तमानं यासाम् । छान्दसमन्तोदात्तत्वम् ॥

हे देवीः देव्यः पः । पूर्ववद्दीर्घः, 'विभाषितं विशेषवचने बहुवचनम्' इति प्रथमस्याविद्यमानवत्त्वनिषेधाद्द्वितीयं निहन्यते । एष ऋजीषाख्यो वो युष्माकं गर्भः युष्मत्प्रभवः । अतस्तं वः युष्मदर्थं सुप्रीतं युष्माकं सर्वलोकस्य अतिशयेन प्रीतिकरं सुभृतं सुष्ठु गुप्तं च अकर्म कृतवन्तो वयम् । 'मन्त्रे घस' इति च्लेर्लुक्, 'गतिरनन्तरः' इति गतेः प्रकृतिस्वरत्वम् । अतोस्मानपि यूयं देवेषु सुकृतस्स्ष्ठुकर्म कृतवन्तो ब्रूतात् ब्रूत । 'तस्य तात्' इति तादादेशः ॥

प्रतियुतः प्रत्येकं पृथक्कृतः वरुणस्य पाशः ।  
पृथक्कृत्य च प्रत्यस्तः प्रतिक्षिप्तः विनाशित इत्यर्थः । पूर्ववद्गतेः प्रकृतिस्वरत्वम् ॥