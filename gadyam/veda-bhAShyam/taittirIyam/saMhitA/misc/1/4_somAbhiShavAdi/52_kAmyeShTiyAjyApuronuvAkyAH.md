+++
title = "५२ काम्येष्टियाज्यापुरोनुवाक्याः"

+++


संहितायां २-२-४ अनुवाकशेषे समाम्नातानां काम्येष्टीनां याज्यापुरोनुवाक्याः

- पुत्रवद्यागे याज्या पुरोनुवाक्ये १-२  मन्त्रौ
- ऐन्द्रयागे याज्या पुरोनुवाक्ये  ३-४  मन्त्रौ
- रसवद्यागे याज्या पुरोनुवाक्ये ५-६  मन्त्रौ
- वसुमद्यागे याज्या पुरोनुवाक्ये ७-८  मन्त्रौ
- वाजसृद्याहे याज्या पुरोनुवाक्ये ९-१०  मन्त्रौ
- अग्निवद्यागे याज्या पुरोनुवाक्ये ११-१२  मन्त्रौ
- ज्योतिष्मद्यागे याज्या पुरोनुवाक्ये १३-१४ मन्त्रौ

१-२, ४.८. १० त्रिष्टुप्, ३,५,७,९, ११-१२ गायत्री , ६ अनुष्टुप्

हे **अग्ने जातवेदस् तेजसा रोचसे** दीप्यसे । केन हेतुना? **रसेन** रसयोगो मम यथा स्यादिति । यद्वा - **रसेन** मां योजयितुं तेजसा विरोचसे विशेषेण दीप्यस्व । यद्वा - तद्धेतुत्वात्ताच् छब्द्यम्, यथा नड्वलोदकं पादरोग इति, अस्मद्रसहेतुना **तेजसा विरोचसे** इति ।   

इदं चास्त्वित्याह - **रक्षोहा** रक्षसां **हन्ता अमीव-चातनः** अमीवानाम् आभ्यन्तर-रोगाणां च नाशयितास्माकं भव । क्षीरादिरससमृद्धिमस्माकं कुरु तद्भोगविघ्नहेतूंश्च रक्षःप्रभृतीन् सर्वांश्च रोगान्नाशयेत्यभिप्रायः ॥

हे **अग्ने** वसुर्वासयिता सर्वस्य लोकस्य **वसुपतिः** धनानां स्वामी चात एव वासयिता इर्दृशस्त्वमसि । किञ्च - **विभावसुस्** तेजोधनश् च त्वम् **असि** दातासि धनानाम् इत्य् अर्थः । **हिकं** यस्माद् एवं तस्मात् **ते** तव **सुमतौ** कल्याण्यामनुग्रहबुद्धौ वयं **स्याम** भूयास्म । अपिशब्दाद्वसुमन्तश्च स्याम । 'मन्क्तिन्व्याख्यान' इत्युत्तरपदान्तोदात्तत्वम् । यद्वा - क्तिचि कृदुत्तरपदप्रकृतिस्वरत्वम् । क्तिन्येव वा 'तादौच निति' इत्येतद्बाधित्वाकृदुत्तरपदप्रकृतिस्वरत्वम् । उत्तरपदे वा 'मन्त्रे वृष्' इति क्तिन उदात्तत्वम् ॥

अयमग्निरस्माकं वरिवो धनं कृणोतु । अयं मृधस्सङ्ग्रामान् प्रभिन्दन् पुरस्तादेतु । अयं जर्हृषाणस्सङ्ग्रामजयेन हृष्टान्तःकरणश्शत्रून् जयतु । अयं वाजमन्नं नयतु वाजसातौ वाजलाभहेतौ सङ्ग्रामे इति ॥

अग्निनाभ्युद्दृतेनायमग्निः पूर्वोद्धृतः समिध्यते सम्यगेव इध्म उद्वायते [सम्यगेव इध्यते] । कविर्मेधावी गृहपतिर्गृहस्य पतिस्स्वामी । युवा नित्यतरुणः, हविर्भिर्वा देवानामात्मनश्च मिश्रयिता । हव्यवाट् हविषां वोढा । 'वहश्च' इति ण्विः । जुह्वास्यः जुहूरास्यस्थानीया यस्य । सोयमेवं गुणोग्निरभ्युद्धरणदोषमुपशमयत्विति शेषः ॥

व्याख्याता चेयं 'त्वमग्ने रुद्रः' इत्यत्र । इह तु प्रतीकमस्या गृह्यते ।

इयमपि 'कृणुष्वपाजः' इत्यत्र व्याख्याता । इह तु प्रतीकं गृह्यते । 

इति भट्टभास्करमिश्रविरचिते यजुर्वेदभाष्ये ज्ञानयज्ञाख्ये प्रथमकाण्डे चतुर्थप्रपाठके चत्वारिंशोनुवाकः ॥

समाप्तः प्रपाठकः ॥