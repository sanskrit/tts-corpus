+++
title = "४८ समिष्टयजुर्होममन्त्राः"

+++


धाता रातिरिति त्रिष्टुप् ॥ धाता स्रष्टा, रातिर्दाता सर्वश्रेयसाम् । 'मन्त्रे वृष' इति क्तिन उदात्तत्वम् । सविता सर्वस्य प्रेरयिता अभ्यनुज्ञाता वा प्रजापतिः परमेष्ठी । स एव विशेष्यते - निधिपतिः निधीयन्ते वेदाः पुरुषार्था वाऽस्मिन्निति तेषां पाता रक्षिता निधिपतिः । । 'परादिश्छन्दसि बहुलम्' इत्युत्तरपदाद्युदात्तत्वम्, इतरत्र तु 'पत्यावैश्वर्ये' इति पूर्वपदप्रकृतिस्वरत्वम् । अग्निस्त्वष्टा विष्णुश्चैते धात्रादयस्सर्वे इदं हविर्जुषन्तां सेवन्ताम् । एते च धात्रादयो यज्ञतनुविशेषा देवता द्रष्टव्याः, यथा 'धाता दीक्षायाम्' इत्यादि । अधुना एत एवैकैकश उच्यन्ते । एष धात्रादिर्देवः प्रजया संरराणः सम्यग्रममाणः प्रजया उत्पत्त्या हेतुना यजमानाय द्रविणं वरिष्ठं प्रजादिं दधातु । रातेस्ताच्छीलिके चानशि शपश्श्लुः, रमतेर्वाऽन्त्यलोपः ॥

समिन्द्र ण इति त्रिष्टुप् ॥ हे इन्द्र नः अस्मान् । छान्दसं सांहितिकं णत्वम् । मनसा प्राणेन समीचीनेन गोभिश्च शब्दैस्स्तुतिलक्षणैश्च सन्नेषि सन्नय संयोजय । मनस्विनो वाग्मिनश्च कुरु त्वां स्तोतुमित्यर्थः । नयतेर्लेटि शपो लुक् । किञ्च - सूरिभिर्विद्वद्भिः होतृप्रभृतिभिस्स्तोत्रकुशलैश्च अस्मान्सन्नेषि हे मघवन् महाघन स्वस्त्या अविनाशेन वा अस्मान्सन्नेसि ।   

किञ्च - ब्रह्मणा वेदेन वेदार्थ ज्ञानेन वा, तदर्थानुष्ठानेन वा अस्मान्सन्नेषि । किञ्च - यच्चान्यद्देवकृतं देवार्थं कृतमस्ति कर्म अग्निहोत्रादिकं तेनापि सन्नेषि । 'क्ते च' इति पूर्वपद्प्रकृतिस्वरत्वम् । किञ्च - देवानां यज्ञियानां यज्ञार्हाणां यज्ञसम्पादितानामग्न्यादीनां सुमत्या कल्याणमत्या अनुग्रहबुद्ध्या चास्मान् संयोजय । 'यज्ञर्त्विग्भ्यां घखञौ' इति घः, 'मन्त्रे वृष' इति उदात्तः क्तिन्, 'मन्क्तिन्व्याख्यान' इत्यादिनोत्तरपदान्तोदात्तत्वम्, 'उदात्तयणः' इति विभक्तेरुदात्तत्वम् ॥

सं वर्चसेति त्रिष्टुप् ॥ वर्चसा बलेन पयसा पालकेन, क्षीरादिना वा वयं समगन्महि सङ्गता भूयास्म । छान्दसो लुङ् । 'मन्त्रे घस' इति च्लेर्लुक्, 'समो गमृच्छि' इत्यात्मनेपदम् । लङि वा ' बहुलं छन्दसि' इति शपो लुक् । तनूभिश्शरीरैश्च शोभनैस्समगन्महि । शिवेन च कल्याणेन च मनसा समगन्महि । त्वष्टा च देवो नः अस्माकं अत्र अस्मिन्कर्मणि अस्मिन्नेव वा जन्मनि वरिवः वरणीयं धनं कृणोतु करोतु । किञ्च - अनुमार्ष्टु शोधयतु च अस्माकं तनुवः शरीरात् यद्विलिष्टं विलग्नं विगुणीकृतकर्मनिमित्तं पापं तत्सर्वं विशोधयतु । लिशेर्विशेर्वा [लिशेर्विपूर्वात्] निष्ठायां 'गतिरनन्तरः' इति गतेः प्रकृतिस्वरत्वम् ॥

यदद्येति त्रिष्टुप् ॥ अद्यास्मिन्नहनि **प्रयति** वर्तमाने अविच्छेदेन वितायमानेस्मिन् **यज्ञे** । 'शतुरनुमः' इति सप्तम्या उदात्तत्वम् ।  
हे **अग्ने यत्** यदर्थं **त्वां होतारं अवृणीमहि** वृतवन्तो वयम् इहास्मिन्प्रयोजने एतद् अनुरूपमेव त्वया कृतमिति प्रदर्शयति - कथं? **ऋधक्** समृद्धं वैगुण्यं यथा न भवति तथा **अयाट्** अयाक्षीः । यजेर्लुङि सिचिवृद्धौ 'बहुलं छन्दसि' इतीडभावः । 

यत एवम् अतस् त्वम् एव **प्रजानन्** आत्मीयम् अधिकारं जानन् अनुसन्दधानः इत्थमित्थं कृतवान् असि, तस्मात् भूयो ऽपि अस्मदीयं **यज्ञं** पुनःपुनर् **उपयाहि** आगच्छ **विद्वान्** सर्वार्थ-साधनोपायज्ञस् त्वम् ॥

स्वगा व इति त्रिष्टुप् ॥ हे **देवाः वः** युष्माकं **सदनं** स्थानं **स्वगा अकर्म** स्वगाकृतवन्तो वयम् ।  
**स्वगेति** निपातः यथा-स्व-करणं द्योतयति, यथायथम् असङ्कीर्ण-स्थानं कृतवन्तो वयमित्यर्थः । करोतेर्लुङि 'मन्त्रे घस' इति च्लेर्लुक्, 'छन्दस्युभयथा' इति तिङ आर्धधातुकत्वात् ङित्त्वाभावः ।   

देवा विशेष्यन्ते - **ये यूयम् इदम्** इदानीं **सवना** सवनानि **आजग्म** आगताः जुषाणाः प्रीयमाणास्सेवमाना वा, तेषां सदनमकर्मेति । 'सुपां सुलुक्' इतीदमो विभक्तेर्लुक् । सवनशब्दात् 'शेश्छन्दसि' इति शेर्लोपः । 'जुषतेस्ताच्छीलिके चानशि शपो लुक् । ते **विश्वे** सर्वेपि यूयं **जक्षिवांसः** सवनीयपुरोडाशादि भक्षितवन्तः **पपिवांसश्** च सोमं पीतवन्तः हे **वसवः** लोकानां वासयितारः **अस्मे** अस्मासु **धत्त** स्थापयत **वसूनि** धनानि । 'लिट्यन्यतरस्याम् इत्यदेर्घस्लादेशः । अस्मछब्दात्परस्यास्सप्तम्याः 'सुपां सुलुक्' इति शे आदेशः ॥

यानावह इति त्रिष्टुप् ॥ हे अग्ने देव दीप्यमान यान् देवान् उशतः हवींषि कामयमानान् । 'शतुरनुमः' इति विभक्तेरुदात्तत्वम् । **आवहः** आहूतवानसि तान् देवान्प्रेरय स्वे आत्मीये **सधस्थे** सहस्थाने, यत्र ते सह तिष्ठन्ति तत्र प्रस्थापय । 'सुपि स्थः' इति तिष्ठतेः कः, 'सधमाधस्थयोः' इति सहस्य सधादेशः ।  

अधुना देवान्प्रत्याह - हे देवा यूयमपि हवींषि वहमांनाः रथादिभिर्वार्हनैः वाहयन्तः भरमाणा हस्तादिभिर्धारयन्तः । यद्वा - भुक्तशेषाण्यपत्याद्यर्थं परिपालयन्तः वसुं सर्वस्य लोकस्य वासयितारं घर्ममादित्यमातिष्ठत प्राप्नुत । अनु अनन्तरं च दिवं द्युलोकमातिष्ठत ॥

हे यज्ञ यज्ञं परमात्मानं विष्णुं गच्छ येन त्वं प्रतिष्ठितस्याः । अनन्तरं यज्ञपतिं यज्ञपालयितारं यजमानं गच्छ फलप्रदानेन । अनन्तरं च स्वात्मात्मीयां योनिं गच्छ, योनिः कारणं सर्वपरिस्पन्दहेतुर्वार्ताख्या परमेश्वरस्य क्रियाशक्तिः । यथा - 'वाताद्वा अध्वर्युर्यज्ञं प्रयुङ्क्ते' इति । तां गच्छ । स्वाहा स्वाहुतमिदमाज्यमग्नयेस्त्विति ॥

हे यज्ञपते यजमान एष यज्ञस्सहसूक्त वाकः सूक्तवाकसहितः विविधस्तोत्रकः सुवीरः शोभनैर्वीरैः पुत्रपौत्रादिभिर्युक्तः तद्धेतुतां प्रतिपाद्यमानः ते तव स्वाहुतमिदमाज्यमग्नयेस्तुइत्थमिदं तव भूयादिति ॥

देवा गातुविद इति ॥ व्याख्यातं 'वाजस्य मा प्रसवेन' इत्यत्र ।