+++
title = "०२ उपांशुग्रहः"

+++


वाचस्पतिः प्राणः, वाचः प्रापकत्वात् । 'षष्ठ्याः पतिपुत्र' इति विसर्जनीयस्य सत्वम् । वाचस्पतय इति 'सावेकाचः' इति षष्ठ्या उदात्तत्वम् । तदर्थं हे सोम पवस्व आभ्यामंशुभ्यामात्मानं शोधय । हे वाजिन् वेगवन् निस्सरणे । यद्वा - अन्नवन् यागद्वारेण । 'अरुणो ह स्माहौपवेशः' इत्यारभ्य 'प्रातस्सवनमेव तेनाप्नोति' इति ब्राह्मणम्, 'ब्रह्मवादिनो वदन्ति पवित्रवन्तोन्ये ग्रहा गृह्यन्ते' इत्यारभ्य 'वाचैवैनं पवयति' इत्यन्तं च, 'षड्भिरंशुभिः पवयति' इत्यादि च ॥

हे सोम **वृषा** वर्षिता उत्पादकस्त्वमभीष्टानाम् । 'कनिन्युवृषि' इत्यादिना कनिन्प्रत्ययः । स एवं **वृष्णस्** तवैवांशुभ्यां पवस्वात्मानं **गभस्तिपूतः** गभस्तिभिर् अंशुभिः पूर्वमेव पूतश्शोधितस्सन् इदानीमंशुभ्यां पवस्वेति । 'तृतीया कर्मणि' इति पूर्वपदप्रकृतिस्वरत्वम् । 'वृष्णो ह्येतावंशू'  इत्यादि ब्राह्मणम् , 'एकादशकृत्वो द्वितीयम्' इत्यादि च ॥

हे सोम देवो देवनादिगुणयुक्तस्त्वं देवानां पावित्रं पावनकारणमसि । 'पुवस्संज्ञायां' इतीत्रप्रत्ययः । त्वं हि देव एव सन् देवानां पवित्रमसीति भावः । केषाम्? येषां त्वं देवानां भागोसि तेषां पवित्रमसि । भज्यत इति भागः, कर्मणि घञ्, 'कर्षात्त्वतः' इत्यन्तोदात्तत्वम् । तस्मात्तेभ्यस्त्वां गृह्णामीति शेषः । त्वं चाभ्यामंशुभ्यां पवस्वात्मानमिति सम्बध्यते । 'देवो ह्येष सन् देवानां पवित्रम्' इत्यादि ब्राह्मणम्  । 'द्वादशकृत्वस्तृतीयं' इत्यादि च ॥

प्राणार्थं त्वां सादयामीति शेषः । थाथादिस्वरेणान्तोदात्तः प्राणशब्दः । 'प्राणापानौ वा एतौ यदुपांश्वन्तर्यामौ व्यान उपांशुसवनः' इत्यादि ब्राह्मणम् , 'सवर्मायुरेति' इत्यन्तम् ॥


इति चतुर्थे द्वितीयः ॥