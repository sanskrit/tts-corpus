+++
title = "०६ आश्विनग्रहः"

+++


मध्वस्यास्तीति मध्वम् मधुभाजनं, दृतिरूपम् । 'यो हि वां मधुनो दृतिः' इत्यादौ प्रसिद्धम् । तदन्तान्मत्वर्थीय इकारः । 'ऋत्व्यवास्त्व्यवास्त्व' इत्यादौ 'माध्वी' इति निपात्यते । यद्वा - मध्वेव माध्वी, आग्नीध्रादिवत्स्वार्थेऽञ्, माध्वीभ्यामिति मधुमद्भ्यामित्यर्थः । 'यज्ञस्य शिरोच्छिद्यत ते देवा अश्विनावब्रुवन्' इत्यादि ब्राह्मणम्  । 'ते देवा अब्रुवन्नपूतौ वा इमौ' इत्यादि च 'तस्माद्बहिष्पवमाने स्तुत आश्विनो गृह्यते' इत्यन्तम् । 'वाग्वा ऐन्द्रवायवः' इत्यादि च ॥