+++
title = "०४ वैसर्जनहोमः, अग्नीषोमप्रणयनम्"

+++


2अवान्तरदीक्षां विसृज्य स्रुवेणाप्तुं प्रस्कन्दयति - जुषाण इति विराजा यजुरन्तया एकपदया ॥ **अप्तुः** बिन्दुः । विभक्तिव्यत्ययः । आज्यस्याप्तुं वेतु पिबतु । कः - जुषाणः प्रीयमाणः । ताच्छीलिकश्चानश्, 'भहुलं छन्दसि' इति शं बाबित्वा शपो लुक्, लसार्वधातुकानुदात्तत्वाभावात् 'चितः इत्यन्तोदात्तत्वम् । यद्वा - आप्तव्योप्तुः । `आप्नोतेर्ह्रस्वश्च' इत्याप्तोतेस्तुप्रत्ययः । आप्तव्योयं सोमः प्रीयमाण आज्यस्य वेतु पिबतु । 'क्रियाग्रहणं कर्तव्यम्' इत्याज्यस्य सम्प्रदानत्वम्, 'चतुर्थ्यर्थे बहुलं छन्दसि' इति षष्ठी । 'देवान्वै सुवर्गं लोकं यतो रक्षांस्यजिघासन्' इत्यादि ब्राह्मणम् ।  
स्वाहेति पूर्ववत् ॥  

  - [ईदृशाय तुभ्यं स्वाहा सुहुतमिदमस्त्विति प्रदानार्थो निपातः ।]+++(कुतः??)+++

**अयम्** अग्नी-षोमाख्यः प्रणीयमानो **ऽग्रिर् वरिवः कृणोतु** अभीष्टानि धनानि ददातु । कृवि हिंसाकरणयोः, 'धिन्विकृण्व्योरच' इत्युप्रत्ययः । 

किञ्च - **अयं मृधस्** सङ्ग्रामान् **प्रभिन्दन्** प्रकर्षेण विनाशयन् **पुरो** ऽग्रत **एतु** गच्छतु । ततश् चायम् अग्निर् अस्माकं **शत्रून् जयतु जर्हृषाणः** जयेन भृशं हृष्टान्तःकरणः - हृषेर् यड्लुगन्ताद् व्यत्ययेनात्मनेपदम्, 'अभ्यस्तानामादिः' इत्याद्युदात्तत्वम् ।  

किञ्च - **अयम्** अग्निर् **वाजम्** अन्नं जयतु अस्मदर्थम् आत्मवशं करोतु । क्व ? **वाजसातौ** । 'ऊतियूति' इत्यादिना निपातनात् सनोतेः कर्मणि क्तिन्, 'जनसन' इत्यात्वम् । वाजो लभ्यते यस्मिन् तस्मिन् **वाज-सातौ** सङ्गामे वाजं जयतु । वाजशब्दो वृषादित्वादाद्युदात्तः ॥

हे अग्ने **विष्णो** व्यापक । 'विषेः किच्च' इति नुप्रत्ययः । **उरु विक्र्मस्व** महाविक्रमो भव सर्वत्राप्रतिहतो भव । 'वृत्तिसर्गतायनेषु क्रमः' इत्यात्मनेपदम् ।  

किञ्च – **नः** अस्माकं **क्षयाय** निवासाय निवासस्य । 'षष्ठ्यर्थे चतुर्थी वक्तव्या', क्षयो निवासे' इत्याद्युदात्तत्वम् । **उरु कृधि** बहुधनादिकं देहि, अरिक्तमस्माकं निवासं कुर्वित्यर्यः । 'कः करत्करतिकृधिकृतेष्वनदितेः' इति संहितायां नसस्सकारस्य सकारो   व्यत्ययेन न प्रवर्तते । उक्तं च प्रातिशाख्ये 'न सक्रघकारपरे' इति ।  

अपिच - हे **घृतयोने** अपां योने, 'अग्नेरापः' इति । इदं हूयमानं **घृतम्** आज्यं **पिब** ।  
 

अपिच - **यज्ञपतिं** यजमानं **प्रतिर** वर्धय ।  
प्रपूर्वस् तिरतिर् वृद्धिकर्मा । 'प्रसमुपोदः पादपूरणे' इति प्रशब्दस्य द्विर्वचनम्, 'अनुदात्तं च' इति द्वितीयः प्रशब्दोनुदात्तः ।  
'पत्यावैश्वर्ये' इति प्रकृतिस्वरत्वेन यज्ञशबोन्तोदात्तः, 'यजयाच' इति नञ्प्रत्ययान्तत्वात् ॥

6दक्षिणस्य हविर्धानस्य नीडे कृष्णाजिनमास्तृणाति - आदित्या इति ॥ अदितिर्देवमाता तस्यास्सदोस्यासनमसि । सीदन्त्यस्मिन्निति सदः ॥

7कृष्णाजिने राजानमासादयति - अदित्या इति ॥ अदित्यास्सदोभूतमेतत्कृष्णाजिनं हे सोम आसीद अधितिष्ठ । प्रागेव व्याख्यातमिदं मन्त्रद्वयम् ॥

8राजानं देवताभ्यस्सम्प्रयच्छति - एष इति ॥ हे देव सवितः सर्वस्य प्रेरक, एष सोमः वः युष्मभ्यं देवेभ्यो न्यासभूतः परिधीयते । यद्वा - युष्माकमेष सोमः, युष्मत्पानार्थत्वात्; अतो युष्मभ्यमेव परिधीयत इति भावः । सवितुः प्राधान्यात्तन्मुखेन देवेभ्यः परिधीयते । तं च सोमं हे सवितः यस्त्वं ये चान्ये देवाः ते यूयं रक्षध्वम् । व्यत्ययेनात्मनेपदम् । रक्षतश्च युष्मान् कश्चिदपि हिंस्री **मा दभत्** मा हिंसीत् । दम्भेर्लुङि व्यत्ययेन च्लेरङ् । 'यजमानो वा एतस्य पुरा गोप्ता भवति' इन्यादि ब्राह्मणम् ॥

9राजानमुपतिष्ठते - एतत्त्वमिति ॥ एतत् एतस्मिन्काले । इदमित्यपि तथा । उभयत्र 'सुपाम् सुलुक्' इति सप्तम्या लुक् । हे सोम एतस्मिन्काले देवस्त्वं देवानुपागाः उपसंप्राप्तोसि । अस्मिन्कालेहमपि मनुष्यो मनुष्यानुपागाम् । क्रियाविशेषणं चोभयम् । सर्वत्र प्रायेणास्मद्विषय इदं शब्दः, युष्मद्विषय एतच्छब्दः, यथा - 'एषा सा त्वयि' 'इयं सा मयि' इति । उपागामित्यत्र 'गातिस्था' इति सिचो लुक् । 'देवो ह्येष सन्' इत्यादि ब्राह्मणम् ।   
किं केवलं एव मनुष्यानुपैति । नेत्याह - प्रजया सह रायो धनस्य पोषेण च सह मनुष्यानुपागामिति । 'यदेतद्यजुर्न ब्रूयादप्रजा अपशुर्यजमानस्यात्' इत्यादि ब्राह्मणम् । प्रजाशब्दः कृदुत्तरपदप्रकृतिस्वरेणान्तोदात्तः, 'उपसर्गे च संज्ञायाम्' इति डप्रत्ययः । 'ऊडिदम्' इत्यादिना रैशब्दात् षष्ठ्या उदात्तत्वम् ॥

10प्राञ्चमञ्जलिं करोति - नमो देवेभ्य इति ॥ अस्त्विति शेषः । 'नमस्कारो हि देवानाम्' `इति ब्राह्मणम् ॥

11अञ्जलिं दक्षिणां न्यञ्चति - स्वधा पितृभ्य इति ॥ स्वमात्मानं दधातीति स्वधा । 'आतोनुपसर्गे कः, 'थाथादिस्वरेणान्तोदात्तत्वम् । अन्नमुच्यते । स्वधा पितृभ्योस्तु । 'स्वधाकारो हि पितृणाम्' `इति ब्राह्मणम् ॥

12 उपनिष्क्रामति - इदमिति ॥ क्रियाविशेषणम् । निरित्युपसर्गसामर्थ्यात् गच्छामीति योग्यं क्रियापदमध्याह्रियते । अहं वरुणस्य पाशादिदं निर्गच्छामि । वरुणस्य पाशादिव ममेदं निर्गमनम् । शालायां बद्ध इव [बद्धस्येव] स्थितस्य इदानीं निर्गमादेवमुच्यते । 'वरुणपाशादेव निर्मुच्यते' `इति ब्राह्मणम् ॥

13 आहवनीयमीक्षते - सुवरिति ॥ स्वर्गसाधनत्वेन स्तुतिः । विश्वेषां नराणां ज्योतिष्ट्वं नयतीति वैश्वानरं द्योतमानमाहवनीयमाभिमुख्येन पश्यामीति । व्याख्यातम् । ख्यातेराशिषि लिङि, 'लिङ्यशिष्यङ्' 'अतो येयः' ॥

14यजमानमवान्तरदीक्षां विसर्जयति - अग्ने व्रतपत इति ॥ हे अग्ने व्रतपते त्वं हि सर्वेषां व्रतानां सम्बन्धी व्रतपतिरसि । व्याख्यातं चेदं पूर्वम् । अतस्त्वत्प्रसादादेवाहं व्रती सपन्नः ।  
  - [यजमानमवान्तरदीक्षामुपनयति- अग्न इति । हे अग्ने व्रतपते व्रतानां पते त्वं व्रतानां सर्वेषां सम्बन्धिनां व्रतपतिरसि; न पुनरेकस्य व्रतस्य पतित्वाद्व्रतपतिरुच्यते । समासे सङ्ख्याविशेषस्याप्रतिपत्तेः बहुत्वप्रतिपादनाय व्रतानामित्युक्तम् । नित्यसम्बन्धाविप्रतिपत्त्यर्थं वृत्तिश्च कृता । पतिः पालयिता स्वामी वा । सर्वेषां व्रतानां सर्वदा सर्वात्मना च पतिस्त्वमसि ।
  - यस्मादेवं, तस्मात् हे व्रतपते अग्ने नौ आवयोर्व्रतिनोर्व्रतानि अतः परं सह भवन्ति, न परस्परव्यावृत्तानि, यन्मया कृतं तत्त्वयापि कृतं भवतीति । 'आत्मानमेव दीक्षया पाति' `इति ब्राह्मणम् ॥ ]

इदानीं तु विसृष्टिदीक्षे मयि या मम ततूः पूर्वं त्वय्यभूत् सेयमिदानीं मय्येवास्तु । या च तव तनूः पूर्वं मय्यभूत्सैषेदानीं त्वय्येवास्तु । 'युष्मदस्मदोर्ङसि' इति तवममशब्दावाद्युदात्तौ ।  

पूर्वं  +++(द्वितीयप्रपाठके)+++  हि 'या मम तनूरेषा सा त्वयि या तव तनूरियं सा मयि' इत्याभ्यां तन्वोर्विनिमयः कृतः । इदानीं तु यथायथं गृह्यते ।

  - [ या मम यजमानस्य तनूश्शररिं सा त्वयि मया निवेशिता । एषा इत्यङ्गुल्या अग्नेस्तनूं दर्शयति । या तव तनूः सा मयि त्वया निवेशिता इयमित्यात्मशरीरमङ्गुल्या दर्शयति । प्रत्यक्पराग्रूपसन्निहितविषयत्वादिदमेतदादीनामेवमुक्तम् ।]

एवं गृहीतस्वस्वतन्वोरावयोर्व्रतिनोः व्रतानि कर्माणि यथायथं भवन्तु । 'यथास्वे यथायथम्' इति निपात्यते । मदीयानि ममैव सन्तु, त्वदीयानि तथा तवैव च सन्त्वित्यर्थः ।   
 पूर्वं हि 'सह नौ व्रतपते व्रतिनोर्व्रतानि' इति परस्परकृतत्वं व्रतानामभ्युपगतं, यन्मया कृतं तत्त्वयापि कृतम्, यत्त्वया कृतं तन्मयापीति । इदानीं तु यथायथं व्यवस्थाप्यन्ते । 'अग्ने व्रतपत आत्मनः पूर्वा तनूरादेयेत्याहुः' `इति ब्राह्मणम् ॥