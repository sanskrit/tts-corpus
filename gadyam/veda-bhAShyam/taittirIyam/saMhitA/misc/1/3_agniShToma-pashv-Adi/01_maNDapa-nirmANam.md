+++
title = "०१ मण्डप-निर्माणम्"

+++


तत्रौदुम्बर्य-वट-परिलेखनार्थम् अभ्रिम्+++(=अग्नीध्र-खनित्रम्)+++ आदत्ते - देवस्य त्वेति ॥

**सवितुस्** सर्वप्रेरकस्य **देवस्य** **प्रसवे** प्रेरणायां तेनैव प्रेरितोहं (**त्वाम् अग्नये** अग्न्यर्थं **जुष्टं** प्रियं **निर्वपामि** निष्कृष्य शूर्पे निक्षिपामि । …) 'थाथघञ्क्ताजबित्रकाणाम्' (पा.सू. 6.2.144) इति सूत्रेण प्रसवशब्दोन्तोदात्तः । **अश्विनोर्बाहुभ्यां** नत्वात्मीयाभ्यामिति स्तुतिः । 'अश्विनौ हि देवानामध्वर्यू आस्ताम्' (तै.ब्रा. 3.2.4) । तथा **पूष्ण** एव **हस्ताभ्यां** पाणितलाभ्याम् । उदात्तनिवृत्तिस्वरेण षष्ठ्या उदात्तत्वम्॥

अतः परमध्वरकाण्डं सोमार्षेयम् ।  व्याख्यातं चैतत् । **हे अभ्रे त्वामादद** इति सावित्रस्यैवायं शेषः ॥

तामभिमन्त्रयते - अभ्रिरसीति ॥

**अभ्रिः** कठिनमपि प्रदेशं भित्त्वा ऽनुप्रवेष्टुम् समर्थासि, एवंनाम तीक्ष्णासीत्य् अर्थः ।  
**अभ्र** गतौ, 'इन्सर्वधातुभ्यः' इतीन्प्रत्ययः ।  
यद् वा - अपो बिभर्तीत्य् **अभ्रिः**, यागसाधन-द्वारेण वृष्टिहेतुत्वात्, तीक्ष्णीकरणाय कर्मकारेण पायितोदकत्वाद्वा ।  
अप्छब्द उपपदे बिभर्तेः 'अचः' इतीप्रत्ययः, बहुलवचनाद्गुणो न क्रियते, स्वरानवग्रहौ चिन्त्यौ । व्यत्ययो वा ।

कथं पुनरियं तीक्ष्णेति ज्ञायते? इत्याह - नारिरसि । नॄ नये, 'पुंसि संज्ञायां घः' । नरः नेता निपुणः कर्मकारः, तस्यापत्यमसि, तेनोत्पादतत्वात् । यद्वा - 'नयतेष्टिलोपश्च' इति ऋप्रत्यये ना, तस्यापत्यमिति बाह्वादेराकृतिगणत्वात् इञ्प्रत्ययः । एवं वा - यद्यपि तीक्ष्णतया हिंसिकासि, तथापि त्वं मम नारिरसि अरिर्न भवसि मित्रमेवासि ॥ 'सुप्सुपा' इति प्रतिषेधवचनो नशब्दस्समस्यते, सानुबन्धकश्चेन्नलोपेन भाव्यम्, अव्ययपूर्वपदप्रकृतिस्वरत्वं व्यत्ययेन, 'अव्यये नञ्कुनिपातानाम्' इति वचनात् । शान्त्यर्थं चैवमियमुच्यते, 'वज्र इव वा एषा यदभ्रिरभ्रिरसि नारिरसीत्याह शान्त्यै' इति ब्राह्मणम् ॥

तयावटं परिलिखति - परिलिखितमिति ॥

9पदं परिलिखति - परिलिखितमिति ॥ परिलिखितं परितो नाशितं रक्षोस्तु यदत्र छिद्रान्वेषि । 'गतिरनन्तरः' इति पूर्वपदप्रकृतिस्वरत्वम् । किच्च अरातयो धनस्यादातारः शत्रवः । वहुळवचनात्कर्तरि क्तिन् । अव्ययपूर्वपदप्रकृतिस्वरत्वम् । तेपि परिलिखितास्सन्तु अनेन पदविलेखनेन ।

कथमित्याह - यदेतत्परिलिखामि इदं खल्वहं रक्षसः ग्रीवा अपिकृन्तामि यथेष्टं कृन्तामि छिनद्मि । अपिशब्दः कामचारं द्योतयति । ग्रीवाशब्दो धमनिवचनः, तासां बहुत्वाद्बहुवचनं, यथा 'ग्रीवाभ्योण्च` इति । कृती छेदने, 'शेमुचादीनाम्' इति नुम् ।

तथा योऽस्मान् द्वेष्टि यं च वयं द्विष्मः तस्य द्वेष्टुः द्वेष्यस्य शत्रोः ग्रीवाः इदमपि कृन्तामि यदेतत्परिलिखामि । 'द्वौ वाव पुरुषौ' इत्यादि ब्राह्मणम् । इदमिति क्रियाविषेणत्वान्नपुंसकत्वम् ॥

3अपिकृन्तमीत्यन्तो मन्त्रो व्याख्यातः ॥

अग्रादारभ्यौदुम्बरीं प्रोक्षति - दिवे त्वेति ॥

4-6 बर्हिःप्रोक्षणे व्याख्यातम् द्युलोकादिस्थित्यर्थं त्वां प्रोक्षामीत्यौदुम्बर्या अग्रमध्यमूलानि पृथक्पृथक्प्रोक्ष्यन्ते । 'परस्तादर्वाचीम्' इत्यादि ब्राह्मणम् ॥

7अवटे अपोवनयति - शुन्धतामिति ॥

8अवटे यवान्प्रक्षिपति - यवोसीति ॥

9तस्मिन् व्यतिषज्य बर्हिर्-मुष्टिं निदधाति - पितृणामिति ॥

10औदुम्बरीम् उच्छ्रयति - उद्दिवमिति ॥

हे औदुम्बरि दिर्वं दिविष्ठानुत्तभान उत्तम्भय धारय । स्तन्भुस्सौत्रो धातुः, 'स्तन्भु स्तुन्भु' इति श्नाप्रत्ययः । 'हलश्श्नश्शानज्झौ' इति शानजादेशः । तथा अन्तरिक्षमन्तरिक्षस्थान् पृण प्रीणय । पृण प्रीणने इति तौदादिकः । तथा पृथिवीं पृथिवीस्थान् दृंह वर्धय । दृह दृहि वृद्धौ । पृथिवीशब्दो ङीषन्तोन्तोदात्तः ॥

11प्राचनिकर्णामौदुम्बरीम्मिनोति - द्युतानस्त्वेति द्विपदया विराजा जगत्या वा ॥ द्योतनशीलो द्युतानः । द्युतेस्ताच्छीलिकश्चानश् । 'बहुलं छन्दसि' इति शपो लुक् । यद्वा - ' युधिबुधिदृशां किच्च' इति विधीयमान आनच्प्रत्ययो बहुलवचनाद्द्युतेरपि भवति । सर्वथा सार्वधातुकत्वाभावात् 'अनुदात्तेतः' इति लसार्वधातुकानुदात्तत्वस्याप्रवृत्तेः 'चितः' इत्यन्तोदात्तत्वमेव प्रवर्तते । हे औदुम्बरि द्युतानो मारुतस्त्वां मिनोतु अवटे प्रक्षिपतु; द्युताननामा वा मारुतस्त्वां मिनोतु ॥ 'द्युतानो ह स्म वै' इत्यादि ब्राह्मणम् । डु मिञ् प्रक्षेपणे, सौवादिकः । मरुच्छब्दात्प्रज्ञादित्वात् स्वार्थिकोण्प्रत्ययः ।  

मित्रावरुणसम्बन्धिना ध्रुवेण नित्येन धर्मणा कर्मणा धारणेन वा त्वां मिनोतु । 'देवताद्वनेद्व च' मित्रावरुणशब्दे पूर्वोत्तरपदयोर्युगपत्प्रकृतिस्वरत्वम् । 'उदरं वै सदः' इत्यादि ब्राह्मणम् ॥

14औदुम्बरी-विशाखयोर् मध्ये विशाखाग्रयोर् वा हिरण्यं निधाय स्रुवेणाभिजुहोति - घृतेनेति ॥ हे द्यावापृथिवीस्थनीये औदुम्बरीमूलाग्रे घृतेनात्मानमापृणेथां प्रीणयतं । द्यावापृथिव्यामेव वा उदकन प्रीणयतम् । 'द्यावापृथिवी एव रसेनानक्ति' `इति ब्राह्मणम् । पृणातेर्व्यत्ययेनात्मनेपदम् ॥

15मध्यम छदिर्निदधाति - इन्द्रस्येति ॥ इन्द्रस्य सदः सदनं गृह असि । 'ऐन्द्रं हि देवतया सदः' `इति ब्राह्मणम् ॥

16पार्श्वयोश्छदिर्निदधाति - विश्वजनस्येति ॥ विश्वजनस्य सर्वजनस्य छाया गृहमासि । 'विश्वजनस्य ह्येषा छाया' `इति ब्राह्मणम् । छायाशब्दो गृहनामसु निरुक्तकारैः पठ्यते ॥

17सदः पारिश्रयति - परित्वेति चतुष्पदयानुष्टुभा ॥ इन्द्रदेवत्यत्वादिन्द्रत्वेन सद उच्यते । हे **गिर्वणः** गीर्भिः स्तुतिभिर्वननीय सम्भजनीय । असुनन्तस्यामन्त्रितत्वादनुदात्तत्वम् । इमा वक्ष्यमाणास्स्तोत्रशत्त्रादिलक्षणा गिरः त्वां परिभवन्तु व्याप्नुवन्तु विश्वतस्सर्वतः । परिभवतिः व्याप्तिकर्मा । यद्वा - 'लक्षणेत्थंभूताख्यान' इति भागे लक्षणे वा द्योत्ये परेः कर्मप्रवचनीयत्वम् । इमा गिरस्त्वां परिभवन्तु तव भागात्मना भवन्त्यस्त्वामेव भजन्तामिति यावत् । यत्र त्वं तत्र भवन्त्विति वा ।  
किञ्च - वृद्धायुर्दीर्घायुः । 'छन्दसणिः' इत्युण्प्रत्ययान्तेन बहुव्रीहिः । ईदृशं त्वामनु वृद्धयस्समृद्धयो भवन्तु । अनोर्लक्षणे भागे वा कर्मप्रवचनीयत्वम् । यत्र त्वं तत्र समृद्धयो भवन्त्विति यावत् । त्वामेव भजन्तामिति वा । सदसि हि सर्वाः स्तुतयः क्रियन्ते सर्वाश्च समृद्धयस्सम्पद्यन्ते । अपि च जुष्टयस्सेवा अस्माभिः क्रियमाणास्तव जुष्टा इष्टा भवन्तु । 'नित्यं मन्त्रे' इति जुष्टशब्दआद्युदात्तः ॥

18दक्षिण-द्वार्-बाहौ कुश-मुष्टिम् उपनिगृह्य दर्भेण स्पन्द्यां प्रवर्तयति - इन्द्रस्येति ॥ 'विष्णोस् स्यूर् असि' इत्यनेनेदं व्याख्यातप्रायम् । सदस ऐन्द्रत्वादत्रैवमुच्यते ॥

  - [विष्णोः स्यूः सेवनी त्वमसि यज्ञस्य । षिवु तन्तुसन्ताने, 'क्विप्च' इति क्विप् 'छ्वोश्शूडनुनासिके च' इत्यूठ् ॥]

19ग्रन्थिं करोति - इन्द्रस्येति ॥ इदमपि 'विष्णोर्ध्रुवमसि' इत्यनेन व्याख्यातम् ॥

  - [ विष्णुना **ध्रुवम्** अचलितं करणीयमसि ॥]

20सदोभिमृशति - ऐन्द्रमसीति॥ इन्द्रो देवतास्य ऐन्द्रं त्वमसि । तादृशं त्वामिन्द्राय इन्द्रार्थमभिमृशामीति शेषः । 'ऐन्द्रं हि देवतया सदः' इत्यादि ब्राह्मणम् ।  
'वैष्णवमसि विष्णवे त्वा' इत्यनेन चेदं गतप्रत्यम् ॥

  - [ हविर्धानमण्डपमभिमृशति - वैष्णवमिति ॥ वैष्णवं विष्णुदेवत्यं त्वमसि । अतो विष्णवे त्वामभिमृशामि । 'वैष्णवं हि देवतया हविर्धानम्' `इति ब्राह्मणम् ॥]