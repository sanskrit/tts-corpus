+++
title = "१४ काम्येष्टियाज्यापुरोनुवाक्याः"

+++


होता देवानामाह्वाता । पूर्ववत्सम्प्रसारणम् । यजीयान् यष्टृतमः मानुषाद्धोतुः । ' तुश्छन्दसि' इति यष्टृशब्दादीयसुन्प्रत्ययः, 'तुरिष्ठेमेयस्सु' इति टिलोपः । युवा नित्यतरुणः । कविर्मेधावी । पुरुनिष्ठः प्रुषु बहुषु स्थानेषु स्थितः । 'आतश्चोपसर्गे' इति कः, थाथादिस्वरेणोत्तरपदान्तोदात्तत्वम् । ऋतावा ऋतवान् यज्ञवान् । 'छन्दसीवनिपौ' इति वनिप्प्रत्ययः, 'अन्येषामपि दृश्यते' इति दीर्घः । धर्ता धारयिता कृष्टीनां मनुष्याणाम् । 'नामन्यतरस्याम्` इति नाम उदात्तत्वम् । उत अपि च मध्ये तेषां मनुष्याणां हृदये इद्धः दीप्तः । एवं सर्वोपकारी सर्वसद्गुणान्वितोऽयमग्निः मातुः मातृस्थानीयाया वेदेः, निर्मात्र्या वा श्रेयसामुपस्थे उपस्थस्थानीये उत्सङ्गसदृशे सुरभौ शोभनहविर्गन्धयुक्ते लोके आलोकवति अस्मिन्प्रदेशे निषसाद निषीदति । 'छन्दसि लुङ्लङ्लिटः' इति लिट् । सोयमस्माकं भेषजं करोत्विति भावः । 'एषा वा अस्य भेषज्या तनूर्यत्सुरभिमती' इति ब्रह्मणम् ॥

हे **अङ्गिरस्तम** गन्तव्यतम गतिमत्तमेति वा । अगि रगि लघि गत्यर्थाः, अस्माद् असुनि इरुड्-आगमो निपात्यते । 

हे अग्ने तुभ्यं ताः प्रसिद्धाः विश्वास्तुक्षितयः शोभना क्षितिर्गतिर्यासां ताः प्रजाः । 'नञ्सुभ्याम्' इत्युत्तरपदान्तोदात्तत्वम् । यद्वा - शोभनं क्षयन्ति वसन्तीति सुक्षितयो मनुष्याः । 'मन्क्तिन्व्याख्यान' इत्युत्तरपदान्तोदात्तत्वम् । पृथक्कामाय नानाविधेभ्यः कामेभ्यः कामसिद्धये **येमिरे** यमन्ति त्वामाराधयितुमात्मानं विषयेभ्यो व्यावर्तयन्ति । व्यत्ययेनात्मनेपदम् । यद्वा - पृथग्यमयन्ति नानाविधैरुपायैरात्मानं यमयन्ति त्वामाराधयितुम् । तस्माद्वयमप्यस्मत्कामसिद्धये त्वामेव भजामह इति भावः । 'स एवैनं कामेन समर्धयत्युपैनं कामो नमति' `इति ब्राह्मणम् ॥

हे यजमान अयमग्निर्वरेण्यः वरणीयः । 'वृञ एण्यः', वृषादित्वादाद्युदात्तत्वम् । ते तुभ्यं विश्वतः विश्वमायुर्दधत् दधातु । 'इतराभ्योपि दृश्यन्ते' इति द्वितीयान्तात्तसिल् । दधातेर्लेटि 'लेटोडाटौ' इत्यडागमः, 'घोर्लोपो लेटि वा' इत्याकारलोपः । 'युष्मत्तत्ततक्षुष्वन्तःपादम्' इति संहितायां आयुस्सकारस्य षत्वम् । यदायं प्रसीदति तदानीं गतोपि प्राणः पुनरायति पुनराभिमुख्येनास्मान्प्राप्नोति । इ गतौ भौवादिक उदात्तेत् । यद्वा - पुनरपि त्वदीयः प्राण आयात्वस्य प्रसादेन । अहमपि तदर्थं त्वदीयं शत्रुपक्षं परासुवामि नाशयामि । षू प्रेरणे तौदादिक उदात्तेत् । 'स एवास्मिन्नायुर्दधाति' `इति ब्राह्मणम् ॥

हे अग्ने जातवेदः जातप्रज्ञ । यद्वा - जातानां भूतानां वेदितः । 'गतिकारकयोरपि' इत्यसुन् । **विचर्षणे** विविधदर्शन [विविधचर्षणे] विविध-मनुष्य, एतेषामुत्पादकत्वात् । **तस्मै ते** तादृशाय तुभ्यं 

**प्रतिहर्यते** कामयमानाय वक्ष्यमाणां स्तुतिम् ।  
यद्वा - प्रतिगन्तुम् इच्छते ।  
यद्वा - प्रतिगृह्णते । हर्य गतौ । सुष्टुतिं शोभनां स्तुतिं जनामि जनयामि । जनेर्ण्यन्ताल्लट्, 'बहुलं संज्ञाछन्दसोः' इति णिलुक् । 

**जातवेद** इत्यस्यामन्त्रितस्याप्यविद्यमानवत्त्वात् **विचर्षण** इत्येतदपि न निहन्येत् । अग्ने इत्यस्याविद्यमामत्वात् जनामीति तिङन्तं न निहन्यते । 'मन् क्तिन् व्याख्यान' इति । सुष्टुतिशब्दस्यान्तोदात्तत्वम् । अन्ये खलु दुराराधाः स्तुतिमपि न गृह्णन्ति, त्वं तु स्तुतिं च प्रतिगृह्णासि, ददासि चेप्सितानि । तस्मात् स्तुतिप्रियाय ते स्तुतिं जनयामि । त्वं च तां प्रतिगृह्य यजमानं भूतिं गमयेति भावः । 'स एवैनं भूतिं गमयति भवत्येव' `इति ब्राह्मणम् ॥

हे **सूनो** पुत्र । कस्य? सहसः यजमानस्य वा ।  
यद्वा - पुत्रवत् सर्वेषाम् अभिमतकारिन् । सूनुवत् **सूनुः** उपचारपदं वा ।  
अथवा सोता सूनुः सर्वस्योत्पादकः । सूतेः 'सुवः कित्' इति नुप्रत्ययः । 

स त्वं **वद्मासि**, वदत्यनयेति वद्मा वाक्, त्वं वागिन्द्रियम् । तस्यापि कारणं प्राणो वा, त्वया हि सर्वे वदन्ति । असीत्यस्य 'हि च' इति निघातप्रतिषेधः । वद्माशब्द उञ्छादिषु द्रष्टव्यः ।

पुनश्चाग्निर् विशेष्यते - **अद्मसद्वा**  - अद्यत इत्य् **अद्मा** अन्नम् । अदेर् मनिन्-प्रत्ययः । अद्मनि सीदन्तीत्य् **अद्मसद्वा** । 'अन्येभ्योपि दृश्यते' इति सदेर्वनिप्, कृदुत्तरपदप्रकृतिस्वरत्वम् । 'सोग्रभुग्विभजन्तिष्ठन्नाहारमजरः कविः' इति जन्तूनां स्थितिहेतुत्वेन प्रवर्तक इत्यर्थः ।  
यद्वा - हवीरूपेन्ने प्राणिनां स्थित्य्-अर्थमेव त्वं सीदसीति । 

यस्माद् एवम् अत एव खलु अग्निर् भगवान् **जनुषा** जन्मना जायमान एवान्नं चक्रे उत्पादितवान् । मध्यमस्य वा प्रथमव्यत्ययः । 'जनेरुसिः' इत्युसिप्रत्ययः । कीदृशन्नं? **अज्म** - अजन्त्य् एतत् सर्वेपि भोक्तृत्वेनेत्य् **अज्म**, सर्वाभिलषितमित्यर्थः । अजेर्मनिन्, 'वलादावार्धधातुके वेष्यते' इति वीभावाभावः । 


यस्मादेव त्वं सर्वेषां प्राणभूतोसि प्राणस्य च स्थित्यर्थम् अन्नम् उत्पादितवान् तस्मात् स तादृग्विधस् त्वं नः अस्मभ्यम् **ऊर्जं** अन्नं रसं वा **धाः** देहि । दधातेर्लेटि 'बहुलं छन्दसि' इति शपो लुक् । 

हे **ऊर्जसने** ऊर्जसोन्नस्य दाता सम्भक्ता वा । 'छन्दसि वनसन' इत्यादिनेन्प्रत्ययः, पृषोदरादित्वाद्व्यञ्जनस्य लोपः । यद्वा - ऊर्जा रसेन तद्वतां रसवतां अन्नादीनां दातः । ऊर्क्शब्दान्मत्वर्थीयोकारः ।   

पुनरपि प्रार्थितस्य शीघ्रप्रदानार्थं प्ररोचयन् स्तौति - हे अग्ने **राजेव जेः** यथा **राजा** सन्निधिमात्रेणानायासेन शत्रुं जयत्येवं त्वं शत्रुं जयसि । जयतेर्लेटि पूर्ववच्छपो लुक् ।   

किञ्च - **अवृके**, वृका हिंसकाः कामक्रोधादयः, तद्रहिते पुरुषे स्वात्मनिरते **अन्तः** मध्ये तदीये हृदये **क्षेषि** क्षयसि निवससि तमनुगृहीतुम् । क्षि निवासगत्योः, पूर्ववच्छपो लुक् । स त्वं यजमानमन्नवन्तं कुर्विति ॥