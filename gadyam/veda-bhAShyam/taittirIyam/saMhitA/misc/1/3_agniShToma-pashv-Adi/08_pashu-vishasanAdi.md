+++
title = "०८ पशु-विशसनादि"

+++


1अथ पशुरशनाम् आदत्ते - आ दद इति ॥ गृह्नामीत्यर्थः । अस्य शेषभूतस्सावित्रो 'देवस्य त्वा' इत्यादिना व्याख्यात एव ॥

2तया अक्ष्णया पशुम् अभिनिदधाति - ऋतस्य त्वेति ॥ हे देवहविः देवानां हविर्भूत पशो, ऋतस्य सत्यस्य यज्ञस्य वा पाशेन बन्धिकयानया रशनया त्वामालभे बध्नामि । यद्वा - ऋतस्य यज्ञस्यार्थाय त्वां पाशेन बध्नामि । 'सत्यं वा ऋतम्' इत्यादि ब्राह्मणम्, 'अक्ष्णया परि हरति' इत्यादि च ॥

3तेन यूपे पशुं नियुनक्ति - धर्षा मानुषानिति ॥ मनुष्येभ्य आगता उपद्रवा मानुषाः । अत्र 'हलस्तद्धितस्य' इति यलोपः, वृषादित्वादाद्युदात्तत्वम् । उत्सादिर्वा द्रष्टव्यः । तान् धर्ष अभिभव यागसाधनत्वेन देवत्वप्राप्त्या मानुषोपद्रवरहितो भवेत्यर्थः । धृष प्रसहने, चौरादिक उदात्तेदाधृषीयः । प्रसहनमभिभवः । 'द्व्यचोतस्तिङः' इति संहितायां दीर्घत्वम् । यद्वा - मनुष्या एव मानुषाः । 'मनोर्जातौ' इत्यञ् । तान् धर्ष देवत्वप्राप्त्यैव ॥

4पशुं प्रोक्षति - अद्भ्यस्त्वेति ॥ तादर्थ्ये चतुर्थी, आप ओषधयश्च भूयासुरित्येवमथर्म् । 

हे पशो त्वां प्रोक्षामि प्रकर्षेण सिञ्चामि । पशोरपामोषधीनां कार्यत्वात्कार्यकारणयोश्चाभिन्नत्वात् कार्यभूतपशुप्रोक्षणेन तत्कारणानां सिद्धिरिति भावः । ' अद्भ्यो ह्येष ओषधीभ्यस्सम्भवति यत्पशुः' ` इति च ब्राह्मणम् । यद्वा - अद्भ्य ओषधीभ्यश्च जातं त्वां प्रोक्षामि; कारणेन हि कार्याणां शुद्धिः । पवित्रेणोत्पूतत्वादोषधिसम्बन्धोप्यस्ति । 'ऊडिदम्' इत्यादिना अद्भ्यः परस्या विभक्तेरुदात्तत्वम् । ओषधिशब्दस्य दासीभारादित्वार्त्पूवपदप्रकृतिस्वरत्वम् । ओषशब्दो घञन्त आद्युदात्तः ॥

5पाययति - अपां पेरुरसीति ॥ हे पशो अपां पेरु पातासि त्वं, ततः इमाः पिबेति गम्यते । यद्वा - असीति पञ्चमो लकारः, अपां पाता भव । पूर्ववदद्भ्योविभक्तेरुदात्तत्वम् । पा पाने, 'मापो रुरिच्च' इति पिबतेरुप्रत्ययः इकारश्च, पेरुः । 'एष ह्यपां पाता' इत्यादि ब्राह्मणं । पानेन चान्तश्शुद्धिः क्रियते । 'पाययत्यन्तरत एवैनम्मेध्यं करोति' ` इति च ब्राह्मणम् ॥

6अधस्तादुपोक्षति - स्वात्तमिति द्विपदया गायत्र्या ॥ 

**स्वात्तम्** आस्वाद्यमानं स्वादुभूतमित्यर्थः । स्वाद आस्वादने । 'आदितश्च' इति चकारस्यानुक्तसमुच्चयार्थत्वादाश्वस्तादिवदिडाभावः । **चिद्** इत्य् अप्य् अर्थे, एवार्थे वा; पूर्वम् एव स्वादुं सन्तम् एनं **हव्यं** पशुं **स्वदत** आस्वादयत स्वादुतमं कुरुत । ष्वद स्वर्द आस्वादने अनुदात्तेत्, तस्मात् ण्यन्ताल्लोटि 'बहुलं सज्ञाछन्दसोः' इति णेर्लुक् । 'अणावकर्मकात्' इति परस्मैपदम्, स्वदमानस्य पशोश्चित्तवत्त्वात् । 'स्वदयत्येवैनम्' ` इति च ब्राह्मणम् ।   

हे आपो देवीः देव्यः । 'वा छन्दसि' इति पूर्वसवर्णदीर्घत्वम् । अत्र आप इति पादादित्वान्न निहन्यते, षाष्ठिकमामन्त्रिताद्युदात्तत्वं प्रवर्तते । 'विभाषितं विशेषवचने बहुवचनम्' इति तस्याविद्यमानत्वनिषेधाद्देवीरिति निहन्यते । 'आमन्त्रितं पूर्वमविद्यमानवत्' इति तयोर्द्वयोरप्यविद्यमानत्वेन पादादिभूतं स्वदतेति तिङन्तं न निहन्यते । एनादेशोनुदात्त एव ।  

हव्यं पशुर्विशेष्यते - सदेवं देवसहितं देवाधिष्ठितम् । 'तेन सहेति तुल्ययोगे' इति बहुव्रीहिः, 'वोपसर्जनस्य' इति सभावः । सदेवत्वस्यानाशासनीयत्वात् तेन 'प्रकृत्याशिष्यगोवत्सहल' इति प्रकृतिभावाभावः । पुनश्च विशेष्यते - हव्यं हविर्भूतम् । जुहोतेः 'अचो यत्' इति यत्, उञ्छादिर्द्रष्टव्यः । यद्वा - हवमर्हतीति हव्यं । 'छन्दसि च' इति यत्प्रत्ययः ॥

7जुह्वा पशुं समनक्ति ललाटे ककुदि श्रोण्यां च – सन्ते प्राण इति पुरउष्णिहा त्रिपदया द्वादशवस्वष्टाक्षरया ॥ तत्र ललाटे समनक्ति - सन्ते प्राणो वायुना गच्छतामिति । 

हे पशो त्वदीयः प्राणो वायुः वायुना वरिष्ठेन भूतात्मना सह सङ्गच्छतामेकीभवतु । 'समोगमृच्छि' इत्यात्मनेपदम् । 'वायुदेवत्यो वै' इत्यादि ब्राह्मणम् ॥

8ककुदि समनक्ति - सं यजत्रैरिति ॥ त्वदीयान्यङ्गानि हृदयादीनि यजत्रैर्यागैस्सङ्गच्छन्तां यागसाधनानि भवन्तु । यद्वा - यागसाधनैस्सङ्गच्छन्तां यागसाधनमध्ये वर्तन्ताम् । गच्छन्तामिति लौकिको वाक्यशेषः, अनुषङ्गस्याभावात् । 'अमिनक्षियजिवधिपतिभ्योऽत्रन्' इति यजेरत्रन्प्रत्ययः । 'विश्वरूपो वै त्वाष्ट्र उपारिष्टात् पशुमभ्यवमीत्' इत्यादि ब्राह्मणम् ॥

9दक्षिणस्यां श्रोण्यां समनक्ति - सं यज्ञपतिरिति ॥ यज्ञपतिर्यजमान आशिषा प्रार्थनापदेन सङ्गच्छताम् । लौकिक एव वाक्यशेषः, लोकिकेन बहुवचनेन वैदिकस्य व्यवहितत्वात् । 'पत्यावैश्वर्य' इति यज्ञपतिशब्दे पूर्वपदस्य प्रकृतिस्वरत्वम् । आङ्पूर्वाच्छासेः क्विपि इत्वे कृदुत्तरपदप्रकृतिस्वरत्वम् ॥

10स्वधितिं स्वरुं च जुह्वाम् अङ्क्त्वा ताभ्यां पशुं समनक्ति - घृतेनेति ॥ हे स्वरो स्वधिते घृतेन प्रयाजशेषेणानेन अक्तौ सन्तौ पशुं त्रायेथाम् समञ्जनेन रक्षतम् । 'वज्रो वै स्वधितिर्वज्रो यूपशकलः' इत्यादि ब्राह्मणम् ॥

11पशुम् उदञ्चन् नीयमानम् अनुमन्त्रयते - रेवतीर् यज्ञपतिम् इति यजुरादिकया, उरो अन्तरिक्षेति पञ्चपदया रुद्रेशवसुमुनिस्वराक्षरया ॥ 

क्षीरादिरयिमन्तः पशवो रेवतिशब्देनोच्यन्ते । 'पशवो वै रेवतीः' ` इति च ब्राह्मणम् । 'रयेर्मतौ बहुलम्' इति सम्प्रसारणम्, 'संज्ञायाम्' इति मतुपो वत्वम्, 'वा छन्दसि' इति पूर्वसवर्णदीर्घत्वम्, आमन्त्रिताद्युदात्तत्वम् । अवयवेषु समुदायशब्दस्तद्धर्मश्चोपचर्यते ।   
हे रेवतीः रयिमन्तः पश्ववयवाः, यज्ञपतिं  यजमानं, प्रियधा प्रियं धारयन्त्य आविशत यजमानस्य यागसिद्ध्यर्थं अवदानात्मना प्रीतिपूर्वकं तिष्ठत । प्रियं दधातीति दधातेः 'आतेनुपसर्गे कः' इति कः, टाप्, कृदुत्तरपदप्रकृतिस्वरत्वम्, 'सुपां सुलुक्' इति जसो लुक् । यद्वा - प्रियधा प्रियस्य धारणेन आविशत प्रियं धारयित्वैव यजमाने तिष्ठत । प्रियस्य धानं प्रियधा । तृतीयैकवचने आतो लोपे उदात्तनिवृत्तिस्वरत्वम् ।   
यद्वा - व्यत्ययेन असङ्ख्याया अपि विधार्थे धाप्रत्ययः । प्रियप्रकारेणेत्यर्थः । यज्ञदेवता वा यज्ञपतिस्तां प्रीतिर्पूवकं भक्ष्यत्वेन सयुग्भावेन वा आविशत ।   
यद्वा - सर्वे पशव उच्यन्ते - वयमस्माकमेको हन्तुं नीयत इति उद्वेगं मा कार्ष्ट । यजमानस्योपभोगाय प्रीतिपूर्वकं तस्मिन्वर्तध्वम् ।

अन्तरिक्षशब्देन पशोस्सुषिराणि श्रोत्रादीनीन्द्रियाण्युच्यन्ते; समुदायापेक्षमेकवचनम् ।  हे उरो विस्तीर्ण अन्तरिक्ष श्रोत्रादीन्द्रियसमुदाय त्वं सजूः समानप्रीतिर्भूत्वा । 'समानस्य छन्दसि' इति सभावः, 'ससजुषोः' इति रुत्वम्, 'त्रिचक्रादीनामन्तः' इत्युत्तरपदान्तोदात्तत्वम् । केन सजूः? देवेन दीप्तिमता वातेन पशुप्रायेन ।   

किञ्च – त्मना आत्मना पशुक्षेत्रज्ञेन च सजूः । 'मन्त्रेष्वाङ्यादेरात्मनः' इत्याकारलोपः । एवमाभ्यामपि सह त्वं समानप्रीतिर्भूत्वास्य हविषो यज इदं पश्वात्मकं हविर्देहि यागार्थमिदानीं सर्वेपि यूयमनुजानीतेत्यर्थः । 'क्रियाग्रहणं कर्तव्यम्' इति कर्मणस्सम्प्रदानत्वात् 'चतुर्थ्यर्थे बहुलम् छन्दसि' इति षष्ठी । यजतिर्दानकर्मा ।  

उरो इति पादादित्वान्निघाताभावे षाष्ठिकमामन्त्रिताद्युदात्तत्वम् । 'नामन्त्रिते समानाधिकरणे' इति तस्याविद्यमानवत्त्वनिषेधात्परमामन्त्रितं निहन्यते ।

किञ्च - अस्य पशोस्तन्वा शरीरेण सम्भव संयुजस्व । देवभूयस्याप्यस्य पशोश्शरीरं मा हिंसीः ।

अपि च - हे वर्षीयः प्रवृद्धतरश्रोत्रादीन्द्रियसमुदाय वर्षीयसि प्रवृद्धतरे यज्ञे यज्ञपतिं यजमानं धाः धारय अविघ्नेन स्थापय । हविष्यमस्य अनुभावय शीघ्रं यज्ञं निर्वर्तय । यद्वा - यज्ञफले स्थापय यागसाधनद्वारेण यनमानं यज्ञफलभाजं कुरु ।  
अथवा - अस्य हविषो यजेति पूर्वं हविषः प्रार्थना कृता, अधुना तदेव हविरुच्यते - हे हविः अस्य पशोस्तन्वा सम्भव पौष्कल्येन सम्पद्यस्व । पुनरपि तदेवामन्त्र्यते - हे वर्षीयो हविः वर्षीयसि यज्ञे यागसाधनद्वारेण यज्ञपतिमविघ्नेन स्थापय । धा इति दधाटेर्लेटि, 'बहुलं छन्दसि' इति शपो लुक्, 'इतश्च लोपः परस्मैपदेषु' इतीकारलोपः । तनुवेति 'तन्वादीनां छन्दसि बहुलम्' इत्युवङादेशः । यज्ञपतिशब्द उक्तस्वरः ॥

12 पशुनिहननस्थाने निहन्यमानाय बर्हिरुपास्यति - पृथिव्या इति ॥ प्रस्तरनिधाने व्याख्यातम् । अत्रैवं वा - पृथिवीसम्पर्कदोषात्पशुं रक्षेति । 'पृथिव्यास्सम्पृचः पाहीति बर्हिरुपास्यत्यस्कन्दायास्कन्नꣳहि तद्यद्बर्हिषि स्कन्दति' ` इति च ब्राह्मणम् । यद्वा - पृथिवीसाम्पर्कादन्यान्पशून्रक्षेति ॥

13पत्नीम् आदित्यम् उदीक्षयति - नमस्त आतानेति ॥ हे आतान आदिव्य तुभ्यं नम इदमस्तु । आतन्वन्ति विस्तारयान्ति विश्वं जगदित्यातानाः आदित्यरश्मयः । 'आदित्यस्य वै रश्मय आतानास्तेभ्य एव नमस्करोति' `इति ब्राह्मणम् । 'पश्चाल्लोका वा एषा प्राच्युदानयिते यत्पत्नी' इति च । तनोतेराङ्पूर्वात्पचाद्यच् । यद्वा - आतन्यन्ते विस्तार्यन्ते भास्करेणेत्यातानाः रश्मयः । कर्मणि घञ्, थाथादिस्वरेणोत्तरपदान्तोदात्तत्वम् । अत्र तु तद्वानादित्य एवातान इत्युच्यते ॥

14प्राचीम् उदानयन् वाचयति - अनर्वा प्रेहीति ॥ कुत्सितमरणं गमनमर्वा; 'भ्रातृव्यो वा अर्वा' ` इति च ब्राह्मणम् । 'अवद्यावमाधमार्वरेफाः कुत्सिते' इत्यर्तेः कनिन् प्रययोर्वादेशश्च निपात्यते तद्रहित अनर्वा । बहुव्रीहौ 'नञ्सुभ्याम्' इत्युत्तरपदान्तोदात्तत्वम् । यस्मात्त्वमनर्वा अनवद्या सदा भर्तुर्वशंगता तस्मात्प्रेहि प्राचीं गच्छ, प्राच्यां हि स्वर्गो लोकः । प्रशब्देन प्राक्त्वं द्योत्यते, यथा 'प्रेयमगात्' इति ।

अधुना परमसुखस्वरूपस्वर्गप्राप्तिहेतुत्वं गमनस्याह - घृतस्य कुल्यामन्विति । घृतकुल्योपलक्षितस्वर्गाख्यस्थानविशेषो घृतकुल्याशब्देनोच्यते, तामनुगच्छ तत्र गच्छेत्यर्थः । अनोर्लक्षणे कर्मप्रवचनीयत्वम् ।

किमेकाकिनी सती? । नेत्याह - सह प्रजया सह रायस्पोषेण गच्छ । यद्वा - किं केवलं घृतकुल्योपलक्षितं स्थानमेव प्राप्यते? नेत्याह – सह प्रजया सह रायस्पोषेण प्रजां धनपोषं च प्राप्नुहीति । प्रजाशब्दः कृदुत्तरपदप्रकृतिस्वरेणान्तोदात्तः ॥ 'ऊडिदम्' इति रैशब्दात्परस्या विभक्तेरुदात्तत्वम् ॥

15अपोवेक्षमाणां पत्नीं वाचयति - आपो देवीरिति चतुष्पदयानुष्टुभा विद्युन्मालया ॥ हे आपो देवीः देव्यः । 'वा छन्दसि' इति 'पूर्वसवर्णदीर्घत्वम् । शुद्धायुवः शुद्धा आपः शुद्धान् देशकालादीनिच्छन्ति आत्मनः परेषां वा । 'छन्दसि परेच्छायामपि' इति क्यच्, 'नच्छन्दस्यपुत्रस्य' इतीत्वप्रतिषेधे 'अकृत्सार्वधातुकयोः' इति दीर्घः, 'क्याच्छन्दसि' इत्युप्रत्ययः, 'जसादिषु वा वचनं प्राङ्णौ चङ्युपधाया' इति 'जसि च' इति गुणो न क्रियते ।   
अथवा - अब्जातेश्शुद्धायुरिति संज्ञा, व्युत्पत्तिमात्रं तु क्रियते । तत्र 'अप्राणिजातेश्चारज्ज्वादीनाम्' इत्यूङ्प्रत्ययः, 'तन्वादीनां छन्दसि' इत्युवङ्, 'विभाषितं विशेषवचने बहुवचनम्' इति आप इत्यस्यामन्त्रितस्याविद्यमानत्त्वनिषेधात्परमामन्त्रितद्वयं निहन्यते । शुद्धास्स्वयमपि सर्वदा शुद्धाः यूयं देवान् पशोर्वागादीनीन्द्रियाणि ऊढ्वं प्रापयध्वं स्वकारणस्थानं प्रापयत ।   
यद्वा - इमं पशुं देवान् ऊढ्वं वाघयत प्रापयत, यथा देवा भूजन्ते तथा कुरुत । वहतिस्स्वरितेत्, तस्माण्ण्यन्ताल्लेटि 'बहुलं संज्ञाछन्दसोः' इति णिलुक्, 'बहुलं छन्दसि' इति शपो लुक्, ङित्यपि बहुलवचनात् वच्यादिना सम्प्रसारणम्, ढत्वादि, 'ढ्रलोपे पूर्वस्य दीर्घोऽणः' इति दीर्घत्वम् ।  
यद्वा - ऊहतेरनुदात्तेतः प्राप्तिकर्मणो लोटि पूर्ववच्छपो लुक् । यद्वा - देवान्प्राति ऊढ्वं यथेमं पशुं देवा भुञ्जते तथा ऊढ्वं यतध्वमिति यावत् । अत्र देवानित्यत्र नकारस्य संहितायां 'आतोऽटि नित्यं' इति रुत्वम्, 'अत्रानुनासिकः पूर्वस्य तु वा' इत्यनुनासिकः, 'अनुनासिकात्परोनुस्वारः' । वयमपि युष्माभिः परिविष्टास्सर्वतोनुप्रविष्टाः अत एव शुद्धाः युष्मदवेक्षणादियोग्याः वः युष्माकं परिवेष्टारः सर्वतः परिवेष्टारो भूयास्म अवेक्षणादिना । 'गतिरनन्तरः' इति परिशब्दे पूर्वपदप्रकृतिस्वरत्वम् । परिवेष्टृशब्दे कृदुत्तरपदप्रकृतिस्वरत्वम् ॥