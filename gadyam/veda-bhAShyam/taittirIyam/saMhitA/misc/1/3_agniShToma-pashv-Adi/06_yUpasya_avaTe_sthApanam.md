+++
title = "०६ यूपस्य अवटे स्थापनम्"

+++


1-3यूपं पराञ्चं प्रोक्षति - पृथिव्यै त्वेति ॥ व्याख्यातम् ।   
प्रोक्षामीति शेषः । पृथिव्यादीनां स्थित्यर्थं त्वां प्रोक्षामीति ॥  

[यागनिर्वृत्तिद्वारेण द्युप्रभृतीनां लोकानां धारणार्थं प्रोक्षणं भवति । 'ऊडिदम्' (पा.सू. 6.1.171) इत्यादिना दिव इति विभक्तेरुदात्तत्वम् । पृथिव्या इत्यादौ 'उदात्तयणो हल्पूर्वात्' (पा.सू. 6.1.174) इति विभक्तेरुदात्तत्वम् ॥]

4अवटेऽपोऽवनयति - शुन्धतामिति ॥ व्याख्यातम् ॥

5यवान्प्रस्कन्दयति - यवोसीति ॥ व्याख्यातमेव । 'ऊर्ग्वै यवो यजमानेन यूपस्सम्मितः' इत्यादि ब्राह्मणम् ॥

6बर्हिर्हस्तं व्यतिषज्यावस्तृणाति - पितृणामिति ॥ व्याख्यातमेव । 'यद्बर्हिरनवस्तीर्य मिनुयात्पितृदेवत्यो निखातस्स्यात्' `इति ब्राह्मणम् ॥

7यूपशकलम् अवास्यति - स्वावेश इति ॥ सुष्ठु आविश्यते स्थीयतेस्मिन्निति स्वावेशः । अधिकरणे घञ्, थाथादिसूत्रेणोत्तरपदान्तोदात्तत्वम् । यूपस्य सुखासनमसीत्यर्थः ।
नेतारो यागस्य निर्वोढारः यूपशकलाः । 'छन्दस्युभयथा' इति 'नामि' इति दीघाभावः । 'नामन्यतरस्याम्' इति नाम उदात्तत्वम् । तेषां मध्ये अग्रेगास्त्वमसि अग्रे प्रथमं यूपात् गच्छति परापततीत्यग्रेगाः । 'यः प्रथमश्शकलः परापतेत्तमप्याहरेत्' इति गृहीतत्वात् । यद्वा - नेतृणामग्रे गच्छतीत्यग्रेगाः मुख्य इत्यर्थ प्रथमपतितत्वादेव । यद्वा - नेतॄणां मध्ये अग्रे गच्छति यागसाधनत्वं यूपादपि पूर्वमुपयुज्यमानत्वादवटप्रवेशेन । 'जनसनखनक्रमगमो विट्' इति विटप्रत्ययः, ' विड्वनोरनुनासिकस्यात्' इत्यात्वम्, 'तत्पुरुषे कृति बहुलम्' इत्यलुक्, कृदुत्तरपदप्रकृतिस्वरत्वम् । यद्वा - यूपस्य ये नेतारः परिष्कर्तारः प्रथमशकलस्स्वरुश्चषालमिति, तेषां मध्ये अग्रे प्रथमं यूपं गच्छतीति ।

किञ्च - वनस्पतिविकारो यूपः, विकृतौ प्रकृतिशब्दः । पारस्करप्रभृतित्वात्सुट्, 'उभे वनस्पत्यादिषु युगपत्' इति पूर्वोत्तरपदयोर्युगपत्प्रकृतिस्वरत्वम् । स त्वामधि स्थास्यति त्वयि स्थास्यति, यूपस्यापि धारकोसीत्यर्थः । 'अधिशीङ्स्थासां कर्म', इत्याधारस्य कर्मसंज्ञा ।  
 तस्य वित्तात् तद्विजानानीहि तं ते महिमानमवगन्तुमर्हसीति । 'क्रियाग्रहणं कर्तव्यम्' इति सम्प्रदानत्वात् 'चतुर्थ्यर्थे बहुलं छन्दसि' इति चतुर्थ्यर्थे षष्ठी । 'यूपशकलमवास्यति स तेजसमेवैनं मिनोति' `इति ब्राह्मणम् । 'स्वधितेर्वृक्षस्य बिभ्यतः प्रथमेन शकलेन सह तेजः परापतति' इत्यादिब्राह्मणेन तस्य तेजस्त्वमवगन्तव्यम् ॥

8यूपस्याग्रमनक्ति - देवस्त्वेति ॥ व्याख्यातम् ॥

9चषालं प्रतिमुञ्चाति - सुपिप्पलाभ्य इति ॥ व्याख्यातमेव । शोभनफलानामोषधीनामर्थाय त्वां चषालं यूपस्याग्रे प्रतिमुञ्चामीति शेषः । 'तस्माच्छीर्षत ओषधयः फलं गृह्णन्ति' `इति ब्राह्मणम् ॥

10यूपमुच्छ्रयति - उद्दिवमिति ॥ व्याख्यातम् ।

  - [ औदुम्बरीमुच्छ्रयति - उद्दिवमिति ॥ हे औदुम्बरि दिर्वं दिविष्ठानुत्तभान उत्तम्भय धारय । स्तन्भुस्सौत्रो धातुः, 'स्तन्भु स्तुन्भु' इति श्नाप्रत्ययः । 'हलश्श्नश्शानज्झौ' इति शानजादेशः । तथा अन्तरिक्षमन्तरिक्षस्थान् पृण प्रीणय । पृण प्रीणने इति तौदादिकः ।]

अतष्टः प्रदेश उपरः, 'मूलतोऽतष्टमुपरम्' इति । उपरमते तक्षणमस्मिन्निति । 'उपसर्गे च संज्ञायाम्' इति जनेर्विधीयमानो डप्रत्ययः बहुलवचनाद्रमेरपि भवति, कृदुत्तरपदप्रकृतिस्वरत्वं बाधित्वा अव्ययपूवर्पदप्रकृतिस्वरत्वम्, व्युत्पत्त्यनवधारणाच्च नावगृह्यते । तेन पृथिवी दृंह दृढां कुरु ॥

  - [ दृह दृहि वृद्धौ । पृथिवीशब्दो ङीषन्तोन्तोदात्तः ॥]

11यूपं वैष्णवीभ्यामृग्भ्यां कल्प्यति स्थापयति - ते ते धामानि ... विष्णोः कर्माणि पश्यतेति ॥
तत्र प्रथमा चतुष्पदा त्रिष्टुप् । द्वितीया त्रिपदा गायत्री ।  
'वैष्णव्यर्चा कल्पयति वैष्णवो वै देवतया' इत्यादि ब्राह्मणम् । 'द्वाभ्यां कल्पयति' इत्यादि च ।  
वैष्णवत्वाद्यूपो विष्णुरूपेण स्तूयते । त इति द्वितीयाबहुवचनस्य 'सुपां सुलुक्' इति शे आदेशः, प्रगृह्यत्वाभावो व्यत्ययेन, लिङ्गविभक्तिव्यत्ययेन वा ।   
हे **विष्णो** तव तानि **धामानि** स्थानानि **गमध्ये** गन्तुं यजमानो गच्छेदिति यावत् । तुमर्थे अध्येन्प्रत्ययः, अध्यैप्रत्ययस्य वा वर्णव्यत्ययेन एकारः । तव तानि **धामानि** गन्तुं **उश्मसि** उश्मः कामयामहे । वष्ठेर्ग्रहिज्यादिना सम्प्रसारणम्, 'इदन्तो मसिः', 'अन्येषामपि दृश्यते' इति तस्य संहितायां दीर्घः ।   

कानीत्याह – **यत्र** येषु धामसु **गावो** रश्मयः **भूरिशृङ्गाः** बह्वग्राः, **अयासः** गमनशीलाः । एतेः पचाद्यच्, 'आज्जसेरसुक्' । यत्र बहुमुखा रश्मयो विसर्पन्तीति । यद्वा - यत्र गावो गन्तारो जनाः । 'गमेर्डो' इति डोप्रत्ययः । भूरिशृङ्गाः महादीप्तयो भवन्तीति । दीप्तिनामसु हि शृङ्गाणीत्यध्यायान्ते पठ्यते ।  

पुनश्च विशेष्यन्ते - अयासः अनपायाः अप्रच्यूताः । यातेरसुनि याः, नञ्बहुव्रीहौ 'नञ्सुभ्याम्' इत्युत्तरपदान्तोदात्तत्वम् ।  

धामानि पुनर्विशेष्यन्ते - अत्राह अत्रैव । अहेत्यवधारणे । येष्वेव धामसु उरुगायस्य उरुभिर्महात्माभिर्गीयत इत्युरिगायः । गायतेः कर्मणि घञ्, थाथादिस्वरेणोत्तरपदान्तोदात्तत्वम् । भूरेः महतो महाबलस्य विष्णोः विश्वं व्याप्नुवतः । 'विशेः किच्च' इति नुप्रत्ययः, तत्र हि निदिति वर्तते । यस्त्वं महाबलो महात्मभिस्स्तूयमानो विश्वं व्याप्नुवन्नभूः 'विचक्रमाणस्त्रेधोरुगायः' इति मन्त्रप्रसिद्धः तस्य तव तत्तादृशविक्रमकृत् परममुत्तमं पदंम् तदप्येष्वेव धामसु अवभाति दीप्यते, तस्मात्तानि धामानि गन्तुमुश्म इति । एवं प्रत्यक्षकृतोयं मन्त्रः । द्वितीयस्तेशब्दोस्मिन्पक्षे युष्मदादेशः । यद्वा - परोक्षकृत एवायम् । ते ते इति वीप्सा । तानि तानि धामानि गन्तुमुश्मः । 'नित्यवीप्सयोः' इति शेप्रत्ययान्तस्य द्विर्व- चनम्, ' अनुदात्तं च` इति द्वितीयस्यानुदात्तत्वम् । स्पष्टमन्यत् ॥

14प्रदक्षिणं पुरीषेण पर्यूहति - ब्रह्मवनिमिति ॥ व्याख्यातम् ॥

15मैत्रावरुणदण्डेन संहन्ति - ब्रह्म दृंहेति ॥ व्याख्यातमेव ॥

16रशनया त्रिः प्रदक्षिणं परिव्ययति - परिवीरसीति ॥ परिवीयत इति **परिवीः** । 'अन्येभ्योपि दृश्यते' इति कर्मणि क्विप्, यजादित्वात्सम्प्रसारणम्, 'हलः' इति दीर्घः, कृदुत्तरपदप्रकृतिस्वरत्वम् । परितो रशनया वेष्टनीयोसि हे यूप ।

अतस् त्वां **दैवीः** दैव्यो **विशः** देवानां स्वभूताः प्रजाः मरुदादयः, 'मरुतो वै देवानां विशः' इति । 'देवाद्यञञौ' इति देवशब्दादञ्, 'वा छन्दसि' इति पूर्वसवर्णदीर्घत्वम् । परिव्ययन्तां सर्वतोऽनया रशनया वेष्टयन्तु ।  

इमं च यजमानं रायो धनस्य पोषः मनुष्याश्च परिवेष्टयन्तु, आढ्यः प्रजानामुपजीव्यश्च भवत्वित्यर्थः । 'ऊडिदम्' इत्यादिना रैशब्दात् षष्ठ्या उदात्तत्वम्, 'षष्ठ्याः पतिपुत्र' इति विसर्जनीयस्य सत्वम्, 'अदुपदेशात्' इति लसार्वधातुकानुदात्तत्वे धातुस्वरेण यजमानशब्द आद्युदात्तः । 'ऊर्ग्वै रशना' इत्यादि ब्राह्मणम् ॥

17मध्यमे रशनागुणे स्वरुमवगूहति - अन्तरिक्षस्य त्वेति ॥ मध्यमत्वसाधर्म्यात् अन्तरिक्षस्थानीयस्य मध्यमस्य रशनागुणस्य स्थाने त्वामवगूहामि सुगुप्तं स्थापयामि हे स्वरो । कीदृशे स्थाने? सानौ समुन्नते स्वस्थानत्वादेव समुच्छ्रिते । यद्वा - सननीयः सानुः मध्यमेन गुणेन सम्भक्ते प्रदेशे 'दॄसनिजनि' इत्यादिना सनो ञुण्प्रत्ययः । 'ऊदुपधाया गोहः' इत्यूकारः ॥