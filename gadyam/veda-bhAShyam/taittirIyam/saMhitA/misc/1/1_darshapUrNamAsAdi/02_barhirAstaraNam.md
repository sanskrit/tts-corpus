---
title: ०२ बर्हिरास्तरणम्

---


'चतुर्थ्यर्थे बहुळं छन्दसि' (पा.सू. 2.3.62) इति तादर्थ्ये षष्ठी । घुषेर्ण्यन्ताच्छतरि 'छन्दस्युभयथा' (पा.सू. 3.4.117) इति शप आर्धधातुकत्वाण्णिलोपः । 'अदुपदेशात्' (पा.सू. 6.1.186) इति शतुरनुदात्तत्वम् । उदात्तनिवृत्तिस्वरेण (पा.सू. 6.1.161) शप उदात्तत्वम् ।  

असिदाश्वपर्श्वोः वस्तुत्वेन विवक्षितत्वान्नपुंसकत्वम् । लिङ्गव्यत्ययो वा ।  

बर्हिर्लवन-द्वारेण मयैव शीघ्रं यज्ञं सम्पादयस्वेति यज्ञार्थम् आघोषयत् असीति स्तुतिः । **घोषद्** इति धननामेति केचित् ॥

**इयम्** अश्वपर्शुः **प्रागात्** प्राचीं गच्छति ।  
'छन्दसि लुङ्लङ्लिटः' (पा.सू. 3.4.6) इति लुङ् । 


(किंविशिष्टा?)  
**धिषणा** धृष्टा लवने समर्था ।  
'धृषेर्धिष् च संज्ञायां' (उ.सू. 249) इति क्युप्रत्ययः ।  

**बर्हिर् अच्छ** आप्तुं **मनुना** प्रजापतिना सर्वस्य कर्त्रा **कृता** । 

**स्वधया** अन्नेन मांसलक्षणेन करणेन **मनुना** कर्त्रा **कृता** ।  
दधातेः 'आतोनुपसर्गे कः' (पा.सू. 3.2.3) । कृदुत्तरपदप्रकृतिस्वरत्वम् (पा.सू. 6.2.139) ।  

**वितष्टा** विशेषेण तनूकृता अतिनिशिता ।  
'यस्य विभाषा' (पा.सू. 7.2.15) इतीट्प्रतिषेधः । 'गतिरनन्तरः' (पा.सू. 6.2.49) इति पूर्वपदप्रकृतिस्वरत्वम् ।   
कस्मात् पुनरियं प्राचीं गच्छतीत्याह - त इति ॥  
**ते** खलु कवयो मेधाविनः यज्ञकर्मविदः  
**पुरस्तात्** पूर्वस्या दिशः **बर्हिर् आवहन्ति** ।  
पञ्चम्यन्तादस्तातिः (पा.सू. 5.3.27) ।  
**देवेभ्यः** 'षष्ठ्यर्थे चतुर्थी वक्तव्या' (पा.सू. 2.3.62 वा 1) ।  
**देवेभ्यो जुष्टं**, एवं हि क्रियमाणे देवानां प्रियं भवतीति ।  
'नित्यं मन्त्रे' (पा.सू. 6.1.210) इति जुष्टशब्द आद्युदात्तः । 

वेदिं प्रत्यवेक्षमाणो मन्त्रशेषं ब्रवीति - **इह** अस्यां खलु वेद्यां, तत् लविष्यमाणं **बर्हिः**, **आसदे** आसादयितव्यम् । एवम् इदम् अर्हति । 

सदेर्ण्यन्तात् 'कृत्यार्थे तवैकेन्' (पा.सू. 3.4.14) इति केन्प्रत्ययः । 'बहुळं संज्ञाछन्दसोः' (उ.सू. 190) इति णेर्लुक् । 'न लुमता' (पा.सू. 1.1.63) इति वृद्ध्यभावः । कृदुत्तरपदप्रकृतिस्वरेण ('ञ्नित्यादिः' (पा.सू. 6.1.197) इति) नित्त्वात् आद्युदात्तः ॥

चतुर्थ्यर्थे षष्ठी (पा.सू. 2.3.62) । देवार्थं परिषूतं परिगृहीतमसि, नात्मार्थम् । अतो मामयं वृथैव हनिष्यतीति नोद्वेजितव्यम् । प्रवृद्धादेराकृतिगणत्वादुत्तरपदान्तोदात्तत्वम् (पा.सू. 6.2.147) । 'परेरभितोभावि मण्डलम्' (पा.सू. 6.2.182) इति वा । 'अथो यथा वस्यसे' (तै.ब्रा. 3.2.2) इत्यादि ब्राह्मणम् ॥

6असिदादिना बर्हिस्संश्लेषयति - देवबर्हिरिति ॥ देवानां बर्हिः तल्पभूतम् । षाष्ठिकं 'आमन्त्रितस्य' (पा.सू. 6.1.198) इत्याद्युदात्तत्वम् । प्रत्ययलक्षणं तत्र नास्तीति चेत् सोः व्यत्ययेन 'हल्ङ्याभ्यः' (पा.सू. 6.1.68) इति लोपः करिष्यते । अन्वक् पर्वणोऽधस्तात् । तिर्यक् तिरश्चीनम् । यत्र क्वापि एवं त्वा माच्छिदम् । 'अहिंसायै' (तै.ब्रा. 3.2.2) इति ब्राह्मणदर्शनात्, 'आच्छेत्ता' इति वक्ष्यमाणत्वाच्च माशब्देन छेदनं निषिध्यते इति वेदितव्यम् ।

कस्मात्पुनरन्वक् छेदादि वर्ज्यत इत्याह - पर्वेत्यादि । ते तव खलु पर्व प्ररोहस्थानं राध्यासं पुनरपि प्ररोहार्थं अविनष्टं स्थापयमीतीयमाशीः ॥

7आच्छिनत्ति - आच्छेत्तेति ॥ कृदुत्तरपदप्रकृतिस्वरत्वम् । मर्यादायामाकारः । मर्यादा च विधानम् । यस्मादहं विधानेन तव छेत्ता, न तु वृथा, तस्मादहं मा रिषं विनाशं मा गाम् । रिषेर्लुङि व्यत्ययेन च्लेरङादेशः । केचिदस्य पुषादित्वमिच्छन्ति, यथा 'तेन गच्छन्नरिष्यति' (मनु. 4.178) इति । तदा पुषादित्वादेवाङ् सिद्धः (पा.सू. 3.1.55) ॥

8आच्छिन्नानभिमृशति - देवबर्हिरिति ॥ हे देवानां बर्हिः शतवल्शं अनेकप्ररोहणं यथा तथा विरोह । एकत्र पूर्वपदामन्त्रिताद्युदात्तत्वम् । अन्यत्र बहुव्रीहौ पूर्वपदप्रकृतिस्वरत्वम् (पा.सू. 6.2.1) ॥

11(निधनानि) सम्भरति - सुसंभृतेति ॥ सुष्ठु सम्भ्रियतेऽनयेति सुसंभृत् । पूर्ववत्क्विप् । तादृश्या रज्ज्वा त्वा त्वां सम्भरामि इतरमुष्टिभिस्सह भरामि । भृञ् भरणे, भौवादिकः ॥

षष्ठ्यर्थे चतुर्थी (पा.सू. 2.3.62 वा 1) । कर्मणि क्तिन् । अखण्डनीया पृथिवी अदितिः । अव्ययपूर्वपदप्रकृतिस्वरत्वम् (पा.सू. 6.2.2) । रास्ना शुल्बं अदित्याः रास्ना त्वमसि, यामदितिरकरोदिति स्तुतिः । सामर्थ्याच्चायं मन्त्रस्सम्भरणमन्त्रात्पूर्वो द्रष्टव्यः ॥

सैव चतुर्थी । इन्द्रस्य पत्न्यास्सन्नहनं संयमनमसीति स्तुतिः । 'इन्द्राणी वा अग्रे देवतानां समनह्यत' (तै.ब्रा. 3.2.2) इति ब्राह्मणम् । 'प्रथमे उदात्तयणः' (पा.सू. 6.1.174) इति विभक्तेरुदात्तत्वम् । द्वितीये कृदुत्तरपदप्रकृतिस्वरेण 'लिति' (पा.सू. 6.1.193) प्रत्ययात्पूर्वमुदात्तत्वम् । सन्नहनं च शुल्बान्तयोस्संश्लेषणम्; ग्रन्थिकरणस्य विधास्यमानत्वात् ॥

पूषा आदित्यस्स ते तव ग्रन्थिं ग्रथ्नातु करोतु । सामान्यग्रन्थेः विशेषग्रन्थिः कर्म ॥

सः ते तव ग्रन्थिः मा स्थात्, मा प्रदेशान्तरमातिष्ठतु यावद्विमोकं शिथिलो मा भूत् । 'गातिस्था' (पा.सू. 2.4.77) इति सिचो लुक् ॥

इन्द्रस्य बाहुभ्यां त्वा त्वां उद्यच्छे उत्क्षिपामि नात्मीयाभ्यामिति स्तुतिः । 'समुदाङ्भ्यो यमोऽग्रन्थे' (पा.सू. 1.3.75) इत्यात्मनेपदम् ॥

बृहस्पतेरेव मूर्ध्ना त्वां हरामि नात्मीयेनेति स्तुतिः । 'उभे वनस्पत्यादिषु युगपत्' (पा.सू. 6.2.140) इति युगपदुभयोः प्रकृतिस्वरत्वम् । बृहच्छब्दो वृत्तिविषये आद्युदात्त इष्यते, पतिशब्दश्च । प्रत्ययाद्युदात्तत्वेन मूर्धन्शब्दोन्तोदात्तः । उदात्तनिवृत्तिस्वरेण विभक्तेरुदात्तत्वम् ॥

देवान् गच्छतीति देवंगमम् । 'गमश्च' (पा.सू. 3.2.47) इति खच् । श्वो देवगामि असि भवितासि । वर्तमानसामीप्ये (पा.सू. 3.3.131) लट् । तत्र हविषो धारणाद्बर्हिषो देवंगमत्वं भविता; प्रस्तरस्य त्वग्नौ प्रहरिष्यमाणत्वात् । 'दिवं गच्छ' (तै.सं. 1.4.43) इति च मन्त्रलिङ्गम् । 'अनधस्सादयति' (तै.ब्रा. 3.2.2) इति ब्राह्मणम् ॥

इति द्वितीयोनुवाकः