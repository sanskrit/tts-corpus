+++
title = "०५ विष्णुक्रमान्तम्"

+++


इयं विराट्त्रिष्टुप् ॥ **आप्यायतां** वर्धतां सदा पूर्यतां **घृतेन ध्रुवा** । **यज्ञंयज्ञं प्रति** सर्वेषु यज्ञेषु । वीप्सायां प्रतेः कर्म-प्रवचनीयत्वम् । **देवयद्भ्यः** देवानात्मन इच्छद्भ्यः । 'न छन्दस्य् अपुत्रस्य' इतीत्वाभावः । देवान् वा **देवयद्भ्यः** तृप्तान् क्रीडयद्भ्यः ऋत्विग्भ्यः । यथा तेभ्यः पर्याप्तं भवति तथा **आप्यायताम्** । द्वितीयपक्षे लसार्वधातुकानुदात्तत्वाभावश् छान्दसः । सैव ध्रुवा विशेष्यते - सूर्यायास्सूर्यवत्याः द्योस्तिष्ठद्गोस्थनीयायाः ऊधः अधोगतापीनभाग स्थानीया । 'सूर्याद्देवतायां चाप्' । अदित्या अदीनायाः पृथिव्या उत्तानायाः उत्सङ्गस्थाना; सर्वोपजीव्यत्वात् । देवमातुरेव वोपस्थ उत्सङ्गः, देवानामुपलालनस्थानत्वात् ।  

किञ्च - **उरुधारा** महाधारा सन्तत-प्रस्नवनी **पृथिवी** विस्तीर्णा । यद्वा - **उरुधारा पृथिवी** महार्थसाधनपृथिवीस्थानीया । तादृशी **ध्रुवा ऽस्मिन् यज्ञे** सर्वयज्ञार्थमाप्यायतामिति ॥

प्रजापतेर्लोको विभान् सूर्यादिभिर्यो विविधं भाति, सूर्यादिरहितं स्वतेजसा वा, स पुनरयं लोकः । 'अयं वै प्रजापतेः' इत्यादि ब्राह्मणम् ।

तस्मिन् लोके त्वां दधामि स्थापयामि यजमानेन मया सह हे यजमानभाग ॥

सत् सत्ताविष्टं यावत्किञ्चित्तत्सर्वं त्वमसि । तस्मात्त्वं सत्ताविष्टं सर्वं मे मम भूयाः भव, सर्वस्य सत्तासाधनं भूयाः, न किञ्चिदप्यसन्मे भूयात् । यद्वा - सत् शोभनमसि; तस्माद्यावत्किञ्चिच्छोभनं नः तत्सर्वं मे भूयाः,

सर्वं सर्वात्मकमसि, त्वत्तोन्यन्न किञ्चिदस्ति; तस्मात्सर्वमिष्टं मम त्वं भूयाः,

पूर्णं पर्याप्तं सर्वसमृद्धिभिः आप्यायितमसि । 'वा दान्तशान्त' इति निष्ठान्तो निपात्यते । तस्मात्त्वं मम पर्याप्तमभिमतं भूयाः । शोभनं च कृत्स्नं च पर्याप्तं च ममाभिमतं सम्पादयेति भावः ।

अक्षितमनुपक्षीणमसि; तस्मान्मद्विषये मा क्षेष्ठाः क्षयं मा गाः, मित्रमिव वर्तस्वेति ॥

ततः प्राच्यां दिशि व्यवस्थिताः ये देवा ऋत्विजश्च ते इदानीं मार्जयन्तां आत्मानं मां च शोधयन्ताम् । 'एष वै दर्शपूणमासयोरवभृथः' इत्यादि ब्राह्मणम् ।

एतेन दक्षिणायामित्यादयो व्याख्याताः । मासास्त्रिंशदहोरात्रात्मकाः । पितरस्स्वपित्रादयः, सोमपितृमदादयश्च ।

गृहा आवसथाः येषु निवसन्ति जन्तवः । पशवः द्विविधाः ग्राम्या आरण्याश्च द्विचतुष्पदात्मकाः दोहनवहनादिकार्यक्षमाः ।

यज्ञो दर्शपूर्णमासादिः । संवत्सरो द्वादशमासात्मकः । यज्ञपतिर्यजमानः, सृष्ट्यादिकृत्प्रजापतिर्वा । शिष्टं स्पष्टम् ॥

**विष्णोर्** भगवतस्त्रीन् लोकान् क्रामतः यः **क्रमः** पदविक्षेपः स एव त्वम् **असि** यो ममासि । विष्णोर् आत्मनश् चाभेदोपचाराद् एवम् उच्यते । ब्राह्मणं च भवति 'विष्णुरेव भूत्वा यजमानः' इत्यादि । 'नोदात्तोपदेशस्य' इति वृद्ध्यभावः ।   

क्रमो विशेष्यते - **अभिमातिहा** अभिमातिः पाप्मा तस्य हन्ता त्वमसि, यतो विष्णोः क्रमोसि । 

यद्वा - यो **विष्णोः क्रमोस्यभिमातिहा** त्रिविक्रमरूपस्य भगवतः विष्णोः सर्वलोकाक्रमणक्षमः क्रमः पदविक्षेपः सर्वानिष्टहन्ता स एव त्वम् **असि** यो मदीयः क्रमः; 'अतस्तादृशेन त्वयानुक्रमेण विक्रमणेनाभिजयामि सर्वमप्रतिबन्धेन । 'वृत्तिसर्गतायनेषु क्रमः' इत्यात्मनेपदम् ।

पूर्वं देवा गायत्र्यादिभिश् छन्दोभिः पृथिव्य्-आदीन् लोकान् अभ्यजयन्; अत इदमुच्यते - **गायत्रेण** छन्दसेति । गायत्र्याद्यात्मकत्वाच् च पृथिव्यादीनाम् । यथोक्तं - 'गायत्री वै पृथिवी' इत्यादि । तद्वदहमपि गायत्रेण छन्दसा पृथिवीमनुविक्रम इति । गायत्र्येव **गायत्रम्** । 'छन्दसः प्रत्ययविधाने नपुंसके स्वार्थ उपसङ्ख्यानम्' इत्यण्प्रत्ययः ।

पूर्वं विष्णुना क्रान्तां **पृथिवीं** पश्चादिदानीम् अहं **विक्रम** इत्यनोरर्थः ।

अभिशस्तिरभिशंसनं अकृतगर्होक्तिः । त्रिष्टुब्जगत्यनुष्टुप्शब्देभ्य उत्सादित्वादञ्, 'छन्दसः प्रत्ययविधाने' इत्यस्य प्राग्दीव्यतीयत्वात् ।

अरातीयतः अरातित्वमस्माकमिच्छतः, अरातिं वात्मन इच्छतः हन्ता हन्तुमर्हः । 'अर्हे कृत्यतृचश्च' इति तृच् । 'शतुरनुमः' इति षष्ठ्या उदात्तत्वम् । हननशीलो वा हन्ता । ताच्च्छीलिकस्तृन् छान्दसमन्तोदातत्वम् ।
अरातीयत इति द्वितीयाबहुवचनम् ।

एवं शत्रूयत इत्यत्रापि  +++(द्वितीयाबहुवचनम् ।)+++ वेदितव्यम् ॥

इति षष्ठे पञ्चमोनुवाकः ॥