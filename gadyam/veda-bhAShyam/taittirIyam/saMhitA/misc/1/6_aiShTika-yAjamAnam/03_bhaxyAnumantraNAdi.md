+++
title = "०३ भक्ष्यानुमन्त्रणादि"

+++


दुरिष्टाद्दुष्टाद्यागाद्विगुणान्मामग्निः पातु तन्निमित्तदोषापनोदनेन मां रक्षतु । अव्ययपूर्वपदप्रकृतिस्वरत्वम् कर्मणि निष्ठायां वा 'गतिरनन्तरः' इति गतेः प्रकृतिस्वरत्वम् ।किञ्च - दुरिष्टं अयुक्तरूपं प्रयाजादि ततो मां पातु । यद्वा - दुरिष्टं यथा न भवति तथा मां पातु दुरिष्टाद्विनिवार्य मां रक्षतु ।

सविता चाघशंसात्पापरुचेः रक्षःप्रभृतेश्च पातु ॥

यो मे ममान्ति अन्तिके दूरे वारातीयति अरातित्वमिच्छति, अरातिमात्मनो वास्माकमिच्छति तं राक्षसादिमनेन जेषं जयेयम् । जयतेर्लेटि 'सिब्बहुलं लेटि' शपो लुक्, 'लेटोडाटौ' 'इतश्च लोपः' । 'कादिलोपे बहुलम्' इत्यन्तिकस्य कलोपः ॥

शोभनरूपौ शोभनस्वभावौ वर्षवर्णौ यस्यास्सा तथोक्ता । 'पशवो वा इडा' 'वृष्टिर्वा इडा' इति पशुवृष्टिहेतुत्वादिडाया एवमुच्यते । पूर्वपदस्याद्युदात्तत्वं छान्दसम् । ईदृशी एहि आगच्छ ।

**इमान्** मदीयान् **भद्रान्** कल्याणान् भजनीयान् **दुर्यान्** यज्ञगृहान् 'गृहा वै दुर्यः' इत्युक्तम् ।

किञ्च - **मामनुव्रता** अनुगुणा अभि-प्रेतानि साधयन्त्य् **अभ्येह्य्** आभिमुख्येनागच्छ ।

असमानपदेपि रूर्दृश्यते । अस्माकं **शीर्षाणि निमृढ्वं** निर्दोषान् अस्मान् कुरुध्वम् इति यावत्, यथास्माकं शिरः क्षालितम् अनेनेति दोषा-शङ्कायां वक्तारो भवन्ति । 

**निमृढ्वम्** इति च एकवचनस्य स्थाने व्यत्ययेन बहुवचनम्, पूजार्थं वा वक्ष्यमाण-गो-भेदापेक्षम् । **उ** इति समुच्चयेवधारणार्थे वा ।

**इडादयश्** शब्दा गवां नामानि, यथा - 'इडे रन्तेदिते सरस्वति प्रिये प्रेयसि महि विश्रुत्येतनि ते अघ्निये नामानि' इति । ताच्-छब्द्येनेडा स्तूयते । 

तत्र गवां भेदान् **निमृढ्वम्** इति बहुवचनम् उपपद्यते, हे इडादयो यूयमागत्य मां निमृढ्वमिति ।  यदा तु गोभिर् अभेदेनेडोच्यते हे इडादिरूपे इड इति तदा त्वेकवचनम् एव न्याय्यम् । **इडा** पशुसाधनीड्या वा । **अदितिर्** अदीना अखण्डनीया ।

सरस्वती सरणवती सरस्वतीसदृशा वा ।

रन्तिः रतिहेतुरसीहामुत्र च । क्तिचि 'न क्तिचि दीर्घश्च' इति टिलोपाभावः, वृषादिर्द्रष्टव्यः ।

रमतिः रमणीया । 'रमेर्निन्' इत्यतिप्रत्ययः ।

**सूनरी** शोभनमनुष्या, मनुष्याणां सुखहेतुत्वात् । पृषोदरादिः ।  
यद्वा - सुष्ठु नेत्री सूनरी । नृ नये, सुपूर्वात् 'अच इः' इतीप्रत्ययः, 'कृदिकारादक्तिनः' इति ङीष्, उपसर्गविकारश्छान्दसः, सर्वधानवधारणान्नावगृह्यते ।  
यद्वा - रन्त्यादीन्यपि त्रीणि गवां नामधेयानि ।

हे जुष्टे प्रिये सर्वस्य सर्वेण वा सेविते ते जुष्टिं त्वया दत्तां प्रीतिं अशीय व्याप्नुयाम् । अश्नोतेर्लिङि शपो लुक् ।

हे उपहूते अनुज्ञाते ते तव उपहवमनुज्ञामशीय । 'ह्वस्सम्प्रसारणं च न्यभ्युपविषु' इत्यप्, 'थाथादिनोत्तरपदान्तोदात्तत्वम् ।

**सा** ऽस्य यज्ञस्याशीः अस्य यज्ञस्य फलं मम **सत्या** यथाश्रुतिसिद्धिः भूयात् । 'ऊडिदम्' इतीदमष्षष्ठ्या विभक्तेरुदात्तत्वम् ।

अरेडतेत्येकपदा त्रिष्टुप् यजुरादिः यजुरन्ता -  
उक्तैर्वक्ष्यमाणैश् च **अरेडता** अनादरमकुर्वता मनसा । रेडृ अनादरे । तत्फलं शकेयं त्वत्प्रसादात्साधयितुं शक्तो भूयासम् । 'लिङ्याशिष्यङ्' ।

यज्ञोयमस्मदीयो दिवं रोहतु दिवौकसां तृप्तये भवतु ।

किञ्च - अयं यज्ञोस्मानपि दिवं गच्छतु गमयतु देहपातोत्तरकालमस्मान् दिवमारोहयतु । 'बहुलमन्यत्रापि' इति णिलुक् । यद्वा - हेतुकर्म[तुकर्तृ]निर्देशः, षड्भिर्हलैः कृषतीति यथा । सामर्थ्यात्तत्रेति चेदिहापि पूर्वेण गतत्वात् आनर्थक्याद्धेतुः प्रत्येष्यते ।

इदनीं यज्ञस्य मार्ग उपदिश्यते - यो देवयानः पन्थाः येन पथा देवान् गच्छति देवत्वं वा प्राप्यते तेन पथायं यज्ञो देवानप्येतु तेन मार्गेण गत्वा देवाननुप्रविशतु ॥

4अस्मास्विति त्रिपदोष्णिक् । त्रिष्टुप्ततः परा । यद्वा - मध्येज्योतिस्त्रिष्टुप् ॥  
**अस्मासु** त्वत्-प्रसादभाक्षु **इन्द्र इन्द्रियं** वीर्यं **दधातु** । **अस्मान् रायो** धनानि पश्वादीनि अपि च **यज्ञाः** उत्तरे च क्रतवः **सचन्ताम्** । षच समवाये । अस्मास्व् आशिषः अभिप्रेतान्यपि फलानि सन्तु भूतानि सन्तु । **सा** च त्वम् अस्माकं **प्रिया** तृप्तिहेतुः **सुप्रतूर्तिः** सुष्ठु प्रतरणिर् दुःखानाम् । 

यद्वा - सुष्ठु प्रकर्षेण च हिंसिका शत्रूणाम् । 'नसत्तनिषत्त' इति निपातनं निष्ठावद्भावात्क्तिनोपि भवति, 'क्रत्वादयश्च' इत्युत्तरपदाद्युदात्तत्वम् । मघोनी धनवती । 'छन्दसीवनिपौ' इति मत्वर्थीयो वनिः, 'ऋन्नेभ्यः' इति ङीप्, 'श्वयुवमघोनाम्' इति सम्प्रसारणम् । एवङ्गुणोस्माकं भव ॥

+++(अत्र भाष्यपङ्क्तिः लुप्ता)+++

7 ब्रध्नेति ॥ हे **ब्रध्न** बन्धक मनसां, त्वय्येव हि मनोस्माकं सर्वदा बद्धम् । 'बन्धेर् ब्रधिबुधी च' इति नक्प्रत्ययः । परिबृढस्यैवेयं संज्ञा । **पिन्वस्व** प्रीणय अस्मानृत्विजश्च ।

ददतो मे मा क्षायि देयेन धनेन क्षयो मा गामि, अपि तूपचीयताम् । कुर्वतो मे मोपदसत् सामर्थ्यं श्रद्धा वा मोपक्षयं गमत्, अपि तु पुनःपुनर्वर्धताम् । दसु उपक्षये, लुङि पुषादित्वादङ् ॥

प्रजापतेर्भागोसि । 'स वा एष प्राजापत्यो यदन्वाहार्यः' इति । 'पत्यावैश्वर्ये' इति पतिशब्दे पूर्वपदप्रकृतिस्वरत्वम् । 'कर्षात्वतः' इति भागशब्दोन्तोदात्तः, 'स्वरितो वानुदात्ते पदादौ' इत्येकादेशस्य संहितायां स्वरितत्वम् ।

ऊर्जस्वानन्नवान् पयस्वान् रसवान् स त्वं प्राणापानौ मम पाहि । मुखनासिकाभ्यां यो वायुर्निर्गच्छति स प्राणः, स च वायोस्तिर्यग्गमनशीलस्योर्ध्वगमनहेतुः जविव्यापारविशेषो वेदितव्यः । अपानो नामावाग्गमनो वायुः ।

समानो नाम सर्वसाधारणो हृदये स्थितो वायुः । व्यानो नाम मनो व्याप्य स्थितो नडीभिरन्नादिरसस्य नेता ।

उदान ऊर्ध्वगमनः शब्दस्योत्पादयिता । पुनर्व्यानग्रहणमनुक्तजीववृत्तिप्रकारोपसङ्ग्रहार्थम्, विविधनानात्मकत्वात्तेषाम् ।

अक्षितः अक्षीणोसि ।

अक्षित्यै इह चामुत्र चाक्षयाय त्वां ददामीति सामर्थ्यात् ।

स त्वममुत्र परलोके अस्मि[मुष्मि]न्नैन्द्रे ब्राह्मे प्राजापत्ये वा मा क्षेष्ठाः परलोके क्षयं मा गमः । यद्वा - मे ममामुष्मिन् लोके यदाहं परलोके भविष्यामि तदा तत्र ममोपभोगार्थम् । इह हि कृत्वा परत्र भुञ्जते । 'क्षीयते वा अमुष्मिन्लोके' इत्यादि ब्राह्मणम् ॥

इति षष्ठे तृतीयोनुवाकः ॥