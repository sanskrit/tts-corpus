+++
title = "०७ अन्वाधानादि"

+++


यथा **समृतानां** सम्प्राप्तानां पूर्वपरिगृहीतानां **सोमास्** सोमयागाः, केचित् सवादयोपि भवन्ति । यथा 'पूर्वो वाचं पूर्वो देवताः पूर्वश् छन्दांसि वृङ्क्ते' इति । एवम् एते दर्शपूर्णमास-याजिनः **समृतयज्ञाः** सम्भूतयज्ञाः पूर्वपरिगृहीतानां देवानां भवन्ति । उभयत्रापि शाक-पार्थिवत्वात्-समासः ।

कारणमाह - कस्य वेत्यादि । यजमानानां बहुत्वे कस्य यज्ञं देवा देवादय आगच्छेयुः कस्य न?

न हि प्रथमपरिगृहीतादृते नियमकारणं किञ्चिदस्ति तदेवाह - यो वा इत्यादि । पश्वादीनां देवतात्वमस्त्येव; 'तस्मात्पूर्वेद्युरेव देवतापरिग्रहार्थमन्वाधानं कर्तव्यमिति । मन्त्रलिङ्गं च 'ताः पूर्वः परिगृह्णामि' इति ।

अथ कुत्र का देवता परिगृह्यते इत्याह - एतद्वा इत्यादि । आहवनीयगार्हपत्ययोर्मध्यं पशूनामायतनम् । 'अन्तरान्तरेण युङ्क्ते' इति द्वितीया ।

गार्हपत्य इति । 'गृहपतिना संयुक्ते ञ्यः' इति ञ्यः । अन्वाहार्य ओदनः पच्यतेस्मिन्निति अन्वाहार्यपचनो दक्षिणाग्निः ।

पितॄणामिति । 'नामन्यतरस्याम्' इति षष्ठ्या उदात्तत्वम् ।

अग्निं गृह्णातीत्यादि गतम् ॥

यदि व्रतचारी यजमानस्स्यात्तदा अग्निर्व्रतपतिः व्रतस्य पाता मेध्यो मेधार्हो भवति । स्वयं च ब्राह्मणो व्रतभृत् व्रतधारी भवति; तस्माद्व्रतमुपेयादिति ।

व्रतमुपैष्यन्नित्यादि । व्रतपतिमग्निमामन्त्र्य तस्मै निवेद्य व्रतमारभते इति । 'एत्येधत्यूठ्सु' इति वृद्धिः ।

बर्हिषेत्यादि । बर्हिराहरणेन तत्कालेन सह, बर्हिराहरणानन्तरमिति यावत् । वत्सैर्वत्सानामपाकरणेन तत्कालेन सह वत्सेष्वपाकृतेष्वित्यर्थः । उक्तञ्च - 'वत्सं संयोगे व्रतचोदना स्यात्' । अयञ्च सन्नयतोसन्नयतश्च कालः । 'कालस्सन्नयनपक्षे तल्लिङ्गसंयोगात्' इति ॥

उपस्तीर्यः उपस्तरितव्यः । छान्दसः क्यप् । दर्भैः पूर्वेद्युरेवोभावग्नी उपस्तृणुयात् तयोस्समीपे परितस्स्तृणुयात् ।

**मनुष्या** अपि खलूपस्तीर्णं समन्ताद् आच्छादितं निवासं गृहम् **इच्च्छन्ति किम्** पुनर् देवाः, येषाम् आयतनं नवावसानं नूतनाध्यवसायम् । यद्वा - **अवसानं** गृहम् । तेन कर्मधारये दासीभारादिर्द्रष्टव्यः ।

उपास्मिन्नित्यादि । उपवसन्ति उपेत्य वसन्ति देवा अस्मिन्निति । विद्वान्वेदार्थवित् ॥

ग्राम्याणाम् अनशनेन अवरोधः आरण्यानां तन्-मांसाद्य्-अशनेन । तत्र गोश्वाजावि-पुरुष-गर्दभोष्ट्राः सप्त ग्राम्याः पशवः । द्विखुर-श्वापद-पक्षि-मत्स्य-सरीसृप-हस्ति-मर्कटादयः सप्तारण्याः ।

यदनाश्वानित्यादि । यदि सायं किञ्चिदप्यनशित्वाग्निसमीपे वसेत् । 'उपेयिवान्' इत्यादौ निपातितः । पितृदेवत्यस्स्याद्यागः, तेषामनशनप्रियत्वात् । 'देवतातात्तादर्थ्ये यत्' । आरण्यस्येन्द्रियसाधनत्वात्तदशनेन तल्लाभ इत्यारण्याशनकल्पः प्रथमः ॥

**क्षोधुको** बुभुक्षाशीलः दरिद्रो वा । छान्दस उकञ् । अभिमन्येताभिक्रुध्येत् ।

नेवाशितमिति । नभावः । पीतवन्तमशितवन्तमाहुः । नेवानशितं, अपामशितत्वात् ॥

क्षुल्लक्षणमनशनलक्षणेन यज्ञात्मना वज्रेण हन्तीति क्षोधुकत्वदोषाप्रसङ्गः । 'व्यन् सपत्ने' इति व्यन् ॥