+++
title = "०८ प्रणयनादि"

+++


'श्रदन्तरोरुपसर्गवद्वृत्तिः' इति दधातेः 'आतश्चोपसर्गे' इत्यङ् । अनारभ्यासन्निधाष्य न श्रद्दधते देवा मनुष्याश्च । विशिष्टदेशमन्त्रक्रमपाठसाधनं प्रणयनम् । 'श्रद्धा वा आपः' इति शोधकत्वेन श्रद्धाजनकत्वात् ।

तदाहुरित्यादि । **वर्त्रं** शरीरेन्द्रियवृत्तिः । **एता** आपस् **तद् अतिनेदन्ति** अतिगछन्ति अतिव्याप्य वर्तन्ते । णिदृ णेदृ गतादिषु ।  

वागिन्द्रियं चातिनेदन्ति, मनइन्द्रियं तु नातिनेदन्ति नातिवर्तन्ते।

तस्मान्मनसा प्रणयतीत्याहुः ।

इयं वा इत्यादि । मनसो व्यापकत्वात् ।

अस्कन्नहविरिति । पृथिव्यात्मना व्यापकेन मनसा धृतत्वाद् अपाम् ॥

2यज्ञायुधानीत्यादि ॥ तदधीनत्वाद्यज्ञनिवृत्तेस्ताच्छब्द्यम् । एकैकप्रयोगे पितृदेवत्यानि पात्राणि स्युः । सर्वेषां सह प्रयोगे मानुषाणि स्युः । तस्माद्द्वेद्वे प्रयुनक्ति । द्वित्वान्वयाद्याज्यानुवाक्यारूपलाभः ।

अथो अपि च । द्वित्वान्वयेन मिथुनत्वमेव सम्पद्यते ।

यो वै दशेत्यादि । स्फ्यादयो दश । यज्ञायुधानि यागारम्भे यो वेद, अस्य यज्ञारम्भ एव यज्ञस्सम्पद्यते; तदात्मकत्वाद्यज्ञस्य । 'आद्यादिभ्यस्तसिः' ।

कानि पुनस्तनीत्याह - स्फ्यश्छेदनादिकृत् । कपालानि हविरधिश्रयणार्थानि । अग्निहोत्रहवणी हविर्निर्वपणाद्यथा ।

शूर्पं परावपनार्थम् । कृष्णाजिनं कृष्णमृगचर्म उलूखलाद्यधिकरणम् ।

शम्या समाहननाद्यर्था । उलूखलमवहन्तव्याधिकरणम् ।  
मुसलुमवहननकृत् ।
दृषत्पेष्णाधिकराम् । उपला पेषणी ॥

प्रतिप्रोच्य प्रत्यावेद्य जुषन्ते सेवन्ते अस्य हव्यं देवाः । हविर्निरुप्यमाणमित्यादि ।

एष वा इत्यादि । एष मन्त्रो यज्ञस्य ग्रहः गृह्यतेनेन यज्ञ इति । तस्माद्गृहीत्वैव यज्ञमनेनाभिमन्त्रणेन; ततो यागमारभते ।

तदुदित्वा तद्वचनानन्तरं वाचं यच्छत्यवचनो भवति यज्ञस्य धृत्यै गृहीतस्य यज्ञस्याविस्रंसनाय ।

अथो अपि च प्रजापतिरिव मनसैवायं यज्ञं तनितुमर्हति किं वाचा । एवं हि क्रियमाणं रक्षसाम् अनन्ववचारायाननुप्रवेशाय भवति ॥

योगे यागकाल आगते यज्ञं यो युनक्ति बध्नाति, अयमेव युञ्जानेषु यजमानेषु मध्ये युङ्क्ते युङ्क्त इति व्यपदेशमर्हति । यद्वा - युञ्जानेष्वात्मानं योजयति ।

मन्त्रपदमिदनीं व्याचष्टे - कस्त्वेति । गतम् ॥