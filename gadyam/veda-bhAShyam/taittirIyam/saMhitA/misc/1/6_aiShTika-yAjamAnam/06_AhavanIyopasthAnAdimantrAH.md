+++
title = "०६ आहवनीयोपस्थानादिमन्त्राः"

+++


सुवस्स्वर्गमगन्म गमिष्यामः, गम्यास्म वा, सर्वेपि वयं सपुत्रपौत्राः । छान्दसो लुङ्, 'मन्त्रे घस' इति च्लेर्लुक् ।

स्वर्गे भोक्तव्यानि भुक्त्वा पश्चात्सुवः सुष्ठु अरणीयं आदित्यान्तरपुरुषं मुक्तिस्थानमगन्म गमिष्यामः गम्यास्म वा । स एव लुङ् । पूर्वाभिधानेन पूर्वस्मादस्याभ्यर्हितत्वं द्योतयति ।

तदर्थमहं तव सन्दृशः सन्दर्शनात् अनुध्यानलक्षणात् मा छित्सि आछेद्यो मा भूवम् । आत्माभिप्रायमेकवचनम् । आत्मनोऽच्छेदनस्य सवार्थसाधनत्वात् ।

किञ्च - यत्ते त्वदर्थं तपः कर्म यागादि तस्मै तदर्थं ते तव प्रसादात् तत एव वा सन्दृशः मा वृक्षि मा विवर्ज्यो भूयासम् । वृजी वर्जने । यद्वा - व्रश्चनीयो मा भूवं, त्वत्परिचरणव्यापारो यथा मा विच्छेदि तथानुध्यातुमर्हसीति ॥

सुष्टु भवति उदेतीति सुभूः शोभनभवनोसि सर्वबोधकामाभिमतत्वात् । सुष्ठु भावंयतीति वा सुभूः । 'बहुलं संज्ञाछन्दसोः' इति णिलुक्, 'कृदुत्तरपदप्रकृतिस्वरत्वम्, बहुव्रीहित्वेन 'नञ्सुभ्याम्' इत्युत्तरपदान्तोदात्तत्वम् । ईदृशोसि हे भगवन्निति ।

किञ्च - श्रेष्ठः प्रशस्यतरः श्रेष्ठो रश्मीनां रश्मिमतामग्निचन्द्रतारादीनां मध्ये, तेषामपि वा, प्रशस्यतमः । 'नामन्यतरस्याम्' इति नाम उदात्तत्वम् ।

आयुर्धाः आयुषो धाता दातासि । स त्वं मे मम आयुर्धेहि देहि ।

वर्चोधाः वर्चसो बलस्य धाता स्थापयिता चासि त्वं मयि वर्चो धेहि स्थापय ॥

इदमिति क्रियाविशेषणम् । इदं निर्भजाम ।

अमुमिति भ्रातृव्याणां सामान्येन निर्देशः । विशेषनामानि च त[भ]दन्तादीन्यत्र निर्देष्टव्यानि । अमुं भ्रातृव्यं सपत्नम् । 'व्यन् सपत्ने' ।

आभ्यस्सर्वाभ्योपि दिग्भ्यो निर्भजामीति भविष्यति । 'ऊडिदम्' इतीदमः पञ्चम्युदात्ता । 'सावेकाचः' इति दिग्भ्यः, अस्यास्तु 'स्वरितो वानुदाते पदादौ' इति संहितायामेकादेशस्य स्वरितत्वम् ।


अस्यै अस्या दिवः द्युलोकात् । पञ्चम्यर्थे चतुर्थी । पूर्ववद्विभक्तेरुदात्तत्वं; अन्वादेशाभावात् । पूर्वत्र इदमो विभक्त्युदात्तत्वमेव ।

अस्मादन्तरिक्षात् । गतम् ।   

अस्यै पृथिव्या इति । 'उदात्तयणः' इति पञ्चम्युदात्ता ।

अस्मात्  +++(अनन्वयोत्र)+++  प्तसिद्धादन्नाद्यात् अन्नस्यादनमन्नाद्यम्। अन्नमेव वात्तव्यमन्नाद्यम् । छान्दसो यत् । निर्भजामि निर्वासयामि ।

ततश्च स निर्भक्तः दूरीकृतः यं च वयं द्विष्म इति । गतम् ॥

ज्योतिषा दीप्त्याहं समभूवमेकीभूतोस्मीति । छान्दसो वा लुङ् । कृतकर्माहमादित्यस्य परमेण वा ज्योतिषा एकीभूयसमिति । यद्वा - 'आशंसायां भूतवच्च' इति भविष्यति लुङ् । इदानीमेव ज्योतिषा सम्भविष्यामीति ॥

**ऐन्द्रीम् आवृतम्** आवृत्तिं पर्यावृत्ति अहमन्वावर्तेनुगन्तास्मि । इन्द्रेण पूर्वकृतामनु पश्चादहमनुवर्ते । यद्वा - लक्षणेऽनोः कर्मप्रवचनीयत्वम्, ऐन्द्र्यावृत्त्या इयमावृत्तिर्लक्ष्यत इति । इन्द्र आदित्यः । 'असौ वा आदित्य इन्द्रः' इत्यादि ब्राह्मणम् ॥

ससाधनां क्रियामुपसर्ग आह । सा 'सं ज्योतिषाभूवम्' इति मन्त्रान्तरेऽनन्तरप्रकृतत्वात्भवतिक्रियेति विज्ञायते, गमनक्रिया वा । अहं प्रजया सम्भूयासम्, सङ्गंसीय वा ।

प्रजा च मया सह सम्भूयात्, सङ्गंसीष्ट वा ।

रायो धनस्य क्षेत्रपश्वादेः पोषेण पुष्ट्याहं सम्भूयासं, सङ्गंसीय वा ।

रायस्पोषश्च मया सह सम्भूयात् सङ्गंसीष्ट वा ॥

हे अग्ने समिद्धः अनया समिधा सम्यग्दीपितः । कर्मणि निष्ठा, श्वीदितो निष्ठायाम्' इतीट्प्रतिषेधः, 'गतिरनन्तरः' इति पूर्वदप्रकृतिस्वरत्वम् । स त्वं मे मदर्थे दीदिहि दीप्यस्व । दीदितिर्दीप्तिकर्मा छान्दसः ।

अहं च **ते समेद्धा** सन्दीपयिता । इडभावानुनासिकलोपौ छान्दसौ । सोहं त्वदर्थमेव दीद्यासं दीधिषीय । धातोरन्तलोपश्छान्दसः ॥

अयं यज्ञः त्वत्प्रसादाद्वसुमान्धनवान् प्रशस्तैरेव बहुभिर्धनैस्तद्वान् । प्रसिद्धमिदम् । अहमपि त्वत्प्रसादाद्वसीयान् ततोपि वसुमत्तरोहं भूयासम् । वसुमच्छब्दादीयसुनि 'विन्मतोर्लुक्' 'टेः' इति टिलोपः ॥

व्याख्याते चैते 'त्वमग्ने रुद्रः' इत्यत्र ।

11अत्रैव 'अग्ने गृहपते' इत्यादि यजुर् व्याख्यातं - अग्न्युपस्थाने 'सं पश्यामि' इत्यत्र ॥

कः प्रजापतिस्त्वां युनक्ति, अतस्स एव त्वां विमुञ्चतु हे यज्ञ स एव त्वां विमोक्तुं चार्हतीति ॥

हे अग्ने व्रतानां पातः त्वत्प्रसादाद्व्रतमचारिषं यथाशक्त्यनुष्ठितवानस्मि ।

त्वत्प्रसादात्तदशकं तत्प्रसाधयितुं शक्त एवाभूवम् । एतेन वैगुण्याभावः प्रतिपादितः ।

प्रसाधितत्वादेव तन्मे व्रतमराधि सिद्धमभूत् । एतेन फलसम्पत्तिरुक्ता ॥

इयं पञ्चपदा जगती ॥ यज्ञोयं बभूव निवृत्तोभूत् । स आबभूव स निर्वृत्तोस्माकमावृत्त्या भवतु पुनःपुनर्भवतु । छान्दसो लिट् । स प्रजज्ञे प्रजातः प्रज्ञातो वास्तु प्रसिद्धोस्तु । स वावृधे स प्रसिद्धो वर्धताम् । 'तुजादीनाम्' इत्यभ्यासस्य दीर्घत्वम् ।

स च प्रसिद्धो देवानामधिपतिहेतुत्वादधिपतिः अधिकं पालयिता भवतु ।

स तादृशस्सन्नस्मानप्यधिपतीन् मनुष्याणामधिकं पालयितॄन् करोतु ।

तदर्थं वयं रयीणां धनानां पतयस्स्वामिनस्स्याम भवेम । पूर्व्ववन्नाम उदात्तत्वम् ॥

यज्ञः पुनराभवत्वित्युक्तं, कीदृशः स आभवत्विति स विशेष्यते।  
हे **अग्ने** गोभिर्बहुभिः अविभिर् अश्वैश् च तद्-वान् **नृवत्-सखा** मनुष्यवन्तो देवास् सखायो यस्य तादृशः । छान्दसम्मतुपो वत्वम् । **सदम् इत्** सदैवाप्रमृष्यः अनभिभवनीयः । 'ऋदुपधाच्चाकॢपिचृतेः' इति क्यप्, 'ययतोश्चातदर्थे' इत्युत्तरपदान्तोदात्तत्वम् । **इडावान्** अन्नवान् । 'दीर्घादटि समानपादे' इति नकारस्य संहितायां रुत्वम् । **प्रजावान्** दीर्घः सन्ततिमान् अविछिन्नः **पृथु-बुध्नः** विस्तीर्ण-मूलः **रयिः** साक्षाद्धनं च सभावान् गृहवान् **एष** ईदृशो यज्ञः पुनःपुनराभवतु आगच्च्छतु कालेकाले **असुर** असुमान् प्राणवान् । मत्वर्थीयो रः, सूलुक् ॥