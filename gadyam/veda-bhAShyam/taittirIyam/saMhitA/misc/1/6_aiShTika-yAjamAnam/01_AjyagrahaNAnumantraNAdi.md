+++
title = "०१ आज्यग्रहणानुमन्त्रणादि"

+++


संसिञ्चामि सह सिञ्चामि हे स्कन्न त्वां प्रजामायुर्धनञ्च प्रजादिभिस्सह त्वामेकत्र सिश्चामि यजुषाऽनेन मन्त्रेण । यजनसाधनं यजुः । अपेतस्कन्नत्वदोषं प्रजादिसावनं त्वामनेन सेचनेन करोमीत्यर्थः । बृहस्पतिप्रसूतः स्वयमेव बृहस्पतिना प्रसूतोऽनुज्ञातोऽहं करोमि, न पुनर्यथारुचि । तस्माद्यजमान इहास्मिन् स्कन्नापराधे मा रिषत् मा बाधि । रिष्यतेश्छान्दसोऽङ् पुषादिर्वा कर्तव्यः । बृहतां पतिः बृहस्पतिः । 'तद्बृहतोः करपत्योः' इति सुक् । तेन प्रसूत इति । 'तृतीया कर्मणि' इति पूर्वपदप्रकृतिस्वरत्वम् । तत्र च 'उभे वनस्पत्यादिषु युगपत्' इति पूर्वोत्तरयोर्युगपत्प्रकृतिस्वरत्वम् । बृहच्छब्दः प्रायेण समासे आद्युदातः, अन्यत्रान्तोदात्तः ॥

अजेरञ्जेर्वा [आङ्पूरादजेरञ्जेर्वा क्यप्] अग्नेः प्रापणमसि प्रियतममिति यावत् ।

सत्यमसि सत्यस्य फलमसि । सद्विद्यमानं फलमसि [लं वा] तदर्हति । 'छन्दसि च' इति यः । अमोघमुच्यते । ब्रह्म वा सत्यम् । तदेवासि, विश्वमूलत्वात् ।

सत्यस्याध्यक्षमसि सत्यं त्वयाध्यक्ष्यते । सत्यं ब्रह्म अध्यक्षस्स्वामी । सत्यस्य वा प्रत्यक्षरूपं त्वमसि । अक्षेष्वधि अध्यक्षं, अक्षाणीन्द्रियाणि । अव्ययपूर्वपदप्रकृतिस्वरत्वम् ।

**हविरसि** -  हविषां प्रधानमसि ।

सर्वप्रियतमत्वेन प्राधान्यं दर्शयितुमाह - वैश्वानरं विश्वेषां नराणां सम्बन्धीष्टसाधनत्वेन । वैश्वदेवं विश्वेषां देवानां सम्बन्धि भोज्यत्वेन होम्यत्वेन च । उत्पूतशुष्मं उत्पवनेनोद्दीपितबलं उद्भूतबलं वा । बहुव्रीहौ पूर्वपदप्रकृतिस्वरत्वम्, तत्रापि 'गतिरन्तरः' इति गतेः प्रकृतिस्वरत्वम् । सत्यौजाः सत्यबलं, न केवलं त्वमेव सत्यं अपि तु त्वद्बलमपि सत्यमिति भावः । छान्दसो लिङ्गव्यत्ययः । ईदृशं हविस्त्वमसीति हविषः प्राधान्यं गम्यते ॥

5-6सहोसीत्यादिके त्रिपदे गायत्र्यौ । सहस्वारातीयत इति तृतीयः पादः । सहस्रवीर्यमसीत्यपरस्याः तृतीयः पादः । तत्र पूर्वा निरवसाना, अपरा सावसाना पृतन्यत इति ॥  

सहोसि अभिभवनमसि शत्रूणाम् । सहमानमसि सदा शत्रूनभिभूय वर्तमानमसि । अदुपदेशाल्लसार्वधात्तुकानुदात्तत्वे धातुस्वरः । तादृक्त्वं सहस्वारातीः अस्मदमित्रानभिभवये धनानां दातारो न भवन्ति । रातेः कर्तरि क्तिन्, नञ्समासेऽव्ययपूर्पदप्रकृतिस्वरत्वम् ।

अरातीयतश्च सहस्व येस्माकमरातिमात्मानमिच्छन्ति अस्मान्वारातिभूतानात्मन इच्छन्ति तानपि सर्वानभिभव बलात्कृत्य नाशय । प्रथमे पक्षे 'छन्दसि परेच्छायामपि' इति क्यच्, सर्वत्र 'शतुरनुमः' इति विभक्तेरुदात्तत्वम् । आख्यातस्य पादादित्वान्निघाताभावः, समानवाक्ये पदात्परत्वाभावाद्वा । रातिः दाता ।

सहस्व पृतनाः अस्मद्विरोधिनः सर्वान् सङ्ग्रामानभिभव । पृतन्यतस्सङ्ग्रामं कर्तुमीच्छतश्च सर्वानभिभव । क्यचि 'कव्यध्वरष्टतनस्य' इति लोपः, पूर्ववद्विभक्त्युदात्तत्वम् । युयुत्सवस्सेनाः पृतनाः । किं बहुना - सहस्रवीर्यं बहुप्रकारशक्तिकमसि, अतस्संस्कर्तुमर्हसीति ॥

7-13अतः पराणि यजूंषि - तत्तादृक्स्वभावस्त्वं मां जिन्व प्रीणय ।

हे आज्य आज्यस्याप्याज्यमसि, यल्लौकिकमाज्यं तस्मादपि त्वमिष्टसाधनमाज्यं वैदिकमसि, त्वमिव यजमानस्य; त्वत्तो हि सर्वमाज्यमुत्पाद्यते वर्षादिद्वारेण ।

सत्यादपि सत्यमसि, कदाचिदपि फलव्यभिचाराभावात्; 'यद्वा - सत्यान्तरस्यापि सत्यापयितृत्वाद्यागद्वरेण; त्वत्तोधिको नास्तीति भावः ।

सत्यायुरसि सत्यभूतमस्मिन्नायुरिति सत्यायुः । सत्यस्य वा आयुस्त्वमसि, त्वया सत्यं जीवतीति । दासीभारादिर्द्रष्टव्यः ।

सत्यां सत्यस्य शुष्मं बलम् असि ।

तत्त्वां सत्येन चक्षुषाभिघारयामि उपरि सिञ्चामि, ईषद्दृष्ट्यावेक्षे इति । 'चक्षुर्वै सत्यम्' इति ब्राह्मणम् । 'ब्रह्मवादिनो वदन्ति । यदाज्येनान्यानि हवींष्यभिघारयति 'इत्यादि च ।

तस्य ते तथा ईक्षितस्य ते तव भक्षीय अहं भजे, त्वया वियुक्तो मा भूवम् । पूर्वत्कर्मणस्सम्प्रदानत्वाच्चतुर्थ्यर्थे षष्ठी ॥

पञ्चानां प्राच्याद्यूर्ध्वपर्यन्तपञ्चदिक्प्रभवाणां पुरोवातादीनां वातानां यन्त्राय यमनाय स्वस्वाधारेष्वविचलनस्थापनाय धर्त्राय जगद्धारणाय जगद्धाणकुशलाय वा त्वां गृह्णामि हे आज्य । एवं सर्वत्र । पञ्चानामित्यत्र 'नामन्यतरस्याम्' इति नाम उदात्तत्वम् ।

पञ्चानाम् ऋतूनाम्; 'हेमन्तशिशिरयोश्शीतत्वसामान्यादेकत्वं विवक्षित्वोच्यते । ब्राह्मणं च भवति 'पञ्च वा ऋतव आर्तवाः पञ्च' इति । पूर्ववदुभयत्रापि नाम उदात्तत्वम् ।

[ यन्त्राय यमनाय स्वस्वाधारेष्वविचलनस्थापनाय धर्त्राय जगद्धारणाय जगद्धाणकुशलाय वा त्वां गृह्णामि हे आज्य ।]

पञ्चानां त्वा दिशां प्राच्यादीनामूर्ध्वान्तानाम् । 'सावेकाचः' इति दिग्भ्यो विभक्तेरुदात्तत्वम् ।

[ यन्त्राय यमनाय स्वस्वाधारेष्वविचलनस्थापनाय धर्त्राय जगद्धारणाय जगद्धाणकुशलाय वा त्वां गृह्णामि हे आज्य ।]

पञ्चानां पञ्चजनानां, देवमनुष्यासुररक्षोगन्धवाणां पञ्चजना इत्याख्या । 'दिक्सङ्ख्ये संज्ञायाम्' इति समासः । सप्तर्षिवत्प्रत्येकं संज्ञात्वात्पञ्चानामिति विशेष्यते ॥

- [ यन्त्राय यमनाय स्वस्वाधारेष्वविचलनस्थापनाय धर्त्राय जगद्धारणाय जगद्धाणकुशलाय वा त्वां गृह्णामि हे आज्य ।]

**चरोः पञ्चबिलस्य** आकाशस्य, सर्वेषां चरणाधारत्वाच्चरुः, दिशोस्य बिलानि पञ्च । 

- [ यन्त्राय यमनाय स्वस्वाधारेष्वविचलनस्थापनाय धर्त्राय जगद्धारणाय जगद्धाणकुशलाय वा त्वां गृह्णामि हे आज्य ।]

ब्रह्मणः ब्रह्मणां, जातावेकवचनम् । तेजसे तेजसः । 'षष्ठ्यर्थे चतुर्थी वक्तव्या' इति चतुर्थी । ब्राह्मणनां तेजसो यन्त्राय यत्यै धर्त्राय धृत्यै गृह्नामि ।

-  [ यन्त्राय यमनाय स्वस्वाधारेष्वविचलनस्थापनाय धर्त्राय जगद्धारणाय जगद्धाणकुशलाय वा त्वां गृह्णामि हे आज्य ।]

क्षत्रस्य क्षत्रियाणामोजसे ओजसो बलस्य ।

- [ यन्त्राय यमनाय स्वस्वाधारेष्वविचलनस्थापनाय धर्त्राय जगद्धारणाय जगद्धाणकुशलाय वा त्वां गृह्णामि हे आज्य ।]

विशे विशां वैश्यानां पुष्ट्या इति शेषः, नृणां वा । यन्त्रायेत्यादि गतम् ।

सुवीर्याय सुष्ठुवीर्यत्वाय । 'वीरवीर्यौ च' इति बहुव्रीहिस्वरः प्रवर्तते, तत्पुरुषो वा 'परादिश्छन्दसि बहुलम्' इति ।

सुप्रजास्त्वाय यजमानस्य सर्वस्यैव वा शोभनापत्यत्वाय । 'नित्यमसिच्प्रजामेधयोः' इत्यसिच्समासान्तः । ऊडिदम्' इति षष्ठ्या उदात्तत्वम्, 'षष्ठ्याः पतिपुत्र' इति सत्वम् ।

रायो धनस्य पोषाय पुष्ट्यै ।

ब्रह्मवर्चसाय ब्रह्मबलाय । 'ब्रह्महस्तिभ्यां वर्चसः' इत्यच्समासान्तः ॥

अस्माकमेव सम्बन्धी भव, मास्मान् हासीः, अस्माकमेव श्रेयसे भव । भवतेर्लेटि शपो लुक्, 'इतश्च लोपः' 'भूसुवोस्तिङि' इति गुणाभावः ।

हविर्देवानां देवानां हविः भोज्यं भव पर्याप्नुहि । ब्राह्मणं च 'यावदेका देवता कामयते' इत्यादि ।

आशिषो यजमानस्य या यजमानस्याशिषः प्रार्थनाः तास्सर्वा भव सर्वासां सम्पादनसमर्थं भव ।

देवानां त्वा देवानामेव स्वभूतं त्वा देवताभ्यो गृह्नामि ।

कामाय त्वा गृह्णामि हविर्भागिन्यो देवता यथा यथा कामयन्ते तत्तदनुरूपं गृह्णामि ॥

इति षष्ठे प्रथमोनुवाकः ॥