+++
title = "०९"

+++


1देवा वै यदित्यादि ॥ अदाम्ये ग्रहे छन्दांसि सवनानि च समस्थापयन् समापयन्देवाः । यस्मात् 'वसवस्त्वा प्रवृहन्तु गायत्रेण छन्दसा' इत्येवमादिभिः राज्ञस्त्रीनंशून्प्रवृहति तेनादाभ्य एव सर्वाणि संस्थापितवन्तो देवाः । ततस्तेन प्रयोगेण देवा अभवन् भूतिमन्तस्सपन्नाः । असुरास्तु तदज्ञानात्पराभूता विनष्टाः । यस्यैवामित्यादि । गतम् ॥

2यद्वा इत्यादि ॥ अदाभ्येन केनापि हिंसितुमशक्येन अनेनासुरानदभ्नुवन् देवाः हिंसितवन्तः । तस्माददम्भनीयत्वाददाभ्यः । यद्वा - दम्भनीया अनेन देवा अभवन्नित्यदाम्यः, दभि प्रकृत्यन्तरमस्तीत्याहुः, ततो "दभेश्चेति वक्तव्यं" इति केचिदाहुः । अवधारणे नकारः, दभ्नुवन्त्येवानेनेत्यदाम्य इति । य एवं वेदेत्यादि । गतम् ॥

3एषा वा इत्यादि ॥ अत्यन्तं मोक्षः अतिमोक्षः पाप्मानम् । अतीत्य पापानि ससारबन्धनादीनि वा पुंसा मोक्षोतिमोक्षः, तद्वती तत्समर्था । प्रजापतेर्यज्ञात्मनस्तत्र शरीरमदाभ्यो नाम । तस्मादुपनद्धस्य बद्धस्य राज्ञः प्राग्बन्धनमोचनात् गृह्णात्यदाभ्यं, तदतिमुक्त्यै भवति पाप्मनः । एवं वेदिता च पाप्मानं भ्रातृव्यमतीत्य मुक्तो भवति किं पुनः कर्ता । घ्नन्ति वा इत्यादि । गतम् ॥

4ब्रह्मवादिन इत्यादि ॥ जीवन्नेव सशरीर एव यजमानः स्वर्गं यथा गच्छेदिति जीवग्रहोयं गृह्यते । जीवत् ग्रहो जीवग्रहः । तत्पुनः कथमित्याह - अनभिषुतस्येत्यादि । गतम् ॥

5वि वा इत्यादि ॥ यज्ञस्यायं विच्छेदः अदाभ्ये समापनं नाम । ततश्च यज्ञविच्छेदे यजमानोपि हन्यते इति स एव दोष इत्यत आह - अंशूनित्यादि । अदाभ्यांशून्प्रज्ञातान्निधाय प्रतिसवनं महाभिषवेष्वपिसृजति । तद्यज्ञस्य सन्तत्यै अविच्छेदाय भवति ॥

इति षष्ठे षष्ठे नवमोनुवाकः ॥