+++
title = "003"
devataa = "अश्विनौ"
RShiH = "भौमोत्रिः"
ChandaH = "त्रिष्टुप्"

+++


अह्नो द्वेधा त्रेधा पञ्चधा पञ्चदशधा समाना: विभागाः सन्ति । इह पञ्चधा विभाग आत्तः । **उत** अपि च **आ** **यातम्** आगच्छतम् । कदा **संगवे** संगवकाले । संगच्छन्ते गावो दोहभूमिं यस्मिन् काले स संगवः । रात्र्यपरकाले हि गावो वने हिमतृणानि भक्षयित्वा पुनर्दोहाय संगवे प्रतिनिवर्तन्ते । तथा **प्रातः** प्रातःकालेऽपि । तथा **मध्यंदिने** **अह्नः** मध्यकाले **सूर्यस्य** **उदिता** उदितौ अभ्युदये अत्यन्तप्रवृद्धसमये अपराह्ने इत्यर्थः । एतत् सायाह्नस्याप्युपलक्षणम् । न केवलम् उक्तेष्वेव कालेषु किं तर्हि **दिवा** **नक्तं** सर्वदा **शंतमेन** सुखतमेन **अवसा** रक्षणेन हविषा वा निमित्तेन आ यातम् । किमर्थमागम्यते पूर्वमेवान्यैर्देवैः स्वीकृतत्वात् नेत्याह । **इदानीम्** अपि **पीतिः** इतरदेवानां पानं **न** **आ** **ततान** न तनोति **अश्विना** अश्विनौ विहायेति शेषः ॥