+++
title = "001"
devataa = "अश्विनौ"
RShiH = "भौमोत्रिः"
ChandaH = "त्रिष्टुप्"

+++


**उषसामनीकम्** अनीकभूतः । अनीकं मुखम् । उषसि प्रबुध्यमान इत्यर्थः। तादृशः **अग्निः** **आ** **भाति** दीप्यते । यद्वा । उषसां मुखम् आ भाति दीपयति । उषःकाले ह्यग्नयः प्रतिबोध्यन्ते । किंच **विप्राणां** मेधाविनां स्तोतॄणां **देवयाः** देवकामाः **वाचः** स्तोत्राणि **उत्** **अस्थुः** उत्तिष्ठन्ति। यस्मादेवं तस्मात् हे **रथ्या** रथस्वामिनावश्विनौ **अर्वाञ्चा** अस्मदभिमुखाञ्चनौ **नूनम्** अद्यास्मिन् यागदिने **इह** आ **यातम्** । कं प्रति । **पीपिवांसं** स्वाङ्गैः परिवृढं **घर्मं** प्रदीप्तं यज्ञम् । यद्वा । पीपिवांसमाप्यायितं वसतीवरीभिः क्षरद्रूपं सोमरसम् । अथवा घृतादिना पीपिवांसं धर्मं प्रवर्ग्यम् **अच्छ** अभिलक्ष्य इह यातम् । प्रवर्ग्येऽस्य सूक्तस्य विनियोगः ॥