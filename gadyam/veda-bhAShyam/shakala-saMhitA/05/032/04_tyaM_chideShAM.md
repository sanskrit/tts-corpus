+++
title = "004"
devataa = "इन्द्रः"
RShiH = "गातुरात्रेयः"
ChandaH = "त्रिष्टुप्"

+++


**एषां** प्राणिनां **स्वधया** अन्नेन **मदन्तं** मोदमानं सर्वप्राणिनामन्नं स्वयमेव भुञ्जानं **मिहः** सेचनसमर्थस्य मेघस्य **नपातं** पातारं रक्षितारम् । अत्र नपाच्छब्दः पातरि वर्तते । ‘ प्राणो वै तनूनपात्स हि तन्वः पाति' (ऐ. ब्रा. २. ४) इति ब्राह्मणम् । **सुवृधं** प्रवृद्धं **तमोगां** तमः अन्धकारं गच्छन्तं **त्यं** **चित्** तं च वृत्रं निजघानेति शेषः । **वृषप्रभर्मा** वर्षणशीलस्य मेघस्य प्रहर्ता **वज्री** वज्रवानिन्द्रः **वज्रेण** स्वकीयेनायुधेन **दानवस्य** दनुजस्य वृत्रस्य **भामम्** । अत्र क्रोधवाचिभामशब्देन क्रोधादुत्पन्नः शुष्णासुरो लक्ष्यते । तं शुष्णासुरं **नि** **जघान** हतवान् ॥