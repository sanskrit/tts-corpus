+++
title = "001"
devataa = "इन्द्रः"
RShiH = "गातुरात्रेयः"
ChandaH = "त्रिष्टुप्"

+++


हे इन्द्र **त्वम्** **उत्सम्** उत्स्यन्दमानं मेघम् **अदर्दः** विदारितवानसि । तदनन्तरं **खानि** मेघस्थोदकनिर्गमनद्वाराणि **वि** **असृजः** विशेषेण सृष्टवानसि । किंच **बद्बधानान्** बध्यमानान् **अर्णवान्** उदकवतो मेघान **अरम्णाः** विसर्जयसि क्षारयसीत्यर्थः । अत्र रम्णातिर्विसर्जनकर्मा । हे **इन्द्र** यत् यः त्वम् । यदिति लिङ्गव्यत्ययः । **महान्तं** प्रभूतं **पर्वतं** मेघं **वि** **वः** विवृतवानसि । **धाराः** अपां **वि** **सृजः** विसृष्टवानसि । अपि च **दानवं** दनोः पुत्रं वृत्रमसुरं यद्वोदकस्य दातारं मेघं वा **अव** **हन्** अभिहतवानसि । अत्र निरुक्तम्  - ' अदृणा उत्सम् । उत्स उत्सदनाद्वोत्स्यन्दनाद्वा उनत्तेर्वा स्यात् । व्यसृजोऽस्य खानि त्वमर्णवानर्णस्वत् एतान् ' (निरु. १०. ९) इत्यादि ॥