+++
title = "005"
devataa = "इन्द्रः"
RShiH = "गातुरात्रेयः"
ChandaH = "त्रिष्टुप्"

+++


**अमर्मणः** मर्महीनमात्मानं मन्यमानस्य **अस्य** वृत्रस्य **निषत्तं** निषण्णं **त्यं** **चित्** त्यत्तदेव । लिङ्गव्यत्ययः । **मर्म** प्राणस्थानम् । यत्र स्थाने विद्धो म्रियते तन्मर्मेत्युच्यते । **अस्य** वृत्रस्य **क्रतुभिः** प्रज्ञानैर्हे इन्द्र त्वं **विददित्** अज्ञासीरेव । **यत्** यदा हे **सुक्षत्र** सुबलेन्द्र त्वं **मदस्य** मादकस्य सोमस्य **प्रभृता** प्रभृतौ संभरणे सति **युयुत्सन्तं** योद्धुमिच्छन्तम् **ईम्** एनं वृत्रं **हर्म्यै** हारके **तमसि** **धाः** न्यदधाः । वृत्र इन्द्रस्य भयात् तमसि प्राविशदित्यर्थः ॥