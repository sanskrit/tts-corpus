+++
title = "010"
devataa = "इन्द्रः"
RShiH = "गातुरात्रेयः"
ChandaH = "त्रिष्टुप्"

+++


**स्वधितिः** स्वधृतिः स्वेन धृता **देवी** द्योतमाना द्यौः **अस्मै** इन्द्राय **नि** **जिहीते** नीचत्वेन याति । **गातुः** भूमिः **उशतीव** कामयमाना योषिदिव **इन्द्राय** **येमे** आत्मानं नियच्छति । यथेष्टमात्मानं विनियोक्तुं योग्या भवतीत्यर्थः । **यत्** यदेन्द्रः **विश्वं** समस्तम् **ओजः** बलम् **आभिः** प्रजाभिः **सं** **युवते** संयोजयति । इन्द्रः स्वकीयं बलं सर्वासु प्रजासु निहितवानित्यर्थः । **अनु** आनुकूल्येन वर्तमानाः **क्षितयः** मनुष्याः । क्षितय इति मनुष्यनामैतत् । **स्वधाव्ने** बलवते इन्द्राय **नमन्त** संनमन्ति प्रह्वीभवन्ति ॥