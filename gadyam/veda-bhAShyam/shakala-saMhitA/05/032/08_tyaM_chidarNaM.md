+++
title = "008"
devataa = "इन्द्रः"
RShiH = "गातुरात्रेयः"
ChandaH = "त्रिष्टुप्"

+++


**उग्रः** उद्गूर्णबलः इन्द्रः **महि** महान्तं **त्यं** **चित्** तमेव वृत्रम् **आदत्** आददौ प्रत्यग्रहीत् । कीदृशम् । **अर्णं** गन्तारं जलं मेघं वावृत्य **शयानं** शयनं कुर्वन्तम् । स्थितवन्तमित्यर्थः । **मधुपं** मधुनोऽम्भसः पातारं पालयितारम् **असिन्वं** सपत्नानवक्षेप्तारम् ॥ अस्यतेरिदं रूपम् ॥ **वव्रं** वृण्वन्तं सर्वमप्याच्छादयन्तम् । स इमाँल्लोकानवृणोद्यदिमाँल्लोकानवृणोत्तद्वृत्रस्य  वृत्रत्वम् । ( तै. सं. २. ५. २. २ ) इति हि तैत्तिरीयकम् । तदनन्तरमिन्द्रः **दुर्योणे** संग्रामे **महता** प्रभूतेन **वधेन** वज्रेण **अपादं** पादरहितम् अमत्रम् अमात्रं परिमाणरहितं **मृध्रवाचं** हिंसितवागिन्द्रियम् । जृम्भाभिभूतमित्यर्थः। वृत्रं **नि** **अवृणक्** नितरामहिंसीत् । तस्माज्जञ्जभ्यमानादग्नीषोमौ निरक्रामतां प्राणापानौ वा एनं तदजहिताम् ' ( तै. सं. २. ५. २. ४ ) इति हि तैत्तिरीयकम् ॥