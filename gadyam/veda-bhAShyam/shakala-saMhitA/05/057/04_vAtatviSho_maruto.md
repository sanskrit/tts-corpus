+++
title = "004"
devataa = "मरुतः"
RShiH = "श्यावाश्व आत्रेयः"
ChandaH = "जगती"

+++


**वातत्विषः** सर्वदा संप्राप्तदीप्तयः **वर्षनिर्णिजः** वृष्टेः शोधयितारः । अथवा निर्णिगिति रूपनाम । वर्षमेव रूपं येषां ते तादृशाः । वृष्टिप्रदा इत्यर्थः । **यमाइव** युगलोत्पन्ना इव **सुसंदृशः** परस्परं बलरूपादिभिरत्यन्तं सरूपाः **सुपेशसः** शोभनरूपाः **पिशङ्गाश्वाः** पिशङ्गवर्णाश्वोपेतास्तथा **अरुणाश्वाः** **अरेपसः** अपापाः **प्रत्वक्षसः** प्रकृष्टं तनूकर्तारो द्वेष्टॄणां **महिना** महत्त्वेन **द्यौरिव** अन्तरिक्षमिव **उरवः** विस्तीर्णाः । उक्तलक्षणा नाम भेजिर इत्युत्तरेण संबन्धः ॥