+++
title = "006"
devataa = "मरुतः"
RShiH = "श्यावाश्व आत्रेयः"
ChandaH = "जगती"

+++


हे **मरुतः** **वः** युष्माकम् **अंसयोरधि** **ऋष्टयः** आयुधविशेषा हिताः आश्रिताः। वक्षमाणहितशब्दो विपरिणन्तव्यः । अधीति सप्तम्यर्थानुवादी । तथा **वः** **बाह्रोः** अधि **सहः** शत्रूणामभिभावुकम् **ओजः** । ओजो नामाष्टमो धातुः । तद्रूपं **बलं** **हितं** निहितम् । **शीर्षसु** शिरःसु **नृम्णा** नृम्णानि हिरण्यमयानि पट्टोष्णीषादीनि निहितानि । **रथेषु** **आयुधा** आयुधानि युद्धसाधनानि निहितानि । **वः** **श्रीः** युष्माकं कान्तिः **तनूषु** युष्मदीयेषु **अधि** **पिपिशे** अधिष्ठिता आश्रिता ॥