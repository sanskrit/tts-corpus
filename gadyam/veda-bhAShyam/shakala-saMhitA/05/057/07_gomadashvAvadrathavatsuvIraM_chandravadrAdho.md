+++
title = "007"
devataa = "मरुतः"
RShiH = "श्यावाश्व आत्रेयः"
ChandaH = "त्रिष्टुप्"

+++


हे **मरुतः** **नः** अस्मभ्यं **गोमत्** बहुभिर्गोंभिरुपेतम् **अश्वावत्** बहुभिरश्वैरुपेतं **रथवत्** रथोपेतं **सुवीरं** सुष्ठु पुत्रोपेतं **चन्द्रवत्** हिरण्योपेतं **राधः** अन्नं **दद** ददत ॥ व्यत्ययेन एकवचनम् । अथवा लोडर्थस्य लिटो मध्यमबहुवचनम् ॥ हे **रुद्रियासः** रुद्रपुत्रा मरुतः **नः** अस्मदीयां **प्रशस्तिम्** । समृद्धिमित्यर्थः । तां **कृणुत** कुरुत । **वः** युष्माकं स्वभूतम् **अवसः** अवः रक्षणं **दैव्यस्य** दैव्यं देवार्हं **भक्षीय** भजेय ॥