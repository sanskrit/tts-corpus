+++
title = "002"
devataa = "मरुतः"
RShiH = "श्यावाश्व आत्रेयः"
ChandaH = "जगती"

+++


हे **मरुतः** यूयं **वाशीमन्तः** । वाशीति तक्षणसाधनमायुधम् । तद्वन्तः स्थ । **ऋष्टिमन्तः** । ऋष्टिर्नाम छुरिका । तद्वन्तः स्थ । एवं सर्वत्र योज्यम् । **मनीषिणः** मनस ईश्वरा मनस्विनः **सुधन्वानः** शोभनधनुष्काः **इषुमन्तः** बाणवन्तः **निषङ्गिणः** निषङ्गवन्तः **स्वश्वाः** **स्थ** शोभनाश्वाः भवथ । **सुरथाः** शोभनरथाः **पृश्निमातरः** पृश्नेः पुत्राः **स्वायुधाः** खड्गपरश्वादिसकलायुधोपेताः । एवं महात्मानः सन्तः **शुभं** शोभनं यथा भवति तथा शुभमुदकाय वा रथेन **याथन** गच्छथः ॥