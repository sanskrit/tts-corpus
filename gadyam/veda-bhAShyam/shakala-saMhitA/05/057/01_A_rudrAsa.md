+++
title = "001"
devataa = "मरुतः"
RShiH = "श्यावाश्व आत्रेयः"
ChandaH = "जगती"

+++


हे **रुद्रासः** रुद्रपुत्राः **इन्द्रवन्तः** इन्द्रेण युष्मत्स्वामिना तद्वन्तः **सजोषसः** परस्परं समानप्रीतयः **हिरण्यरथाः** हिरण्यमयरथाः सन्तः **सुविताय** सुगमनाय तत्साधनाय सुष्ठु सर्वैर्गन्तव्याय यज्ञाय तदर्थम् **आ** **गन्तन** अगच्छत । किमत्र विद्यते इति तदुच्यते । **इयम्** **अस्मत्** अस्मदीया **मतिः** स्तुतिः **वः** युष्मान् **प्रति** **हर्यते** कामयते । तस्मादागच्छत । **उदन्यवे** उदकेच्छवे **तृष्णजे** गोतमाय **दिवः** द्युलोकसकाशात् **उत्साः** उदकनिष्यन्दा यथा युष्माभिः प्रेरितास्तद्वदस्मदर्थमपि आगत्याभिमतं ददतेत्यर्थः ॥