+++
title = "004"
devataa = "अग्निः"
RShiH = "गय आत्रेयः"
ChandaH = "पङ्क्तिः"

+++


हे **अग्ने** **चन्द्र** सर्वेषां प्राणिनामाह्लादकर **ये** **नरः** **ते** **गिरः** त्वत्संबन्धिस्तोत्ररूपा वाचः **शुम्भन्ति** शोभनाः कुर्वन्ति ते अश्वराधसः अश्वधना भवन्ति । एतेन सर्वसमृद्धिरुपलक्ष्यते । किंच । **शुष्मिणः** बलवन्तः सन्तः **शुष्मेभिः** शुष्मैः स्वकीयैर्बलैः सत्त्वैः शत्रुशोषका भवन्ति । **येषां** त्वत्संबन्धिनं स्तवं कुर्वतां **दिवश्चित्** आकाशादपि **बृहत्** महती **सुकीर्तिः** भवति । सर्वदिगन्तरालवर्तिनी कीर्तिर्भवतीत्यर्थः । एवंविधं त्वां गयः **त्मना** आत्मना स्वयमेव **बोधति** बोधयति ॥ शुम्भन्ति । ‘शुभ शुम्भ दीप्तौ । तुदादिः । पादादित्वान्निघाताभावः । लसार्वधातुकानुदात्तत्वे प्राप्ते सति शिष्टत्वाद्विकरणस्वर एव । अश्वराधसः ।  ‘ अशू व्याप्तौ । “ अशुपुषि ' इत्यादिना क्वन् । अश्नुते व्याप्नोत्यध्वानमित्यश्वः । नित्त्वादाद्युदात्तः । ‘राध साध संसिद्धौ । असुन् । राध्नुवन्ति साधयन्त्यनेन धर्मदीनीति राधो धनम् । बहुव्रीहित्वात् पूर्वपदप्रकृतिस्वरत्वम् । बृहत् । बृह बृहि वृद्धौ'। शतृ । ङीपो लोपश्छान्दसः । प्रत्ययस्वरः । बोधति । 'बुध अवगमने' । ण्यन्तात् शपि कृते तस्य छन्दस्युभयथा' इति सार्वधातुकसंज्ञायां णिलोपः ।  ‘ यद्वृत्तान्नित्यम्' इति निघाताभावः । धातुस्वरेणाद्युदात्तः । त्मना । मन्त्रेष्वाङयादेरात्मनः' इत्याकारलोपः ॥