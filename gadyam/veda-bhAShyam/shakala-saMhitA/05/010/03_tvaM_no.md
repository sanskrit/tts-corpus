+++
title = "003"
devataa = "अग्निः"
RShiH = "गय आत्रेयः"
ChandaH = "अनुष्टुप्"

+++


हे **अग्ने** **त्वम्** **एषां** यज्ञर्त्विग्भ्यां नः त्वत्स्तावकानामस्माकं **गयम्** । गम्यते निवासायेति गयं गृहं गीयते स्तूयत इति वा गयं धनम् । **पुष्टिं** **च** गवादिविषयां पुष्टिं च **वर्धय** वृद्धिं प्रापय । **ये** लोके प्रसिद्धाः **सूरयः** लब्धवर्णाः **नरः** स्तोतारो मनुष्याः **स्तोमेभिः** स्तोमैः स्तोत्रैः **मघानि** मंहनीयानि गवादिधनानि यथा **प्र** **आनशुः** प्राप्नुवन् तद्वद्वयमपीत्यर्थः ॥ गयम् । गृहपक्षे गमेः ' अघ्न्यादयश्च ' इति यत्प्रत्ययान्तो मकारलोपश्च निपात्यते । धनपक्षे  ‘ गा स्तुतौ '। अस्माद्यत्प्रत्ययः । ह्रस्वत्वम् ।' यतोऽनावः' इत्याद्युदात्तत्वम् । पुष्टिम् ।  ‘ पुष पुष्टौ ' । स्त्रियां क्तिन् । छान्दसत्वादन्तोदात्तत्वम् । स्तोमेभिः । 'ष्टुञ् स्तुतौ '। ' अर्तिस्तुसुहु° । इत्यादिना मन् । गुणः । नित्त्वादाद्युदात्तः । आनशुः । अशू व्याप्तौ । लिट् । द्विर्वचनम् । हलादिशेषः । अत आदेः' इत्यात्वम् । ‘अश्नोतेश्च ' इति नुडागमः । निघातः ॥