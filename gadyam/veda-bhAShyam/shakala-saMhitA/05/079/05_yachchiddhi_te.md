+++
title = "005"
devataa = "उषाः"
RShiH = "सत्यश्रवा आत्रेयः"
ChandaH = "पङ्क्तिः"

+++


हे उषः **यच्चिद्धि** । हीति पूरणः । यत् ये केचन **ते** तव स्वभूताः **इमे** पुरतो वर्तमाना: **गणाः** संघभूताः **मघत्तये** धनदातये धनदानाय धनवत्त्वाय वा **छदयन्ति** उपच्छन्दयन्ति ते सर्वेऽप्यस्मान् **परि** **दधुः** परितो धारयन्ति **वष्टयः** अस्मानेव कामयमानाः । किं कुर्वन्तः । **अह्रयम्** अह्रियमाणमक्षीणमलजावहं वा **राधः** धनं हविर्लक्षणं **ददतः** यजन्त इत्यर्थः । अर्थिभ्योऽक्षीणं ददतो वा । ये त्वां **हविर्ददतः** स्तुवन्ति ते सर्वेऽप्यस्मदर्थमेव फलं धारयन्ति । स्तुवन्तीत्यर्थः । अथवा यच्चिद्धीत्यत्र यद्यपीति व्याख्येयम् । तस्मिन् पक्षे उत्तरवाक्ये तथापीत्यध्याहार्यम् । अवशिष्टं समानम् ॥ ॥ २१ ॥