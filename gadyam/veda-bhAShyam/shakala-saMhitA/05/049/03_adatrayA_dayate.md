+++
title = "003"
devataa = "विश्वेदेवाः"
RShiH = "प्रतिप्रभ आत्रेयः"
ChandaH = "त्रिष्टुप्"

+++


अयमग्निः **अदत्रया** अदनीयानि ॥ अदेरौणादिकोऽत्रप्रत्ययः । सुपां सुलुक् ' इति याजादेशः । अथवा अत्तीत्यदत्रा जिह्वा । तया **वार्याणि** वरणीयानि काष्ठानि **दयते** । दयतिरनेककर्मात्र दहने वर्तते । दहतीत्यर्थः । सामर्थ्यादग्निरिति गम्यते । यद्वा । अदनीयानि वरणीयान्यन्नानि दयते ॥ ददाति यजमानाय ॥ ‘दय दानगतिहिंसाबलाख्यानेषु ' ॥ कीदृशोऽग्निः । **पूषा** पोषकः **भगः** भजनीयः **अदितिः** अखण्डनीयः । यद्वा । पूषादयस्त्रयोऽपि प्रत्येकमदनीयानि वार्याणि चान्नानि दयते । **उस्रः** सूर्यः **वस्ते** आच्छादयति । सामर्थ्यात्तेजांसि । इन्द्रादयः पञ्चापि देवाः **दस्माः** दर्शनीयाः **अहानि** सर्वाण्यागन्तॄणि **भद्रा** शोभनानि **जनयन्त** जनयन्ति । दिवसानां यागदानादिविशिष्टत्वमेव भद्रत्वम् ॥