+++
title = "001"
devataa = "विश्वेदेवाः"
RShiH = "प्रतिप्रभ आत्रेयः"
ChandaH = "त्रिष्टुप्"

+++


**देवं** द्योतमानं **सवितारं** सर्वस्याभ्यनुज्ञातारं **वः** । त्वामित्यर्थः । यद्वा होतुरिदं वाक्यम् । वः यजमानेभ्यो युष्मभ्यमर्थाय **अद्य** इदानीम् **एषे** उपगच्छामि । **भगं** **च** भजनीयं देवम् **आयोः** मनुष्यस्य यजमानस्य **रत्नं** रमणीयं हविः **विभजन्तम्** । ‘भगो वां विभजतु ' इति हि भगस्य विभजनं प्रसिद्धम् । ‘रायो विभक्ता संभरश्च वस्वः' ( ऋ. सं. ४. १७. ११ ),  ‘ भगो विभक्ता शवसा ' (ऋ. सं. ५. ४६. ६ ) इति च श्रुतिः । यद्वा । चतुर्थ्यर्थे षष्ठी । यजमानार्थं रत्नं रमणीयं धनं विभजन्तम् । हे **नरा** नेतारौ हे **पुरुभुजा** । पुरु भुञ्जाते इति पुरुभुजौ। हे **अश्विना** अश्विनौ **वां** युवां **दिवेदिवे** प्रतिदिनम् **आ** **ववृत्याम्** आवर्तयाम्यस्मदभिमुखम् । **सखीयन्** युवयोः सखित्वमिच्छन् । **चित्** इति पूरणः ॥