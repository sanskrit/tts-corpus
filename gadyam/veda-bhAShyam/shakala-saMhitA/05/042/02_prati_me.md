+++
title = "002"
devataa = "विश्वेदेवाः"
RShiH = "भौमोत्रिः"
ChandaH = "त्रिष्टुप्"

+++


**मे** मदीयं **स्तोमं** स्तोत्रम् **अदितिः** देवता **प्रति** **जगृभ्यात्** प्रतिगृह्णातु । **सूनुं** **न** **माता** स्वतनुजं जननीव । सा यथा प्रतिगृह्यालिङ्ग्य परितुष्यति तद्वदित्यर्थः । कीदृशं तम् । **हृद्यं** हृदयंगमं **सुशेवं** शोभनसुखकरम् । एतद्व्दयं साधारणम् । किंच **ब्रह्म** मन्त्रजातं **प्रियं** प्रियकरं **देवहितं** देवैः प्राप्यं **यदस्ति** यद्ब्रह्म **मयोभु** सुखसाधनं तत् **अहं** **मित्रे** वरुणे च प्रापयामीति शेषः । यद्वा । मित्रे वरुणे च अहोरात्राभिमानिदेवयोर्यदुक्तलक्षणं ब्रह्म परिवृढं यज्ञादिरूपं कर्मास्ति तदहं धारयामीति ॥