+++
title = "012"
devataa = "विश्वेदेवाः"
RShiH = "भौमोत्रिः"
ChandaH = "त्रिष्टुप्"

+++


अत्र लिङ्गोक्तदेवताः । **दमूनसः** दानमनसो दान्तमनसो वा **अपसः** चमसाश्वरथगवादिशोभनकर्मवन्तः ॥ मत्वर्थों लुप्यते ॥ अत एव **सुहस्ताः** कुशलहस्ताः **ये** सन्ति ते ऋभवः **वृष्णः** वर्षकस्येन्द्रस्य **पत्नीः** पत्न्यः पालयित्र्यः **नद्यः** नदनशीला गङ्गाद्याः **विभ्वतष्टाः** ऋभूणां मध्यमेन कृताः **सरस्वती** एतन्नामिका नदी वाग्देवी वा **बृहद्दिवा** प्रभूतदीप्तिः **उत** अपि च **राका** देवी च **दशस्यन्तीः** दशस्यन्त्यः कामान् प्रयच्छन्त्यः **शुभ्राः** दीप्ता: ताश्च **वरिवस्यन्तु** अस्मभ्यं धनमिच्छन्तु ॥