+++
title = "004"
devataa = "विश्वेदेवाः"
RShiH = "भौमोत्रिः"
ChandaH = "त्रिष्टुप्"

+++


हे **इन्द्र** **नः** अस्मान् **मनसा** प्रकृष्टेन चेतसा **गोभिः** सह **सं** **नेषि** नयसि । अस्मान् गाः प्रापयसीत्यर्थः । एवं सर्वत्र । हे **हरिवः** हरिभ्यां तद्वन् इन्द्र **सूरिभिः** मेधाविभिः पुत्रैर्ऋत्विग्भिर्वा **सं** नेषि । तथा **स्वस्ति** स्वस्तिभिः क्षेमैः **सं** नेषि । **ब्रह्मणा** प्रभूतेनान्नेन **सं** नेषि । **यत्** अन्नं देवहितम् **अस्ति** तेन । किंच **यज्ञियानां** यज्ञार्हाणां **देवानां** **सुमत्या** अनुग्रहबुद्ध्या **सं** नेषि ॥