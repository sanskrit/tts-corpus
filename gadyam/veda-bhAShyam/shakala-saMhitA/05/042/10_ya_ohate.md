+++
title = "010"
devataa = "विश्वेदेवाः"
RShiH = "भौमोत्रिः"
ChandaH = "त्रिष्टुप्"

+++


**यः** यजमानः **रक्षसः** बलिनो राक्षसान् **ओहते** प्रापयति **देववीतौ** । देवानां वीतिः प्राप्तिर्भक्षणं वा यत्र स तथोक्तः । तस्मिन् यज्ञे । अन्यथानुष्ठानादिना आसुरं करोतीत्यर्थः । **तं** यजमानम् **अचक्रेभिः** अचक्रै रथैर्हे **मरुतो** **नि** **यात** नितरां प्रापयतान्धकारम् । यद्वा । अचक्रेभिरिति पूर्वत्रान्वयः । चक्रशब्देनाङ्गान्युच्यन्ते । पुनः पुनरङ्गरहितैः केवलैरेव प्रधानैरोहते प्रापयति । साङ्गं हि कर्म देवानभ्येति । **यः** च **वः** युष्माकं **शमीं** कर्म स्तुतिलक्षणं **शशमानस्य** शंसमानस्य मम संबन्धि **निन्दात्** निन्देत् वैदिकं ज्योतिष्टोमादिरूपं कर्म निन्दति स्वयं च **तुच्छ्यान्** नश्वरान् **कामान्** कृष्यादिजनितभोगान् **करते** कुरुते **सिष्विदानः** स्विद्यन्नात्मानं क्लेशयन् । अथवा युष्मासु कमनीयान् भोगान् तुच्छयान् करोति ॥ ॥ १८ ॥