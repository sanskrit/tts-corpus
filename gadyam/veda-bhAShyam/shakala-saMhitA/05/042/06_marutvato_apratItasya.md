+++
title = "006"
devataa = "विश्वेदेवाः"
RShiH = "भौमोत्रिः"
ChandaH = "त्रिष्टुप्"

+++


वयं यजमानाः **मरुत्वतः** मरुद्भिस्तद्वत इन्द्रस्य **कृतानि** कर्माणि **प्र** **ब्रवाम** प्रख्यापयाम । कीदृशस्य तस्य । **अप्रतीतस्य** अप्रतिगतस्य युद्धेऽपलायमानस्य । न केवलं तावन्मात्रम् । **जिष्णोः** जयनशीलस्य **अजूर्यतः** अजीर्यमाणस्य । सर्वदा यून इत्यर्थः । अथ प्रत्यक्षेणोच्यते । हे मघवन् इन्द्र **ते** तव वीर्यं पराक्रमं **पूर्वे** पुरातनाः पुरुषाः **न** आपुः । **नापरासः** अपरेऽपि नापुः । किं बहुना । **नूतनः** **कश्चन** आश्चर्यभूतः यः कोऽपि **वीर्यं** न **आप** न प्राप्नोति ॥