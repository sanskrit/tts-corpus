+++
title = "011"
devataa = "रुद्रः"
RShiH = "भौमोत्रिः"
ChandaH = "त्रिष्टुप्"

+++


हे आत्मन् **तमु** तमेव रुद्रं **स्तुहि** स्तुतिं कुरु । यः **स्विषुः** शोभनबाणः **सुधन्वा** च । विरोधिहन्तृत्वात् सुष्ठुत्वम् । **यः** च **विश्वस्य** **भेषजस्य** औषधस्य **क्षयति** ईश्वरो भवति । शारीरस्य सांसारिकस्य च अरिष्टस्य शमनाय ईश्वरव्यतिरिक्तस्य औषधस्य अभावाद्भिषक्तमत्वाच्चास्य भेषजस्वामित्वम् । **भिषक्तमं** त्वा भिषजां शृणोमि' ( ऋ. सं. २. ३३. ४) इत्यादिश्रुतेः । किंच तमेव **रुद्रं** दुःखात्तत्साधनाद्दुरिताद्वा मोचयितारं देवं **यक्ष्व** यज च **महे** महते **सौमनसाय** सुमनस्त्वाय । ईश्वराराधनाच्चित्तशान्तिः प्रसिद्धा । किंच **नमोभिः** हविर्भिर्नमस्कारैर्वा **देवं** द्योतमानम् **असुरं** प्रकृष्टासुम् । बलवन्तमित्यर्थः । यद्वा । प्राणदातारं रुद्रं **दुवस्य** परिचरेति ॥