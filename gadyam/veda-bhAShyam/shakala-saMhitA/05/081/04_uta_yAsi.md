+++
title = "004"
devataa = "सविता"
RShiH = "श्यावाश्व आत्रेयः"
ChandaH = "जगती"

+++


हे **सवितः** देव **उत** अपि च **त्रीणि** **रोचना** रोचमानान् द्युलोकान् **यासि** गच्छसि ।  ‘ तिस्रो दिवः पृथिवीः ' (ऋ. सं. ४, ५३. ५) इत्युक्तम् । **उत** अपि च **सूर्यस्य** **रश्मिभिः** **समुच्यसि** संगच्छसि ॥ ‘उच समवाये' इत्यस्येदं रूपम् ॥ उदयात् पूर्वभावी सविता उदयास्तमयवर्ती सूर्य इति । **उत** अपि च **रात्रीमुभयतः** उभयपार्श्वे **परीयसे** परिगच्छसि । **उत** अपि च हे **देव** सवितस्त्वं **धर्मभिः** जगद्धारकैः कर्मभिः **मित्रो** **भवसि** मित्राख्यो देवो भवसि । अथवा प्रकाशादिप्रदानेन सखा भवसि सर्वजगताम् ॥