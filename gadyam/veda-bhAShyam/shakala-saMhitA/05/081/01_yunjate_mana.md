+++
title = "001"
devataa = "सविता"
RShiH = "श्यावाश्व आत्रेयः"
ChandaH = "जगती"

+++


**युञ्जते मनः** विषयेभ्यः प्रत्याहृत्येष्टे विषये स्थापयन्ति ।  
**उत** अपि च, **धियश्** च **युञ्जते** यागादिलक्षणानि कर्माणि कुर्वते ।  
यद्वा - **धियः** प्रज्ञाः धर्मार्थकाममोक्ष-विषयाः **युञ्जते** भावयन्ति ।  
यद्वा - **धिय** इतीन्द्रियाण्य् उच्यन्ते, तानि **युञ्जते** इष्टे विषये प्रवर्तयन्ति, अनिष्टेभ्यश् च निवर्तयन्ति ।

**विप्राः** मेधाविनः । **विप्रस्य** मेधाविनः **बृहतः** यजमानस्य सम्बन्धिनो **विपश्चितः** पण्डिता ऋत्विजः । 'बृहन्-महतोर् उपसङ्ख्यानम्' इति विभक्तेर् उदात्तत्वम् । एवम् एतत् कुर्वाणा **बृहतो** विपश्चितो भवन्ति ।

**एक इत्** एक एव **वयुनावित्** वयुनानां ज्ञानोपायानां वेदिता । 'अन्येषामपि दृश्यते' इति दीर्घत्वम् । वयुनाविद् एक एव **होत्राः** स्तुतिलक्षणा वाचो **विदधे** विदधाति - विविधम् उत्पादयति । छान्दसो लिट् ।  
यद् वा - **होत्राः** ऋत्विग्विशेषान् होमस्य कर्तॄन् मैत्रावरुणदीन् **विदधाति** विभज्य स्थापयति । **युञ्जते मनश्** च, **धियश्** च युञ्जानाः ।

एतत् तु कर्तुं न सर्वे शक्नुवन्ति - एक एव **वयुनाविद्** एवं-विधं कर्तुं शक्नोतीति कारणमाह - **मही** महती महनीया खलु **देवस्य सवितुः परिष्टुतिः** परितस् सर्वतः रूपकर्म-बान्धवाध्य्-अवसायेन कर्तुं न शक्यते; तस्माद् एक एव **वयुनावित् होत्रा** विधातुं शक्नोति । तस्मान् महान् अयं देव इति सवितुः प्रशंसा । तस्मै सवित्रे इदं स्वाहुतम् अस्त्व् इति ।

अन्य आह – मेधाविनो यजमानस्य सम्बन्धिनो **विपश्चितो विप्रा युञ्जते** । **एक** एव **वयुनावित् होत्रा** विदधाति । सा खलु सर्वा देवस्य **सवितुः महती परिष्टुतिः** सर्वतः प्रस्तुतिः प्रेरणेति यावत् । तस्मात् तद्-अनुज्ञाता वयम् इदं कर्मारभामहे इति भावः । 'तादौ च' इति परेः प्रकृति-स्वरत्वम् ॥

**विप्राः** मेधाविन ऋत्विग्यजमानाः **मनः** स्वीयं सर्वेषु कर्मसु **युञ्जते** योजयन्ति । सवित्रनुग्रहाय संकल्पं कुर्वन्तीत्यर्थः । **उत** अपि च **धियः** कर्माण्यपि **युञ्जते** प्राप्नुवन्ति । कस्यानुज्ञयेत्युच्यते । **विप्रस्य** मेधाविनः **बृहतः** महतः **विपश्चितः** स्तुत्यस्य ज्ञानवतो वा सवितुः अनुज्ञयेति ।' सविता वै प्रसवानामीशे' (ऐ. ब्रा. ७. १६ ) इति हि श्रुतिः । स एव सविता **होत्राः** सप्तहोत्रकाणामुचिताः क्रियाः **वयुनावित्** । वयुनमिति प्रज्ञानाम । तत्तदनुष्ठानविषयप्रज्ञावेत्ता **एक** **इत्** एक एव **वि** **दधे** करोति । पृथक्पृथगवधारयति । किंच तस्य **सवितुः** **देवस्य** परिष्टुतिः स्तुतिः **मही** महती अतिप्रभूता । स्तुत्यगोचरेत्यर्थः ॥