+++
title = "002"
devataa = "सविता"
RShiH = "श्यावाश्व आत्रेयः"
ChandaH = "जगती"

+++


**कविः** मेधावी सविता **विश्वा** सर्वाणि **रूपाणि** आत्मनि **प्रति** **मुञ्चते** बध्नाति धारयति । किंच **भद्रं** कल्याणं गमनादिविषयं **प्रासावीत्** अनुजानाति । कस्मै । **द्विपदे** मनुष्याय **चतुष्पदे** गवाश्वादिकाय । किंच **सविता** सर्वस्य प्रेरको देवः **वरेण्यः** वरणीयः सन् **वि** **अख्यत्** ख्यापयति प्रकाशयति । किम् । **नाकम्** । नास्मिन्नकं दुःखमस्तीति नाकः स्वर्गः । यजमानार्थं स्वर्गं प्रकाशयतीत्यर्थः । स देवः **उषसः** **प्रयाणम्** उदयम् **अनु** **वि** **राजति** प्रकाशते । सवितुरुदयात् पूर्वं ह्युषा उदेति ॥