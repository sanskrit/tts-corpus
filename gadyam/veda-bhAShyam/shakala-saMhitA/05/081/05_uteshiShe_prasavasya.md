+++
title = "005"
devataa = "सविता"
RShiH = "श्यावाश्व आत्रेयः"
ChandaH = "जगती"

+++


हे सवितः **त्वमेक** **इत्** एक एव **प्रसवस्य** सर्वकर्मानुज्ञाकरणस्य **ईशिषे** समर्थो भवसि । ये लौकिकं गमनादिरूपं वैदिकमग्निहोत्रादिरूपं कर्मानुतिष्ठन्ते तेषां सर्वेषामनुज्ञातुमेक एव प्रभवसि । **उत** अपि च **पूषा** पोषकः **भवसि** हे **देव** **यामभिः** गमनैः । **उत** अपि च **इदं** **विश्वं** **भुवनं** भूतजातं **वि** **राजसि** ईशिषे धारयितुम् । यस्मादेवं महानुभावस्तस्मात् हे **सवितः** **ते** तुभ्यं **श्यावाश्वः** ऋषिः **स्तोमं** स्तोत्रम् **आनशे** व्याप्नोति करोति । इत्येवमात्मानं परोक्षतया निर्दिशन्नाह ॥ ॥ २४ ॥