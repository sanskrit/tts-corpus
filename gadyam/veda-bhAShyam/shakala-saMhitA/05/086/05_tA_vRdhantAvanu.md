+++
title = "005"
devataa = "इन्द्राग्नी"
RShiH = "भौमोत्रिः"
ChandaH = "अनुष्टुप्"

+++


**ता** तौ **अनु** **द्यून्** प्रतिदिनं **वृधन्तौ** वर्धमानौ । सर्वदा प्रवृद्धावित्यर्थः । वर्धने दृष्टान्तः । मर्तेव मनुष्याविव । तौ यथा प्रतिदिनं वर्धेते । **देवौ** द्योतमानौ **अदभा** अहिंस्यौ **अर्हन्ता** **चित्** प्रकर्षेण पूज्यौ । चिदिति पूजायाम् । तादृशौ महानुभावौ **देवौ** **अर्वते** अश्वलाभाय **पुरो** **दधे** पुरस्कुर्वे । **अंशेव** । अंशो नाम द्वादशादित्यमध्यवर्ती देवः । स भगस्याप्युपलक्षकः । अंशाविव आदित्याविव । दीप्तावित्यर्थः ॥