+++
title = "006"
devataa = "मरुतः"
RShiH = "श्यावाश्व आत्रेयः"
ChandaH = "त्रिष्टुप्"

+++


हे **मरुतः** **यत्** यदा **प्रायासिष्ट** प्रगच्छथ **पृषतीभिः** पृषत्संज्ञकैः **अश्वैः** वाहनसाधनैरश्वैः । अश्वशब्दोऽत्र वाहनसामान्यवचनः । अतः पुँल्लिङ्गता । तथान्यत्र - यदश्वान्धुर्षु पृषतीरयुग्ध्वम् । (  ऋ. सं. ५. ५५. ६ ) । रोहिदश्वोऽजाश्व इति सामानाधिकरण्यप्रयोगः । एवंभूताश्वयुक्तैः **वीळुपविभिः** दृढरथनेमिभिः **रथेभिः** प्रायासिष्ट । यद्वा । अश्वै रथैश्च सह मरुतो यदा प्रायासिष्ट तदा **आपः** **क्षोदन्ते** क्षरन्ति । **वनानि** वृक्षसमूहाः **रिणते** हिस्यन्ते वेगेन भज्यन्ते । **उस्रियः** उस्राः सूर्यरश्मयः। तत्संबन्धी पर्जन्यः **वृषभः** अपां वर्षिता **द्यौः** द्योतमानः **अव** **क्रन्दतु** अवाङ्मुखं शब्दयतु वृष्ट्यर्थम् ॥