+++
title = "004"
devataa = "मरुतः"
RShiH = "श्यावाश्व आत्रेयः"
ChandaH = "त्रिष्टुप्"

+++


हे मरुतः **यूयं** **जनाय** यजमानाय **राजानं** स्वामिनं राजमानं वा **इर्यं** शत्रूणां प्रेरकं च्यावयितारं **विभ्वतष्टम्** । विभ्वा नाम ऋभूणां मध्यमः । स कुशली । तेन निर्मितम् । अत्यन्तरूपवन्तमित्यर्थः । तादृशं पुत्रं **जनयथ** उत्पादयथ हे **यजत्राः** यष्टव्याः । हे **मरुतः** **युष्मत्** युष्मत्तः **एति** गच्छति पुत्रः । कीदृशः । मुष्टिहा । मुष्टिशब्दो बाहूपलक्षकः । स्वभुजबलेनैव हन्ता शत्रूणाम् । तदेवोच्यते । **बाहुजूतः** । बाहुः प्रेरकः शत्रूणां यस्य तादृशः पुत्र एति । तथा **युष्मत्** युष्मत्तः **सदश्वः** विद्यमानाश्वः । बह्वश्वः इत्यर्थः । **सुवीरः** शोभनवीर्यः पुत्र एति । जायते इत्यर्थः ॥