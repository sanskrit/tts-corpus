+++
title = "005"
devataa = "मरुतः"
RShiH = "श्यावाश्व आत्रेयः"
ChandaH = "त्रिष्टुप्"

+++


**अराइवेत्** रथशङ्कव इव **अचरमाः** अनिकृष्टाः । सर्वसमाः सहैवोत्पन्नाश्चेत्यर्थः । **अहेव** अहानीव । दिवसा यथा सर्वेऽपि षष्टिघटिकात्मकास्तद्वत्सप्तसंख्योपेतसप्तगणरूपेण समा इत्यर्थः । अनेन दृष्टान्तद्वयेन वैसादृश्याभावः२ प्रतिपादितः । एवमुक्तलक्षणाः **महोभिः** तेजोभिः **प्रप्र** **जायन्ते** प्रकर्षेण प्रादुर्भवन्ति ॥ एकः ‘ प्रसमुपोदः पादपूरणे ' ( पा. सू. ८. १. ६ ) इत्युपसर्गाभ्यासः स च पूरणः ॥ ते च **अकवाः** अनल्पाः । यद्वा महोभिरित्यस्य विशेषणम् । **पृश्नेः** माध्यमिकाया वाचो गोरूपाया अन्तरिक्षस्य वा पुत्रस्थानीयाः **उपमासः** प्रत्येकं समानाः **रभिष्ठाः** प्रकृष्टवेगाः । एवं महानुभावाः **मरुतः** **स्वया** **मत्या** स्वकीययैवानुग्रहबुद्ध्या **सं** **मिमिक्षुः** वृष्ट्या सम्यक् सिञ्चन्ति ॥