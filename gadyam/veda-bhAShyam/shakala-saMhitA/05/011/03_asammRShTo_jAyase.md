+++
title = "003"
devataa = "अग्निः"
RShiH = "सुतंभर आत्रेयः"
ChandaH = "जगती"

+++


हे **अग्ने** **मात्रोः** अरण्योः । स्वजनननिमित्तत्वात्  अरणी मातरावित्युच्येते । ताभ्याम् **असंमृष्टः** अबाधित एव **जायसे** प्रादुर्भूतो भवसि । **मन्द्रः** सर्वैः स्तुत्यः **कविः** क्रान्तः सर्वत्र व्याप्तः । अथवा मेधावी **शुचिः** त्वं **विवस्वतः** अग्निहोत्राद्यर्थं गृहे विशेषेण वसतः यजमानात् **उदतिष्ठः** उदितोऽभवः । पूर्वे महर्षयः **त्वा** त्वां **घृतेन** **अवर्धयन्** वृद्धिमनयन् । हे **आहुत** आहुतिभिर्हुत **ते** तव **दिवि** अन्तरिक्षे **श्रितः** व्याप्तः **धूमः** **केतुः** प्रज्ञापकः **अभवत्** । अग्न्यनुमापकत्वात् धूमस्य ॥ मात्रोः । उदात्तयणो हल्पूर्वात् ' इति विभक्तेरुदात्तत्वम् । मन्द्रः ।  ‘ मदि स्तुतिमोदमदस्वप्नकान्तिगतिषु । अत्र स्तुत्यर्थादस्मात् ' स्फायितञ्चि° ' इत्यादिना रक् । अन्तोदात्तः । कविः । क्रमेः ‘इन् सर्वधातुभ्यः ' इति इन्प्रत्ययः । बाहुलकत्वात् मकारस्य वत्वं रेफलोपश्च । व्यत्ययेनान्तोदात्तत्वम् । उदतिष्ठः । उत्पूर्वादूर्ध्वकर्मवाचिनस्तिष्ठतेरात्मनेपदाभावः । विवस्वतः। विपूर्वाद्वसतेः संपदादिलक्षणो भावे क्विप् ।  ‘ तदस्यास्ति° ' इति मतुप् । ' मादुपधायाश्च° ' इति वत्वम् । मतुपोऽनुदात्तत्वाद्धातुस्वरः ॥