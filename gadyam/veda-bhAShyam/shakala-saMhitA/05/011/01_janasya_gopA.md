+++
title = "001"
devataa = "अग्निः"
RShiH = "सुतंभर आत्रेयः"
ChandaH = "जगती"

+++


**जनस्य** **गोपाः** गोपायिता रक्षिता **जागृविः** जागरणशीलः सदा प्रबुद्धः **सुदक्षः** सुबलः सर्वैः श्लाघनीयबलः सः **अग्निः** **नव्यसे** नवतराय **सुविताय** लोकानां कल्याणाय **अजनिष्ट** जातः । **घृतप्रतीकः** घृतेन प्रज्वलिताङ्गः **बृहता** महता **दिविस्पृशा** अभ्रंलिहेन तेजसा युक्तः **शुचिः** शुद्धः एवंविधोऽग्निः **भरतेभ्यः** ऋत्विग्भ्यस्तदर्थं **द्युमत्** दीप्तिमत् यथा भवति तथा **वि** **भाति** प्रकाशते ॥ गोपाः ।  ‘ गुपू रक्षणे '। आयप्रत्ययः । गोपायतेः क्विप् । परत्वादतो लोपः । अत्र परत्वादपृक्तलोपे कृते वर्णाश्रयत्वात् प्रत्ययलक्षणाभावेन यलोपो न स्यात् ।  ‘ लोपो व्योर्वलिः' इति प्रथमं लोपग्रहणात् ज्ञापकाद्यलोप एव भवति । लोपाजादेशस्य यलोपविधिं प्रति न स्थानिवद्भावः । प्रत्ययस्वरः । जागृविः ।  ‘ जागृ निद्राक्षये '। ‘ जॄशॄस्तॄजागृभ्यः क्विन् ' इति क्विन्प्रत्ययः ।  ‘ जाग्रोऽविचिण्णल्ङित्सु ' इति प्रतिषेधाद्गुणाभावः । नित्त्वादाद्युदात्तः । सुदक्षः ।  ‘ आद्युदात्तं द्व्यच्छन्दसि' इत्युत्तरपदाद्युदात्तत्वम् । सुविताय ।  ‘ तन्वादीनां छन्दस्युपसंख्यानम्' इति सोरुवङादेशः ।  ‘ सूपमानात् क्तः' इत्युत्तरपदान्तोदात्तत्वम् । नव्यसे । नवशब्दादतिशायनेऽर्थे ईयसुन्प्रत्ययः । ईकारलोपश्छान्दसः । अतो लोपः । आद्युदात्तः । दिविस्पृशा ।  ‘ हृद्द्युभ्यां ङेरुपसंख्यानम्' इत्यलुक् । कृदुत्तरपदप्रकृतिस्वरत्वम् । द्युमत् । ‘ह्रस्वनुड्भ्यां मतुप् ' इति ह्रस्वात्परस्य मतुपोऽन्तोदात्तत्वम् ॥