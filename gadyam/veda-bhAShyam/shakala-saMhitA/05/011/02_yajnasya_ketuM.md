+++
title = "002"
devataa = "अग्निः"
RShiH = "सुतंभर आत्रेयः"
ChandaH = "जगती"

+++


**नरः** ऋत्विजः **यज्ञस्य** यागस्य **केतुं** प्रज्ञापकं **पुरोहितं** यजमानैः पुरस्कृतम् **इन्द्रेण** **देवैः** च **सरथं** तेषां मान्यत्वात् समानरथम् **अग्निं** **त्रिषधस्थे** त्रिस्थाने विहारप्रदेशे **प्रथमं** **समीधिरे** समैन्धत । **सुक्रतुः** शोभनकर्मा **होता** देवानामाह्वाता **सः** अग्निः **बर्हिषि** बर्हिर्युक्ते तस्मिन् स्थाने **यजथाय** यज्ञाय **नि** **सीदत्** प्रतिष्ठितोऽभवदिति यावत् ॥ केतुम् ।  ‘ कित ज्ञाने ' । औणादिक उप्रत्ययः । अन्तोदात्तः । पुरोहितम् । **पुरोऽव्ययम्'** इति गतिसंज्ञायां  ‘ गतिरनन्तरः' इति पूर्वपदप्रकृतिस्वरत्वम् । त्रिषधस्थे । आहवनीयादिलक्षणेन त्रिप्रकारेणानेन सह तिष्ठतीति त्रिषधस्थः । कप्रत्ययः ।  ‘ सध मादस्थयोश्छन्दसि' इति सधादेशः । कृदुत्तरपदप्रकृतिस्वरत्वम् । सीदत् । सदेः पाघ्रादिना सीदादेशः ।  ‘ बहुलं छन्दस्यमाङ्योगेऽपि ' इत्यडभावः । पादादित्वान्निघाताभावः । यजथाय । यजेरौणादिकोऽथप्रत्ययः । प्रत्ययस्वरेण मध्योदात्तः ॥