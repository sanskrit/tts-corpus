+++
title = "009"
devataa = "मरुतः"
RShiH = "श्यावाश्व आत्रेयः"
ChandaH = "बृहती"

+++


हे मरुतः **वः** **शर्धं** युष्मदीयं बलं गणं **रथेशुभं** रथे शोभनं **त्वेषं** दीप्तं **पनस्युं** स्तुत्यम् **आ** **हुवे** आह्वये। **यस्मिन्** शर्धे **सुजाता** सुष्ठु प्रवृद्धा **सुभगा** शोभनभाग्यातिमहती **मीळ्हुषी** ।  ‘ मीळ्हुष्टम शिवतम' इत्यादौ दर्शनात् मीढ्वान् रुद्रः। तत्पत्नी मीळ्हुषी । **मरुत्सु** **सचा** सह **महीयते** पूज्यते **तं** शर्धमा हुवे । आपस्तम्बोऽपि रुद्रपत्नीं मीळ्हुषीसंज्ञया व्यवजहार - उत्तरया दक्षिणस्यामीशानमावाहयति लौकिक्या वाचोत्तरस्यां मीळ्हुषीं मध्ये जयन्तम् ' ( आप. गृ. २०. १-३ ) इति ॥ ॥ २० ॥ ॥ ४ ॥