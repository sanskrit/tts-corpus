+++
title = "001"
devataa = "मरुतः"
RShiH = "श्यावाश्व आत्रेयः"
ChandaH = "बृहती"

+++


हे अग्ने **शर्धन्तं** शत्रूनभिभवन्तं यज्ञायोत्सहमानं वा **गणं** मरुतां गणम् **आ** ह्वयेति शेषः । कीदृशं गणम् । **रुक्मेभिः** रुक्मैः रोचमानैः **अञ्जिभिः** आभरणैश्च **पिष्टम्** अवयवितं युक्तमित्यर्थः । **अद्य** अस्मिन् यागदिने **मरुतां** **विशः** प्रजाः । गणानित्यर्थः । तान् **रोचनात्** रोचमानात् **दिवः** द्युलोकात्। **अधि** इति पञ्चम्यर्थानुवादी। **चित्** पूरणः। **अव** अवस्तादस्मदभिमुखं **ह्वये** आह्वयामि ॥