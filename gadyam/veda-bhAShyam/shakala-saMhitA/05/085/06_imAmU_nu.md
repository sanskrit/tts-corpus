+++
title = "006"
devataa = "वरुणः"
RShiH = "भौमोत्रिः"
ChandaH = "त्रिष्टुप्"

+++


**कवितमस्य** प्रकृष्टप्रज्ञस्य **देवस्य** द्योतमानस्य स्तुत्यस्य वा वरुणस्य **इमां** सर्वप्रसिद्धां **महीं** महतीं **मायां** प्रज्ञां **नकिः** नैव **आ** **दधर्ष** न हिनस्ति कश्चिदपि । **ऊ** **नु** इति पूरणौ। **यत्** यस्मात् **एकं** **समुद्रम्** **उद्ना** उदकेन **न** **पृणन्ति** न पूरयन्ति । काः। **एनीः** एन्यः शुभ्रा गमनशीला वा **आसिञ्चन्तीः** उदकमासेचयन्त्यः **अवनयः** नद्यः । बह्व्यो नद्यः सर्वदोदकेन पूरयन्त्योऽपि नैकमपि समुद्रं पूरयन्तीति । इदं वरुणस्य महत् कर्म इति । अत्र अन्तरिक्षविस्तारादि समुद्रापूरणपर्यन्तं कर्म परमेश्वरस्यैवोचितं न वरुणस्येति न वाच्यं तस्य वरुणादिरूपावस्थानात् । एष ब्रह्मेत्यादिश्रुतेः ॥