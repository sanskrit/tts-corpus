+++
title = "004"
devataa = "वरुणः"
RShiH = "भौमोत्रिः"
ChandaH = "त्रिष्टुप्"

+++


**वरुणः** **भूमिं** **पृथिवीं** प्रथितमन्तरिक्षम् । अन्तरिक्षस्यापि पृथिवीशब्दवाच्यत्वं पूर्वमुक्तम् । **उत** अपि च **द्यां** द्युलोकम् **उनत्ति** क्लेदयति । **यदा** अयं **दुग्धम्** उदकपूरणं **वष्टि** कामयते । अथवा दुग्धमुदकम् । तेन तत्कार्यमोषध्यादिकं लक्ष्यते । औषध्यादयः प्रवर्धन्तामिति यदा कामयते **आदित्** अनन्तरमेव **सं** **वसत** समाच्छादयन्ति । के। **पर्वतासः** पर्ववन्तः। अद्रयः । केन । **अभ्रेण** मेघेन । किंच **तविषीयन्तः** बलमिच्छन्तः **वीराः** विशेषेण वृष्टेः प्रेरयितारो मरुतः **श्रथयन्त** श्रथयन्ति मेघान् ॥