+++
title = "001"
devataa = "वरुणः"
RShiH = "भौमोत्रिः"
ChandaH = "त्रिष्टुप्"

+++


अत्रिः स्वात्मानं संबोध्य ब्रवीति । हे अत्रे त्वं **सम्राजे** सम्यक् राजमानायेश्वराय **श्रुताय** सर्वत्र श्रूयमाणाय **वरुणाय** उपद्रवस्य निवारकाय जनानामावरकाय चैतन्नामकाय देवाय **बृहत्** प्रभूतं **गभीरं** दुरवगाहं बह्वर्थोपेतं **प्रियं** प्रियभूतं **ब्रह्म** स्तोत्ररूपं कर्म **प्र** **अर्च** प्रार्चय । प्रोञ्चारयेत्यर्थः । **यः** वरुणः **शमितेव** **चर्म** शमिता पशुविशसनकर्ता यथोपस्तरणाय चर्म हन्ति तद्वत् **पृथिवीं** विस्तीर्णमन्तरिक्षम् ॥ ‘ तृतीयस्यां पृथिव्याम् ' (तै. सं. १. २. १२. १ ) इति श्रुतेः अन्तरिक्षस्यापि पृथिवीशब्दवाच्यत्वम् ॥ **सूर्याय** सूर्यस्य **उपस्तिरे** आस्तरणाय **वि** **जघान** विस्तारयामास । विस्तृतं हि व्यवहारयोग्यं भवति तस्मात् व्यवहाराय अन्तरिक्षं विस्तारितवान् । ‘ उरुं हि राजा वरुणश्चकार' (ऋ. सं. १. २४. ८) इति ह्युक्तम् ॥