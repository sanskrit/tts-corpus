+++
title = "007"
devataa = "वरुणः"
RShiH = "भौमोत्रिः"
ChandaH = "त्रिष्टुप्"

+++


हे **वरुण** **अर्यम्यम्** । अर्यमैवार्यभ्यः ॥ स्वार्थिको यत् । अर्तेरिदं रूपम् ॥ प्रदातारमित्यर्थः । अथवा ईरणात् मननात् च शास्तीत्यर्यमा गुरुः । तम् । **वा** अथवा **मित्र्यम्** ॥ ' ञिमिदा स्नेहने ' इत्यस्मात् मित्रम् । स्वार्थिको यत् ॥ अनुरक्तमित्यर्थः । **वा** अथवा **सखायं** समानख्यानं **सदमित्** सर्वदैव **भ्रातरं** **वा** । **नित्यं** निरन्तरं **वेशं** निकटनिकेतनवर्तिनं **वा** । **अरणं** **वा** अशब्दमित्यर्थः । अथवा अरणमदातारं वा नित्यं निरन्तरम् । एतान् प्रति **यत्सीं** यदेतत् **आगः** अपराधं **चकृम** **तत्** **शिश्रथः** अस्मत्तो विनाशय ॥