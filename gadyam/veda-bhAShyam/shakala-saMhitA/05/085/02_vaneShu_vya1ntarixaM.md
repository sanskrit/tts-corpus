+++
title = "002"
devataa = "वरुणः"
RShiH = "भौमोत्रिः"
ChandaH = "त्रिष्टुप्"

+++


अयं वरुणः **वनेषु** वृक्षाग्रेषु **अन्तरिक्षं** **वि** **ततान** विस्तारितवान् । तथा वाजसनेयकं - ‘ वनेषु हीदमेषु वृक्षाग्रेष्वन्तरिक्षं विततं तस्मादाह वनेषु व्यन्तरिक्षं ततान' इति । **वाजं** बलम् अर्वत्सु अश्वेषु वि ततान । **पयः** क्षीरम् **उस्रियासु** गोषु । उस्रियेति गोनाम । उत्स्राविणोऽस्यां भोगा इति तद्व्युत्पत्तिः । **हृत्सु** हृदयेषु **क्रतुं** कर्मसंकल्पम् । यद्धि मनसा ध्यायति तत्कर्मणा करोति । **अप्सु** उदकेषु **अग्निं** वैद्युतमौर्वं वा । सर्वत्र वि ततानेति संबन्धः । किंच **दिवि** द्युलोके **सूर्यम्** **अदधात्** स्थापितवान् । **सोमं** च **अद्रौ** पर्वतेऽदधात् ॥