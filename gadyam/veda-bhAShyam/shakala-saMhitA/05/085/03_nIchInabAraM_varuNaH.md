+++
title = "003"
devataa = "वरुणः"
RShiH = "भौमोत्रिः"
ChandaH = "त्रिष्टुप्"

+++


**नीचीनबारम्** अधोमुखबिलं **प्र** ससर्ज कृतवान् । कम् । **कवन्धम्** । कवनमुदकम् । **तत्** धीयतेऽत्रेति कवन्धो मेघः । तं तथाकरोत् । अथवा कवन्धमुदकम् । तदुदकं नीचीनबारं नीचीननिर्गमनबिलं चकार । मेघं विदार्य उदकमधोमुखं चकारेत्यर्थः । किं प्रतीत्युच्यते । **रोदसी** द्यावापृथिव्यौ **अन्तरिक्षं** च प्रति । लोकत्रयहितायेत्यर्थः । **तेन** उदकेन **विश्वस्य** सर्वस्य **भुवनस्य** भूतजातस्य **राजा** स्वामी **वरुणः** **भूम** भूमिं **व्युनत्ति** क्लेदयति । **वृष्टिः** सेक्ता पुमान् **यवं** **न** यवमिव यवान् यथा प्ररोहाय सर्वत्र प्रसारयति तद्वत् भूमिं सर्वत्रोनत्ति । अथवा वृष्टिर्वरुण इति संबन्धः । वर्षकः पर्जन्य इत्यर्थः । अस्मिन् पक्षे यवं पुरुष इवेति पुरुषशब्दोऽध्याहार्यः । अत्र ‘नीचीनबारं वरुणः कवन्धम् ' ( निरु. १०. ४ ) इत्यादिनिरुक्तं द्रष्टव्यम् ॥