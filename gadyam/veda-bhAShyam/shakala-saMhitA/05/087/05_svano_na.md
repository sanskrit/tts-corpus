+++
title = "005"
devataa = "मरुतः"
RShiH = "एवयामरुदात्रेयः"
ChandaH = "अतिजगती"

+++


हे मरुतः **वः** युष्माकं **स्वनः** वेगजनितः शब्दः **न** **रेजयत्** न कम्पयत्वेवयामरुतं माम् ॥  ‘ सुपां सुलुक्' इति द्वितीयायाः लुक् ॥ स्वनो विशेष्यते । **अमवान्** बलवान् **वृषा** वर्षिता वृष्टेः **त्वेषः** दीप्तः **ययिः** गन्ता **तविषः** प्रवृद्ध: । **येन** स्वनेन **सहन्तः** शत्रूनभिभवन्तो यूयम् **ऋञ्जत** प्रसाधयथ ॥ लडर्थे लोट् ॥ कीदृशा यूयम् । **स्वरोचिषः** स्वायत्तरश्मयः **स्थारश्मानः** स्थिररश्मयः । **हिरण्ययाः** हिरण्याभरणाः **स्वायुधासः** स्वायत्तायुधाः **इष्मिणः** अन्नवन्तो गमनवन्तो वा ॥ ॥३३॥