+++
title = "007"
devataa = "मरुतः"
RShiH = "एवयामरुदात्रेयः"
ChandaH = "अतिजगती"

+++


**ते** मरुतः **रुद्रासः** रुद्रपुत्राः **सुमखाः** शोभनयज्ञाः **अग्नयो** **यथा** अग्नय इव **तुविद्युम्नाः** प्रभूतदीप्तयः । अथवा अग्निसदृशास्तुविद्युम्नाः प्रभूतधनाः **अवन्तु** रक्षन्तु **एवयामरुत्** एतन्नामानमृषिं माम् । **पार्थिवम्** । पृथिव्यत्रान्तरिक्षम् । तत्संबन्धि **दीर्घम्** आयतं **पृथु** विस्तीर्णं **सद्म** सदनं **पप्रथे** मरुद्भिः प्रथितमभूत् । **अद्भुतैनसाम्** अपापानां **येषाम्** **अज्मेषु** गमनेषु **महः** महान्ति **शर्धांसि** च **आ** गच्छन्तीति शेषः ॥