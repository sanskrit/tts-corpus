+++
title = "002"
devataa = "मरुतः"
RShiH = "एवयामरुदात्रेयः"
ChandaH = "अतिजगती"

+++


**ये** **महिना** महता विष्णुना इन्द्रेण वा सह **प्र** **जाताः** प्रादुर्भूतास्तान् ब्रुवते । **ये** **च** **नु** क्षिप्रं **स्वयम्** एव **विद्मना** यज्ञगमनविषयज्ञानेन सह **प्र** जाताः प्रादुर्भूतास्तान् मरुतः **एवयामरुत्** **ब्रुवते** स्तौति ॥ प्रेत्ययमाख्यातेन वा संबन्धनीयः । ब्रुवते इति व्यत्ययेन बहुवचनम् । एकवचने वा छान्दसः शः । निघाताभावश्छान्दसः ॥ अथ प्रत्यक्षवादः । हे **मरुतः** **वः** युष्माकं **तत्** प्रसिद्धं **शवः** बलं **क्रत्वा** चालनादिरूपेण कर्मणा युक्तं **न** **आधृषे** कैश्चिदपि आधर्षणीयं न भवति । अन्येषामसुरादीनां क्रत्वा कर्मणा वा अनभिभाव्यं भवति ॥ कृत्यार्थे केन् ॥ किंच **एषां** वः **तत्** बलं **दाना** अभिमतदानेन **मह्ना** महत्त्वेन च उपेतम् । यूयं प्रबलाः। **अधृष्टासः** अधर्षणीयाः । तत्र दृष्टान्तः। **अद्रयः** **न**। ते यथा अधृष्यास्तद्वत् यूयमपि ॥