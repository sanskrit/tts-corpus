+++
title = "001"
devataa = "मरुतः"
RShiH = "एवयामरुदात्रेयः"
ChandaH = "अतिजगती"

+++


**प्र** **यन्तु** प्रगच्छन्तु **गिरिजाः** वाचि निष्पन्नाः **मतयः** स्तुतयः । कस्मै । **वः** तुभ्यम् । वचनव्यत्ययः । **विष्णवे** व्याप्तायेन्द्राय विष्णवे वा **मरुत्वते** मरुद्भिस्तद्वते । कस्य स्तुतय इत्युच्यते । **एवयामरुत्** एतन्नामकस्य ऋषेः ॥ षष्ठ्या लुक् ॥ अथवा अयमृषिर्गिरिजाः स्तुतेर्जनयिता भवति । उत्तरार्धे मरुत्स्तुतिः। किंच **प्र** यन्तु स्तुतयः । कस्मै । **शर्धाय** बलाय मारुताय । इतरत् सर्वं बलविशेषणम् । **प्रयज्यवे** प्रकर्षेण यष्टव्याय **सुखादये** शोभनाभरणाय । खादिः आभरणविशेषः । ‘हस्तेषु खादिश्च' ( ऋ. सं. १. १६८. ३); ‘ पत्सु खादयः' (ऋ. सं. ५. ५४, ११) इति च श्रुतेः । **तवसे** बलवते **भन्ददिष्टये** । स्तुतिरूपा इष्टिर्यस्य तद्धन्ददिष्टि । तस्मै **धुनिव्रताय** मेघानां चालनं कर्म यस्य तादृशाय **शवसे** गमनवते ॥