+++
title = "001"
devataa = "मरुतः"
RShiH = "श्यावाश्व आत्रेयः"
ChandaH = "जगती"

+++


प्र अनजेति संबन्धः । **मारुताय** मरुत्संबन्धिने **शर्धाय** बलाय **इमां** क्रियमाणां **वाचं** स्तुतिं **प्र** **अनज** प्रापय । **स्वभानवे** स्वायत्ततेजसे **पर्वतच्युते** पर्वतस्य च्यावयित्रे **घर्मस्तुभे** घर्मस्य स्तोभयित्रे दिव **आ** द्युलोकादागच्छते **पृष्ठयज्वने** षट् पृष्ठैः रथन्तरबृहदादिभिरीजानाय **द्युम्नश्रवसे** द्योतमानान्नाय **महि** महत् प्रभूतं **नृम्णं** धनं हविर्लक्षणम् **अर्चत** ददतेत्यर्थः ॥