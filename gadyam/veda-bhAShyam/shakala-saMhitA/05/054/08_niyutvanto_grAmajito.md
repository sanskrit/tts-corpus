+++
title = "008"
devataa = "मरुतः"
RShiH = "श्यावाश्व आत्रेयः"
ChandaH = "जगती"

+++


**नियुत्वन्तः** नियुत्संज्ञकैरश्वैस्तद्वन्तो मरुतः **ग्रामजितः** संघात्मकस्य पदार्थस्य विश्लेषयितारः। **नरः** नराकारा नेतारो वा । मरुतो नियुत्वन्तः । अयं शब्दोऽत्राश्वसामान्ये वर्तते । नितरां यवनवन्तोऽश्ववन्तो ग्रामजितो ग्रामस्य जेतारो नर इव मनुष्या इव तथा भवन्ति । **अर्यमणो** **न** अर्यमप्रभृतय आदित्या इव । दीप्ता इति शेषः । तादृशाः **मरुतः** **कवन्धिनः** उदकवन्तो भवन्ति । **यत्** यदा **इनासः** ईश्वराः **उत्सं** कूपादिनिम्नप्रदेशं मेघ वा **पिन्वन्ति** प्याययन्त्युदकेन । यदा **अस्वरन्** शब्दयन्ति यदा **व्युन्दन्ति** **पृथिवीं** **मध्वः** मधुरस्योदकस्य **अन्धसा** सारेण तदैवं भवति । यद्वा । यदास्वरन् तदा पिन्वन्त्युत्समिनासः तदान्धसः पृथिवीं व्युन्दन्तीति ॥