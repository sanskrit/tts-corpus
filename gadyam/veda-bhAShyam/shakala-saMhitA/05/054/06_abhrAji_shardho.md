+++
title = "006"
devataa = "मरुतः"
RShiH = "श्यावाश्व आत्रेयः"
ChandaH = "जगती"

+++


हे **वेधसः** वृष्टेर्विधातारो हे **मरुतः** **शर्धः** भवतां गणम् **अभ्राजि** भ्राजते । **यत्** यस्मात् **अर्णसम्** उदकवन्तं **वृक्षम्** । वृश्च्यते विदार्यत इति वृक्षो मेघः । तं **मोषथ** ताडयथेत्यर्थः । **कपनेव**। इवेत्यनर्थकः । कम्पनाः सन्तः । यद्वा । कपनाः कृमयो वृक्षं घुणादयः । ते यथा मुष्णन्ति तद्वत् । **अध** अपि च । **स्म** इति पूरणः । **नः** अस्मान् । मामित्यर्थः । हे **सजोषसः** युष्मासु परस्परं समानप्रीतयो यूयम् **अरमतिम्** आरमणं धनादिकं प्रति **यन्तं** 'गच्छन्तम् **अनु** **नेषथ** अनुक्रमेण नयथ **सुगं** सुगमनं मार्गम् । तत्र दृष्टान्तः । **चक्षुरिव** । तद्यथा मार्गप्रदर्शनेन नायकं भवति तद्वत् ॥