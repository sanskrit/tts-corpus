+++
title = "005"
devataa = "मरुतः"
RShiH = "श्यावाश्व आत्रेयः"
ChandaH = "जगती"

+++


हे **मरुतः** **वः** युष्माकं **तद्वीर्यं** प्रसिद्धं सामर्थ्यं **महित्वनं** महत्त्वं **दीर्घम्** । अत्यन्तमायतं **ततान** तनोति । लोके **सूर्यो** **न** **योजनं** सूर्यस्तेज इव । **एता** **न** एतवर्णा देवानामश्वा इव । ते यथा **यामे** गमने योजनं दीर्घं तन्वन्ति तद्वदित्यपरो दृष्टान्तः । ते च **अगृभीतशोचिषः** अगृहीततेजस्काः । यद्वैतन्मरुतां विशेषणम् । हे मरुतो यूयमगृभीतशोचिषः सन्तः **यत्** यदा **अनश्वदां** व्यापकोदकादातारं पणिभिरपहृतानामश्वानामप्रदातारं वा **गिरिं** मेघं पर्वतं वा **न्ययातन** निहतवन्तः स्थ॥ ॥ १४ ॥