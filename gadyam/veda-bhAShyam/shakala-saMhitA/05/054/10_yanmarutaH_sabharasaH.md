+++
title = "010"
devataa = "मरुतः"
RShiH = "श्यावाश्व आत्रेयः"
ChandaH = "जगती"

+++


हे **मरुतः** **सभरसः** सहबलाः **स्वर्णरः** सर्वस्य नेतारो यूयं **यत्** यदा सूर्ये **उदिते** उद्गते मध्याह्ने **मदथ** सोमेन हे **दिवः** द्युलोकस्य **नरः** नेतारः । यदा सोमं पातुमिच्छथेत्यर्थः । तदा **वोऽश्वाः** **सिस्रतः** सरन्तः **न** **अह** **श्रथयन्त** नैव श्लथयन्ति । **सद्यः** तदानीमेव **अस्याध्वनः** देवयजनमार्गस्य **पारमश्नुथ** व्याप्नुथ । यद्वा । यदा सोमेन मदथ तदा त्वदीया अश्वा न शिथिला भवन्ति । यूयं च कृत्स्नस्य लोकत्रयमार्गस्य पारमश्नुथ ॥ ॥ १५ ॥