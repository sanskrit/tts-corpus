+++
title = "002"
devataa = "मरुतः"
RShiH = "श्यावाश्व आत्रेयः"
ChandaH = "जगती"

+++


हे **मरुतः** **वः** युष्माकं गणाः **प्र** प्रादुर्भवन्ति । कीदृशा गणाः । **तविषाः** दीप्ता महान्तो वा **उदन्यवः** उदकेच्छवो जगद्रक्षणार्थं **वयोवृधः** अन्नस्य वर्धयितारः **अश्वयुज:** गमनाय रथेऽश्वानां योक्तारः **परिज्रयः** परितो गन्तारः **विद्युता** **सं** **दधति** संगच्छन्ते । तदानीं **त्रितः** त्रिषु स्थानेषु तायमानो मेघो मरुद्गणो वा **वाशति** शब्दयति । अस्मिन् पक्षे संघवादः अयम् । तदा **आपः** **परिज्रयः** परितो गन्त्र्य आपः **अवना** अवनौ भूमौ **स्वरन्ति** अधः पतन्ति ॥

**विद्युन्महसः'** इति तृतीया कारीर्यामेव द्वितीयस्याः पिण्ड्या याज्या । सूत्रितं च -विद्युन्महसो नरोऽश्मदिद्यवः कृष्णं नियानं हरयः सुपर्णाः ' ( आश्व. श्रौ. २. १३ ) इति ॥