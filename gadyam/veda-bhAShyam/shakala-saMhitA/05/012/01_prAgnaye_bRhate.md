+++
title = "001"
devataa = "अग्निः"
RShiH = "सुतंभर आत्रेयः"
ChandaH = "त्रिष्टुप्"

+++


**बृहते** सामर्थ्यातिशयेन महते **यज्ञियाय** यज्ञार्हाय **ऋतस्य** उदकस्य **वृष्णे** वर्षित्रे ॥ ऋतमित्युदकनामसु पाठात् । **असुराय** बलवते ॥ असेरौणादिक उरन्प्रत्ययः ॥ **वृषभाय** कामानां वर्षित्रे **अग्नये** **मन्म** ज्ञानसाधनं **प्रतीचीम्** अभिमुखीं **गिरं** स्तुतिरूपां वाचं **प्र** **भरे** प्रणयामि । कथमिव । **सुपूतं** सम्यक्संस्कृतम् **आस्ये** प्रहुतं **यज्ञे** **घृतं** **न** घृतमिव । आस्ये प्रहुतं घृतं यथा प्रीतिकरं भवति तथा प्रीतिकरीं स्तुतिमित्यर्थः ॥