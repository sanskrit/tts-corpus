+++
title = "002"
devataa = "अग्निः"
RShiH = "सुतंभर आत्रेयः"
ChandaH = "त्रिष्टुप्"

+++


**ऋतं** स्तोत्रं हे **चिकित्वः** जानन्नग्ने त्वं **ऋतं** मया क्रियमाणमिदं स्तोत्रं **चिकिद्धि** जानीहि ॥  ‘ कित ज्ञाने '। जुहोत्यादिः । लोटि रूपम् । इत् इति पूरणः । ऋतमिति पदस्य परस्मिन्नामन्त्रिते विद्यमानेऽपि छान्दसत्वात्पराङ्गवद्भावाभावः ॥ किंच **पूर्वीः** बह्वीः **ऋतस्य** उदकस्य **धाराः** सस्यपोषणार्थमुत्पादयितुम् **अनु** **तृन्धि** मेघाननुविध्य । **सहसा** बलेन युक्तः **अहं** **यातुं** कर्मणां नाशकरीं हिंसां **न** **सपामि** न स्पृशामि न करोमीति यावत् । **द्वयेन** च सत्यानृताभ्यां यत्किंचिदवैदिकं कृत्यं **न** सपामि ॥  ‘ षप समवाये' इति धातुः ॥ किंतु **अरुषस्य** आरोचमानस्य **वृष्णः** कामानां वर्षितुस्तव **ऋतं** स्तोत्रमेव सपामि ॥