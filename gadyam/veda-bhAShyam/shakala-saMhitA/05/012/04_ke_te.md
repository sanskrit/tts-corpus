+++
title = "004"
devataa = "अग्निः"
RShiH = "सुतंभर आत्रेयः"
ChandaH = "त्रिष्टुप्"

+++


हे **अग्ने** ये **रिपवे** स्वकीयस्य शत्रोः **बन्धनासः** बन्धकाः स्युः **ते** त्वत्संबन्धिनस्ते पुरुषाः **के** कीदृशाः । सामर्थ्यातिशयादेवंविधा इति केनापि ज्ञातुं न शक्यन्त इत्यर्थः । ये **पायवः** जनानां रक्षितारः **द्युमन्तः** दीप्तिमन्तः **सनिषन्त** दीनेभ्यो धनं प्रयच्छन्ति ते त्वदीयाः कीदृशाः । ये **अनृतस्य** असत्यस्य **धासिं** धारकं जनं **पान्ति** रक्षन्ति ते. त्वदीया जनाः **के** **सन्ति** । न केऽपीत्यर्थः । ये **असतः** दुष्टस्याभिशापादिलक्षणस्य **वचसः** **गोपाः** गोपयितारः रक्षितारस्ते त्वदीयाः **के** सन्ति । न केऽपीत्यर्थः । अथवा ये के जना रिपोर्बन्धकाः । ये के पायवो रक्षितारः सनिषन्त धनं प्रयच्छन्ति द्युमन्तः दीप्तिमन्तः । ये केऽनृतस्यासत्यस्य धासिं धारकं जनं पान्ति अनृतजनितपापात् परिहृत्य सन्मार्गप्रदानेन रक्षन्ति । ये केऽसतोऽभिशापादिलक्षणाद्वचसो गोपा गोपायितारः सन्ति ते सर्वे त्वदीयाः । त्वदुपासका: इत्यर्थः ॥