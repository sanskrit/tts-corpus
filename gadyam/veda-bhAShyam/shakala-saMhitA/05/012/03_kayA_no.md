+++
title = "003"
devataa = "अग्निः"
RShiH = "सुतंभर आत्रेयः"
ChandaH = "त्रिष्टुप्"

+++


हे **अग्ने** **ऋतयन्** सर्वप्राणिनां जीवनहेतुकमुदकं कुर्वन् **कया** केनापि **ऋतेन** सत्येन क्रियमाणेन कर्मणा **नः** **उचथस्य** अस्मदीयस्य स्तोत्रस्य **नवेदाः** ज्ञाता **भुवः** भवेः । **नव्यः** स्तुत्यः **ऋतूनां** **ऋतुपाः** । द्वितीयः ऋतुशब्दोऽनुवादकः । **देवः** द्योतमानोऽग्निः **मे** मां **वेद** वेत्तु । **सनितुः** भजमानस्य **अस्य** मम **रायः** पश्वादिलक्षणस्य धनस्य **पतिं** स्वामिनं तमग्निम् **अहं** **न** जानामि ॥ भुवः ।  ‘ भू सत्तायाम् '। लिङर्थे लेट्यडागमः । उवङादेशः । नवेदाः । न न वेत्तीति वेत्तीत्यस्मिन्नर्थे वर्तते । कथमेतल्लभ्यते । निपातनात् । द्विनञ्पूर्वस्यासुन्प्रत्ययान्तस्य वेदेरेकस्य नञो लोपोऽन्यस्य प्रकृतिभावश्च स्कन्दस्वामिना निपातितः। पाणिनिना तु  ‘ नभ्राण्नपात् ' इति सूत्रे न वेत्तीत्येतस्मिन्नर्थे निपातितः । अस्यार्थस्यानुपपन्नत्वात् स्कन्दस्वामिपक्ष एवाश्रीयते ॥