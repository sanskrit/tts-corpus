+++
title = "006"
devataa = "अग्निः"
RShiH = "सुतंभर आत्रेयः"
ChandaH = "त्रिष्टुप्"

+++


हे **अग्ने** **यः** मनुष्यः **यज्ञं** यजनीयं **ते** त्वां **नमसा** स्तोत्रेण **ईट्टे** स्तौति । यद्वा । ते तुभ्यं यज्ञं यागं नमसान्नरूपेण हविषा ईट्टे यजति । अस्मिन् पक्षे यजेः ‘बहुलं छन्दसि' इति शपः श्लुः ।  ‘ श्लौ ' इति द्विर्वचनम् ।  ‘ बहुलं छन्दसि ' इति संप्रसारणम् । सवर्णदीर्घः । जकारस्य टकारः ॥ यः **अरुषस्य** रोचमानस्य **वृष्णः** कामानां वर्षितुरग्नेः **ऋतं** स्तोत्रं **पाति** रक्षति **तस्य** यजमानस्य **क्षयः** गृहं **पृथुः** विस्तीर्णं भवति । पश्वादिलक्षणैर्धनैः संपूर्णं भवतीत्यर्थः । प्रसर्स्राणस्य प्रकर्षेण त्वत्परिचर्यां गच्छतः **नहुषस्य** मनुष्यस्य **साधुः** कामानां साधकः **शेषः** । शिष्यत इति शेषः । पुत्रः **आ** **एतु** आगच्छतु भवत्वित्यर्थः ॥ ॥ ४ ॥