+++
title = "004"
devataa = "मरुतः"
RShiH = "श्यावाश्व आत्रेयः"
ChandaH = "जगती"

+++


हे **मरुतः** **वः** युष्माकं **महतां** पूज्यानां **कः** यजमानः **महान्ति** श्रेयांसि **उदश्नवत्** उत्कृष्टं प्राप्नुयात् । **कः** च तदर्थं **काव्या** काव्यानि कवीनां युष्माकं संबन्धीनि स्तोत्राणि उदश्नवत् । **को** **ह** कश्च **पौंस्या** पौंस्यानि पराक्रमान् उदश्नवत् । आदरार्थं पुनर्वचनम् । **यूयं** **ह** यूयं खलु **भूमिं** **किरणं** **न** किरणमिव **रेजथः** । किरणं यथा वृष्ट्यर्थं चालयथ तद्वद्भूमिं रेजथ । **यत्** यस्मात् **सुविताय** सुष्ठु प्राप्तव्याय । प्राप्तव्यस्येत्यर्थः । तादृशस्य धनस्य वृष्ट्युदकस्य वा **दावने** दानाय **प्र** **भरध्वे** प्रकर्षेण संपादयथ वृष्टिम् । यस्माद्यूयमेवं कुरुथ तस्मात्क एवं करोतीत्यर्थः ॥