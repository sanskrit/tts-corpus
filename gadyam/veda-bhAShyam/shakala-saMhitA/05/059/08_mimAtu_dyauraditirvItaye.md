+++
title = "008"
devataa = "मरुतः"
RShiH = "श्यावाश्व आत्रेयः"
ChandaH = "त्रिष्टुप्"

+++


**नः** अस्मदर्थं **द्यौः** अन्तरिक्षं **मिमातु** निर्मिमातु वृष्टिम् । तदनुकूलं करोत्वित्यर्थः । कीदृशी। **अदितिः** अदीना । यद्वा । द्यौर्मिमात्वदितिर्भूमिश्च मिमातु सुखम् । किमर्थम् । **वीतये** उत्पत्तये प्रजननाय वा । **दानुचित्राः** विचित्रप्रकाशादिदानाः **उषसः** **सं** **यतन्ताम्** । हे **ऋषे** त्वया **गृणानाः** स्तूयमानाः **मरुतः** **रुद्रस्य** । पुत्रा इति शेषः । **एते** **दिव्यं** **कोशं** मेघमुदकम् **आचुच्यवुः** आच्यावयन्ति ॥ द्विकर्मकोऽयम् ॥ ॥ २४ ॥