+++
title = "002"
devataa = "मरुतः"
RShiH = "श्यावाश्व आत्रेयः"
ChandaH = "जगती"

+++


**एषाम्** ॥ अन्वादेशविषयत्वादनुदात्तः ॥ एषां मरुतां **भियसा** भयेन **भूमिः** **एजति** कम्पते **नौर्न** **पूर्णा** प्राणिभिः । सा यथोदकमध्ये **क्षरति** चलति **व्यथिः** व्यथिता **यती** गच्छन्ती । एतदुभयं नौविशेषणम् । **दूरेदृशः** दूरे दृश्यमाना अपि **ये** मरुतः **एमभिः** गमनैः **चितयन्ते** ज्ञायन्ते ते महान्तो मरुतः **विदथे** यज्ञे **महे** महते हविषे हविर्भक्षणाय **अन्तः** द्यावापृथिव्योर्मध्ये **येतिरे** यतन्ते । **नरः** नेतारो मरुतः ॥