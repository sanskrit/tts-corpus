+++
title = "005"
devataa = "मरुतः"
RShiH = "श्यावाश्व आत्रेयः"
ChandaH = "जगती"

+++


मरुत एते **अश्वाइव** शीघ्रगन्तारः **अरुषासः** आरोचमानाः **सबन्धवः** । समान एक एव बन्धुर्बन्धको रुद्रो येषां ते तादृशाः । परस्परं बन्धवः स्नेहयुक्ता वा **शूराः** भटाः **इव** **प्रयुधः** प्रयोद्धारो वैरिभिः सह तादृशाः **उत** अपि च **प्र** **युयुधुः** प्रकर्षेण युध्यन्ते । **मर्याइव** मनुष्या यथा वर्धन्ते तथा **सुवृधः** सुष्ठु वर्धयितारो वर्धमाना वा **नरः** नेतारः **ववृधुः** वर्धन्ते । एवं महात्मानः **सूर्यस्य** **चक्षुः** तेजःसमूहं मण्डलं वा **वृष्टिभिः** **प्र** **मिनन्ति** प्रकर्षेण हिंसन्ति आवृण्वन्तीत्यर्थः ॥