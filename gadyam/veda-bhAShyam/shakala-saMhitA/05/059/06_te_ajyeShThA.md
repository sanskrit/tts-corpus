+++
title = "006"
devataa = "मरुतः"
RShiH = "श्यावाश्व आत्रेयः"
ChandaH = "जगती"

+++


**ते** मरुतः **अज्येष्ठाः** **अकनिष्ठासः** अकनिष्ठाः **उद्भिदः** उद्भेदयितारः शत्रूणाम् **अमध्यमासः** अमध्यमाः सर्वप्रकारैः समाः **महसा** तेजसा **वि** **ववृधुः** विवर्धन्ते । **सुजातासः** सुष्ठु संभूताः **जनुषा** जन्मना **पृश्निमातरः** पृश्नेः पुत्राः **मर्याः** मनुष्येभ्यो हिता यूयं **दिवः** सकाशात् **नः** अस्मान् **अच्छ** अभिमुखम् **आ** **जिगातन** सर्वतः प्रशंसत साध्वनुष्ठितमिति । उत्तरार्धः प्रत्यक्षकृतः । यद्वा । ये सुजाता जनुषा पृश्निमातरश्च तान् दिव आगतान् हे ऋत्विजो मर्या यूयमा जिगातन आगच्छत ते नोऽच्छ आगच्छतास्मदभिमुखम् ॥