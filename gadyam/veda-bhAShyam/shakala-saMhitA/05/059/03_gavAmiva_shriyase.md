+++
title = "003"
devataa = "मरुतः"
RShiH = "श्यावाश्व आत्रेयः"
ChandaH = "जगती"

+++


हे मरुतो यूयं **गवां** **शृङ्गम्** **इव** **उत्तमम्** उत्कृष्टमुष्णीषपट्टादिकं **श्रियसे** श्रिये धारयथेति शेषः । **सूर्यो** **न** सूर्य इव । स यथा **रजसः** तेजसः **विसर्जने** **चक्षुः** दर्शनसाधनं मण्डलं धत्ते तद्वद्रजसो वृष्टेर्विसर्जने विसर्जनाय चक्षुः सर्वस्य प्रकाशकं तेजो धारयथ । **अत्याइव** अश्वाइव **सुभ्वः** सुष्ठु सर्वत्र भवन्तो वेगवन्तः **चारवः** दर्शनीयाः **स्थन** भवथ। **मर्याः** मर्त्याः यजमानाः **इव** । ते यथा **श्रियसे** जानन्ति यज्ञादिकं तद्वच्छ्रिये **चेतथ** हे **नरः** नेतारो मरुतः ॥