+++
title = "001"
devataa = "मरुतः"
RShiH = "श्यावाश्व आत्रेयः"
ChandaH = "जगती"

+++


हे मरुतः **वः** युष्मभ्यं **सुविताय** सुष्ठु प्राप्तव्याय **दावने** हविष्प्रदानाय **स्पट्** स्प्रष्टा होता **प्र** प्रकर्षेण **अक्रन्** क्रन्दति स्तौति । वः युष्मान् वा सुष्ठु प्राप्तव्याय दानायाक्रन् ॥ क्रन्दतेः शब्दकर्मणो लडर्थे लङि तिपि रूपम् ॥ हे होतः **दिवे** द्योतमानाय द्युदेवाय **प्र** **अर्च** प्रकर्षेण स्तुहि हे आत्मन् । तथा **पृथिव्यै** पृथिव्याश्च **ऋतं** स्तोत्रं **भरे** संपादयामि । द्यावापृथिव्यावपि मरुतामाधारत्वादत्र निपातभाजौ भवतः । किंच ते मरुतः **अश्वान्** व्यापकानुदकसंघान् **उक्षन्ते** सिञ्चन्ति । **रजः** **आ** अन्तरिक्षमा सर्वतः **तरुषन्ते** तरन्ति संचरन्ति । **स्वं** **भानुं** स्वकीयं तेजः **अर्णवैः** मेघैः सह **अनु** **श्रथयन्ते** अनुश्लेषयन्ति अनुकूलं प्रापयन्तीत्यर्थः ॥