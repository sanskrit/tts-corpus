+++
title = "006"
devataa = "विश्वेदेवाः"
RShiH = "प्रतिरथ आत्रेयः"
ChandaH = "त्रिष्टुप्"

+++


**अस्मै** सूर्याय **धियः** स्तुतीः **अपांसि** कर्माणि च **वि** **तन्वते** विस्तारयन्ति यजमानाः । **पुत्राय** पुत्रस्थानीयाय **मातरः** निर्मात्र्य उषसो दिशो वा **वस्त्रा** वस्त्राणि **वयन्ति** निष्पादयन्ति । वस्त्रसदृशानि तेजांसि निबिडानि संपादयन्तीत्यर्थः । **वृषणः** सेक्तुः सूर्यस्य **उपप्रक्षे** उपपर्चने संपर्के सति **मोदमानाः** हृष्यन्तः **वध्वः** वधूस्थानीया रश्मयः **दिवस्पथा** सूर्यसंबन्धिना मार्गेण **अच्छ** अस्मदभिमुखं **यन्ति** गच्छन्ति प्रसरन्ति ॥