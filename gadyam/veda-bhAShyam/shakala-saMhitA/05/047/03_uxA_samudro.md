+++
title = "003"
devataa = "विश्वेदेवाः"
RShiH = "प्रतिरथ आत्रेयः"
ChandaH = "त्रिष्टुप्"

+++


सौर्योऽयं तृचः । **उक्षा** उदकस्य कामानां वा सेक्ता **समुद्रः** समुन्दनः । यद्वा । संमोदन्ते अस्मिन् देवा इति समुद्रः । **अरुषः** आरोचमानः **सुपर्णः** सुगमनः **पूर्वस्य** । अवयवलक्षणेयम् । पूर्वदिगवयवस्य **पितुः** पालकस्यान्तरिक्षस्य **योनिम्** उत्पादकमवयवम् **आ** **विवेश** आविष्टवान् पश्चात् **दिवः** **मध्ये** **निहितः** **पृश्निः** । प्राश्नुत एनं वर्णं इति पृश्निरादित्यः । **अश्मा** सर्वत्र व्याप्तः । लुप्तोपमा वा । अश्मसदृशः **रजसः** अन्तरिक्षस्य **अन्तौ** पूर्वापरभागौ **वि** **चक्रमे** विक्रमते । **पाति** च जगत् । जगद्रक्षार्थं क्रमते इत्यर्थः ॥