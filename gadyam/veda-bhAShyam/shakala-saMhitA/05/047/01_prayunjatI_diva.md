+++
title = "001"
devataa = "विश्वेदेवाः"
RShiH = "प्रतिरथ आत्रेयः"
ChandaH = "त्रिष्टुप्"

+++


एषोषस्या । 'प्रयुञ्जती प्राणिनः प्रस्तुतेषु कर्मसु **दिवः** द्युलोकात् **एति** आगच्छति **ब्रुवाणा** स्तूयमाना ॥ कर्मणि कर्तृप्रत्ययः ॥ **मही** महती **माता** प्रकाशस्य देवानां वा निर्मात्री **दुहितुः** भूम्याः **बोधयन्ती** बोधं कुर्वाणा । तदुपजीव्यत्वात् दुहितृत्वम् उपचर्यते । यद्वा दुहितुर्दिव इति संबन्धः । उषसो दिवो दुहितृत्वं ' व्युच्छा दुहितर्दिवः ' ( ऋ. सं. १.४८.१ ) इत्यादिषु प्रसिद्धम् । अन्यत्र च  ‘ दिवो दुहिता भुवनस्य पत्नी' (क्र. सं. ७. ७५. ४ ) इत्युषसः द्युदुहितृत्वम् आम्नातम् । अत इदमधिगम्यते । कदाचिद्यौन्रुषसो जायत उषाश्च दिव इति । प्रजापतिर्वै स्वां दुहितरमभ्यध्यायद्दिवमित्यन्य आहुरुषसमित्यन्ये' (ऐ. ब्रा.३. ३३) इति हि श्रूयते । लिङ्गं च दृश्यते कार्यकारणभावव्यत्यये  ‘ अदितेर्दक्षो अजायत दक्षाद्वदितिः ' (ऋ. सं १०. ७२. ४) इति ॥ किंच विवासन्ती परिचरन्ती **युवतिः** मिश्रयन्ती सर्वत्र नित्यतरूणी वा **मनीषा** स्तुतिमती **पितृभ्यः** ॥ तृतीयार्थे पञ्चमी॥ पितृभिः पालकैर्देवैः सह **सदने** यागगृहे **आ** सर्वतः **जोहुवाना** आहूयमाना । यद्वा । पितृभ्यः कर्मणां पालकेभ्यो यजमानेभ्य इष्टप्रापणेन पालकेभ्यो वा तेषामर्थाय जोहुवाना ॥