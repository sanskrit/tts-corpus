+++
title = "006"
devataa = "अश्विनौ"
RShiH = "पौर आत्रेयः"
ChandaH = "अनुष्टुप्"

+++


हे **नरा** नेतारावश्विनौ **युवोः** युवयोः । युवामित्यर्थः । **अत्रिः** अस्मत्पिता ऋषिः **सुम्नेन** सुखेन अग्निदाहोपशमरूपेण हेतुना **चेतसा** आदरयुक्तेन मनसा **चिकेतति** जानाति । स्तुतवानित्यर्थः । सति दुःखे सुखमपेक्षते । दुःखस्य कः प्रसङ्ग इत्यत आह । **यत्** यस्मात् हे नासत्यौ **वां** युवयोः **आस्ना** आस्येन तन्निष्पनेन स्तोत्रेण **घर्मं** दीप्तं दहन्तमग्निमसुरैः स्वदाहाय प्रक्षिप्तम् **अरेपसम्** अपापं सुखकरं **भुरण्यति** प्राप्तवान् ॥ भुरण्यतिर्गतिकर्मा ॥ अत्रेरनेः सकाशात् रक्षणं ' हिमेनाग्निं घ्रंसम् ' ( ऋ. सं १. ११६. ८ ), ' युवमृबीसमुत तप्तमत्रये ' ( ऋ. सं. १०. ३९. ९ ) इत्यादिभिः स्पष्टं प्रदर्शितम् ॥