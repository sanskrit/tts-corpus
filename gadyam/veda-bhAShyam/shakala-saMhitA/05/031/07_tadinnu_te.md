+++
title = "007"
devataa = "इन्द्रः"
RShiH = "अवस्युरात्रेयः"
ChandaH = "त्रिष्टुप्"

+++


हे **दस्म** दर्शनीय **विप्र** मेधाविन्निन्द्र त्वम् **अत्र** अस्मिँल्लोके **अहिं** वृत्रमसुरं **घ्नन्** हिंसन् **यत्** **ओजः** यद्बलम् **अमिमीथाः** प्रकाशितवानसि **तदिन्नु** तत्खलु **ते** त्वदीयं **करणं** कर्म विद्यते । अपि च **शुष्णस्य** **चित्** एतन्नामकस्याप्यसुरस्य संबन्धिनीः **मायाः** प्रज्ञाः **परि** **अगृभ्णाः** परिगृहीतवानसि । हे इन्द्र त्वं **प्रपित्वं** संग्रामं समीपं वा **यन्** प्राप्नुवन् **दस्यून्** असुरान् **अप** **असेधः** अपाबाधथाः ॥