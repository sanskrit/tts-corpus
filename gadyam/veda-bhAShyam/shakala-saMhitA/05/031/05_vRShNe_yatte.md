+++
title = "005"
devataa = "इन्द्रः"
RShiH = "अवस्युरात्रेयः"
ChandaH = "त्रिष्टुप्"

+++


हे **इन्द्र** **यत्** यदा **वृषणः** सेचनसमर्था मरुतः **वृष्णे** कामानां वर्षित्रे **ते** तुभ्यम् **अर्कं** स्तोत्रम् **अर्चान्** अस्तुवन् अकुर्वन्नित्यर्थः । तदा **अदितिः** अदीनाः ॥ वचनव्यत्ययः ॥ **ग्रावाणः** अभिषवपाषाणाः **सजोषाः** संगता बभूवुरिति शेषः । **अनश्वासः** अश्ववर्जिताः **अरथाः** रथहीनाः **इन्द्रेषिताः** इन्द्रेण प्रेषिताः **पवयः** पवमाना गच्छन्तः **ये** मरुतः **दस्यून्** शत्रून् **अभ्यवर्तन्त** अभिभूतान् कुर्वन्तो वर्तन्ते स्म ते मरुतोऽर्चानिति संबन्धः ॥ ॥ २९ ॥