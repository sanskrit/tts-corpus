+++
title = "001"
devataa = "अग्निः"
RShiH = "वसूयव आत्रेयाः"
ChandaH = "गायत्री"

+++


हे अग्ने पावक शोधक । 'नामन्त्रिते समानाधिकरणे' इति पूर्वस्याविद्यमानवत्त्वनिषेधात्परमामन्त्रितं निहन्यते । रोचिषा रोचनशीलया मन्द्रया श्लक्ष्णया मदनशीलया वा हे देव जिह्वया त्वदीयया वाचा वा देवानावक्षि आवह आह्वय यक्षि च यज च । उभयत्रापि लेटि 'बहुलं छन्दसि' इति शपो लुक्, तिङः परत्वाद्यक्षीति न निहन्यते, 'चादिषु च' इति द्वितीया तिङ्विभक्तिर्न निहन्यते । इष्ट्वा च देवान्यजमानस्य अभिमतं रसं सम्पादयेति भावः । 'पूत एवास्मिन्नन्नाद्यं दधाति' ` इति च ब्राह्मणम् ॥

__________
हे अग्ने पावक शोधक रोचिषा रोचमानया मन्द्रया मदयित्र्या हर्षणशीलया जिह्वया हे देव क्रीडादियुक्त देवानिहावह च यज च ॥

हे **पावक** शोधक **रोचिषा** स्वदीप्त्या **मन्द्रया** देवानां मादयित्र्या **जिह्वया** च हे **देव** द्योतमान **अग्ने** **देवान्** **आ** **वक्षि** यज्ञार्थम् आवह । **यक्षि** **च** । तान् यज ॥