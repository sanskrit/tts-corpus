+++
title = "002"
devataa = "अग्निः"
RShiH = "वृशो जानः"
ChandaH = "त्रिष्टुप्"

+++


अत्राग्नेरुत्पाद्यमानत्वात् कुमारशब्देन व्यवहारः । हे **युवते** **त्वं** **कमेतं** **कुमारं** **पेषी** हिंसिका पिशाचिका सती **बिभर्षि** । एवं वृशाख्यो महर्षिः कशिपुनाच्छन्नम् अग्नेर्हरो ब्रूते । त्वयानुत्पादितत्वात् धारणमनुचितमित्यर्थः। **महिषी** महती पूजनीयारणिः एनं **जजान** अजनयत् । तदेवाह। **गर्भः** शिशोर्ग्राहकोऽरण्याः संबन्धी गर्भः **हि** यस्मात् **पूर्वीः** **शरदः** गताननेकान् संवत्सरान् **ववर्ध** ववृधे । अहं च ततो **जातम्** **अपश्यम्** । **यत्** यस्मात् **माता** अरणिः **असूत** उदपादयत् । राजकुमारपक्षे हे युवते भूदेवि कमेतं कुमारं पेषी सती बिभर्षि । अवशिष्टं कुमारजननपरतया योज्यम् । एवमुत्तरत्रापि कुमाराग्निहरसोः परत्वेन यथोचितं व्याख्येयम् ॥