+++
title = "010"
devataa = "पर्जन्यः"
RShiH = "भौमोत्रिः"
ChandaH = "त्रिष्टुप्"

+++


इयमतिवृष्टिविमोचनी । हे पर्जन्य त्वम् **अवर्षीः** वृष्टवानसि । **वर्षमुदु** **षू** **गृभाय** उत्कृष्टं सु सुष्ठु गृभाय गृहाण । परिहरेत्यर्थः। **धन्वानि** निरुदकप्रदेशान् **अकः** जलवतः कृतवानसि । किमर्थम् । **अत्येतवा** **उ** अतिक्रम्य गन्तुम् । **ओषधीः** **अजीजनः** उदपादयः । किमर्थम् । **भोजनाय** धनाय भोगाय वा । **कम्** इत्ययं ‘शिशिरं जीवनाय कम्' इतिवत्पादपूरणः ( निरु. १. १० )। **उत** अपि च **प्रजाभ्यः** सकाशात् **मनीषां** स्तुतिम् **अविदः** प्राप्तवानसि ॥ ॥ २८ ॥