+++
title = "003"
devataa = "पर्जन्यः"
RShiH = "भौमोत्रिः"
ChandaH = "जगती"

+++


**रथीव** रथस्वामीव। स यथा कशया अश्वान अभिक्षिपन् दूतान् भटान् आविष्करोति तद्वदसौ पजन्योऽपि **कशया** **अश्वान्** मेघान् **अभिक्षिपन्** अभिप्रेरयन् 'वर्ष्यान् वर्षकान् **दूतान्** दूतवत् वृष्टिप्रेरकान् मेघान् मरुतो वा **आविः** **कृणुते** प्रकटयति । **अह** इति पूरणः । एवं सति **सिंहस्य**। सहतेर्हिंसतेर्वा शब्दकर्मणः सिंहशब्दः । अवर्षणेनाभिभवितुः शब्दयितुर्वा मेघस्य **स्तनथाः** गर्जनशब्दाः **दूरात्** **उदीरते** उद्गच्छन्ति । कदा। **यत्** यदा **पर्जन्यः** **नभः** अन्तरिक्षं **वर्ष्यं** वर्षोपेतं **कृणुते** करोति तदा ॥