+++
title = "001"
devataa = "पर्जन्यः"
RShiH = "भौमोत्रिः"
ChandaH = "त्रिष्टुप्"

+++


हे स्तोतः **तवसं** बलवन्तं **पर्जन्यम्** **अच्छ** अभिप्राप्य **वद** प्रार्थय । पर्जन्यशब्दो यास्केन बहुधा निरुक्तः -- पर्जन्यस्तृपेराद्यन्तविपरीतस्य तर्पयिता जन्यः परो जेता वा जनयिता वा प्रार्जयिता वा रसानाम् ' ( निरु. १०. १० ) इति । **आभिः** **गीर्भिः** स्तुतिवाग्भिः **स्तुहि** । **नमसा** अन्नेन हविर्लक्षणेन **आ** **विवास** सर्वतः परिचर । यः पर्जन्यः **वृषभः** अपां वर्षिता **जीरदानुः** क्षिप्रदानः **कनिक्रदत्** गर्जनशब्दं कुर्वन् **ओषधीषु** **गर्भं** गर्भस्थानीयं **रेतः** उदकं **दधाति** स्थापयति तं स्तुहि ॥