+++
title = "010"
devataa = "विश्वेदेवाः"
RShiH = "भौमोत्रिः"
ChandaH = "त्रिष्टुप्"

+++


**भूम्यस्य** । भूमिः अन्तरिक्षम् । तदर्हस्य । तादृशस्य **वृष्णः** वर्षकस्य पर्जन्यस्य । अथवा भूम्यो भूमेरेवार्हः तदुचितवृष्टिप्रदानात् । तादृशस्य मेघस्य **गर्भं** गर्भस्थानीयम् **अपां** **नपातं** रक्षकं वैद्युतमग्निं **सुवृक्ति** । स्तोत्रकर्मैतत् । शोभनपापादिवर्जनवता स्तोत्रेण **अस्तोषि** स्तुतवानहम् । सः **त्रितः** तीर्णतमः त्रिषु स्थानेष्वन्येषु त्रित्वापन्नेषु तायमानः **अग्निः** **एतरि** गन्तरि मयि **शूषैः** सुखकरैः रश्मिभिः **न** **गृणीते** न गरणं कुरुते न क्रुध्यतीत्यर्थः । किंतु **शोचिष्केशः** प्रदीप्तरश्मिः सन् **वना** वनानि **नि** **रिणाति** हिनस्ति दहतीत्यर्थः ॥ ॥ १४ ॥