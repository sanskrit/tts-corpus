+++
title = "008"
devataa = "विश्वेदेवाः"
RShiH = "भौमोत्रिः"
ChandaH = "त्रिष्टुप्"

+++


अहं **पोष्यावतः** बहुपोष्यजनयुक्तान् **नॄन्** कर्मनेतॄन् **वः** युष्मान् **अभि** **अर्चे** अभिपूजयामि स्तौमीत्यर्थः । के पुनस्ते यूयम् । उच्यते । **वास्तोष्पतिं** **त्वष्टारं** **रराणः** स्तोत्रादिभिः क्रीडन् हविर्ददद्वा अहम् । **धन्या** धनकरी **सजोषाः** इतरदेवैः सह गच्छन्ती प्रीणयन्ती वा **धिषणा** । वाङ्नामैतत् । वाग्देवता ॥ एता द्वितीयार्थे प्रथमाः ॥ उक्तलक्षणां वाणीं **वनस्पतीन्** ओषधीः च **नमोभिः** सह अर्चे इति संबन्धः । किमर्थम् । **राय** **एषे** धनानि प्राप्तुम् ॥