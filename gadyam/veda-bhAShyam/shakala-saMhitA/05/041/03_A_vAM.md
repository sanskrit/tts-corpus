+++
title = "003"
devataa = "विश्वेदेवाः"
RShiH = "भौमोत्रिः"
ChandaH = "त्रिष्टुप्"

+++


अनयाश्विनौ रुद्रश्चोच्यन्ते । हे **अश्विना** अश्विनौ **येष्ठा** कामानां यन्तृतमौ **वां** युवां **वातस्य** **पत्मन्** । धर्मसाम्याद्धर्मिग्रहणम् । वायुसमानगतेरश्वस्य गमने प्राप्तौ **रथ्यस्य** रथस्य **पुष्टौ** च निमित्ते सति **हुवध्यै** हुवे आह्वयामि आह्वातुं प्रभवामि । अथवा वायुवद्युवयोः शीघ्रगमनसाधनरथस्य पोषे च निमित्ते सति । **उत** **वा** किंचेत्यर्थः। **दिवः** द्योतमानाय ॥ चतुर्थ्यर्थे षष्ठी ॥ **असुराय** प्राणापहर्त्रे रुद्राय । यद्वा । द्युलोकसंबन्धिनेऽसुराय प्राणदात्रे सूर्याय वायवे वा **यज्यवे** यागसाधकाय **मन्म** मननीय स्तोत्रं **प्र** **भरध्वं** संपादयत हे ऋत्विजः । **अन्धांसीव** अन्नानि हविर्लक्षणानि हवींषि स्तोत्रं चेत्यर्थः ॥