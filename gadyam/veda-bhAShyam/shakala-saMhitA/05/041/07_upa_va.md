+++
title = "007"
devataa = "विश्वेदेवाः"
RShiH = "भौमोत्रिः"
ChandaH = "त्रिष्टुप्"

+++


हे **उषासानक्ता** अहोरात्राभिमानिदेवते **यह्वी** महत्यौ **वन्द्येभिः** वन्दनार्हैरितरैर्देवैः सह **दिवः** अन्तरिक्षादविशेषेण सर्वप्रदेशात् **वः** युष्मभ्यम् **उप** **प्र** **एषे** उपप्रापयामि हविः । ईषिः प्रापणकर्मा स्यादुपप्राभिः समन्वितः । **शूषैः** सुखकरैः **चितयद्भिः** ज्ञापयद्भिः **अर्कैः** मन्त्रैः सहोपप्रापयामि । हे उक्तदेवते **विश्वं** सर्वं कर्तव्यजातं **विदुषीइव** जानत्याविव **मर्त्याय** यजमानाय **यज्ञम्** **आ** **वहतः** अभिमुखं प्रापयतः । हेति पूरणः । यद्वा । शूषैरित्यादीनि तृतीयाबहुवचनान्तानि वन्द्येभिरित्यस्य विशेषणानीति केचिदाहुः ॥