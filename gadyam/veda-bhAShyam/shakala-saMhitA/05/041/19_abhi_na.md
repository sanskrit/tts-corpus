+++
title = "019"
devataa = "विश्वेदेवाः"
RShiH = "भौमोत्रिः"
ChandaH = "त्रिष्टुप्"

+++


**अभि** **गृणातु** **नः** अस्मान् **इळा** भूमिः **यूथस्य** गोसंघस्य **माता** निर्मात्री । यद्वा इळा गोरूपधरा मनोः पुत्रीत्याहुः । यद्वा यूथस्य मरुद्गणस्य निर्मात्रीला माध्यमिकी वाक् । अथवा **उर्वशी** माध्यमिकी वाक् । **नदीभिः** गङ्गादिभिः सह गृणातु । स्मच्छब्दः प्रशम्तवचन इत्युक्तम् । प्राशस्त्यं गृणातु । **वा** अथवा **उर्वशी** **बृहद्दिवा** प्रभूतदीप्तिः **गृणाना** शब्दयन्त्यस्मदीयं कर्म प्रशंसन्ती **अभ्यूर्ण्वाना** आच्छादयन्ती । कम् । आयोः आयुं मनुष्यं यजमानम् । केन । **प्रभृथस्य** तेजसो वोदकस्य वा दानेन । ‘प्रभृथस्य तेजसो वोदकस्य ' ( निरु. ११. ४९ ) इति निरुक्तम् । अथवा प्रभृथस्य प्रभरणवत आयोर्यज्ञमभ्यूर्ण्वानाच्छादयन्ती ॥