+++
title = "018"
devataa = "विश्वेदेवाः"
RShiH = "भौमोत्रिः"
ChandaH = "त्रिष्टुप्"

+++


हे **देवाः** हे वसवः वासयितारः **वः** युष्माकं स्वभूतां **तां** प्रसिद्धां **सुमतिं** शोभनमननसाधनाम् । अन्नेन मतिवृद्धिः ‘अन्नमयं हि सोम्य मनः ' ( छा. उ. ६. ५. ४ ) इत्यादिषु प्रसिद्धा । **ऊर्जयन्तीं** बलकरीम् **इषम्** एषणसाधनमन्नं क्षीरदध्यादिलक्षणं **शसा** स्तुत्या **गोः** सकाशात् **अश्याम** प्राप्नुयाम । **सा** देवी **नः** अस्मान् **सुविताय** सुखाय **प्रति** **गम्याः**। प्रतिगम्यात् अभिगच्छेत् । सा इड्देवता विशेष्यते । **सुदानुः** शोभनदाना **मृळयन्ती** सुखयन्ती **द्रवन्ती** अस्मदभिमुखं गच्छन्ती ॥