+++
title = "010"
devataa = "अग्निः"
RShiH = "वसुश्रुत आत्रेयः"
ChandaH = "त्रिष्टुप्"

+++


यस्त्वेति त्रिष्टुप् । इयादेशद्वयेन तृतीयपादः पूर्यः ॥ हे अग्ने जातवेदः जातानां वेदितः जातधन वा, योहं मर्त्यः मरणधर्मा मनुष्यः त्वाममर्त्यममरणधर्माणं हृदा मनसा कीरिणा कीर्तयता गुणकीर्तनशीलेन । कीर्तयतेर्ण्यन्तात् 'अच इः' इतीप्रत्यये धातोरन्त्यलोपश्छान्दसः । ईदृशेन हृदयेन त्वां मन्यमानः जानन् जोहवीमि भृशमाह्वयामि । ह्वयतेः 'अभ्यस्तस्य च' इति सम्प्रसारणम् । यद्वा - त्वदर्थमिदं हविर्जुहोमि । उभयत्रापि यङ्लुगन्ताल्लट्, 'अनुदात्ते च' इत्याद्युदात्तत्वम् ।

येषां सम्बन्धी तवाह्वाताहं, तेष्वस्मासु पुत्रपौत्रेषु यशो धेहि स्थापय यशस्विनस्सर्वानस्मान्कुरु ।
किञ्च - ताभिः प्रजाभिः षुत्रादिभिरविच्छिन्नाभिस्सहाहममृतत्वं दीर्घायुष्यमश्यां प्राप्नुउयाम् । व्यत्ययेन परस्मैपदम् ॥

**यः** **मर्त्यः** मरणधर्माहम् **अमर्त्यम्** अविनाशं **त्वा** त्वां **कीरिणा** स्तुत्यादिषु विक्षिप्तेन **हृदा** हृदयेन युक्तः **मन्यमानः** स्तुवन् **जोहवीमि** अत्यर्थमाह्वयामि । यद्वा । स्तोतृवाचकेन कीरिणाशब्देन स्तुतिरुपलक्ष्यते । स्तुतियुक्तेन मनसा त्वां मन्यमानो जोहवीमि । हे **जातवेदः** **यशः** धनं प्रजां वा **अस्मासु** **धेहि** । **प्रजाभिः** त्वद्दत्ताभिर्हे **अग्ने** अहम् **अमृतत्वं** संतत्यविच्छेदलक्षणम् **अश्यां** प्राप्नुयाम् । प्रजामनु प्रजायसे तदु ते मर्त्यामृतम्' (तै. ब्रा. १. ५. ५. ६ ) इति हि श्रुतिः ॥