+++
title = "001"
devataa = "अग्निः"
RShiH = "वसुश्रुत आत्रेयः"
ChandaH = "त्रिष्टुप्"

+++


हे **अग्ने अध्वरेषु राजन्** चरुपुरोडाशादिभिर् दीप्यमान, **त्वां वसूनां** सर्वेषां सम्बन्धिनं नैकस्य द्वयोर्वा **वसुपतिं** वसूनां नित्यस्वामिनम् । इदं समास-व्यासाभ्यां प्रतिपाद्यते । 

ईदृशं **त्वाम् अभिप्रमन्दे** आभिमुख्येन तर्पयामि । मदि स्तुति-मोद-मद-स्वप्न-कान्ति-गतिषु । कश्चिदाह - वसूनां देवानां मध्ये वसुपतिमिति । किञ्च - **वाजयन्तः** वाजमन्नमात्मन इच्छन्तः । क्यचि 'न छन्दस्यपुत्रस्य' इतीत्वप्रतिषेधः । यदा **वयं** वाजमिच्छामस्तदा त्वया **वाजं जयेम** त्वयैव प्राप्नुयाम ।    

किञ्च - **मर्त्यानां** मध्ये **पृत्स्तुतीः** पृतनां कर्तुं या अस्माभिरिच्छन्ति ताश् शत्रुसेना अभिष्यामाभिभवेम । 'उपसर्गप्रादुर्भ्यामस्तिर्यच्परः' इति षत्वम् । **पृद्** इति सङ्ग्रामकर्म । तस्मात् सङ्ग्रामयितुम् इच्छन्तीति सन्, छान्दसोभ्यासलोपः, विकरणव्यत्ययेन शः, वर्णव्यत्ययेन शतुरकारस्योकारः, 'शतुरनुमः' इति नद्या उदात्तत्वम् । 

यद्वा - पृतनास्सूयन्ते उत्पाद्यन्ते याभिस्ताः **पृत्सुतयः** । छान्दसं ह्रस्वत्वं, पृद्भावश्च । बहुविकारत्वान्नावगृह्यते । 'मक्तिन्व्याख्यान' इत्युत्तरपदान्तोदात्तत्वम् ॥

हे **अग्ने** **वसूनां** **वसुपतिम्** । वृत्त्यवृत्तिभ्यां वसूनां बाहुल्यं तत्स्वामित्वं चोक्तम् । बहूनां धनानां स्वामिनं **त्वाम्** **अध्वरेषु** यागेषु **अभि** **प्र** **मन्दे** आभिमुख्येन स्तौमि हे **राजन्** । किंच **त्वया** अनुकूलेन वाजयन्तः अन्नमिच्छन्तो वयं **वाजं** **जयेम** । किंच **मर्त्यानां** मरणधर्मकाणां **पृत्सुतीः** सेनाः **अभि** **ष्याम** अभिभवेम ॥