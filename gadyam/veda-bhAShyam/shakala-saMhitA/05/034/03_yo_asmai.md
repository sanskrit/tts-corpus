+++
title = "003"
devataa = "इन्द्रः"
RShiH = "संवरणः प्राजापत्यः"
ChandaH = "जगती"

+++


**यः** यजमानः **अस्मै** इन्द्राय **घ्रंसे** । अहर्नामैतत् । गृह्यन्तेऽस्मिन् रसा इति घ्रंसः । तस्मिन् । **उत** **वा** अथवा **यः** यजमानः **ऊधनि** । उद्धततरं भवत्युन्नद्धमिति वोधो रात्रिः । स्नेहप्रदानरसाभ्यामूधसि रात्रौ च समत्वाद्रात्रिरप्यूध उच्यते । अहनि रात्रौ च **सोमं** **सुनोति** सः **भवति** **द्युमान्** दीप्तिमान् । **अह** इति विनिग्रहार्थीयः । किंच **शक्रः** शक्तोऽयमिन्द्रः **ततनुष्टिम्** । ततं धर्मसंततिं नुदति वष्टि कामयते कामानिति ततनुष्टिः । तं **तनूशुभ्रम्** । तनूः शुभ्रा शोभनीया अलंकारादिभिः यस्य तम् । तादृशं स्वपोषकम् अयज्वानम् अप **ऊहति** । अपरोऽपशब्दः पूरणः । **मघवा** धनवान् **यः** च **कवासखः** कुत्सितपुरुषसहायस्तमपोहतीति ॥