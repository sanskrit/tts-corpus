+++
title = "002"
devataa = "विश्वेदेवाः"
RShiH = "भौमोत्रिः"
ChandaH = "त्रिष्टुप्"

+++


अहं **सुष्टुती** सुष्टुत्या शोभनस्तोत्रेण **नमसा** हविषा च **अमृधे** हिंसारहिते **द्यावा** **पृथिवी** द्यावापृथिव्यौ **आ** **वर्तयध्यै**। आवर्तयितुमिच्छामि **वाजाय** अन्नार्थम् । 'अन्नं वै वाजः' (तै. ब्रा. १.३.६.६ ) इति हि श्रुतिः । **पिता** पालयित्री द्यौः **माता** निर्मात्री पृथिवी **मधुवचाः** प्रियवचना **सुहस्ता** अभिमतदानेन शोभनहस्ता। एते उभयविशेषणे । **यशसौ** यशोयुक्तौ द्यावापृथिव्यौ **भरेभरे** सर्वेषु संग्रामेषु यज्ञेषु वा **नः** अस्मान् **अविष्टां** रक्षताम् ॥