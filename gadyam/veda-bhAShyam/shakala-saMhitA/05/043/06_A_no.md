+++
title = "006"
devataa = "विश्वेदेवाः"
RShiH = "भौमोत्रिः"
ChandaH = "त्रिष्टुप्"

+++


अत्राग्निं संबोध्य ग्नादेवताया आवाह्यत्वादस्याग्निर्ग्ना वा देवता । हे **अग्ने** **सजोषाः** अस्माभिः सह प्रीयमाणस्त्वं **ग्नां** **देवीं** सर्वैर्गन्तव्यामेतन्नामिकां देवताम् । 'मेना ग्ना इति स्त्रीणाम् ( निरु. ३. २१ ) इति यास्कः । **नः** अस्मदर्थं **देवयानैः** देवैर्गन्तव्यैः **पथिभिः** मार्गैः **आ** अभिमुखम् **आ** **वह** । कीदृशीम् । **महीं** महतीम् **अरमतिम्** आ समन्ताद्रममाणां सर्वत्र गन्त्रीं वा **नमसा** स्तोत्रेण सह **रातहव्याम्** । रातं दत्तं दानाय संकल्पितं हव्यं यस्यास्ताम् । दत्तहविष्कामित्यर्थः । किमर्थम् । **मधोः** मधुरस्य सोमस्य **मदाय** । पुनः कीदृशीम् । **बृहतीं** प्रवृद्धाम् **ऋतज्ञां** यज्ञमभिजानतीम् ॥