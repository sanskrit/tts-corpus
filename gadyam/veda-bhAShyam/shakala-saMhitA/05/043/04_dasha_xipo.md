+++
title = "004"
devataa = "विश्वेदेवाः"
RShiH = "भौमोत्रिः"
ChandaH = "त्रिष्टुप्"

+++


अत्राभिषवस्य प्रतिपाद्यमानत्वात् सोमो देवता । यद्वा ऐन्द्री । **अद्रिम्** अभिषव ग्रावाणं **दश** **क्षिपः** दशसंख्याकाः क्षेप्त्र्योऽङ्गुलयः **युञ्जते** गृह्णन्ति । यद्वा । परस्परं युक्ता भवन्ति । **बाहू** अप्यध्वर्युसंबन्धिनौ अद्रिं युञ्जाते । **या** यौ **सुहस्ता** शोभनहननौ **सोमस्य** शमितारौ अभिषोतारौ तौ बाहू युञ्जाते । **मध्वः** मधुरस्य सोमस्य **रसं** **गिरिष्ठां** गिरिस्थायिनं गिरिवदुन्नतप्रदेशस्थितं वा **सुगभस्तिः** शोभनाङ्गुलिरध्वर्युः **चनिश्चदत्** आह्लादयन् ॥ ‘चदि आह्लादने' इत्यस्माद्यङ्लुकि छान्दसं रूपम् । **दुदुहे** दोग्धि । स च **अंशुः** **शुक्रं** निर्मलं रसं **दुदुहे** दुग्धे । यद्वैकं वाक्यम् । अंशुः व्याप्तः सुगभस्तिः सुहस्तोऽध्वर्युः मध्वो रसं दुदुहे दोग्धि ॥