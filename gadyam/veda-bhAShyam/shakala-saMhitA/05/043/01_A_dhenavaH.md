+++
title = "001"
devataa = "विश्वेदेवाः"
RShiH = "भौमोत्रिः"
ChandaH = "त्रिष्टुप्"

+++


**धेनवः** प्रीणयित्र्यो नद्यः **मध्वा** मधुरेण **पयसा** रसेन सहिताः **तूर्ण्यर्थाः** त्वरमाणगमनाः । ‘अर्थोऽर्तेः ( निरु. १. १८ ) इति यास्कः । **अमर्धन्तीः** अहिंसन्त्यः सत्यः **नः** अस्मान् **उप** **आ** **यन्तु** उपागच्छन्तु । तदर्थं **महः** महते **राये** धनाय **बृहतीः** महतीः **सप्त** सर्पणस्वभावाः सप्तसंख्याकाः ‘इमं मे गङ्गे' ( ऋ. सं. १०. ७५.५) इति मन्त्रोक्ता गङ्गाद्या वा ॥ तत्र हि प्राधान्येन सप्तैवोक्ताः । **मयोभुवः** सुखस्य भावयित्रीः विप्रः विशेषेण प्रीणयिता **जरिता** स्तोता **जोहवीत** आह्वयति ॥