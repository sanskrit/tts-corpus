+++
title = "001"
devataa = "पृथिवी"
RShiH = "भौमोत्रिः"
ChandaH = "अनुष्टुप्"

+++


द्विरूपा पृथिवी चैषा प्रत्यक्षा देवतापि च । मध्यस्थाना देवतोक्ता सात्र संबोध्य वर्ण्यते ॥ हे **पृथिवि** प्रथनवति मध्यस्थानदेवते । त्वम् **इत्था** इत्थम् अमुत्र अन्तरिक्षे वा **बट्** सत्यं **पर्वतानां** मेघानां वा **खिद्रं** खेदनं भेदनं **बिभर्षि** धारयसि । हे **महिनि** महति हे **प्रवत्वति** प्रकर्षवति प्रवणोदकवति वा **या** त्वं **भूमिं** प्रत्यक्षां पृथिवीं **मह्ना** महत्त्वेन महतोदकेन वा **प्र** **जिनोषि** प्रकर्षेण प्रीणयसि ॥