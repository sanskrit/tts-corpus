+++
title = "007"
devataa = "अग्निः"
RShiH = "गय आत्रेयः"
ChandaH = "पङ्क्तिः"

+++


हे **अग्ने** **सहस्वः** बलवन् **नरः** हविषां नेता त्वम् अस्माकं **तं** **रयिं** लोके प्रसिद्धं पश्वादिलक्षणं धनम् **अभि** **आ** **भर** आभिमुख्येनाहर । पूर्वोक्तः **सः** अग्निः **क्षेपयत्** । अस्मदीयान् शत्रून् क्षेपयतु । **सः** अग्निः **पोषयत्** अस्मान् पोषयतु । **वाजस्य** अन्नस्य **सातये** लाभाय **भुवत्** भवतु । **उत** अपि च हे अग्ने **पृत्सु** पृतनासु युद्धेषु **नः** अस्माकं **वृधे** समृद्धये **एधि** भव । संग्रामे शत्रुविजयार्थं स त्वं समृद्धिं कुर्वित्यर्थः ॥ सहस्वः । षह मर्षणे ' । असुन् । सहत्यनेन शत्रूनिति सहो बलम् । मतुप् ।  ‘ मादुपधायाः' इति वत्वम् । “ मतुवसो रुः संबुद्धौ छन्दसि ' इति रुत्वम् । आमन्त्रितस्य च ' इति निघातः । क्षेपयत् ।  ‘ क्षिप प्रेरणे'। णिजन्तात् लेट् । इतश्च लोपः । ‘लेटोऽडाटौ ' इयडागमः । शप् गुणायादेशौ पररूपत्वं च । पोषयत् ।' पुष पुष्टौ ' । भुवत् ।  ‘ भू सत्तायाम् ' । भूसुवोस्तिङि' इति गुणप्रतिषेधः । उवङ् । एधि । **अस** भुवि । ' ष्वसोरेद्धावभ्यासलोपश्च' इति एत्वम् । तस्यासिद्धत्वात् ‘हुझल्भ्यो हेर्धिः' इति धिरादेशः । निघातः । पृत्सु । ‘पदादिषु' इत्यादिना पृतनाशब्दस्य पृदादेशः । सावेकाच्त्वात् अन्तोदात्तत्वम् ॥ ॥ १ ॥