+++
title = "005"
devataa = "अग्निः"
RShiH = "गय आत्रेयः"
ChandaH = "पङ्क्तिः"

+++


**अध** **स्म** अपि च **धूमिनः** धूमवतः **यस्य** अग्नेः **अर्चयः** अर्चींषि **सम्यक्** शोभनं **संयन्ति** सर्वतः प्राप्नुवन्ति **त्रितः** त्रिषु स्थानेषु ततो व्याप्तः त्रीणि स्थानानि वा अतीत्य **दिवि** अन्तरिक्षे **यत्** यदा **ईम्** अयमात्मानम् **उप** **धमति** उपवर्धयति तदा ज्वालाः सर्वतो निर्गच्छन्तीत्यर्थः । कथमिव । **ध्मातेव** । कर्मारो यथा भस्रादिभिरग्निं संवर्धयति तद्वत्स्वात्मानं वर्धयतीत्यर्थः । किंच **ध्मातरि** **यथा** । यथा ध्मातृसमीपे विद्यमानोऽग्निस्तेन ध्मायमानः स आत्मानं **शिशीते** तीक्ष्णीकरोति तद्वत्स्वयमेव स्वात्मानं तीक्ष्णीकरोतीत्यर्थः। **अह** इति पादपूरणः ॥ यन्ति । इण् गतौ । यच्छब्दयोगन्निघाताभावः । धमति ।  ‘ ध्मा शब्दाग्निसंयोगयोः'। पाघ्रादिना धमादेशः । पूर्ववत् निघाताभावः । शिशीते। शो तनूकरणे'। व्यत्ययेनात्मनेपदी।  ‘ श्लौ' इत्यनुवर्तमाने  ‘ बहुलं छन्दसि' इति विकरणस्य श्लुः ।  ‘ आदेच उपदेशेऽशिति' इति आत्वम् । ‘श्लौ' इति द्विर्वचनम् ।  ‘ बहुलं छन्दसि' इत्यभ्यासस्य इत्वम् । ‘उभे अभ्यस्तम्' इत्यभ्यस्तसंज्ञायाम् आतः ‘ई हल्यघोः' इति ईत्वम् । तिङ उत्तरत्वान्निघाताभावः ॥