+++
title = "006"
devataa = "मरुतः"
RShiH = "श्यावाश्व आत्रेयः"
ChandaH = "जगती"

+++


हे मरुतो यूयं **यत्** यदा **अश्वान्** **धूर्षु** रथसंबन्धिनीषु **अयुग्ध्वं** योजितवन्तः स्थ । कीदृशानश्वान् । **पृषतीः** । पृषत्यो मरुतामित्युक्तत्वात् पृषद्वर्णा वडवाः । सारङ्गी वात्राश्वशब्दवाच्या । **हिरण्ययान्** हिरण्यवर्णान् **अत्कान्** कवचान **प्रति** **अमुग्ध्वं** प्रत्यमुञ्चत । एवं कृत्वा **विश्वा** **इत्** **स्पृधः** सर्वानपि संग्रामान् हे **मरुतः** **व्यस्यथ** विक्षिपथ । शुभमित्यादि गतम् ॥