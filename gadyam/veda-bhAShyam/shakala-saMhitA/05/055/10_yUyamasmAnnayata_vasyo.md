+++
title = "010"
devataa = "मरुतः"
RShiH = "श्यावाश्व आत्रेयः"
ChandaH = "त्रिष्टुप्"

+++


हे **मरुतः** **यूयमस्मान्** **वस्यः** वसीयो धनं स्वर्गादिलक्षणं स्थानं वा **अच्छ** अभिलक्ष्य **नयत** प्रापयत । किंच **अंहतिभ्यः** पापेभ्यः **निः** नयत निर्गमयत **गृणानाः** स्तूयमानाः ॥ कर्मणि कर्तृप्रत्ययः ॥ **जुषध्वं** सेवध्वं **नः** अस्माकं **हव्यदातिं** हविर्दानवन्तं यज्ञं हे **यजत्राः** यष्टव्या यूयम् ।  **वयं** च **रयीणां** बहुविधानां धनानां **पतयः** **स्याम** भवेम ॥ ॥ १८ ॥