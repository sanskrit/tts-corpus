+++
title = "007"
devataa = "विश्वेदेवाः"
RShiH = "अवत्सारः, काश्यपः (अन्ये च ऋषयो दृष्टलिङ्गाः)"
ChandaH = "जगती"

+++


इयं सौरी। **सूर्यः** देवः **अग्रुः** अग्रगामी **जनिवान्वै** जन्मवान् जायावान्वा । उषा ह्यस्य जाया । वा इति प्रसिद्धौ। **कविः** क्रान्तदर्शी **समर्यता** समरमिच्छता **मनसा** **स्पृधः** संग्रामान् **अति** **वेति** अतिगच्छति मन्देहानसुरान् योद्धुम् । **घ्रंसं** दीप्तं **गयं** गृहमन्तरिक्षं वा **विश्वतः** सर्वतः **रक्षन्तं** परिचरेमेति शेषः । स देवः **अस्माकं** **शर्म** सुखं **परि** सम्यक् **वनवत्** दद्यात् । **स्वावसुः** स्वायत्तधनः सन् ॥