+++
title = "003"
devataa = "विश्वेदेवाः"
RShiH = "अवत्सारः, काश्यपः (अन्ये च ऋषयो दृष्टलिङ्गाः)"
ChandaH = "जगती"

+++


इयमाग्नेयी होतृत्वयुवत्वादिलिङ्गैः । अयमग्निः **अत्यं** सततमतनार्हं **हविः** आज्यादिकं **सचते** सेवते । कीदृशं हविः । **सत्** । सत्फलसाधनत्वाद्धविरपि सत् । **धातु** **च** धारकं सर्वस्व ।  हूयमानस्य हविष आदित्यद्वारा वृष्टिसाधनत्वात् तया च वृष्ट्या प्रजोत्पत्तेर्धारकत्वम् । तथा हि --'अग्नौ प्रास्ताहुतिः सम्यगादित्यमुपतिष्ठते । आदित्याज्जायते वृष्टिर्वृष्टेरन्नं ततः प्रजाः' (मनु. ३. ७६) इति । **अरिष्टगातुः** अहिंसितगमनः । सति तस्य गमने यज्ञनिष्पत्त्या फलसिद्धेररिष्टगमनत्वम् । तदेवाह। **सः** स खलु **होता** होमनिष्पादकः **सहोभरिः** बलस्य भर्ता **बर्हिः** **अनु** 'प्रसर्स्राणः प्रकर्षेण सरन् **वृषा** वर्षकः फलस्य **शिशुः** स इव रक्षणीयोऽप्रौढो वा **युवा** सर्वत्र मिश्रयिता **अजरः** जरारहितः **विस्रुहा** विस्रुहाणाम् ओषधीनां **मध्ये** **हितः** निहितः स्थापितः एवंभूतः सचते॥