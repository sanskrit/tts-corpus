+++
title = "008"
devataa = "विश्वेदेवाः"
RShiH = "अवत्सारः, काश्यपः (अन्ये च ऋषयो दृष्टलिङ्गाः)"
ChandaH = "जगती"

+++


इयमाग्नेयी सौरी वा । हे देव ज्यायांसम् अतिशयेन प्रवृद्धम् **अस्य** **यतुनस्य** । यततिर्गतिकर्मा। गन्तुरस्य सूर्यस्य ॥ कर्मणि षष्ठ्यौ ॥ अमुं गन्तारं **केतुना** प्रज्ञापकेन कर्मणा उदयादिलक्षणेन विशिष्टम् **ऋषिस्वरम्** ऋषिभिः स्तुत्यं त्वां **चरति** गच्छति । भजते यजमानः । केन साधनेन । **यासु** स्तुतिषु **ते** त्वदीयं **नाम** नमनं नामकं वा रूपं वर्तते ताभिरित्यर्थः । यद्वा । अस्य यतुनस्य गमनशीलस्य तव केतुना तमोनिर्हरणादिकर्मणा विशिष्टं त्वां चरति । **यादृश्मिन्** यादृशे कामे **धायि** धत्ते ॥ कर्तरि चिण् ॥ सामर्थ्यान्मनो गम्यते । **तम्** । यथानिर्देशं प्रतिनिर्देष्टव्यत्वात्तादृशमित्यर्थो ज्ञातव्यः । तादृशं कामम् **अपस्यया** कर्मणा हविःस्तुत्यादिलक्षणेन **विदत्** विन्दते । **य** **उ** य एव स्वयम् अनन्यप्रेरितः सन् स्वमनीषयैव **वहते** धारयति फलं **सः** **अरम्** अलमत्यर्थं **करत्** करोति । अथवा य उ य एव स्वयं वहते स्वयमेवानुतिष्ठति सोऽत्यर्थं कुर्यात् । न ह्यन्येन कारितं फलवद्भवति ॥