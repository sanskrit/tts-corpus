+++
title = "002"
devataa = "विश्वेदेवाः"
RShiH = "अवत्सारः, काश्यपः (अन्ये च ऋषयो दृष्टलिङ्गाः)"
ChandaH = "जगती"

+++


हे इन्द्र **स्वः** स्वर्गे **विरोचमानः** त्वम् **अचोदते** अप्रेरयितुः ॥ षष्ठ्यर्थे चतुर्थी ॥ **उपरस्य** मेघस्य संबन्धिन्यः **सुदृशीः** सुरोचमानाः **याः** आपः सन्ति तासाम् अपां **ककुभां** सर्वासां दिशां मध्ये **श्रिये** प्राणिनां श्रयणाय प्रेरको भवेति शेषः । हे 'सुक्रतो शोभनवृष्टिप्रदानादिकर्मन्निन्द्र त्वं **सुगोपाः** प्राणिनां सुष्ठु गोपायितासि । अतः **न** **दभाय** न दम्भनाय वधाय प्राणिनां न **असि** न प्रभवसि । त्वं च **मायाभिः** आसुरीभिः **परः** मायाभ्यः परस्ताद्वर्तमानः । यस्मात् **ते** त्वदीयं **नाम** नामकं रूपम् **ऋते** सत्यलोके **आस** आस्ते ॥