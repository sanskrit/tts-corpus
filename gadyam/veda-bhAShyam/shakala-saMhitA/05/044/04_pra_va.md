+++
title = "004"
devataa = "विश्वेदेवाः"
RShiH = "अवत्सारः, काश्यपः (अन्ये च ऋषयो दृष्टलिङ्गाः)"
ChandaH = "जगती"

+++


एषा सौरी वा । **एते** रश्मयः **सुयुजः** सुष्ठु परस्परं संयुक्ताः **यामन्** यज्ञगमने **इष्टये** एषणाय **नीचीः** । नीचं गच्छन्तीति शेषः । 'अमुष्मै यजमानाय **यम्यः** यम्या गमनार्हाः । अथवा यमो नियमितादित्यः । तस्य संबन्धिनः । **ऋतावृधः** यज्ञस्य वर्धयितारश्च । अयमादित्यः **सुयन्तुभिः** सुगमनैः **सर्वशासैः** सर्वस्य शासकैः **अभीशुभिः** रश्मिभिः **क्रिविः** कर्ता **नामानि** नामकान्युदकानि **प्रवणे** निम्ने भूप्रदेशे **मुषायति** मुष्णाति आदत्ते इत्यर्थः । अथवाग्निनावाह्यस्याग्नेरेतेऽश्वा इष्टये यज्ञगमनाय यामनि रथे सुयुजः प्रगच्छन्ति । शिष्टं समानम् । क्रिविः क्रिविसदृशोऽग्निः प्रवणे नामानि हवींष्युक्तलक्षणाभिर्ज्वालाभिर्मुषायति आदत्ते ॥