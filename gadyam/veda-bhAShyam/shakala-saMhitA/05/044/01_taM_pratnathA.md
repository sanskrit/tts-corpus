+++
title = "001"
devataa = "विश्वेदेवाः"
RShiH = "अवत्सारः, काश्यपः (अन्ये च ऋषयो दृष्टलिङ्गाः)"
ChandaH = "जगती"

+++


अत्रापि स एवेन्द्रः प्रत्यक्षेण स्तूयते । **प्रत्न**-शब्दः पुराणवचनः । 'प्रगस्य गलोपः' इति व्युत्पादितः । थेत्य् उपमायाम् । 'प्रत्नपूर्वविश्वेमात्थाल् छन्दसि' इति थाल्, लिति प्रत्ययात्पूर्वस्योदात्तत्वम् । **तम्** इत्यत्र त्वां स्तुम इति शेषः । अयमर्थः -

यथा +++(वासिष्ठ-)+++शक्त्य्-आदयः पुराणास् त्वाम् अस्तुवन्, तथा वयमपि त्वां स्तुमः ।  
यथा च ततोपि पूर्वे भृगु-प्रभृतयो मदीयाः पित्रादयो वा त्वाम् अस्तुवन् तथा वयं स्तुमः ।  
यथा विश्वे ऽपि त्वां स्तुवन्ति तथा च स्तुमः ।  
यथा वा इमे वर्तमानास्त्वां स्तुवन्ति तथा स्तुमः ।

कीदृशम् ? **ज्येष्ठ-तातिं** प्रशस्य-तमम् । 'वृकज्येष्ठाभ्याम्' इति स्यार्थिकस्तातिल्प्रत्ययः ।  
बर्हिषि यागे सीदतीति **बर्हि-षदं**, पृषोदरादित्वात् सकारलोपः, 'सत्सूद्विष' इत्यादिना क्विप् ।  
सुवः स्वर्गम् आदित्यं वा वेत्तीति **सुवर्-विदम्** ।

अधुनार्धर्चा ऽन्तरेण स्तुति-हेतुम् आह -  
त्वां खलु **प्रतीचीनं** प्रतीचीनगतिं पराङ्-मुखम् अपि - सामर्थ्यान् मेघम् । 'विभाषाञ्चेरदिक्स्त्रियाम्' इति खः । 

**वृजनं** बलवन्तम् । उभयत्र मत्वर्थीर्योकारः ।  
प्रतीचीना गतिरस्यास्तीति **प्रतीचीनम्** । मत्वर्थीयोकारो लुप्यते ।  
गिरा गर्जित-लक्षणया शब्देन जयन्तं लोकानभिभवन्तम् ।  
**आशुं** शीघ्रं, व्यापकं वा दिगन्तानां । 'कृपावाजि' इत्युण्प्रत्ययः । इर्दृशं मेघं **दोहसे** क्षारयसि । विकरणव्यत्ययेन शप्, स्वरितेत् । य इति वाध्याह्रियते, यस्त्वं धोक्षि तं स्तुमः ।    

क्व पुनस्तुमः? इति चेत्, आह – **यासु** क्रियासु याग-लक्षणासु त्वम् **अनुवर्धसे** अनुक्रमेण वृद्धिं गच्छासि, स्तुत्यनन्तरं वा वृद्धिं गच्छसि, तासु स्तुमः । 

यद्वा - **यासु** स्तुतिषु त्वमनुवर्धसे स्तुतो वृद्धिं गच्छसि तास्स्तुतीः कुर्म इति शेषः । स्तुत्या हि स्तोतव्यो वर्धते, यथा 'वर्धन्तु त्वा सुष्टुतयः' इति । 

यद्वा - ईदृशं मेघं **दोहसे** । कम्? **वृजनं** बलकरम् उदकं **गिरा** गर्जितेनोपलक्षितः ॥

इयमुत्तरा च द्वे ऐन्द्र्याव् इत्य् आहुः । तत्रोपपत्तिमेवमाहुः । 

तं प्रत्नथा इत्येषा शुक्रा-मन्थिग्रहणे विनियुक्ता । ऐन्द्रौ च शुक्रामन्थिनौ । ' यदैन्द्रं शंसति तेन शुक्रामन्थिना उक्थवन्तौ' ( ऐ. ब्रा. ३. १ ) इति हि ब्राह्मणम् । अध्वर्युसंप्रैषोऽपि भवति । ‘प्रातःप्रातः सवस्य शुक्रवतो मधुश्चुत इन्द्राय सोमान्प्रस्थितान्प्रेष्य' (श. ब्रा. ४. २. १. २३) इति । प्रशास्तृप्रैषश्च भवति ‘होता यक्षदिन्दं प्रातः प्रातःसावस्य' ( आश्व. श्रौ. ५. ५) इत्यादि । ‘प्रस्थिता इन्द्राय सोमाः' इति याज्या चैन्द्री 'इदं ते सोम्यं मधु' ( आश्व. श्रौ. ५. ५ ) इति । तस्माद् ऐन्द्र्यौ ॥ 

**तम्** इन्द्रं **प्रत्नथा** पुरातना यजमाना इव **पूर्वथा** अस्मदीयाः पूर्वे यथा **विश्वथा** विश्वे सर्वे प्राणिनो यथा **इमथा** इमे इदानीं वर्तमानाः यजमानाः । ते यथेन्द्रस्य स्तुत्या फलमलभन्त तद्वद्वयमपि हे अन्तरात्मन् त्वमपि **ज्येष्ठतातिं** ज्येष्ठं **बर्हिषदं** बर्हिषि सीदन्तं **स्वर्विदं** सर्वज्ञं सर्वस्य लम्भयितारं वा **प्रतीचीनं** प्रत्यस्मदभिमुखमञ्चन्तं **वृजनम्** । बलनामैतद्बलवति वर्तते । बलवन्तम् **आशुं** शीघ्रगामिनं व्याप्तं वा **जयन्तं** सर्वमभिभवन्तमिन्द्रं **गिरा** स्तुत्या साधनेन **दोहसे** धुक्ष्व सर्वदा सर्वान् कामान् । इत्यन्तरात्मनः' प्रैषः' । **यासु** स्तुतिषु **वर्धसे** प्रवृद्धो भवसि वर्धयसि वेन्द्रं यया स्तुत्येति । यास्विति व्यत्ययेन बहुवचनम् ॥
꣡