+++
title = "011"
devataa = "विश्वेदेवाः"
RShiH = "अवत्सारः, काश्यपः (अन्ये च ऋषयो दृष्टलिङ्गाः)"
ChandaH = "जगती"

+++


मददेवत्येयम् । विश्ववारादीनां त्रयाणामृषीणां स्वभूतः **आसाम्** अपां सोमरसलक्षणानां **मदः** **श्येनः** शंसनीयगमनः शीघ्रं पातृसकाशं गन्ता **अदितिः** अदीनोऽतिसमृद्धः **कक्ष्यः** कक्ष्यपूरकश्च भवतीति शेषः । ते विश्ववारादयः सत्रे प्रवृत्ताः **एतवे** सोमं प्राप्तुं तत्पानाय **अन्यमन्यं** परस्परं **सम्** **अर्थयन्ति** याचन्तेऽनुज्ञाम् । **ते** **विषाणं** विशेषेण मदस्य दातारं **परिपानम्** **अन्ति** अन्तिके **विदुः** जानन्ति लभन्ते वा ॥