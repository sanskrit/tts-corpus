+++
title = "002"
devataa = "अश्विनौ"
RShiH = "भौमोत्रिः"
ChandaH = "त्रिष्टुप्"

+++


हे मदीयाः पुरुषाः **अश्विना** अश्विनौ **प्रातः** प्रातरेव **यजध्वं** पूजयध्वं स्तुध्वम् । **हिनोत** प्रहिणुत हवींषि । **सायं** सायंकाले हविः **देवयाः** देवगामि **न** **अस्ति** न विद्यते । देवा न स्वीकुर्वन्तीत्यर्थः । **अजुष्टम्** असेव्यं तद्भवति । पूर्वाह्णो वै देवानाम् ' इति हि श्रुतिः । **उत** **अस्मत्** अस्मत्तः **अन्यः** कोऽपि **यजते** यजेत सोमेन **वि** **चावः** वितर्पयेच्च हविषा । अतोऽस्मास्वन्येषु च मध्ये **पूर्वः** पूर्वो **यजमानः** यः पूर्वः पूर्वो यष्टा भवति सः **वनीयान्** देवानां संभजनीयः संभाव्यो भवति ॥