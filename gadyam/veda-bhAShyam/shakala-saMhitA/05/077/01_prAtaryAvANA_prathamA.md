+++
title = "001"
devataa = "अश्विनौ"
RShiH = "भौमोत्रिः"
ChandaH = "त्रिष्टुप्"

+++


हे मदीया ऋत्विजः प्रातर्यावाणा प्रातरेव यज्ञं गन्तारौ **प्रथमा** अत एवेतरेभ्यो देवेभ्यः पूर्वभाविनौ प्रकृष्टतमौ वा अश्विनौ **यजध्वम्** । किमर्थं प्रथमयागनियोगः । उच्यते । **गृध्रात्** अभिकाङ्क्षतः **अररुषः** अदातू रक्षःप्रभृतेः **पुरा** पूर्वं **पिबातः** पिबताम् । अनागतौ कथं यष्टुं शक्यावित्यत आह । **अश्विना** अश्विनौ **प्रातर्हि** **यज्ञं** **दधाते** धारयतः संभजतः । **पूर्वभाज:** पूर्वकालीनाः **कवयः** अनूचाना ऋषयः प्रातरेवैतौ **प्र** **शंसन्ति** । ये वा अनूचानास्ते कवयः (ऐ. ब्रा. २. ३८) इति हि निगमः ॥