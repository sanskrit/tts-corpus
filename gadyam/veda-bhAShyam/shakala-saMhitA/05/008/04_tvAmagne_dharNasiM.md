+++
title = "004"
devataa = "अग्निः"
RShiH = "इष आत्रेयः"
ChandaH = "जगती"

+++


हे **अग्ने** **धर्णसिं** सर्वस्य धारकं **त्वां** **वयम्** आत्रेया वा **विश्वधा** बहुप्रकारेण **गीर्भिर्गृणन्तः** स्तुवन्तः **नमसा** नमस्कारेण **उप** **सेदिम** उपसन्ना भवेम । **सः** त्वं **नः** अस्मान् **जुषस्व** सेवस्व धनादिभिः । **समिधानः** सम्यग्दीप्तो दीप्यमानोऽस्माभिर्हे **अङ्गिरः** सर्वत्र गन्तरङ्गिरसः पुत्र वा **देवः** दीप्यमानस्त्वं **मर्तस्य** यजमानस्य **यशसा** **सुदीतिभिः** ज्वालाभिः सह जुषस्व ॥