+++
title = "003"
devataa = "अग्निः"
RShiH = "इष आत्रेयः"
ChandaH = "जगती"

+++


हे **अग्ने** **सुभग** शोभनधन **त्वां** **मानुषीः** **विशः** मानुषसंबन्धिन्यः सर्वाः प्रजाः **ईळते** स्तुवन्ति । कीदृशं त्वाम् । **होत्राविदं** होत्राणां होमानां सप्तहोत्रकाणां वा वेत्तारं **विविचिं** विवेचकं सदसतोः **रत्नधातमं** रमणीयानां धनानां दातृतमं **गुहा** गुहायामरण्यां हृदयेषु वा **सन्तं** सर्वदा वर्तमानं **विश्वदर्शतं** सर्वैः द्रष्टव्यं **तुविष्वणसं** प्रभूतध्वनिं **सुयजं** सुष्ठु यष्टारं **घृतश्रियं** घृतं श्रयन्तम् ॥