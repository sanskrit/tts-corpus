+++
title = "004"
devataa = "अश्विनौ"
RShiH = "पौर आत्रेयः"
ChandaH = "अनुष्टुप्"

+++


हे **पौर**। इदमश्विनोः संबोधनम् । पौरेण स्तुत्यत्वेन संबन्धात् अश्विनावपि पौरौ । उभयोः छान्दसमेकवचनम् । हे पौरसंबन्धिनावश्विनौ युवां **पौरम्** । **चित्** इति पूरणः । पौरेण वृष्ट्यर्थं प्रार्थ्यमानत्वेन संबन्धात् मेघोऽपि पौरः । तम् **उदप्रुतम्** उदकप्लावकं मेघं पौराय ऋषये मह्यं **जिन्वथः** प्रेरयथः । **यत्** यौ युवां **गृभीततातये** गृहीतयज्ञसंतानाय पौराय **ईम्** एनं मेघं प्रति गच्छथः **द्रुहः** द्रोहस्य **पदे** स्थानेऽरण्यदेशे **सिंहमिव** गर्जन्तं प्रबलं सिंह यथा बलात् च्यावयन्ति शूरास्तद्वत् जिन्वथ इति ॥