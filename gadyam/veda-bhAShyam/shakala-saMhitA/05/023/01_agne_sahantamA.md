+++
title = "001"
devataa = "अग्निः"
RShiH = "द्युम्नो विचर्षणिरात्रेयः"
ChandaH = "अनुष्टुप्"

+++


हे अग्ने सहन्तमभिभवन्तं पराभिभवक्षमं पर्याप्तमित्यर्थः । ईदृशं रयिं धनमाभर आहर । 'हृग्रहोर्भश्छन्दसि' इति । द्युम्नस्य यशस्विनः पुरुषस्यास्मदमित्रभूतस्य प्रासहा प्रहसनेन तादृशमस्मदमित्रमभिभूय तदीयं रयिमस्मभ्यमाभर आहर । षह मर्षणे चौरादिकः उदात्तेत् आधृषीयः, तस्माद्भावे क्विप्, 'नहिवृतिवृषिव्यधिरुचिसहितनिषु क्वौ' इत्युपसर्गस्य दीर्घत्वम् । यो भवान् विश्वाश्चर्षणीः मनुष्यसेनाः अस्मद्विपक्षभूताः वाजेष्वन्नेषु निमित्तभूतेषु । उपलक्षणं चैतत् । अस्माकमन्नादिकं साधयितुं अभिसासहत् अभिभवतु ।   
किं कुर्वन्नित्याह - आसा आसनमात्रेणैव । आसेः क्विप्, 'सावेकाचः' इति विभक्तेरुदात्तत्वम् । सहेर्लेटि 'बहुलं छन्दसि' इति शपश्श्लुः, द्विर्वचने तुजादित्वादभ्यासस्य दीर्घत्वम् । यद्वा - यङ्लुगन्तात् 'लेटोडाटौ' इत्यडागमः तुजादित्वाभावे, अजादेरभावात् 'अभ्यस्तानामादिः' इत्वाद्युदात्तत्वाभावः, 'अच्यनिटि' इत्यत्र हि 'ङित्यजादौ' इत्युक्तम् । 'अनुदात्ते च' इति तर्हि प्राप्नोति? 'छन्दस्युभयथा' इत्यार्धधातुकत्वात् न भविष्यतीत्यदोषः । यद्वा - चुरादिण्यन्तात् 'छन्दसि लुङ्लङ्लिटः' इति लुङ्चङादि, वर्णव्यत्ययेनाभ्यासस्याकारः, 'चङ्यन्यतरस्याम्' इत्युपोत्तमस्योदात्तत्वम् ॥

हे **अग्ने** **प्रासहा** प्रकृष्टेन बलेन **सहन्तं** शत्रूनभिभवन्तं **रयिं** पुत्रं **द्युम्नस्य** द्युम्नाय मह्यं ऋषये **आ** **भर** आहर ॥ चतुर्थ्यर्थे षष्ठी ॥ एतदेव विवृणोति । **यः** पुत्रः **आसा** आस्येन स्तोत्रेण युक्तः सन् **वाजेषु** युद्धेषु **अभि** आभिमुख्येन गतान् **विश्वाः** सर्वान् **चर्षणीः** मनुष्यान् शत्रून् **सासहत्** अभिभवति ॥