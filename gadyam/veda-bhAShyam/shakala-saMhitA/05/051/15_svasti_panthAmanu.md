+++
title = "015"
devataa = "विश्वेदेवाः"
RShiH = "स्वस्त्यात्रेयः"
ChandaH = "अनुष्टुप्"

+++


**पन्थां** पन्थानं **स्वस्ति** क्षेमेण **अनु** **चरेम** **सूर्याचन्द्रमसाविव** । तौ यथा निरालम्बे मार्गे राक्षसादिभिरनुपद्रुतौ संचरतस्तद्वत् । किंच वयं प्रवसन्तः **पुनर्ददता** अभिमतम् **अघ्नता** चिरकालविलम्बकोपेन अहिंसता **जानता** अविस्मरता मदीयश्चिरकालं गतः कोऽयमिति संदेहमकुर्वता । मदीयोऽयमिति बुध्यमानेनेत्यर्थः । उक्तलक्षणेन बन्धुजनेन **सं** **गमेमहि** संगच्छेमहि । यद्वा । पूर्वार्धं प्रवसतां वाक्यमुत्तरार्धं बन्धूनाम् । वयं बन्धवो ददताभिमतमुपार्जितं यच्छताघ्नता प्रवासकोपेन अहिंसता जानता सस्नेहमधिगच्छता प्रवसता सं गमेमहि ॥ ॥ ७ ॥
‘