+++
title = "014"
devataa = "मरुतः"
RShiH = "श्यावाश्व आत्रेयः"
ChandaH = "सतो बृहती"

+++


हे मरुतो वयं **स्वस्तिभिः** क्षेमैः **अवद्यं** पापं **हित्वा** परित्यज्य **निदः** निन्दकान् **अरातीः** शत्रून् **तिरः** प्राप्तान् । यद्वा तिरः अन्तर्हितम् । **अतीयाम** अतिक्रम्य गच्छेम तिरस्कुर्म इत्यर्थः । अनेनानिष्टपरिहारः प्रार्थित उत्तरेणेष्टप्राप्तिरुच्यते । **वृष्ट्वी** वृष्टिषु युष्मत्प्रेरितासु सतीषु **शं** सुखं **योः** पापानां यावनं च **आपः** उदकानि ॥ शसः स्थाने जस् ॥ **उस्रि** गोयुक्तं **भेषजम्** । यद्यप्येतदुदकनाम तथापि पृथगपामभिधानादत्र तद्धेतुकार्यमन्नमुच्यते । तत् सर्वं **सह** **स्याम** लभेमहि हे **मरुतः** वयम् । यद्वा । आपो युष्मत्प्रेरिता उक्तं सर्वं कुर्वन्तु । वयं सर्वे सहैव स्याम भवेम युष्मत्स्वभूताः ॥