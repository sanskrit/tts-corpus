+++
title = "004"
devataa = "मरुतः"
RShiH = "श्यावाश्व आत्रेयः"
ChandaH = "पुरउष्णिक्"

+++


अनया मरुतां स्वरूपं निरूपयति । हे मरुतो युष्माकं **ये** प्रसिद्धाः **स्वभानवः** स्वदीप्तयः **अञ्जिषु** आभरणेषु **श्रायाः** आश्रयभूताः सन्ति । **ये** च **वाशीषु** आयुधेषु । ये च **स्रक्षु** माल्येषु । ये **रुक्मेषु** उरोभूषणेषु । ये च **खादिषु** हस्तपादस्थितकटकेषु । हस्तेषु खादिश्च कृतिश्च (ऋ. सं. १, १६८. ३ ), ' पत्सु खादयः' ( ऋ. सं. ५. ५४. ११) इति हि श्रुती भवतः । **रथेषु** **धन्वसु** च ये च स्वभानवः श्रायाः सन्ति ।  ‘ सुधन्वान इषुमन्तः ',  ' सुरथाः पृश्चिमातरः ' ( ऋ. सं. ५. ५७. २ ) इति च निगमः । तान् सर्वान् स्तुम इति शेषः । यद्वा । ये स्वभानवः स्वायत्तदीप्तयो मरुतोऽञ्जिष्वाभरणेषु निमित्तेषु श्राया आश्रया भविष्यामः । ये च वाशीषु निमित्तेषु । एवं सर्वत्र योज्यम् । तादृग्विधानिमान्पश्यन् स्तुहीति पूर्वत्र संबन्धः । तेषामेव इदं वाक्यम् ॥