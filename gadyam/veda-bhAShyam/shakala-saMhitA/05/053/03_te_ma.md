+++
title = "003"
devataa = "मरुतः"
RShiH = "श्यावाश्व आत्रेयः"
ChandaH = "अनुष्टुप्"

+++


ऋषिर्ऋग्द्वयाभ्यां मरुत्प्रादुर्भावमाख्यास्यन् अनया प्रादुर्भूतान् पश्यन्नाह । **ते** मरुतः इत्थं लपते **मे** मह्यम् **आहुः** **ये** **उप** **आययुः** ये मरुतो मां प्राप्ताः । कैः साधनैः। **द्युभिः** द्योतमानैः **विभिः** गन्तृभिरश्वैः । किमर्थम् । **मदे** मदाय सोमपानजनिताय । किमाहुरिति तदनुब्रूते । **नरः** नेतारः **मर्याः** मनुष्येभ्यो हिताः **अरेपसः** अलेपास्ते । हे ऋषे **इमान्** अस्मान् **पश्यन्** तथा स्थितान् चक्षुषावलोकयन् **स्तुहि** **इति** आहुः । यद्वा । इति इत्थं पश्यन् स्तुहीति ॥