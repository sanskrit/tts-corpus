+++
title = "002"
devataa = "इन्द्रः"
RShiH = "बभ्रुरात्रेयः"
ChandaH = "त्रिष्टुप्"

+++


**अस्य** इन्द्रस्य **पदं** स्थानम् **अवाचचक्षम्** अहमवाद्राक्षम् । कीदृशम् । **सस्वः** अन्तर्हितम् । **उग्रम्** उद्गूर्णम् । किंच **इच्छन्** इन्द्रमन्विच्छन्नहं **निधातुः** स्वं स्थापयितुः अस्य इन्द्रस्य पदम् **अन्वायम्** अन्वगमम् । **अन्यान्** **उत** अन्यान् विदुषोऽपि मार्गे इन्द्रम् **अपृच्छं** पृष्टवानस्मि । पृष्टाः **ते** **मे** मह्यम् **इन्द्रम्** **आहुः** । किमाहुरित्युच्यते । **नरः** यज्ञानां नेतारः **बुबुधानाः** बुभुत्समाना वयम् **अशेम** इन्द्रं प्राप्तवन्तः स्मः । यद्यपीन्द्रो विद्यते तथापि दुर्लभश्चेदनुपगन्तव्यः इति बुभुत्समानः स्वभावमपृच्छत् पृष्टैश्च सुलभः इत्युक्त इन्द्रप्राप्त्यर्थं सूक्तशेषमपश्यदित्यर्थः ॥