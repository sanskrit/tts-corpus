+++
title = "001"
devataa = "इन्द्रः"
RShiH = "बभ्रुरात्रेयः"
ChandaH = "त्रिष्टुप्"

+++


**वज्री** वज्रवान् **पुरुहूतः** बहुभिराहूतः **यः** इन्द्रः **राया** देयेन धनेन सह **सुतसोममिच्छन्** अभिषुतसोमं यजमानमन्विच्छन् **ऊती** ऊत्यै रक्षायै **तत्** तस्य यजमानस्य **ओकः** गृहं **गन्ता** प्राप्तो भवति **वीरः** विक्रान्तः **स्यः** स इन्द्रः **क्व** कुत्र विद्यते । **सुखरथं** शोभनाक्षद्वारः रथो यस्य स सुखरथः । सुष्ठु खनति लिखति भूमिमिति वा सुखम् । तादृग्रथम् । ‘सुहितं खेभ्यः खं पुनः खनतेः ' ( निरु. ३. १३ ) इति यास्कः । **हरिभ्यां** स्ववाहनाभ्याम् अश्वाभ्याम् **ईयमानं** गच्छन्तम् **इन्द्रं** कोऽपश्यत् कश्च ददृशे ॥