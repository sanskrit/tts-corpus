+++
title = "004"
devataa = "इन्द्रः"
RShiH = "बभ्रुरात्रेयः"
ChandaH = "त्रिष्टुप्"

+++


हे **इन्द्र** **जातः** उत्पन्नमात्र एव त्वं **स्थिरं** चलनरहितं **मनः** चित्तं **चकृषे** चकर्थ । सर्वान् बलिष्ठान् जयेयमितीदृशम् । तथा हे इन्द्र **एकः** **इत्** असहाय एव त्वं **युधये** युद्धाय **भूयसश्चित्** बहुतरान् राक्षसादीनपि **वेषि** अवेः अगमः। किंच **अश्मानं** चित् गवामावरकं पर्वतमपि **शवसा** बलेन **वि** **दिद्युतः** व्यभिनः । किंच **उस्रियाणां** क्षीरमुत्सारयन्तीनां **गवां** धेनूनाम् **ऊर्वं** समूहं **विदः** अवेदयः अलम्भयः ॥