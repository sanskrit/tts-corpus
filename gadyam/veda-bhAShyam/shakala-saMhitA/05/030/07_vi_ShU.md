+++
title = "007"
devataa = "इन्द्रः"
RShiH = "बभ्रुरात्रेयः"
ChandaH = "त्रिष्टुप्"

+++


हे **मघवन्** धनवन्निन्द्र **संचकानः** अस्माभिः स्तूयमानस्त्वम् ॥ संपूर्वः कायतिः शब्दकर्मा । तस्य लडर्थे लिटि रूपम् ॥ **दानं** देवानां बाधकं वृत्रमसुरं **गवा** वज्रेण **इन्वन्** प्रेरयन् हिंसन् **जनुषा** जन्मना **मृधः** तदनुचरान् राक्षसादीन् शत्रून् **सु** सुष्ठु **वि** **अहन्** विजघन्थ । इन्द्रस्यासुरा जन्मारभ्य शत्रव इत्यर्थः । हे इन्द्र त्वम् **अत्र** अस्मिन् युद्धे **मनवे** नमुचिनापहृतगोधनाय मह्यं **गातुं** सुखम् **इच्छन्** अभिलषन् **नमुचेः** एतन्नामकस्य **दासस्य** उपक्षपयितुरसुरस्य संबन्धि **शिरः** शीर्षं **यत्** यदा **अवर्तयः** अचूर्णयः तदा शत्रून् विजघन्थेति पूर्वेण संबन्धः ॥