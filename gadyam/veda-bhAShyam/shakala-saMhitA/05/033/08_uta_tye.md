+++
title = "008"
devataa = "इन्द्रः"
RShiH = "संवरणः प्राजापत्यः"
ChandaH = "त्रिष्टुप्"

+++


त्रसदस्युश्च विदथो ध्वन्यश्चेति त्रयो नृपाः । अश्वान्धनानि गाश्चादुर्ऋषये तद्वदत्यृषिः ॥ **उत** अपि च **त्ये** ते **मा** । चतुर्थ्यर्थे द्वितीया । मह्यमित्यर्थः । **रराणाः** ॥ रातेर्दानार्थस्य कर्मणि लिटः कानचि रूपम् ॥ दत्ता इत्यर्थः । **पौरुकुत्स्यस्य** पुरुकुत्सापत्यस्य **सूरेः** प्रेरकस्य **हिरणिनः** हिरण्यवतः **अस्य** **त्रसदस्योः** एतन्नामकस्य राजर्षेः **गैरिक्षितस्य** गिरिक्षितगोत्रोत्पन्नस्य **श्येतासः** शुभ्रवर्णाः **दश** अश्वाः **मा** मां **वहन्तु** प्रापयन्तु । अहं च **क्रतुभिः** कर्मभी रथनियोजनादिभिर्यज्ञादिभिर्वा **नु** क्षिप्रं **सश्चे** गच्छेयम् ॥