+++
title = "006"
devataa = "इन्द्रः"
RShiH = "संवरणः प्राजापत्यः"
ChandaH = "त्रिष्टुप्"

+++


हे **इन्द्र** **पपृक्षेण्यं** संपर्कार्हं पूज्यं वा **ओजः** बलं **त्वे** **हि** त्वयि खलु। त्वदधीनमित्यर्थः । **नृतमानः** नृत्यन् **अमर्तः** अमरणधर्मा **सः** त्वं **वसवानः** आच्छादयन् स्वतेजसा जगत् **नृम्णानि** नृमणानि द्रविणानि । वक्ष्यमाणरय्यपेक्षया चशब्दः । **एनीम्** एतवर्णां श्वेतवर्णां **रयिं** धनं **दाः** देहि । अहं च **अर्यः** ईश्वरस्य **तुविमघस्य** प्रभूतधनस्य च **दानं** **प्र** **स्तुषे** स्तौमि ॥