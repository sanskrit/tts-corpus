+++
title = "001"
devataa = "इन्द्रः"
RShiH = "संवरणः प्राजापत्यः"
ChandaH = "त्रिष्टुप्"

+++


अहं संवरणः **अतव्यान्** अत्यन्तमिव दुर्बलः सन् **महि** महत् प्रभूतं स्तोत्रं **महे** महते **तवसे** बलवते **इन्द्राय** **इत्था** इत्थं वक्ष्यमाणप्रकारेण **दीध्ये** दीपयामि प्रकाशयामि । किमर्थम् । **नॄन्** । षष्ठ्यर्थे द्वितीया । मनुष्याणामस्मदीयानां **तवसे** बलाय । यद्वा । नॄनस्मद्विरोधिनामभिभवायेति शेषः । तदर्थं तवसेऽस्मद्बलाय । **यः** इन्द्रः **अस्मै** **जने** जनाय संवरणाय **वाजसातौ** संग्रामे वाजस्य अन्नस्य वा लाभे निमित्ते सति **स्तुतः** सन् **सुमतिं** **समर्यः** मर्त्यैः स्तोतृभिः सहितो यद्वा सह म्रियमाणैर्युध्यमानैर्मरुदादिभिरथवा समरार्हः **चिकेत** जानाति ॥