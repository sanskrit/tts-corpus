+++
title = "001"
devataa = "अग्निः"
RShiH = "वसुश्रुत आत्रेयः"
ChandaH = "विराट्"

+++


हे अग्ने **त्वं** वरुणः तमसां वारको रात्र्यभिमानी देवोऽपि त्वमेव **यत्** यदा **जायसे** । किंच **त्वं** **मित्रः** अहरभिमानी देवः प्रमीतेस्त्राता **यत्** यदा समिद्धः । त्वमुत्पन्नमात्रः सन् तमो निवारयसि प्रवृद्धः सन् हितकारी भवसीत्यर्थः । **त्वे** त्वयि **विश्वे** सर्वेऽपि **देवाः** वर्तन्ते । त्वद्दत्तेन हविषा तेषां जीवनात् ।' ते देवा बिभ्यतोऽग्निं प्राविशन्' (तै. सं. ६. २. २. ६) इति हि श्रुतेः। हे सहसस्पुत्र बलेन मथ्यमानत्वात् । किंच **त्वम्** **इन्द्रः** स्वामी **दाशुषे** हविर्दात्रे **मर्त्याय** यजमानाय ॥