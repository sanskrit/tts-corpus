+++
title = "003"
devataa = "मित्रावरुणौ"
RShiH = "श्रुतिविदात्रेयः"
ChandaH = "त्रिष्टुप्"

+++


हे **मित्रराजाना** । मित्रभूताः स्तोतारो राजानः स्वामिन ईश्वरा भवन्ति ययोः सकाशात्  तौ मित्रराजानौ। हे **वरुणा** । प्रतियोग्यपेक्षया द्विवचनम् । अत्र पादादित्वादाद्यं पदं न निहन्यते । वरुणेत्येतस्य तु आमन्त्रितं पूर्वमविद्यमानवत्' इति पूर्वस्याविद्यमानवत्त्वेनास्यैव पादादित्वादनिघातत्वं युक्तम् । नैवं भवति । ‘नामन्त्रिते समानाधिकरणे सामान्यवचनम्' इति वरुणेत्येतस्यामन्त्रितसमानाधिकरणत्वादस्य च सामान्यवचनत्वादविद्यमानवत्त्वाभावेन पादादित्वाभावादुत्तरस्य निघातत्वं युक्तम् ॥ हे देवौ **महोभिः** तेजोभिः स्वसामर्थ्यैः **पृथिवीमुत** अपि च **द्याम्** **अधारयतम्** । हे देवौ युवाम् **ओषधीः** **वर्धयतं** वृष्टिप्रेरणेन । **गाः** **पिन्वतं** गवाश्वादीन् वर्धयतम् । तदर्थं **वृष्टिम्** **अव** **सृजतम्** अवाङ्मुखं प्रेरयतं हे  **जीरदानू** क्षिप्रदानौ ॥