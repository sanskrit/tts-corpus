+++
title = "002"
devataa = "मित्रावरुणौ"
RShiH = "श्रुतिविदात्रेयः"
ChandaH = "त्रिष्टुप्"

+++


हे **मित्रावरुणा** **वां** युवयोः **तत्** **महित्वं** महत्त्वं **सु** सुष्ठु अतिप्रशस्तमित्यर्थः । किं तदित्युच्यते । **ईर्मा** सततगन्ता सर्वस्य प्रेरको वादित्यः **अहभिः** अहोभिर्वर्षर्तुसंबन्धिभिः **तस्थुषीः** स्थावरभूता अपः **दुदुह्रे** दुग्धे। किंच **स्वसरस्य** स्वयं सर्तुरादित्यस्य **विश्वाः** सर्वाः **धेनाः** लोकानां प्रीणयित्रीर्द्युतीः **पिन्वथः** वर्धयथः । **वां** युवयोः **एकः** अप्रतियोगी **पविः** । पविरिति रथस्य नेमिः ‘पवी रथनेमिर्भवति ' ( निरु ५. ५) इति यास्कवचनात् । तथाप्यत्र लक्षितलक्षणया रथे वर्तते केवलचक्रस्यावर्तनायोगात् । युवयरेको रथः **अनु** **आ** **ववर्त** अनुक्रमेण परिभ्रमति ॥