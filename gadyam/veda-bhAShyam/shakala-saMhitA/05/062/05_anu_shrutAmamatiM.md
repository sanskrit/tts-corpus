+++
title = "005"
devataa = "मित्रावरुणौ"
RShiH = "श्रुतिविदात्रेयः"
ChandaH = "त्रिष्टुप्"

+++


**श्रुतां** विश्रुताम् **अमतिम्** । रूपनामैतत् । शरीरदीप्तिमित्यर्थः । ताम् **अनु** **वर्धत्** अनुवर्धयन्तौ । **बर्हिः** यज्ञः । सः **इव** स यथा **यजुषा** मन्त्रेण रक्ष्यते तद्वत् **उर्वीं** **रक्षमाणा** पालयन्तौ **नमस्वन्ता** अन्नवन्तौ हे **धृतदक्षा** आत्तबलौ हे **मित्र** हे **वरुण** हे मित्रावरुणौ युवामुक्तलक्षणौ सन्तौ **इळासु** यागभूमिषु **अन्तः** मध्ये **गर्ते** **अधि** रथे **आसाथे** उपविशथः ।  ‘ रथोऽपि गर्त उच्यते ' ( निरु. ३. ५ ) इति यास्कः ।  ‘ आ रोहथो वरुण मित्र गर्तम् ' ( ऋ. सं. ५, ६२. ८ ) इति ॥ ॥ ३० ॥