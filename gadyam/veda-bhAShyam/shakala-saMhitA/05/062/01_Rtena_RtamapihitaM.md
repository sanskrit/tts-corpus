+++
title = "001"
devataa = "मित्रावरुणौ"
RShiH = "श्रुतिविदात्रेयः"
ChandaH = "त्रिष्टुप्"

+++


**सूर्यस्य** **ऋतं** सत्यभूतं मण्डलम् **ऋतेन** उदकेन अपिहितम् आच्छादितं **ध्रुवं** शाश्वतमपश्यमिति संबन्धः । यत्र **वां** युवाभ्यां स्थितिस्तत इत्यर्थः । सूर्यमण्डले मित्रावरुणयोः स्थितिः ‘चित्र देवानामुदगादनीकं चक्षुर्मित्रस्य वरुणस्याग्नेः ' (  ऋ. सं. १. ११५.१ ), उद्वां चक्षुर्वरुण सुप्रतीकं देवयोः ' ( ऋ. सं. ७. ६१. १ ) इति ‘चक्षुर्मित्रस्य वरुणस्य ' ( ऋ. सं. ७.६३. १) इत्यादिषु प्रसिद्धा । **यत्र** यस्मिन् मण्डले स्थितान् **अश्वान्** **विमुचन्ति** विमोचयन्ति स्तोतारः । मन्देहादिभिर्निरुद्धानित्यर्थः । अथवा शीघ्रधावनाय स्तुत्या प्रेरयन्ति । यस्मिंश्च मण्डले **दश** **शता** शतानि सहस्रसंख्याका रश्मयः **तस्थुः** तिष्ठन्ति तादृशं **देवानां** **वपुषां** वपुष्मतां तेजोवतामग्न्यादीनां **श्रेष्ठं** प्रशस्यम् ॥ मत्वर्थलक्षणा अथवा व्यधिकरणषष्ठी ॥ देवानां वपुषां शरीराणां श्रेष्ठम् । मण्डलं हि सूर्यस्य वपुःस्थानीयम् । **तत्** मण्डलम् **अपश्यम्** । अथवा वां युवयोर्मध्ये सूर्यस्य मण्डलमपश्यमिति व्याख्येयं ‘मैत्रं वा अहः' ( तै. ब्रा. १. ७. १०. १ ) इति श्रुतेर्मित्रस्यैव सूर्यत्वादित्याशयेन ॥