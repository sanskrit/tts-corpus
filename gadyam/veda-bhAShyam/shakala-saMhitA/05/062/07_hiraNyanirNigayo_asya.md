+++
title = "007"
devataa = "मित्रावरुणौ"
RShiH = "श्रुतिविदात्रेयः"
ChandaH = "त्रिष्टुप्"

+++


अनयो रथः **हिरण्यनिर्णिक्** हिरण्यरूपः । निर्णिगिति रूपनाम । **अस्य** रथस्य **स्थूणा** कीलकादयः **अयः** । हिरण्यनामैतत् । अयोविकारा इत्यर्थः । अयोमया वा । तादृशो रथः **दिवि** अन्तरिक्षे **वि** **भ्राजते** । किमिव । **अश्वाजनीव** । अश्वा व्यापनशीला मेघाः । तानजति गच्छतीत्यश्वाजनी विद्युत् । सेव दिवि भ्राजते । किंच **भद्रे** कल्याणे स्तुत्ये वा **क्षेत्रे** देवयजने **तिल्विले** **वा** ॥  ‘ तिल स्नेहने '। तिलुः स्निग्धा इला भूमिर्यस्य तत् क्षेत्रं तिल्विलं देवयजनम् । घृतसोमादिना स्निग्धे भद्रे च क्षेत्रे **निमिता** स्थूणा यूपयष्टिरवस्थितः । **मध्वः** मधुपूर्णं गर्तस्य गर्तं रथं **सनेम** संभजेम ॥ कर्मणि षष्ठ्यौ । अधीति पूरणः ॥ अथवा गर्तस्याधि रथस्योपरि मध्वो मधु सोमरसं सनेम स्थापयेमेत्यर्थः ॥