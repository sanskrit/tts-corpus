+++
title = "006"
devataa = "विश्वेदेवाः"
RShiH = "सदापृण आत्रेयः"
ChandaH = "त्रिष्टुप्"

+++


इदमप्यङ्गिरसां वाक्यम् । **एत** आगच्छत । आगत्य च **धियं** स्तुतिं **कृणवाम** करवाम । हे **सखायः** परस्परं सखिभूता अङ्गिरस इत्यङ्गिरसां वचनम् । **या** धीः **माता** गवां निर्मात्री **गोः** गवां **व्रजं** पणिभिरपहृतम् **अप** **ऋणुत** अपावृणोत् । **यया** च **मनुः** **विशिशिप्रं** विगतहनुं शत्रुं **जिगाय** जितवान् । यद्वा । मनुः सर्वस्य मन्तेन्द्रो विशिशिप्रो वृत्रः । स तमस्माभिः कृतया स्तोमलक्षणया धिया जिगाय । **यया** च **वणिक्** वणिगिवाल्पेन कर्मणा बहुफलाकाङ्क्षी कक्षीवान् **वङ्कुः** जलेच्छया वनगामी **पुरीषं** पूरकमुदकम् **आप** । ' याभिः सुदानू औशिजाय वणिजे दीर्घश्रवसे मधु कोशः ' ( ऋ. सं. १. ११२. ११ ) इति हि श्रुतम् ॥