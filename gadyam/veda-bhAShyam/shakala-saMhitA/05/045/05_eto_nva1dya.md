+++
title = "005"
devataa = "विश्वेदेवाः"
RShiH = "सदापृण आत्रेयः"
ChandaH = "त्रिष्टुप्"

+++


अयमङ्गिरसां वादः । **अद्य** अस्मिन् यागदिने **नु** क्षिप्रम् **एतो** एत गच्छत । **सुध्यः** शोभनकर्माणः **भवाम** । **दुच्छुनाः** द्विषः **प्र** **मिनवाम** प्रकर्षेण हिंसाम **वरीयः** अत्यन्तमित्यर्थः । तदेवोच्यते । **सनुतः** संभक्तॄन् **द्वेषांसि** यजमानस्य द्वेष्टॄन् **आरे** दूरे **दधाम** स्थापयाम । यद्वा । सनुतरित्यन्तर्हितनाम । पूर्वं प्रकाशवैरिणां वध उक्त इदानीं प्रच्छन्नानामिति विवेकः । तदर्थं **यजमानं** प्राञ्चः सदापृणमवत्सारं च **अच्छ** अभिमुखम् **अयाम** गच्छाम ॥ ॥ २६ ॥