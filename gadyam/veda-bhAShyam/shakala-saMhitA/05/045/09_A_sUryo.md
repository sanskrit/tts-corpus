+++
title = "009"
devataa = "विश्वेदेवाः"
RShiH = "सदापृण आत्रेयः"
ChandaH = "पुरस्ताज्ज्योतिः"

+++


**सूर्यः** सर्वस्य प्रेरको देवः **सप्ताश्वः** सर्पणस्वभावाश्वोपेतः सप्तसंख्याकाश्वो वा **आ** **यातु** अस्मदभिमुखमागच्छतु । **यत्** यस्मात् **अस्य** सूर्यस्य **दीर्घयाथे** दीर्घगमने **क्षेत्रं** 'गन्तव्यप्रदेशः **उर्विया** उरु अतिप्रभूतायामः । स एव देवः **रघुः** लघुगमनः सन् **श्येनः** शंसनीयगमनः **अन्धः** दीयमानं हविः **अच्छ** अभिलक्ष्य **पतयत्** आगच्छति । **युवा** सर्वत्र मिश्रयिता **कविः** क्रान्तदर्शी सन् **गोषु** रश्मिषु **गच्छन्**  मध्ये वर्तयन् **दीदयत्** दीप्यते । यद्वा । श्येनः सुपर्णोऽन्धोऽच्छ पतयत्। द्युलोकस्थं सोमलक्षणं देवानामन्नमस्मद्योगार्थमानेतुं तदभिमुखमगात् । युवेत्यादि शिष्टं समानम् ॥