+++
title = "007"
devataa = "विश्वेदेवाः"
RShiH = "सदापृण आत्रेयः"
ChandaH = "त्रिष्टुप्"

+++


**अत्र** अस्मिन् यज्ञे **अद्रिः** अभिषवग्रावा **हस्तयतः** हस्तेन संहतः सन् **अनूनोत्** । नौतिरत्र शब्दमात्रे वर्तते । अशब्दयत् । **येन** ग्राव्णा तदभिषवेण **दश** **मासः** मासान् दशमासपर्यन्तं **नवग्वाः** । नवमासपर्यन्तं गवार्थमनुतिष्ठन्तोऽङ्गिरसो नवग्वाः । नवगोयुक्ता वा **आर्चन्** अपूजयन्निन्द्रम् । यद्वा । दशसंख्याकमासोपेता दशमासानुष्ठाना अङ्गिरसः अपरे नवग्वाश्चैते सर्वेऽपि येनार्चन्ति । नवग्वासः सुतसोमास इन्द्रम् ' (ऋ. सं. ५. २९. १२) इति हि निगमः। **ऋतं** सत्यं यज्ञं वा **यती** प्राप्नुवती **सरमा** सरणशीला स्तुतिरूपा वागङ्गिरसां गवार्थमिन्द्रेण प्रहिता देवशुनी वा **गा** **अविन्दत्** पणिभिरपहृताः। **विश्वानि** सर्वाणि स्तुत्यादिलक्षणानि **सत्या** सत्यानि **चकार** **अङ्गिराः** ॥