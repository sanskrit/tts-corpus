+++
title = "001"
devataa = "विश्वेदेवाः"
RShiH = "सदापृण आत्रेयः"
ChandaH = "त्रिष्टुप्"

+++


अत्रेन्द्रादयो लिङ्गोक्तदेवताः । अत्राङ्गिरसां पणिभिरपहृत्य गिरेरधः स्थापितानां गवामिन्द्रेण विमोकः प्रतिपाद्यते । **विदाः** अवेदयदिन्द्रः । किम् । गा निगूढा इति संबन्धः । किं कुर्वन् । **उक्थैः** अङ्गिरसां स्तुतिभिर्निमित्तभूताभिः **अद्रिं** वज्रं **विष्यन्** प्रक्षिपन् । रक्षकाणामुपरि गिरिभेदनाय च विष्यन् । **आयत्याः** आगामिन्याः **उषसः** संबन्धिनः **अर्चिनः** रश्मयः **गुः** अगच्छन् सर्वत्र प्रसृता अभवन् । **अपावृत** अपावृणोत् **व्रजिनीः** तमःपुञ्जवतीर्निशाः । **स्वः** स्वरणशील: आदित्यः **उत्** **गात्** उदगात् । तथा कृत्वा **मानुषीः** मनुष्यसंबन्धिनीः **दुरः** द्वाराणि **देवः** सूर्यः **वि** **आवः** व्यवृणोत् । अन्धकारापनयनेन मनुष्यादिव्यवहारायाकरोदित्यर्थः ॥