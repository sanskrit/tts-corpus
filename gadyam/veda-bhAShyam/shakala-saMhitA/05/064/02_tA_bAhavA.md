+++
title = "002"
devataa = "मित्रावरुणौ"
RShiH = "अर्चनाना आत्रेयः"
ChandaH = "अनुष्टुप्"

+++


**ता** तौ युवां **बाहवा** बाहुना **सुचेतुना** सुष्ठु प्रज्ञात्रा । प्रयासभूयस्त्वं जानता इत्यर्थः । यद्यपि आत्मैव ज्ञाता न हस्तः तथापि तद्धर्ममत्रारोप्य स्तूयते । यद्वा एतत् तौ इत्यस्य विशेषणम् । सुज्ञानावित्यर्थः । शोभनहस्तेन **अस्मै** **अर्चते** स्तुवते मह्यं **प्र** **यन्तम्** अभिमतं सुखं प्रगमयतम्॥ अन्तर्भावितण्यर्थो द्रष्टव्यः । यमिर्दानकर्मा वा द्रष्टव्यः ॥ प्रयच्छतमित्यर्थः । जार्यं स्तुत्यं **शेवं** सुखं **वां** युवयोः संबन्धि युवाभ्यां कृतं वा **विश्वासु** सर्वासु **क्षासु** भूमिषु **जोगुवे** गच्छति व्याप्नोति । ' अवते गवते ' ( नि. २. १४, २८ ) इति गतिकर्मसु पाठात् अयमपि गतिकर्मा । अथवा जोगुवे सर्वत्र शब्दयामीत्यर्थः ॥