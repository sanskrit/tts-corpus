+++
title = "001"
devataa = "मरुतः"
RShiH = "श्यावाश्व आत्रेयः"
ChandaH = "अनुष्टुप्"

+++


हे **श्यावाश्व** एतन्नामक ऋषे **धृष्णुया** धृष्णुस्त्वम् **ऋक्वभिः** स्तुत्यान् **मरुद्भिः** मरुतः **प्र** **अर्च** । द्वितीयार्थे तृतीया । एवं स्वयमेव संप्रेष्यति । यद्वा । यजमानो होतारं श्यावाश्वं ब्रूते । यद्वा । मरुद्भिर्मरुत्सदृशैर्ऋक्वभिः स्तोतृभिः सह स्तोत्रैर्वा अर्च स्तुहीत्यर्थः । **ये** मरुतः यज्ञियाः यज्ञार्हाः **अनुष्वधं** प्रत्यहम्। हविर्लक्षणान्नप्रदानं स्वधा । अनु पश्चाद्वा ।  **अद्रोघम्** अहिंसकं **श्रवः** अन्नं लब्ध्वा **मदन्ति** हृष्यन्ति ॥