+++
title = "017"
devataa = "मरुतः"
RShiH = "श्यावाश्व आत्रेयः"
ChandaH = "पङ्क्तिः"

+++


**सप्त** सप्तसंख्याकाः संघाः । सप्तगणा वै मरुतः ' (तै. सं. २. २. ११. १ ) इति श्रुतेः । अदितिगर्भे वर्तमानं वायुमिन्द्रः प्रविश्य सप्तधा विदार्य पुनरेकैकं सप्तधा व्यदारयत् ते एकोनपञ्चाशन्मरुद्गणा अभवन्निति पुराणेषु प्रसिद्धम् । ते च सप्तसंख्याकाः **शाकिनः** सर्वमपि कर्तुं शक्ताः । ते च **एकमेका** एकैको गणः **मे** मह्यं **शता** शतसंख्याकानि गवाश्वयूथानि **ददुः** दत्तवन्तः। प्रयच्छन्त्विति वा आशीः । तैर्दत्तं **यमुनायां** नद्याम् **अधि** । अयं सप्तम्यर्थानुवादी । तत्र **श्रुतं** प्रसिद्धं **गव्यं** गोसमूहात्मकं गोसंबन्धि वा **राधः** धनम् **उत्** **मृजे** उन्मार्जयामि । तथा तैर्दत्तम् **अश्व्यम्** अश्वसमूहात्मकं तत्संबन्धि वा **राधः** धनं **नि** **मृजे** निमार्ज्मि ॥ ॥ १० ॥