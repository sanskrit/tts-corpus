+++
title = "012"
devataa = "मरुतः"
RShiH = "श्यावाश्व आत्रेयः"
ChandaH = "अनुष्टुप्"

+++


**छन्दस्तुभः** छन्दोभिः स्तोतारः **कुभन्यवः** उदकेच्छवः **कीरिणः** स्तोतारः **उत्सं** कूपमपेक्ष्य तृषिताय गोतमाय यान्मरुतः **आ** **नृतुः** सर्वतोऽकुर्वन् अनयन् वा स्तोत्रम् । यद्वा । ये छन्दःस्तुभश्छन्दोभिः स्तुत्याः । स्तोभतिः स्तुतिकर्मा । कुभन्यवः सेक्तारो वृष्ट्युदकस्य । कुभिरुन्दनकर्मा । कीरिणः स्तोतुर्गोतमस्य पानार्थम् उत्सं कूपम् आ नृतुः अनीतवन्तः । 'असिञ्चन्नुत्सं गोतमाय तृष्णजे ' (ऋ. सं. १. ८५. ११ ) इति ह्युक्तम् ॥ 'नॄ नये' इत्यस्य वा नर्ततेर्वा विक्षेपमात्रार्थस्येदं रूपम् ॥ **ते** मरुतः **के** **चित्** **मे** मह्यं **तायवः** **न** कदाचिदप्यन्यदृश्यास्तस्करा इव स्थिताः **ऊमाः** रक्षकाः **दृशि** दर्शने **आसन्** विषयभूता अभवन् । केचित् **त्विषे** शरीरदीप्त्यै बलाय  वा आसन् । प्राणरूपेणेति भावः ॥