+++
title = "014"
devataa = "मरुतः"
RShiH = "श्यावाश्व आत्रेयः"
ChandaH = "अनुष्टुप्"

+++


हे **ऋषे** **मारुतं** **गणं** मरुत्संघं **मित्रं** **न** आदित्यमिव **दाना** हविर्दानेन **योषणा** । यौतेरिदं रूपम् । यौतीति योषा स्तुतिः । तया च **अच्छ** अभिगच्छेति शेषः । ऋषेरुत्तरार्धः प्रत्यक्षवादः । **ओजसा** बलेन हे **धृष्णवः** धर्षका मरुतः **दिवो** **वा** द्युलोकाद्वा । वाशब्दश्रुतेः इतरलोकद्वयाद्वा । **धीभिः** अस्मदीयाभिः स्तुतिभिः **स्तुताः** **इषण्यत** गच्छत यज्ञम् ॥