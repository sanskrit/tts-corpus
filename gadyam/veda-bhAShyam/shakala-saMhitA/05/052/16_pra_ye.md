+++
title = "016"
devataa = "मरुतः"
RShiH = "श्यावाश्व आत्रेयः"
ChandaH = "पङ्क्तिः"

+++


**ये** मरुतः **मे** मह्यं **बन्ध्वेषे** स्वेषां बन्धूनामन्वेषणे सति **सूरयः** प्रेरकाः **गां** माध्यमिकां वाचं गोदेवतां वा **प्र** **वोचन्त** प्रावोचन् । अविशिष्टमृषेर्वाक्यम् । ऋषिः मरुद्वाक्यमनुवदति । तस्मादुत्तरयोः आख्यातयोः यच्छब्दानन्वयान्निघातः ॥ ते **पृश्निं** द्युदेवतां पृश्निवर्णां गां वा **मातरं** **वोचन्त** अब्रुवन् ।' पृश्नियै वै पयसो मरुतो जाताः' (तै. सं. २. २. ११.४) इति श्रुतेः । **अध** अथ **पितरं** स्वकीयम् **इष्मिणं** गमनवन्तमन्नवन्तं वा **रुद्रं** **वोचन्त** **शिक्वसः** शक्तास्ते । मरुतां रुद्रेण पुत्रत्वपरिग्रहो बहुकृत्व उपपादितः ॥