+++
title = "006"
devataa = "मरुतः"
RShiH = "श्यावाश्व आत्रेयः"
ChandaH = "पङ्क्तिः"

+++


**नरः** वृष्टेर्नेतारः **ऋष्वाः** महान्तो मरुतः **रुक्मैः** रोचमानैराभरणविशेषैः **आ** रोचन्त इति शेषः ॥ उपसर्गश्रुतेः संगतक्रियाध्याहारः ॥ तथा **युधा** प्रहरणसाधनेनायुधेन **आ** रोचन्ते । एते मरुतः **ऋष्टीः** आयुधविशेषान् **असृक्षत**। प्रक्षिपन्ति मेघभेदार्थम् । **एनान्** **मरुतः** **विद्युतः** अपि **जज्झतीरिव** शब्दकारिण्य आप इव । **जज्झतीरापो** भवन्ति शब्दकारिण्यः' (निरु. ६. १६ ) इति निरुक्तम् । **अनु** **अह** अनुगच्छन्त्येव । **दिवः** द्योतमानस्य मरुद्गणस्य **भानुः** दीप्तिः **त्मना** स्वयमेव **अर्त** निरगात् ॥