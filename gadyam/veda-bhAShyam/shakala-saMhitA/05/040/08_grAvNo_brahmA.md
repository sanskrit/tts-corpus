+++
title = "008"
devataa = "अत्रिः"
RShiH = "भौमोत्रिः"
ChandaH = "त्रिष्टुप्"

+++


**ब्रह्मा** ब्राह्मणः **अत्रिः** **ग्राव्णः** अभिषवसाधनानि **युयुजानः** युञ्जन् । इन्द्रार्थं सोममभिषुण्वन्नित्यर्थः। तथा **कीरिणा** । कीर्यते विक्षिप्यते इति कीरि स्तोत्रम् । तेन **देवान्** **सपर्यन्** पूजयन् किंच **नमसा** अनेन हविर्लक्षणेन नमस्कारेण वा **उपशिक्षन्** । शिक्षतिर्दानार्थोऽत्र प्रसाधने वर्तते । प्रसाधयन् एवमुक्तैः साधनैः **सूर्यस्य** सर्वप्रेरकस्य **चक्षुः** सर्वस्य ख्यापकं मण्डलं **दिवि** अन्तरिक्षे **आधात्** । निस्तमस्कं कृतवानित्यर्थः । तदेव स्पष्टयति । **स्वर्भानोः** एतन्नामकस्यासुरस्य **मायाः** । स्वाश्रयमव्यामोहयन्ती परांस्तु तथा कुर्वती मायेत्युच्यते । तादृशीर्मायाः। यत्तुरीयेण ब्रह्मणेत्युक्तम् । तदेतदुक्तं तुरीयं ब्रह्म । तेनात्रिसहाय इन्द्रः **अप** **अघुक्षत्** अपजुगोप न्यवारयदित्यर्थः । अथवा तृतीयपाद एवं व्याख्येयः । सूर्यस्य दिवि पूर्वमावृते प्रकाशे तदपनोद्य स्वकीयं चक्षुराधात् । निरावरणं तेजःसंस्त्यायं दृष्टवानित्यर्थः । स्वर्भानुमायया सूर्यस्यावृतिर्हारिद्रविके समाम्नाता--- ‘स्वर्भानुश्चासुरः सूर्यं तमसाविध्यत्तस्मै देवाः प्रायश्चित्तमैच्छन् तस्य यत्प्रथमं तमोऽपाघ्नन् सा कृष्णाविरभवत् यद् द्वितीयं सा फाल्गुनी यत्तृतीयं सा वलक्षी यदध्यस्थादपाकृन्तन्' इत्यादि ।