+++
title = "006"
devataa = "अत्रिः"
RShiH = "भौमोत्रिः"
ChandaH = "त्रिष्टुप्"

+++


**अध** अथ जगन्मौढ्यानन्तरं **स्वर्भानोः** असुरस्य **यत्** याः **मायाः** सन्ति । कीदृश्यस्ताः ॥ **दिवः** द्योतमानादादित्यात् **अवः** अवस्तात् वर्तमानाः । तदुपरितिरोधानासामर्थ्यादिति भावः । हे **इन्द्र** ताः सर्वाः **अवाहन** अवहंसि । अथात्रेरेव परोक्षवादः । **तमसा** अन्धकारेण **अपव्रतेन** अपगतकर्मणा **गूळ्हं** **सूर्यम्** । अन्धकारस्यावरणरूपत्वादपव्रतत्वम् । तथाविधं **तुरीयेण** **ब्रह्मणा** ‘ग्राव्णो ब्रह्मा' इत्यनेन **अत्रिः** **अविन्दत्** लब्धवान् । आवरणापगमोपायं निरावरणं शुद्धं वा सूर्यमिति । पूर्वमन्त्रापेक्षया अस्य तुरीयत्वम् । एकैकं मायांशमेकैकेन मन्त्रेणापनोद्य चतुर्थेन मन्त्रेण निलीनं तमोऽप्यनुददित्यर्थः ॥