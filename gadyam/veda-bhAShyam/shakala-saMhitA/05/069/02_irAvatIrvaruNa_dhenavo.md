+++
title = "002"
devataa = "मित्रावरुणौ"
RShiH = "उरुचक्रिरात्रेयः"
ChandaH = "त्रिष्टुप्"

+++


हे **वरुण** हे **मित्र** **वां** युवयोराज्ञया **धेनवः** गावः **इरावतीः** । इरा क्षीरलक्षणा। तद्वत्यो भवन्ति । तथा **सिन्धवः** स्यन्दनशीला मेघा नद्यो वा **मधुमत्** मधुररसमुदकं **दुहे** दुहन्ति । तथा **त्रयः** त्रिसंख्याकाः **वृषभासः** वर्षितारः **रेतोधाः** उदकस्य धारकाः **द्युमन्तः** दीप्तिमन्तोऽग्निवाय्वादित्याः **तिसॄणां** त्रिसंख्याकानां **धिषणानां** स्थानानां पृथिव्यन्तरिक्षद्युलोकानां स्वामिनः सन्तः **वि** विविधं प्रत्येकं **तस्थुः** तिष्ठन्ति । युवयोरनुग्रहात् त्रयोऽपि देवास्त्रिषु स्थानेषु वर्तन्ते इत्यर्थः ॥