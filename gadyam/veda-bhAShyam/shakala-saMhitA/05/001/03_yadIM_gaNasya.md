+++
title = "003"
devataa = "अग्निः"
RShiH = "बुधगविष्ठिरावात्रेयौ"
ChandaH = "त्रिष्टुप्"

+++


**यत्** यदा **ईम्** अयमग्निः **गणस्य** संघात्मकस्य जगतः **रशनां** रज्जुमिव व्यापारप्रतिबन्धकं तमः **अजीगः** । गिरति गृह्णाति वा । समिद्धो भवतीत्यर्थः । तदा **शुचिः** दीप्तः **अग्निः** शुचिभिर्गोभिः दीप्तैः रश्मिभिः **अङ्क्ते** व्यनक्ति विश्वं जगत् । **आत्** अनन्तरमेव **दक्षिणा** प्रवृद्धा **वाजयन्ती** अन्नमिच्छन्त्याज्यधारा **युज्यते** युक्ता भवति । अथवा दक्षिणा प्रवृद्धाज्यधारा युज्यते । तां च धाराम् **उत्तानाम्** ऊर्ध्वतानामुपरि विस्तृताम् **ऊर्ध्वः** उन्नतः सन् **जुहूभिः** **अधयत्** पिबति ॥