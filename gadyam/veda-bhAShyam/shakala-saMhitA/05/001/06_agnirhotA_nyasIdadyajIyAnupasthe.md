+++
title = "006"
devataa = "अग्निः"
RShiH = "बुधगविष्ठिरावात्रेयौ"
ChandaH = "त्रिष्टुप्"

+++


अयम् **अग्निः** **होता** होमनिष्पादकः सन् **यजीयान्** यष्टव्यश्च सन् **न्यसीदत्** निषसाद । कुत्रेति तदुच्यते । **मातुः** सर्वस्य निर्मातुर्भूम्याः **उपस्थे** उत्संगे तत्रापि **सुरभौ** आज्यादिसौरभ्ययुक्ते **लोके** सर्वैर्द्रष्टव्ये स्थाने वेदिलक्षणे । **उत** अपि च **युवा** नित्यतरुणः सर्वत्र मिश्रितो वा **कविः** मेधावी **पुरुनिःष्ठः** बहुस्थानः **ऋतावा** यज्ञवान् **धर्ता** सर्वस्य धारक एवंभूतः सन् **कृष्टीनाम्** ऋत्विग्यजमानानां **मध्ये** **इद्धः** समिद्धः सन् । वर्तत इति शेषः ॥ ॥ १२ ॥