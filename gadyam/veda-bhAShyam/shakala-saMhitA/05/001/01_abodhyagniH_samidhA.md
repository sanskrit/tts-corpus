+++
title = "001"
devataa = "अग्निः"
RShiH = "बुधगविष्ठिरावात्रेयौ"
ChandaH = "त्रिष्टुप्"

+++


अयं **अग्निः** **जनानाम्** अध्वर्य्वादीनां **समिधा** समिद्भिः **अबोधि** प्रबुद्धोऽभूत् । **धेनुमिव** । अग्निहोत्रार्थधेनुं प्रति यथा प्रातर्बुध्यते तद्वत् **आयतीम्** आगच्छन्तीम् **उषसं** **प्रति** । उषःकाले इत्यर्थः । अथ प्रबुद्धस्याग्नेः **भानवः** ज्वालाः **यह्वाः** महान्तः **वयां** शाखां **प्र** **उज्जिहानाः** प्रोद्गमयन्तो वृक्षाः इव प्रोज्जिहानाः स्वाधिष्ठानं त्यजन्तः **नाकम्** अन्तरिक्षम् **अच्छ** आभिमुख्येन **प्र** **सिस्रते** प्रसरन्ति ।