+++
title = "002"
devataa = "विश्वेदेवाः"
RShiH = "प्रतिभानुरात्रेयः"
ChandaH = "जगती"

+++


इयमुषस्या । **ताः** उषसः **अत्नत** वितन्वन्ति । किम् । **वयुनं** प्रज्ञानम् । कीदृशम् । **वीरवक्षणम्** । वीरैर्ऋत्विग्भिर्वहनीयम् । यद्वा । वक्षणाः कार्यवोढारो येन प्रेर्यन्ते तत्तादृशम् । किंच **समान्या** एकरूपया **वृतया** आवरकया दीप्त्या **विश्वम्** **आ** सर्वमपि **रजः** जगत् अत्नत । एवं सति **देवयुः** देवकामः **जनः** **अपाचीः** अपाञ्चनाः प्रतिनिवृत्तमुखीः **अपराः** अन्या आगामिनीः उषसः **अपेजते** अपचालयति । अपरोऽपशब्दः पूरणः । **पूर्वाभिः** ताभिः **प्र** **तिरते**। प्रपूर्वस्तिरतिर्वर्धनार्थः । वर्धयति स्वमनीषां वर्धते वा स्वयम् ॥