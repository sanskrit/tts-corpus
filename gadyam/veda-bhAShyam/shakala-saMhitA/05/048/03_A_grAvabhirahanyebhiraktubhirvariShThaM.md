+++
title = "003"
devataa = "विश्वेदेवाः"
RShiH = "प्रतिभानुरात्रेयः"
ChandaH = "जगती"

+++


अत्र पूर्वार्धे इन्द्र उच्यते उत्तरार्धे इन्द्रात्मा सूर्यः । **आ** हूयत इति शेषः । कैः । **अहन्येभिः** अहनि संपादितैः **अक्तुभिः** रात्रिभिः । तत्र निष्पन्नैरित्यर्थः । तथाविधैः **ग्रावभिः** । साध्ये साधनशब्दः । ग्रावसाध्यैरभिषवैर्निमित्तभूतैः । आगत्यात्र सोमी सन् **मायिनि** वृत्रे निमित्ते सति **वरिष्ठम्** उरुतरं **वज्रम्** **आ** सर्वतः **जिघर्ति** दीपयति । **वा** किंच । वाशब्दश्चार्थे । **यस्य** इन्द्रात्मकस्यादित्यस्य **शतं** शतसंख्याका रश्मयः **स्वे** **दमे** स्वकीये गृहे आकाशे **प्रचरन्** प्रचरन्ति । किं कुर्वन्तः । **संवर्तयन्तः** प्राणिनो नाशयन्तः । यद्वा । अहा अहानि दिवसान् संवर्तयन्तः सम्यक् प्रवर्तयन्तः **वि** **च** **वर्तयन्** अहा अहानि निवर्तयन्ति गतान्येव पुनः प्रापयन्ति च । तपनपरिस्पन्दाधीनत्वात् प्राणिनामायुःक्षयस्याहोरात्रादिव्यवहारस्य ॥