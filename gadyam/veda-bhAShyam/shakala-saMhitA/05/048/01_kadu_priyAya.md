+++
title = "001"
devataa = "विश्वेदेवाः"
RShiH = "प्रतिभानुरात्रेयः"
ChandaH = "जगती"

+++


अत्र वैद्युताग्निसंस्तवः । **कदु** कदा। उ इति पूरणः । **प्रियाय** सर्वेषां प्रियभूताय । वृष्टिद्वारा हविरादिप्रयोजकत्वात् सर्वप्रियत्वमस्य प्रसिद्धम् । तादृशाय **धाम्ने** तेजसे वैद्युताय । उत्तरवाक्ये अभ्रे अपः वितनोति इति वक्ष्यमाणत्वादिदं लभ्यते । कीदृशाय। **स्वक्षत्राय** स्वभूतबलाय किंच **स्वयशसे** स्वभूतान्नाय । सर्वमप्यन्नं ह्यस्य स्वम् । **महे** महते पूज्याय **वयं** कदा **मनामहे** स्तवाम । **यत्** । उत्तरत्र स्त्रीलिङ्गनिर्देशात् या इति विपरिणमयितव्यम् । या आग्नेयी शक्तिः **आमेन्यस्य** समन्तान्मातव्यस्य **रजसः** अन्तरिक्षस्य । अपरिमितमपि नभ इयदिति सर्वैर्मीयते । संबन्धिनि **अभ्रे** मेघे **आ** अधि मेघस्योपरि **अपः** उदकानि वृष्टिलक्षणानि **वितनोति** विस्तारयति **वृणाना** आच्छादयन्ती सेव्यमाना वा **मायिनी** । मायेति प्रज्ञानाम । प्रज्ञावती सती । यत् यस्य संबन्धिनी माध्यमिकी वागिति वा योज्यम् ॥