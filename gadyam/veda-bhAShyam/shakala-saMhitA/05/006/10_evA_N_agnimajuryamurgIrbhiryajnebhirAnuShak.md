+++
title = "010"
devataa = "अग्निः"
RShiH = "वसुश्रुत आत्रेयः"
ChandaH = "पङ्क्तिः"

+++


**एव** उक्तरीत्या **अग्निं** **गीर्भिः** स्तुतिभिः **यज्ञेभिः** यज्ञैर्वा तत्साधनैर्हविर्भिर्वा **आनुषक्** अनुषक्तम् **अजुः** गच्छन्ति। तथा कृत्वा **यमुः** यमयन्ति स्थापयन्ति हविर्भिर्यजन्तीत्यर्थः । एवमात्रेयाः स्वान् परोक्षतया निर्दिशन्ति ॥ अजुर्यमुरित्यत्र  ‘ आख्यातमाख्यातेन क्रियासातत्ये ' (पा. सू. २. १. ७२ ग.) इति समासः॥ किंच **अस्मे** अस्मासु **सुवीर्यं** शोभनपुत्रादिकम् **उत** अपि च **त्यत्** तत् **आश्वश्व्यम्** । आशवोऽश्वा यस्य भवन्ति स आश्वश्वः । तस्य भाव आश्वश्व्यम् । तदपि **दधत्** धारयति ॥ ॥ २३ ॥