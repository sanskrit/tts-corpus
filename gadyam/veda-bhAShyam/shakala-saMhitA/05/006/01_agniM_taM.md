+++
title = "001"
devataa = "अग्निः"
RShiH = "वसुश्रुत आत्रेयः"
ChandaH = "पङ्क्तिः"

+++


**तम्** **अग्निं** **मन्ये** स्तौमि । **यः** अग्निः **वसुः** वासकः । **यम्** **अस्तं** सर्वेषां गृहवदाश्रयभूतं **धेनवः** **यन्ति** गच्छन्ति प्रीणयितुम् । **अस्तम्** उक्तलक्षणम् **अर्वन्तः** अरणवन्तोऽश्वाः । **आशवः** शीघ्रगामिनो यन्ति । तथा **नित्यासः** नित्यप्रवृत्तयः **वाजिनः** हविर्लक्षणान्नवन्तः यजमाना यम् **अस्तं** यन्ति तं मन्ये । **इषम्** अन्नं **स्तोतृभ्यः** अस्मभ्यम् **आ** **भर** अग्ने ॥