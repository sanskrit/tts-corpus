+++
title = "005"
devataa = "विश्वेदेवाः"
RShiH = "प्रतिक्षत्र आत्रेयः"
ChandaH = "जगती"

+++


**उत** अपि च **त्यत्** तत् **मारुतं** **शर्धः** मरुतां बलं संघः **नः** अस्मान् **आ** **गमत्** आगच्छतु । कीदृशं तच्छर्धः । **दिविक्षयं** द्युलोके वर्तमानं **यजतं** पूज्यम् । किमर्थमागमनमिति तदुच्यते । **बर्हिः** बर्हिषि **आसदे** उपवेष्टुम् । उपविश्य हविःस्वीकारायेत्यर्थः । किंच **बृहस्पतिः** देवः **शर्म** सुखं **यमत्** यच्छतु । **उत** **नः** अस्मभ्यं **पूषा** अपि यमत् । कीदृशं शर्म। **वरूथ्यम्** । वारयति शीतवातादिकमिति वरूथं गृहम् । तदर्हं वरूथ्यम् । किंच वरुणादयस्त्रयोऽपि प्रत्येकं शर्म यच्छन्तु ॥