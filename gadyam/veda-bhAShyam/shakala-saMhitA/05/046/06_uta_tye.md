+++
title = "006"
devataa = "विश्वेदेवाः"
RShiH = "प्रतिक्षत्र आत्रेयः"
ChandaH = "जगती"

+++


**उत** अपि च **त्ये** ते **पर्वतासः** पर्ववन्तः अद्रयः **सुशस्तयः** शोभनस्तुतयः किंच **सुदीतयः** सुदानाः **नद्यः** च **त्रामणे** पालने **नः** अस्माकं **भुवन्** भवन्तु । **भगः** देवः **विभक्ता** धनानां विभागकर्ता दाता सन् **शवसा** अन्नेन **अवसा** रक्षणेन च सह **आ** **गमत्** आगच्छतु । **उरुव्यचाः** प्रभूतव्याप्तिः **अदितिः** अदीना देवमाता **मे** **हवं** स्तुतिमाह्वानं वा **श्रोतु** शृणोतु ॥