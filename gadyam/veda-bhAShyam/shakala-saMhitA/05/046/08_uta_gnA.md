+++
title = "008"
devataa = "देवपत्न्यः"
RShiH = "प्रतिक्षत्र आत्रेयः"
ChandaH = "त्रिष्टुप्"

+++


**उत** अपि च **ग्नाः** स्त्रियः **देवपत्नीः** देवपत्न्यो देवाः पतयो यासां ताः । तादृश्यः **व्यन्तु** हविर्भक्षयन्तु । ता विविच्योच्यन्ते । **इन्द्राणी** इन्द्रस्य पत्नी **अग्नायी** अग्नेः पत्नी **अश्विनी** अश्विनोः पत्नी **राट्** राजमाना। किंच **रोदसी**। रुद्रस्य पत्नी' (निरु. ११. ४९) इति यास्केनोक्तम् । एवं सति  ‘ विषितस्तुका रोदसी ' ( ऋ. सं. १. १६७. ५) इत्यत्र यथाद्युदात्तप्रगृह्यते न स्तः तद्वदत्रापि भाव्यम् । तथापि शाकल्येन महर्षिणैवमुक्तत्वात्तथैव द्रष्टव्यम् । **वरुणानी** वरुणस्य पत्नी **आ** सर्वतः प्रत्येकं **शृणोतु** । किंच **देवीः** पत्नीसंयाजदेव्यः **व्यन्तु** खादन्तु हविः। **यः** **जनीनां** देवजायानाम् **ऋतुः** कालस्तदभिमानी देवोऽपि शृणोतु वेतु च । अत्र  ‘ अपि च ग्ना व्यन्तु देवपत्न्यः ' (निरु. १२. ४६ ) इत्यादि निरुक्तं द्रष्टव्यम् ॥ ॥ २८ ॥