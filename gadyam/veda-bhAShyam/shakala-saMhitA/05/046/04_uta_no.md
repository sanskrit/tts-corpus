+++
title = "004"
devataa = "विश्वेदेवाः"
RShiH = "प्रतिक्षत्र आत्रेयः"
ChandaH = "जगती"

+++


**उत** अपि च **नः** अस्माकं **विष्णुः** व्यापको देवः **मयस्करत्** । मय इति सुखनाम । सुखं करोतु । **उत** अपि च **वातः** वायुः **अस्रिधः** अहिंसकः सन् मयस्करत् । किंच **द्रविणोदाः** धनस्य दाता **सोमः** अपि मयस्करत् । **उत** अपि च **ऋभवः** **नः** अस्मभ्यं **राये** धनाय **अनु** **मंसते** अनुमन्यन्ताम् । **उत** **अश्विना** अश्विनौ च **उत** **त्वष्टा** देवः **उत** **विभ्वा** ऋभूणामन्यतमो देवः । एते सर्वेऽप्यनु मंसते । यद्वा । अनुमंस्त इति प्रत्येकं संबन्धनीयम् ॥