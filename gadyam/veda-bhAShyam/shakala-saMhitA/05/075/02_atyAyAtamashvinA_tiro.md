+++
title = "002"
devataa = "अश्विनौ"
RShiH = "अवस्युरात्रेयः"
ChandaH = "पङ्क्तिः"

+++


हे **अश्विना** **अत्यायातम्** । सर्वान् यजमानान् अतिक्रम्यागच्छतम् । यथा **अहम्** ऋषिः **विश्वाः** सर्वा अस्मद्विरोधिप्रजाः **सना** सदा तिरस्करोमि । अथवाहं तिरः । ‘तिरः सत इति प्राप्तस्य ' ( निरु. ३. २० ) इति निरुक्तम् । प्राप्ता विश्वाः सर्वाः क्रिया युष्मदीयाः अनुतिष्ठेयमित्यर्थः । सना सनातनौ **दस्रा** शत्रूणामुपक्षपयितारौ **हिरण्यवर्तनी** हिरण्यरथौ **सुषुम्ना** सुधनौ **सिन्धुवाहसा** नदीनां प्रवाहयितारौ वृष्टिप्रेरणेन । तादृशौ युवामत्यायातम् ॥