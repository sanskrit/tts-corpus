+++
title = "005"
devataa = "अग्निः"
RShiH = "सुतंभर आत्रेयः"
ChandaH = "गायत्री"

+++


हे **अग्ने त्वां वाजसातमं** वाजस्यान्नस्य सम्भक्तृतमम् । सनोतेः 'जनसनखनक्रमगमो विट्', 'विड्वनोरनुनासिकस्यात्' इत्यात्वम् । **सुष्टुतं** सर्वैस्सुष्ठु स्तुतम् ।  
यद्वा - सुष्ठु स्तुतो यथा भवसि तथा त्वां विप्रा मेधाविनो **वर्धन्ति** स्तुतिभिस्त्वां वर्धयन्तीत्यर्थः । 'बहुलमन्यत्रापि' इति णिलुक् ।  
यद्वा - 'छन्दस्यूभयथा' इति शप आर्धधातुकत्वाण्णिलोपः । स्तौतेः कर्मणि निष्ठायां 'गतिरनन्तरः' इति गतेः प्रकृतिस्वरत्वं, 'उपसगार्त्सुनोति' इत्यादिना षत्वम् ।

स त्वं नः अस्मभ्यं सुवीर्यं शोभनवीर्यं धनं वाजलक्षणं **रास्व** देहि । व्यत्ययेनात्मनेपदम्, 'वीरवीर्यौ च' इत्युत्तरपदाद्युदात्तत्वम् ॥

हे **अग्ने** **विप्राः** मेधाविनः स्तोतारः **वाजसातमम्** । वाजोऽन्नम् - तद्ददतं, **सुष्टुतं** पूर्वैः महर्षिभिः सम्यक् स्तुतं **त्वां** **वर्धन्ति** । स्तोत्रैर्वर्धयन्ति । **सः** त्वं **नः** अस्मभ्यं **सुवीर्यं** सर्वैः श्लाघनीयं बलं **रास्व** देहि ।