+++
title = "014"
devataa = "पवमानः"
RShiH = "जमदग्निर्भार्गवः"
ChandaH = "त्रिष्टुप्"

+++


याः **तिस्रः** **प्रजाः** **अत्यायमीयुः** अत्यायमायन् **अन्याः** ता इमाः प्रजाः **अर्कम्** अर्चनीयमग्निम् **अभितो** **विविश्रे** अभितो निविष्टास्ततो न पराबभूवुः । **भुवनेष्वन्तः** मध्ये **बृहत्** महान् असावादित्यः । प्रजापतिरित्येके । **तस्थौ** प्रकाशयन्नतिष्ठत् । **हरितः** दिशः **पवमानः** वायुः **आ** **विवेश** आविष्टः । तथा चैतरेयब्राह्मणं - ‘प्रजा ह तिस्रो अत्यायमीयुरिति या वै ता इमाः प्रजास्तिस्रो अत्यायमायंस्तानीमानि वयांसि वङ्गावगधाश्चेरपादाः । न्यन्या अर्कमभितो विविश्र इति ता इमाः प्रजा अर्कमभितो निविष्टा इममेवाग्निं बृहद्ध तस्थौ भुवनेष्वन्तरित्यद उ एव बृहद्भुवनेष्वन्तरसावादित्यः पवमानो हरित आ विवेशेति वायुरेव पवमानो दिशो हरित आविष्टः ' (ऐ. आ. २. १. १) इति । वाजसनेयिनोऽप्यामनन्ति - ‘ स तपोऽतप्यत स प्रजा असृजत ता अस्य प्रजाः सृष्टाः पराबभूवुस्तानीमानि वयांसि ' इत्युपक्रम्य ‘ प्रजा ह तिस्रो अत्यायमीयुरिति या अमूः प्रजा अत्यायन् न्यन्या अर्कमभितो विविश्र इत्यग्निर्वा अर्कस्तमिमाः प्रजा अभितो निविष्टास्ता इमाः पराभूताः । बृहद्ध तस्थौ भुवनेष्वन्तरिति प्रजापतिमेवैतदभ्यनुक्तं पवमानो हरित आ विवेशेति दिशो वै हरितस्ता अयं पवमान आविष्टः ' (श. ब्रा. २. ५. १. १-५) इति ॥