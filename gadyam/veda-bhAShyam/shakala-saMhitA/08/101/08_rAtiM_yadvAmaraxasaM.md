+++
title = "008"
devataa = "अश्विनौ"
RShiH = "जमदग्निर्भार्गवः"
ChandaH = "सतो बृहती"

+++


हे **वाजिनीवसू** अन्नधनावश्विनौ **वां** युवयोः संबन्धि **यत्** **अरक्षसं** रक्षोवर्जितं दानमस्ति तत् यदा **हवामहे** । एतदेव विशदयति । **युवाभ्यां** क्रियमाणां **रातिं** दानं हवामहे इति । तदानीं **प्राचीं** प्राङ्मुखां **होत्रां** स्तुतिं **प्रतिरन्तौ** वर्धयन्तौ **नरा** नेतारौ **जमदग्निना** ऋषिणा गृणानौ स्तूयमानौ च सन्तौ **इतम्** आगच्छतम् ॥