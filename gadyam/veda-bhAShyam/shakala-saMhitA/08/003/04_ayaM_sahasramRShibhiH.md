+++
title = "004"
devataa = "इन्द्रः"
RShiH = "मेध्यातिथिः काण्वः"
ChandaH = "सतो बृहती"

+++


**अयम्** इन्द्रः **सहस्रं** सहस्रसंख्याकैः **ऋषिभिः** अतीन्द्रियार्थदर्शिभिः स्तोतृभिः **सहस्कृतः** सहसा बलेन युक्तः कृतः । स्तुत्या हि देवताया बलं वर्धते । स चैवंभूतः सन् **समुद्रइव** उदधिरिव **पप्रथे** प्रथितो विस्तीर्णो बभूव । **अस्य** चेन्द्रस्य **सत्यः** अवितथः **सः** प्रसिद्धः **महिमा** महत्त्वं **शवः** बलं च **यज्ञेषु** यागेषु **विप्रराज्ये** । राज्ञः कर्म राज्यम् । विप्राणां स्तोतॄणां राज्ये स्तुतशस्त्रसंघे **गृणे** स्तूयते ॥