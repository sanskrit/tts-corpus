+++
title = "017"
devataa = "इन्द्रः"
RShiH = "मेध्यातिथिः काण्वः"
ChandaH = "बृहती"

+++


हे वृत्रहन्तम । वृत्रं हतवान् वृत्रहा। अतिशयेन हतवान् वृत्रहन्तमः । यथा पुनर्नोत्तिष्ठति तथा हतवानित्यर्थः । ‘अनो नुट्' इति तमपो नुट् । हे तादृश **इन्द्र** **हरी** त्वदीयावश्वौ **युक्ष्व** । हिरवधारणे । आत्मीये रथे योजयैव । हे **मघवन्** धनवन् **उग्रः** उद्गूर्णस्त्वं **सोमपीतये** सोमपानार्थम् । दासीभारादित्वात् पूर्वपदप्रकृतिस्वरत्वम् । **अर्वाचीनः** अस्मदभिमुखः **ऋष्वेभिः** ऋष्वैः दर्शनीयैर्मरुद्भिः सार्धं **परावतः** । दूरनामैतत् । दूरे वर्तमानाद्युलोकात् **आ** **गहि** आगच्छ । गमेर्लोटः सेर्हिः । छान्दसः शपो लुक् ।' अनुदात्तोपदेश' इत्यनुनासिकलोपः । तस्य ' असिद्धवदत्रा भात् ' इत्यसिद्धत्वात् हेर्लुगभावः ।