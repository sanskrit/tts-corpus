+++
title = "014"
devataa = "इन्द्रः"
RShiH = "मेध्यातिथिः काण्वः"
ChandaH = "सतो बृहती"

+++


हे इन्द्र **स्तुवन्तः** स्तोत्रं कुर्वन्तः **कदु** के खलु जनाः **देवता** । ‘देवात्तल्' इति स्वार्थिकस्तल्प्रत्ययः । व्यत्ययेन प्रथमा । देवं त्वामुद्दिश्य **ऋतयन्त** ऋतं यज्ञमैच्छन् । त्वदीययागेच्छापि दुर्लभा दूरे त्वद्यागकथा । **ऋषिः** द्रष्टा **विप्रः** मेधावी **कः** स्तोता **ओहते** वहति । त्वां स्तुतीः प्रापयति । न कश्चिदपि त्वां स्तोतुं शक्नोतीत्यर्थः । यत एवमतः कारणात् हे **मघवन्** धनवन् **इन्द्र** अनुग्रहीत्रा त्वयैवागन्तव्यम् । स त्वं **कदा** कस्मिन् काले **सुन्वतः** सोमाभिषवं कुर्वतो यजमानस्य हवम् आह्वानं प्रति **आ** **गमः** आगच्छः । **कदु** कदा च कस्मिंश्च काले **स्तुवतः** केवलं स्तोत्रं कुर्वतो यजमानस्य हवमाह्वानमा गमः अभ्यगच्छः। सुन्वतः स्तुवतः इत्युभयत्र ‘शतुरनुमः । इति विभक्तेरुदात्तत्वम् । गमेर्लुङि लुदित्त्वात् च्लेरङादेशः ॥