+++
title = "001"
devataa = "इन्द्रः"
RShiH = "मेध्यातिथिः काण्वः"
ChandaH = "बृहती"

+++


हे **इन्द्र** **रसिनः** रसवतः **गोमतः** गोविकारैः पयःप्रभृतिभिः श्रयणद्रव्यैर्युक्तस्य **नः** अस्मदीयस्य **सुतस्य** अभिषुतस्य । ‘ क्रियाग्रहणं कर्तव्यम्' इति कर्मणः संप्रदानत्वाच्चतुर्थ्यर्थे षष्ठी । ईदृशं सोमं **पिब** । पीत्वा च **मत्स्व** तृप्तो भव । अपि च **सधमाद्यः** सह मादयितव्यः सहितैरस्माभिस्तर्पयितव्यस्त्वम् **आपिः** आपयिता बन्धुः सन् **नः** अस्माकं **वृधे** वर्धनाय **बोधि** बुध्यस्व । **ते** त्वदीयाः **धियः** बुद्धयोऽनुग्रहात्मिकाः **अस्मान्** स्तोतॄन् **अवन्तु** रक्षन्तु ॥