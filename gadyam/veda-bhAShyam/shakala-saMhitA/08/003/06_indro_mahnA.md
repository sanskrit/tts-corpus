+++
title = "006"
devataa = "इन्द्रः"
RShiH = "मेध्यातिथिः काण्वः"
ChandaH = "सतो बृहती"

+++


अयम् **इन्द्रः** **शवः** शवस आत्मीयस्य बलस्य **मह्ना** महिम्ना महत्त्वेन **रोदसी** द्यावापृथिव्यौ **पप्रथत्** अप्रथयत् विस्तारितवान् । तथा स्वर्भानुनावृतं **सूर्यम्** अयमेव **इन्द्रः** **अरोचयत्** अदीपयत्। तस्यासुरस्य वधेन प्रकाशितवान् । अपि च **इन्द्रे** **ह** अस्मिन्नेवेन्द्रे **विश्वा** विश्वानि व्याप्तानि **भुवनानि** भूतजातानि **येमिरे** उपरमन्ते। इन्द्रेण नियम्यन्त इत्यर्थः । तथा **सुवानासः** सूयमाना अभिषूयमाणाः **इन्दवः** सोमाश्च अस्मिन्नेव **इन्द्रे** नियम्यन्ते अन्तर्भवन्तीत्यर्थः ॥