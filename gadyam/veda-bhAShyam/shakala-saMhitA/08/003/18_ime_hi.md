+++
title = "018"
devataa = "इन्द्रः"
RShiH = "मेध्यातिथिः काण्वः"
ChandaH = "सतो बृहती"

+++


**कारवः** कर्मणां कर्तारः **विप्रासः** मेधाविनः **इमे** **हि** इमे खलु यजमानाः **धिया** स्तुत्या हे इन्द्र **ते** त्वां **वावशुः** पुनरस्तुवन् ।वाशृ शब्दे' इत्यस्माद्यङ्लुगन्ताद्रूपमेतत् । यद्वा वावशुः पुनःपुनरकामयन्त । वश कान्तौ । अस्माद्यङ्लुगन्ताल्लङि ‘सिजभ्यस्त' इति झेर्जुस् । बाहुलकोऽडभावः । लिटि वा तुजादित्वादभ्यासदीर्घत्वम् । ‘हि च' इति निघातप्रतिषेधः । किमर्थम् । **मेधसातये** मेधस्य यागस्य संभजनार्थम् । सनतेः क्तिनि ‘जनसनखनाम् ' इत्यात्वम् । दासीभारादित्वात् पूर्वपदप्रकृतिस्वरत्वम् । हे **मघवन्** धनवन् **गिर्वणः** गीर्भिर्वननीय **नः** अस्माकं **हवं** स्तोत्रं सर्वपूर्वोक्तगुणस्त्वं **शृणुधि** शृणु । बुध्यस्व । **वेनो** **न** । वेनतिः कान्तिकर्मा । यथा कान्तो जाताभिलाषः पुरुषः कामयितव्यमैकाग्र्येण शृणोति तद्वत् । ‘ श्रुशृणुपॄकृवृभ्यः' इति हेर्धित्वम् । अन्येषामपि ' इति सांहितिको दीर्घः ॥