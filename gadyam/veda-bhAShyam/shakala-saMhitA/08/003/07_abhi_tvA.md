+++
title = "007"
devataa = "इन्द्रः"
RShiH = "मेध्यातिथिः काण्वः"
ChandaH = "बृहती"

+++


हे **इन्द्र** **आयवः** मनुष्याः स्तोतारः **स्तोमेभिः** स्तोत्रैस्त्वामभिष्टुवन्ति । किमर्थम् । **पूर्वपीतये** सर्वेभ्यो देवेभ्यः पूर्वं प्रथमत एव सोमस्य पानाय । सवनमुखे हि चमसगणैरिन्द्रस्यैव सोमो हूयते । तथा **समीचीनासः** संगताः **ऋभवः** । प्रथमवाचकेन शब्देन त्रयोऽप्युपलक्ष्यन्ते । ऋभुर्विभ्वा वाज इत्येते च **समस्वरन्** त्वामेव सम्यगस्तुवन् । 'स्वृ शब्दोपतापयोः'। **रुद्राः** रुद्रपुत्रा मरुतश्च **पूर्व्यं** पुरातनं वृद्धं त्वामेव **गृणन्त** अभ्यस्तुवन् । वृत्रवधसमये ‘प्रहर भगवो जहि वीरयस्व' इत्येवंरूपया वाचा त्वां स्तुतवन्त इत्यर्थः ॥