+++
title = "020"
devataa = "इन्द्रः"
RShiH = "मेध्यातिथिः काण्वः"
ChandaH = "सतो बृहती"

+++


हे **इन्द्र** **महां** महान्तं कृत्स्नस्य जगतो व्यापकम् **अहिम्** आहननशीलं वृत्रं यदा त्वम् **अन्तरिक्षात्** आकाशात् **निः** **अधमः** निरगमयः । धमतिर्गतिकर्मा । **तत्** तदानीं **पौंस्यं** वृत्रहननहेतुभूतं बलं **कृषे** कुरुषे पुरस्कुरुषे । करोतेश्छान्दसो विकरणस्य लुक् । **अग्नयः** च त्रिस्थानगताः **निः** **रुरुचुः** निःशेषेण दिदीपिरे । **सूर्यः** प्रेरक आदित्योऽपि निःशेषेण दिदीपे । **इन्द्रियः** इन्द्रेण सेव्यः **रसः** रसात्मकोऽमृतमयः **सोमः** च निःशेषेण दिदीपे। अग्न्यादयः सर्वे पूर्वं वृत्रेणावृतत्वान्निष्प्रभाः सन्त इदानीं तस्मिन्नावरके हते सम्यक् प्राकाशिषतेत्यर्थः ॥ ॥ २८ ॥