+++
title = "010"
devataa = "इन्द्रः"
RShiH = "मेध्यातिथिः काण्वः"
ChandaH = "सतो बृहती"

+++


हे **इन्द्र** **येन** आत्मीयेन बलेन **समुद्रम्** अब्धिं प्रति **महीः** महतीः **अपः** उदकानि **असृजः** व्यसृजः । महान् समुद्रो यावद्भिर्जलैः पूर्यते तावन्ति जलानि पुरा त्वं सृष्टवानित्यर्थः । **ते** त्वदीयं **तत्** **शवः** बलं **वृष्णि[१]** वर्षकम् । अभीष्टफलदमित्यर्थः । **अस्य** इन्द्रस्य **सः** **महिमा** **न** **संनशे** न सम्यगापनीयः । परैरप्रधृष्य इत्यर्थः। नशेः कृत्यार्थे केन्प्रत्ययः । **यं** महिमानं **क्षोणीः** क्षोणी पृथिवी **अनुचक्रदे** अनुगच्छति । क्रदिरत्र गत्यर्थः । यदधीना वर्तत इत्यर्थः ॥ ॥२६॥