+++
title = "023"
devataa = "पाकस्थाम्नः कौरयाणस्य दानस्तुतिः"
RShiH = "मेध्यातिथिः काण्वः"
ChandaH = "गायत्री"

+++


पूर्वोक्त एवाश्वो विशेष्यते । **यस्मै** । षष्ठ्यर्थे चतुर्थी। यस्याश्वस्य वृषभस्य वा **धुरं** वोढव्यं युगधुरम् **अन्ये** प्रकृतास्माद्विलक्षणा दशसंख्याकाः **वह्नयः** वोढारोऽश्वा बलीवर्दा वा प्रतिनिधयः सन्तो मां वोढुं **वहन्ति** बिभ्रति । बहूनामेकत्रवहने दृष्टान्तः । **अस्तम्** । अस्यते क्षिप्यते तस्मिन् पदार्थजातमित्यस्तं गृहम् । प्रति **वयो** न गन्तारोऽश्वा यथा **तुग्र्यं** तुग्रपुत्रं भुज्युं समुद्रतीरादवहन् तद्वत् । तादृशमश्वं मह्यं प्रादादिति पूर्वस्यामृच्यन्वयः । भुज्योर्वहनं च ' नासत्या भुज्युमूहथुः । (ऋ. सं. १. ११६. ४) इत्यादाववगन्तव्यम् । यद्वा यस्मा इति कर्मणि चतुर्थी। यं रथमन्ये दशसंख्याका वह्नयो वोढारोऽश्वा धुरं वहनप्रदेशं प्रति गताः सन्तो वहन्ति तादृशं रथमपि मह्यं दत्तवानित्यर्थः ॥