+++
title = "002"
devataa = "इन्द्रः"
RShiH = "मेध्यातिथिः काण्वः"
ChandaH = "सतो बृहती"

+++


हे इन्द्र **ते** तव **सुमतौ** शोभनायां मतावनुग्रहबुद्धौ **वाजिनः** हविष्मन्तः **वयं** **भूयाम** वर्तमाना भवाम । **अभिमातये** । अभिमन्यत इत्यभिमातिः शत्रुः । तस्मै तदर्थं **नः** अस्मान् **मा** **स्तः** मा हिंसीः । ‘स्तृङ् हिंसायाम् । माङि लुङि छान्दसश्लेनःर्लुक् । अपि तु **अभिष्टिभिः** अभ्येषणी याभिः प्रार्थनीयाभिः **चित्राभिः** चायनीयाभिर्बहुविधाभिर्वा त्वदीयाभिरूतिभिः **अस्मान्** **अवतात्** अव रक्ष । तथा **नः** अस्मान् **सुम्नेषु** सुखेषु **आ** **यामय** आयतान् कुरु। सर्वदा सुखिन एवं कुरु ॥