+++
title = "022"
devataa = "पाकस्थाम्नः कौरयाणस्य दानस्तुतिः"
RShiH = "मेध्यातिथिः काण्वः"
ChandaH = "गायत्री"

+++


**पाकस्थामा** राजा **रोहितं** लोहितवर्णं वृषभमश्वं वा **मे** मह्यम् **अदात्** दत्तवान् । कीदृशम् । **सुधुरं** शोभनधुरं शोभनवहनप्रदेशम्। ‘ऋक्पूरब्धूः ' (पा. सू. ५. ४, ७४ ) इत्यकारः समासान्तः। क्रत्वादयश्च ' इति बहुव्रीहावुत्तरपदाद्युदात्तत्वम् । **कक्ष्यप्राम्** । कक्ष्या कक्षयोः बाहुमूलयोः बध्यमाना रज्जुः । तस्याः प्रातारं पूरयितारम् । पीवरमित्यर्थः । ‘ प्रा पूरणे'। **रायः** धनस्य **विबोधनं** विशेषेण बोधकम् । बहुधनप्राप्तिहेतुमित्यर्थः। ‘ ऊडिदम्' इत्यादिना रायो विभक्तिरुदात्ता ॥