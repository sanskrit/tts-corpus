+++
title = "021"
devataa = "पाकस्थाम्नः कौरयाणस्य दानस्तुतिः"
RShiH = "मेध्यातिथिः काण्वः"
ChandaH = "अनुष्टुप्"

+++


इदमादिकेन चतुर्ऋचेन कुरयाणपुत्रात् पाकस्थामनाम्नो राज्ञो दानं लब्ध्वा मेध्यातिथिस्तदीयं दानं स्तौति । **यं** यादृशं धनसंघं **मे** मह्यम् **इन्द्रः** **मरुतः** च **दुः** दत्तवन्तः तादृशमेव धनसमूहं **कौरयाणः** । शत्रून् प्रति युद्धाभिमुख्येन कृतं यानं हस्त्यश्वादिकं येनासौ कुरयाणः । तस्य पुत्रः कौरयाणः । **पाकस्थामा** । तिष्ठत्यनेनेति स्थाम बलम् । परिपक्वबलः । एतत्संज्ञो राजा मह्यं प्रादात् । ददातेलुङि ‘ गातिस्थ इति सिचो लुक् । अडभावश्छान्दसः। कीदृशं धनसंघम् । **विश्वेषां** सर्वेषां धनानां मध्ये **त्मना** आत्मना स्वत एव **शोभिष्ठम्** अतिशयेन शोभावन्तम्। ‘मन्त्रेष्वाङयादेः इत्यात्मन आकारलोपः। शोभावच्छब्दादातिशायनिक इष्ठन् । ‘विन्मतोर्लुक्'।  ' यस्य' इति लोपः। अतिशयेन शोभावत्त्वे दृष्टान्तः । **दिवि** आकाशे **उपेव** **धावमानं** प्रभाभिरुपेतं शीघ्रगामिनं सूर्यमिव । शोभावत्तममित्यर्थः ॥