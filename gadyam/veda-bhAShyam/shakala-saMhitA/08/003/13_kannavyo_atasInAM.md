+++
title = "013"
devataa = "इन्द्रः"
RShiH = "मेध्यातिथिः काण्वः"
ChandaH = "बृहती"

+++


**अतसीनाम्** अतन्तीनां सततगामिनीनां स्तुतीनां **तुरः** प्रेरयिता **मर्त्यः** मरणधर्मा **नव्यः** अभिनव इदानींतनः **कत्** को नाम स्तोता **गृणीत** इन्द्रं स्तुयात् । अल्पप्रज्ञैरिदानींतनैरिन्द्रः स्तोतुं न शक्यत इत्यर्थः । ‘गॄ शब्दे'। क्रैयादिकः । प्वादीनां ह्रस्वः' इति ह्रस्वत्वम् । **नु** पुरा पूर्वस्मिन्नपि काले विद्यमानाः **स्वः** सर्वे **गृणन्तः** स्तोतारः। यद्वा । स्वः सुष्ठ्वरणीयं प्राप्तव्यमिन्द्रं गृणन्तः स्तुवन्तो जनाः । **इन्द्रियम्** । इन्द्रियमिन्द्रस्य लिङ्गमिन्द्रस्यैवासाधारणम् । **अस्य** इन्द्रस्य **महिमानं** महत्त्वं **नहि** **आनशुः** न खलु प्राप्नुवन् । अश्नोतेर्लिटि व्यत्ययेन परस्मैपदम् । अत आदेः ' इत्यभ्यासस्यात्वम्। 'अश्नोतेश्च' इति नुट् । ' हि च' इति निघातप्रतिषेधः ॥