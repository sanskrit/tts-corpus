+++
title = "007"
devataa = "विश्वेदेवाः"
RShiH = "मनुर्वैवस्वतः कश्यपो वा मारीचः"
ChandaH = "द्विपदा विराट्"

+++


उरुगायो वि चक्रमे इति पदलिङ्गाद्विष्णुरुच्यते । **उरुगायः** उरुभिर्बहुभिर्गातव्यः । यद्वा । बहुषु देशेषु गन्ता बहुकीर्तिर्वा । सर्वान् शत्रून् स्वसामर्थ्येन शब्दयत्याक्रन्दयतीति वा उरुगायः । एतादृशः **एकः** असहायो विष्णुः **त्रीणि** पदानि भुवनानि **वि** **चक्रमे** साधु पादेन विक्रान्तवान् । ‘वेः पादविहरणे' (पा. सू. १. ३. ४१) इति क्रमतेरात्मनेपदम् । **यत्र** येषु लोकेषु **देवासः** इन्द्रादयो देवाः **मदन्ति** यजमानदत्तैर्हविर्भिर्माद्यन्ति तानि वि चक्रम इत्यन्वयः ॥