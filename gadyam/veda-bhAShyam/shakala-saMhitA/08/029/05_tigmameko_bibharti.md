+++
title = "005"
devataa = "विश्वेदेवाः"
RShiH = "मनुर्वैवस्वतः कश्यपो वा मारीचः"
ChandaH = "द्विपदा विराट्"

+++


अत्र जलाषभेषज इत्यनेन रुद्रोऽभिधीयते । **शुचिः** । ‘शुच दीप्तौ । सर्वतः स्वतेजसा दीप्यमानः । यद्वा ।' शुच शोके ' । शत्रूणां शोचयिता दुःखयिता । अत एव **उग्रः** उद्गूर्णबलः **जलाषभेषजः** रोगापनयनेन सुखकरभैषज्यवान् । यद्वा । स्तोतॄणां दुःखरूपसंसारोच्छेदेन सुखकारिभिषग्रूपः ।  ‘ प्रथमो दैव्यो भिषक् ' इत्यादिश्रुतिभिरस्य भिषक्त्वं श्रूयते । तादृशः **एकः** रुद्रः **तिग्मं** तीक्ष्णधारम् **आयुधम्** । आयुध्यति संप्रहरति शत्रूननेनेत्यायुधं पिनाकः । तं स्वकीये **हस्ते** **बिभर्ति** ॥