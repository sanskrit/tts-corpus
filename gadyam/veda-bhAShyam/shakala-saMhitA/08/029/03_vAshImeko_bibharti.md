+++
title = "003"
devataa = "विश्वेदेवाः"
RShiH = "मनुर्वैवस्वतः कश्यपो वा मारीचः"
ChandaH = "द्विपदा विराट्"

+++


**देवेषु** **अन्तः** देवानां मध्ये द्योतमानः **निध्रुविः** निश्चले स्थाने वर्तमानः । यद्वा । नितरां गमनमस्यास्तीति निध्रुविः सर्वदा गच्छन् । अथवा संग्रामेषु शत्रूणां पुरतोऽतिशयेन स्थैर्यवान् । एतादृशः **एकः** त्वष्टृनामको देवः **आयसीम्** अयोमयधारां **वाशीम्** । ‘ वाशृ शब्दे '। शब्दयत्याक्रन्दयति शत्रूननयेति वाशी तक्षणसाधनं कुठारः । तं स्वकीये **हस्ते** बिभर्ति धारयति ॥