+++
title = "008"
devataa = "विश्वेदेवाः"
RShiH = "मनुर्वैवस्वतः कश्यपो वा मारीचः"
ChandaH = "द्विपदा विराट्"

+++


एकया सह इति लिङ्गादश्विनावभिधीयेते । **द्वा** द्वौ द्वित्वसंख्योपेतावश्विनौ **विभिः** । वी गत्यादिषु । क्विप् । छान्दसो ह्रस्वः । गमनसाधनैरश्वैः **चरतः** संचरेते। किंच इमावश्विनौ **एकया** सूर्याख्यया ताभ्यां स्वयंवृतया स्त्रिया **सह** **प्र** **वसतः** प्रवासं सर्वत्र गमनं कुरुतः । प्रवासे दृष्टान्तः । **प्रवासेव** । यथा प्रवासिनौ द्वौ पुरुषौ एकया स्त्रिया सह प्रवसतस्तद्वत् ॥