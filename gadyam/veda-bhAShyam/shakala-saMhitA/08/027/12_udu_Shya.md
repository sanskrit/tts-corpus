+++
title = "012"
devataa = "विश्वेदेवाः"
RShiH = "मनुर्वैवस्वतः"
ChandaH = "सतो बृहती"

+++


हे सुप्रणीतयः । शोभनप्रणीतिः स्तुतिः । शोभनप्रणयनाः शोभनस्तुतयो मरुतः **वः** युष्माकं मध्ये **ऊर्ध्वः** ऊर्ध्वं गन्ता **वरेण्यः** सर्वैर्वरणीयः संभजनीयः सः **सविता** सर्वस्य स्वकर्मणि प्रेरक एतन्नामकः स देवो यदा **उत्** **अस्थात्** स्वतेजसोद्गतोऽभूत् तदा **अर्थिनः** **द्विपादः** पादद्वययुक्ताः पुरुषाः **चतुष्पादः** पादचतुष्टययुक्ता अश्वादयः **पतयिष्णवः** पतनशीलाः पक्षिणश्च **नि** **अविश्रन्** स्वस्वकार्येषु निविशन्ते । सूर्य उदिते केचन पुरुषा अग्निहोत्रादिकं कुर्वन्ति केचन देवताविषयं स्तोत्रं कुर्वते । पश्वादयस्तृणादिभक्षणार्थं सर्वत्र संचरन्ति । न्यविश्रन् । निपूर्वाद्विशतेर्लङि व्यत्ययेन परस्मैपदम् । ‘बहुलं छन्दसि ' इति रुडागमः ॥
पञ्चमेऽहनि प्रउगशस्त्रे ‘देवदेवम्' इति वैश्वदेवस्तृचः । सूत्रितं च-- देवंदेवं बृहदु गायिषे वचः' (आश्व. श्रौ. ७. १२) इति ॥