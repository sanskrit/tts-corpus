+++
title = "014"
devataa = "विश्वेदेवाः"
RShiH = "मनुर्वैवस्वतः"
ChandaH = "सतो बृहती"

+++


**समन्यवः** समानमनसः यद्वा संग्रामेषु शत्रुहननार्थं समानक्रोधयुक्ताः **विश्वे** सर्व एव **देवासो** **हि** **ष्म** मरुदादयो देवाः खलु **मनवे** एतान्नामकाय ऋषये मह्यं **साकं** सह युगपदेव **सरातयः** धनादिदानेन सहिताः भवन्तु । पुनरपि प्रार्थ्यते । **ते** देवाः नः अस्माकम् **अद्य** अस्मिन् दिने **अपरं** च किं बहुना सर्वेषु दिवसेषु धनदातारो भवन्तु। न केवलमस्माकमेव किंतु  **तुचे** । तुमि(तुगि)त्यपत्यनाम। तुजि पिजि हिंसादाननिकेतनेषु'। तोजयति हिनस्ति पितुर्दुःखादिकमिति तुक् पुत्रः । तस्मै **नः** अस्माकं पुत्राय **वरिवोविदः** वरणीयस्य धनस्य लम्भयितारः **भवन्तु** ॥