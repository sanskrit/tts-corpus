+++
title = "007"
devataa = "विश्वेदेवाः"
RShiH = "मनुर्वैवस्वतः"
ChandaH = "बृहती"

+++


हे वरुण वरुणादयो हे देवाः **वृक्तबर्हिषः** ऋत्विजः **वयम्** **आनुषक्** स्रुगादिष्वनुषक्तं यथा भवति तथा **हितप्रयसः** । प्रीणातीति प्रयोऽन्नम् । तेषु निहितहविष्काः सन्तः **वः** युष्मान् **हवामहे** एतानि हवींष्यादातुमाह्वयामः । कीदृशाः । **सुतसोमासः** अभिषुतसोमाः **इद्धाग्नयः** आहुतिभिः समिद्धाग्नयो वयमाह्वयामः । तत्र दृष्टान्तः । **मनुष्वत्** । मनुर्यथा यज्ञे युष्मानाजुहाव तद्वत् ॥