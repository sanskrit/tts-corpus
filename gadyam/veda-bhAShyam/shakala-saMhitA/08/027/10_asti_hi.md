+++
title = "010"
devataa = "विश्वेदेवाः"
RShiH = "मनुर्वैवस्वतः"
ChandaH = "सतो बृहती"

+++


हे **रिशादसः** रिशतां हिंसतामसितारः **देवासः** देवा द्योतमाना मरुदादयः **वः** युष्माकं **सजात्यम्** **अस्ति** परस्परं समानजातिभावोऽस्ति खलु । किंच **आप्यम्** । आपिर्बन्धुः । तस्य भाव आप्यम् । स्तोतृषु स्तुत्यलक्षणेन संबन्धात् वैवस्वतेन मनुना मया स्तोत्रा सह युष्माकं बन्धुभावः **अस्ति** खलु । ततः **पूर्वस्मै** प्रथमभाविने **सुविताय** । सुष्ठु ईयते सर्वैरागम्यत इति सुवितोऽभ्युदयः । तस्मै **नव्यसे** नवीयसे नवतराय **सुम्नाय** च उभयं **मक्षु** शीघ्रं **नः** अस्माकं **प्र** **वोचत** प्रकर्षेण ब्रूत । अभ्युदयधनानि प्रयच्छतेत्यर्थः ॥ ॥ ३२ ॥