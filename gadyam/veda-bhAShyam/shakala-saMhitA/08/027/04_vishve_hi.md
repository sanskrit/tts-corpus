+++
title = "004"
devataa = "विश्वेदेवाः"
RShiH = "मनुर्वैवस्वतः"
ChandaH = "सतो बृहती"

+++


**विश्ववेदसः** सर्वतो व्याप्तधनाः । बहुधना इत्यर्थः। तादृशाः **रिशादसः** रिशतां हिंसतां शत्रूणामसितार उपक्षपयितारो वा **विश्वे** **हि** **ष्म** सर्वे खलु देवाः **मनवे** । षष्ट्यर्थे चतुर्थी। मनोः **वृधे** वर्धनाथ **भुवन्** भवन्तु । स्तोत्रे मनुष्याय धनं दत्वा तं वर्धयन्तु इत्याशास्ते । ततो हे **विश्ववेदसः** सर्वधनाः सर्वज्ञा वा देवाः **अरिष्टेभिः** परैरहिंसितैः **पायुभिः** पालनैः सह **अवृकम्** । वृकः स्तेनः । तद्रहितम्। बाधारहितमित्यर्थः । तादृशं **छर्दिः** गृहं **नः** अस्मभ्यं **यन्त** प्रयच्छत । शत्रून् हृत्वा गृहेष्वस्माभिः कर्माणि कारयतेत्यर्थः । यन्तेति यमेर्लोटि छान्दसो विकरणस्य लुक् । तस्य तबादेशः । तेनानुनासिकलोपाभावः ॥