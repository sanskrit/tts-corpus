+++
title = "017"
devataa = "विश्वेदेवाः"
RShiH = "मनुर्वैवस्वतः"
ChandaH = "बृहती"

+++


**सः** अर्यमादीनां हविर्दाता मनुष्यः **युधः** । 'युध संप्रहारे । भावे क्विप् । युद्धात् **ऋते** विनापि **विन्दते** धनानि लभते । किंच **सुगेभिः** शोभनगमनैः सुष्ठु गन्तृभिवाश्वैः सह **अध्वनः** मार्गान् । गन्तव्यान् देशानित्यर्थः। तान् **याति** गच्छति। **यं** जनम् अर्यमा सततं गच्छन् **मित्रः** स्तोतॄणां यष्टॄणां च धनप्रदानेन मित्रभूतः **वरुणः** निवारयिता शत्रूणां यद्वा वरणीयः संभजनीय
एतन्नामकाः **सरातयः** समानदानास्त्रयो देवाः **सजोषसः** परस्परं संगताः सन्तः यं हव्यप्रदातारं **त्रायन्ते** स्वरक्षणैः पालयन्ति स धनादीनि विन्दतीत्यन्वयः ॥