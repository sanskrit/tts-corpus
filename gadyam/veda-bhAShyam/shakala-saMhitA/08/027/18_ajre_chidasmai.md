+++
title = "018"
devataa = "विश्वेदेवाः"
RShiH = "मनुर्वैवस्वतः"
ChandaH = "सतो बृहती"

+++


हे देवाः **अज्रे** **चित्** । ‘ज्रि अभिभवे'। परैरनभिभवनीयेऽपि परपुरे **न्यञ्चनं** नितरां गमनम् **अस्मै** मनवे कृणुथ यूयं कुरुत । यद्वा । अज्रे ऋजुगमने प्रस्थे गमनं कुस्त । तथा **दुर्गे** **चित्** अगन्तव्येऽपि स्थले **सुसरणम्** । सृ गतौ' । शोभनगमनम् **आ** समन्तात् कुरुत । एवं सति सा **एषा** **अशनिः** शत्रूणां तदेतदायुधम् **अस्मात्** सर्वतो गन्तुर्मनोः **नु** क्षिप्रं **परः** परस्ताद्भवेत् । पश्चात् **सा** अशनिः अस्रेधन्ती कांश्चिदप्यहिंसती **वि** **नश्यतु** विनष्टा भवेत् ॥