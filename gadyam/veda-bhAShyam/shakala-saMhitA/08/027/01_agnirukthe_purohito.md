+++
title = "001"
devataa = "विश्वेदेवाः"
RShiH = "मनुर्वैवस्वतः"
ChandaH = "बृहती"

+++


मनुः प्रार्थयते । **उक्थे** स्तोत्रशस्त्रात्मके **अध्वरे** हिंसारहितेऽस्मिन् यज्ञे **अग्निः** **पुरोहितः** यज्ञार्थं पुरत उत्तरवेद्यामृत्विग्भिर्निहितोऽभूत् । तथा **ग्रावाणः** च सोमाभिषवार्थं पुरतो निहिताः । **बर्हिः** च पुरतो निहितमासादितम् । एवं सामग्र्यां सत्यां मरुतः एकोनपञ्चाशन्मरुद्गणान् **ब्रह्मणस्पतिं** स्तोत्रस्य पालयितारमेतन्नामकं देवं **देवान्** इन्द्रादींश्च एतान् सर्वान् देवान् **वरेण्यं** वरणीयं भजनीयम् **अवः** रक्षणम् **ऋचा** सूक्तरूपया स्तुत्या **यामि** मनुरहं याचामि। याचतेर्लटि रूपम् । वर्णलोपश्छान्दसः ॥