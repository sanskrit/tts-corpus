+++
title = "016"
devataa = "विश्वेदेवाः"
RShiH = "मनुर्वैवस्वतः"
ChandaH = "सतो बृहती"

+++


हे मरुदादयः **सः** मनुष्यः **क्षयम्**। क्षियन्ति निवसन्त्यत्रेति क्षयो गृहम् । तत् स मनुष्यः **प्र** **तिरते** प्रकर्षेण वर्धयति । तिरतिर्वृद्धिकर्मा । स एव **महीः** महान्ति **इषः** अन्नानि च **वि** वर्धयति **यः** मनुष्यः **वराय** वरणीयाय धनाय तदर्थं **वः** युष्मभ्यं **दाशति** हवींषि प्रयच्छति । धनादिभिर्वर्धयतीत्यन्वयः। किंच **धर्मेणः** । ध्रियते ऋत्विग्भिरिति धर्म कर्म । युष्मद्विषयात् कर्मणः सकाशात् स मनुष्यः **प्रजाभिः** पुत्रपौत्रादिभिः **परि** परितः सर्वतः **प्र** **जायते** प्रकर्षेणाविर्भवति । ‘आत्मा वै पुत्रनामासि' (श. ब्रा. १४. ९. ४. २६) इति श्रुतेः। ततः **अरिष्टः** अन्यैरहिंसितः **सर्वः** युष्माकं हविष्प्रदानात् सकलो जनः **एधते** धनादिभिर्वर्धते ॥ ॥ ३३ ॥