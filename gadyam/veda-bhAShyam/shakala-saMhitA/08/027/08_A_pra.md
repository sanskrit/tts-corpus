+++
title = "008"
devataa = "विश्वेदेवाः"
RShiH = "मनुर्वैवस्वतः"
ChandaH = "सतो बृहती"

+++


हे विश्वे देवाः **प्र** **यात** प्रकर्षेणास्मदीयकर्मण्यागच्छत । हे **मरुतः** हे **विष्णो** स्वबलेन सर्वतो व्याप्तैतन्नामक देव हे **अश्विना** अश्विनौ **पूषन्** । स्तोतॄन् धनादिना पोषयतीति पूषा । एतन्नामक देव मरुदादयो हे देवाः **माकीनया** मामकीनया। अस्मच्छब्दात् ' युष्मदस्मदोः' (पा. सू. ४, ३,१) इति खञ् शैषिकः । एकवचने ' तवकममकौ ' इति ममकादेशः । वर्णलोपश्छन्दसः । मया क्रियमाणया **धिया** स्तुत्या सहास्मद्यज्ञं प्रत्यागच्छत । मरुदादेरामन्त्रितस्य वाक्यभेदादनिघातः । किंच **प्रथमः** देवानां मुख्यः सः **इन्द्रः** च **आ** **यातु** । **वृषा** कामाना सेक्ता **यः** इन्द्रः **सनिष्युभिः** । सनिः संभजनम् । तदात्मन इच्छद्भिः स्तोतृभिः **वृत्रहा** अपामावरकस्य वृत्रासुरस्य हन्तेति **गृणे** स्तूयते ।' गॄ शब्दे' इत्यस्य कर्मणि लिटि छान्दसो विकरणः ॥