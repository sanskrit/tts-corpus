+++
title = "003"
devataa = "विश्वेदेवाः"
RShiH = "मनुर्वैवस्वतः"
ChandaH = "बृहती"

+++


**पूर्व्यः** पुरातनः । पूर्व्यान् पुरातनानिन्द्रादीन् देवान् प्रति क्रियमाणत्वात् यज्ञोऽपि पूर्व्यं इत्युच्यते । तादृशो मुख्यः **नः** अस्मदीयः **अध्वरः** यज्ञः **अग्ना**। ‘सुपां सुलुक्' इति सप्तम्या डादेशः । अग्नौ । अग्निर्देवानां मुख्यत्वात् प्रथममभिहितः । तस्मिन्नग्नौ सर्वेष्वन्येषु **देवेषु** च **सु** सुष्ठु **प्र** **एतु** प्रकर्षेण गच्छतु । देवान् विशिनष्टि। **आदित्येषु** अदितेः पुत्रेष्विन्द्रादिषु **धृतवते** धृतकर्मणि **वरुणे** च **विश्वभानुषु** सर्वतो व्याप्ततेजस्केषु **मरुत्सु** च **प्र** एतु ॥