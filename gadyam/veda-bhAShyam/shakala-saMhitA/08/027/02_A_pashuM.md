+++
title = "002"
devataa = "विश्वेदेवाः"
RShiH = "मनुर्वैवस्वतः"
ChandaH = "सतो बृहती"

+++


पूर्वार्धर्चेऽग्निः संबोध्यते पश्वादिशब्दसद्भावात् । हे अग्ने नोऽस्मदीये यज्ञे पशुम् अग्नीषोमीयं पशुं प्रति **आ** **गासि** आगच्छसि। गाङ् गतौ । व्यत्ययेन परस्मैपदम् । तथा **पृथिवीम्** इदं देवसदनं प्रति किंच **वनस्पतीन्** मथनसाधनानरणिरूपान् वनस्पतीन् प्रति तथा **उषासा** होतव्यत्वेन उषःकालं तथा **नक्तं** यष्टव्यतया रात्रिं च प्रति किंच **ओषधीः** । ‘उष दाहे' अत्र मादनकर्मा । ओषन्ति माद्यन्त्यनेनेत्योषः सोमः । स धीयते निधीयते येष्वित्योषधयो ग्रावाणः । तान् प्रत्यागच्छसि । यद्वा । ओषध्यः फलपाकान्ता लताः । ताः प्रत्यायाहि। अथवा हे स्तोतः पश्वादीन्
आ गासि समन्तात् स्तुहि । ‘कै गै शब्दे' इति धातुः । ततो हे **वसवः** वासयितारः **विश्ववेदसः** सर्वधनाः सर्वज्ञाना वा हे **विश्वे** सर्वेऽपि देवाः **नः** अस्मदीयानां कर्मणां **प्रावितारः** **भूत** । अनेनाग्निना सह यूयं प्रकर्षेण रक्षका भवत ॥