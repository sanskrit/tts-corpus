+++
title = "013"
devataa = "अश्विनौ"
RShiH = "विश्वमना वैयश्वः व्यश्वो वाङ्गिरसः"
ChandaH = "उष्णिक्"

+++


अथ पूर्वोऽर्धर्चः परोक्षकृतः । **यः** मनुष्यः **वां** युवयोः **यज्ञेभिः** यजनैः पूजनैः यद्वा युष्मद्विषयैर्यागैः **आवृतः** परिवृतो भवति । तत्र दृष्टान्तः । अधिवस्त्रा उपरिनिहितवस्त्रा **वधू:** अन्येन वस्त्रेण यथाच्छादिता भवति तथावृतो यदा भवति तदा **सपर्यन्ता** अभीष्टप्रदानेन तं परिचरन्तौ **अश्विना** अश्विनौ भवन्तौ तं मनुष्यं **शुभे** **चक्राते** मङ्गले धने कृतवन्तौ । तं धनादियुक्तमकार्ष्टमित्यर्थः । यो युवाभ्यां हवींषि प्रयच्छति तं धनादियुक्तं कुरुतमित्यर्थः ॥