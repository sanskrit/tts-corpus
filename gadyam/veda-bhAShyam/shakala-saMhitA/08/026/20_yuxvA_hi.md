+++
title = "020"
devataa = "वायुः"
RShiH = "विश्वमना वैयश्वः व्यश्वो वाङ्गिरसः"
ChandaH = "अनुष्टुप्"

+++


एतदाद्या वायव्यः । हे वायो **रथसहा** रथसहौ रथवहनसमर्थावश्वौ । हिरवधारणे । **त्वम्** एव **युक्ष्व** संयोजय । हे **वसो** वासयितः शत्रूणां **पोष्या** पोष्यौ कण्ठेषु करतलास्फालनैराश्वास्य पोषणीयौ तावश्वौ **युवस्व** संग्रामेषु शत्रुवधार्थं मिश्रय । यद्वा । अस्मद्यज्ञेषु संमिश्रय । ताभ्यां युक्तः सन् यज्ञं प्रत्यागच्छेत्यर्थः । हे **वायो** **आत्** अनन्तरं **नः** अस्मदीयं **मधु** मदकरं सोमं त्वं पिब । अत एव **अस्माकं** यज्ञेषु **सवना** त्रिषु सवनेषु **आ** **गहि** सोमपानार्थमागच्छ ॥ ॥ २९ ॥