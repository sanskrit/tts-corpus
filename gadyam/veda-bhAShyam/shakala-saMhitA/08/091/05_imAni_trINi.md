+++
title = "005"
devataa = "इन्द्रः"
RShiH = "अपालात्रेयी"
ChandaH = "अनुष्टुप्"

+++


इन्द्रेण किं कामयसे तद्दास्यामीत्युक्ता सा वरमनया प्रार्थयते । हे **इन्द्र** **इमानि** **त्रीणि** विष्टपानि स्थानानि सन्ति । **तानि** त्रीणि स्थानानि **वि** **रोहय** उत्पादय । कानि तानि । **ततस्य** मम पितुः रोमवर्जितं **शिरः** । खलतिमित्यर्थः। तच्चापगमय । रोमशं कुर्वित्यर्थः । **उर्वरां** तस्योषर क्षेत्रं सर्वसस्याढ्यं कुरु । **आत्** अनन्तरं **मे** मम **उपोदरे** उपोदरस्य समीपे यत् **इदं** स्थानम् । गुह्यमित्यर्थः। तच्च त्वग्दोषे सत्यसंजातरोमकम् । तदपि त्वग्दोषपरिहारेण रोमयुक्तं कुरु। एतानि त्रीणि स्थानानि । एषोऽर्थः शाट्यायनके प्रपञ्चेनोक्तः- ‘ तामब्रवीदपाले किं कामयसीति । साब्रवीदिमानि त्रीणि विष्टपेति खलतिर्हास्यै पिता स तं हाखलतिं चकारोर्वरा हास्य न जज्ञे सो ह जज्ञ उपस्थे हास्यै रोमाणि नासुस्तान्यु ह जज्ञिर इत्यस्योत्तरा भूयसे निर्वचनीयासौ च या नः' इति ॥