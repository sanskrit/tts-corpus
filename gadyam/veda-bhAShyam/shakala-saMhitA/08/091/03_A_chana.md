+++
title = "003"
devataa = "इन्द्रः"
RShiH = "अपालात्रेयी"
ChandaH = "अनुष्टुप्"

+++


पुनरपि सा तमनादृत्याह । हे इन्द्र । **चन** इति निपातसमुदायोऽवधारणार्थे । **त्वा** त्वाम् **आ** **चिकित्सामः** ज्ञातुमिच्छाम एव । इह मार्ग एवागतं **त्वा** त्वां **न** **अधि** **इमसि** नाधिगच्छामः । अत्रापि **चन** इत्यवधारणे । मम गृहमागच्छन्तं त्वामिन्द्र इति न जानीम एवेत्यपाला तमिन्द्रमुक्त्वा स्वास्ये स्थितं सोमं प्रत्याह । हे **इन्दो** क्षरणशील सोम अस्मा आगताय **इन्द्राय** तदर्थं पूर्वं **शनैः** मन्दं मन्दं ततः **शनकैरिव** । कुत्सितार्थेऽकच् । कुत्सितं शनैः शनकैः । क्षिप्रमित्यर्थः । क्षिप्रमेव त्वं **परि** **स्रव** मदीयदंष्ट्राभिरभिषूयमाणः सन् परितः क्षरेति । तथा यज्ञेष्वपि ग्रावभिरभिषूयमाणः सोमः प्रथमं शनैः परिस्रवति ततः शनकैः क्षिप्रमिति तदभिप्रायेणोक्तम् । तत इन्द्र एतद्वाक्यं श्रुत्वा तदानीमेवमभिषुतं सोमं यज्ञस्थानीयादपालामुखादेवाधासीत् । उक्तार्थः शाट्यायनकब्राह्मणे स्पष्टमभ्यधायि- ‘ अनाद्रियमाणैव तमब्रवीदा चन त्वा चिकित्सामोऽधि चन त्वा नेमसीति । पुरा मां सर्वयर्चापाला स्तौतीत्युपपर्यावर्तत शनैरिव शनकैरिवेन्द्रायेन्दो परि स्रवेति ह वा अस्यै मुखात्सोमं निरधयत्सोमपीथ इह वा अस्य भवति य एवं विद्वान् स्त्रीमुपजिघ्रति ' इति ॥