+++
title = "001"
devataa = "इन्द्रः"
RShiH = "अपालात्रेयी"
ChandaH = "पङ्क्तिः"

+++


**वाः** उदकं प्रति **अवायती** स्नानार्थमभ्यवगच्छन्ती **कन्या** अपाला नाम स्त्री **स्रुता** स्रुतौ मार्गे **सोममपि** **अविदत्** अलभत ।  ‘ विद्लृ लाभे' । लतारूपं तं सोमम् **अस्तं** गृहं प्रति **भरन्ती** आहरन्ती सा सोमम् **अब्रवीत्** । हे सोम **त्वा** त्वाम् **इन्द्राय** **सुनवै** मम दन्तैरेवाभिषुणवै । पुनर्हे सोम **त्वा** त्वां **शक्राय** समर्थायेन्द्राय **सुनवै** इदानीमेवाभिषवं करवै । सोमभक्षणकाले दन्तध्वनिं ग्रावध्वनिमिति मत्वेन्द्रस्तामगमत् । एषोऽर्थः शाट्यायनब्राह्मणे स्पष्टमभिहितः ‘ सा तीर्थमभ्यवयन्ती सोमांशुमविन्दत्तं समखादत्तस्यै ह  ग्रावाण इव दन्ता ऊदुः। स इन्द्र आद्रवत् ग्रावाणो वै वदन्तीति । सा तमभिव्याजहार कन्या वारवायती सोममपि स्रुताविददित्यस्यै त इदं ग्रावाण इव दन्ता वदन्तीति विदित्वेन्द्रः पराङावर्तत । तमब्रवीदसौ य एषि वीरक इत्यादिना' इति ॥