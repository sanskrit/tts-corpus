+++
title = "002"
devataa = "इन्द्रः"
RShiH = "अपालात्रेयी"
ChandaH = "पङ्क्तिः"

+++


सा शक्रमब्रवीत् । हे इन्द्र **वीरकः** वीरः समर्थस्त्वं **यः** **असौ** त्वं **विचाकशत्** । ‘काशृ दीप्तौ' । यङ्लुकि शतरि रूपम् । धातोर्ह्रस्वश्छान्दसः । अत्यर्थं दीप्यमानः सन् **गृहंगृहं** यजमानगृहं प्रति सोमपानाय त्वम् **एषि** गच्छसि । अतस्त्वमत्रापि **जम्भसुतं** मम दन्तैरभिषुतम् **इमं** सोमं **पिब** । कीदृशम् । **धानावन्तम्** । धाना भृष्टयवाः । तद्वन्तं **करम्भिणं** सक्तुमन्तम् **अपूपवन्तं** पुरोडाशादिसहितम् **उक्थिनं** स्तोत्रादियुक्तमेतादृशं सोममत्रैव पिबेति । सा सोमेन सह धानादीनावेदयत् स्तोत्रं चाकार्षीदित्यर्थः ॥