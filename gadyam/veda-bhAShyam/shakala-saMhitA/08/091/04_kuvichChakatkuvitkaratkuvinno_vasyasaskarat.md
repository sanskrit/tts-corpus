+++
title = "004"
devataa = "इन्द्रः"
RShiH = "अपालात्रेयी"
ChandaH = "अनुष्टुप्"

+++


सोमं पीतवानिन्द्रोऽस्मानेवं करोत्वित्याह । स इन्द्रः **कुवित्** बहुवारमस्मान् **शकत्** शक्तान् समर्थान् करोतु । किंच **कुवित्** बहु चास्मभ्यं **करत्** करोतु । किंच स एवेन्द्रः **नः** अस्मान् **कुवित्** बहुकृत्वः **वस्यसः** वसीयसोऽतिशयेन वसुमतः करोतु । करोतेः शक्नोतेश्च लेट्यडागमः । इदानीमात्रेय्यहमेवं करिष्यामीति वदति । पूर्वं **कुवित्** बहु **पतिद्विषः** त्वग्दोषात्पतिभिर्भर्तृभिबहुवारं द्विष्टा अत एव **यतीः** पतिभ्यः सकाशादितो गच्छन्त्यो वयं कैश्चिदप्यनूह्यमानाः सत्यः संप्रति **इन्द्रेण** सह **संगमामहै** संगच्छामहै । सर्वत्र पूजार्थे बहुवचनम् । संगमशब्देनेन्द्रोऽपालामचकमतेति ॥