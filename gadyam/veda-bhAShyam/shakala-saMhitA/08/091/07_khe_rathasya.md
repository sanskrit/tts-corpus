+++
title = "007"
devataa = "इन्द्रः"
RShiH = "अपालात्रेयी"
ChandaH = "अनुष्टुप्"

+++


अनयापालां सूर्यसदृशप्रभामकरोदित्याह । हे **शतक्रतो** हे शतसंख्याकयज्ञ बहुविधप्रज्ञ वा हे **इन्द्र** **रथस्य** स्वकीयस्य **खे** पृथुतरे छिद्रे तथा **अनसः** शकटस्य **खे** तदपेक्षयाल्पे छिद्रे **युगस्य** **खे** चाल्पतरे सूक्ष्मे छिद्रे रथशकटयुगानां छिद्रेषु त्वग्दोषपरिहाराय **त्रिः** त्रिवारं निष्कर्षणेन **पूत्वी** शोधयित्वा ततः अपालाम् एतन्नामिकामत्रिसुतां ब्रह्मवादिनीं **सूर्यत्वचं** सूर्यसमानत्वचम् **अकृणोः** अकरोः । कल्याणतमरूपभाजमकरोरित्यर्थः शाट्यायनकब्राह्मणे स्पष्टमभिहितः- ‘ तां खे रथस्यात्यबृहत्सा   गोधाभवत्तां खेऽनसोऽत्यबृहत्सा संश्लिष्टकाभवत्तदेषाभ्यनूच्यते खे रथस्य खेऽनस इति । तस्यै ह यत्कल्याणतमं रूपाणां तद्रूपमास' इति । त्वग्दोषापनयनाथ अक्षादिद्वारेष्वतिकर्षणमिति। यस्त्वग्दोषदूषितः सन्नेतत्सूक्तं पठति तस्य त्वग्दोषमपगमय्य सूर्यसदृशकान्तिमिन्द्रः करोतीति सूक्तं प्रशस्यते ॥ ॥ १४ ॥