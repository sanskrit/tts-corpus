+++
title = "001"
devataa = "ईज्यास्तवो यजमानप्रशंसा च"
RShiH = "मनुर्वैवस्वतः"
ChandaH = "गायत्री"

+++


**यः** यजमानः सकृत् **यजाति** यागं करोति हविर्भिर्देवान् पूजयति स देवेभ्यो लब्धधनादिकः सन् **यजात** **इत्** पुनरभीष्टप्राप्तये देवेभ्यो हवींषि प्रयच्छत्येव । तथा स एव यजमानः **सुनवच्च** सोमाभिषवं करोति च । स एव **पचाति** **च** पशुपुरोडाशादिकं पचति च । सर्वत्र यजादिषु लेट्यडागमाः । स यजमानः **इन्द्रस्य** **ब्रह्म** ब्रह्माणि । **इत्** अवधारणे । इन्द्रसंबन्धीनि स्तोत्राण्येव **चाकनत्** पुनःपुनः कामयते । कनतेः कान्त्यर्थात् यङ्लुकि अभ्यासत्वं छान्दसम् । ततो लेट्यडागमः । अत्र यागे यजमानो धनादि लभत इति यज्ञप्रशंसा । स एव दृष्टफलः सन् सोमाभिषवादीन् करोतीति यजमानप्रशंसा ॥