+++
title = "003"
devataa = "ईज्यास्तवो यजमानप्रशंसा च"
RShiH = "मनुर्वैवस्वतः"
ChandaH = "गायत्री"

+++


**तस्य** देवान् पूजयतो यजमानस्य **देवजूतः** देवैरिन्द्रादिभिः प्रेरितः **द्युमान्** दीप्तिमान् **रथः** रंहणशीलः स्यन्दनो देवानां हविष्प्रदानरूपेण यज्ञेन **असत्** भवति आगच्छति । ततस्तेन रथेन **अमित्रिया** अमित्रियान् शत्रुभिः कृतान् **विश्वा** सर्वान् बाधान् **वन्वन्** । 'वनोतिर्हिंसाकर्मा ' इति यास्कः । हिंसन् **सः** एव **शूशुवत्** पुत्रादिभिर्धनैश्च वर्धते । अत्र येन मे रथो बाधाभावश्चाभूदिति यागप्रशंसा येन सम्यगिष्टदेवा रथं दत्तवन्त इति यजमानप्रशंसा ॥