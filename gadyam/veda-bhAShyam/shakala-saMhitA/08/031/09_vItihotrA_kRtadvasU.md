+++
title = "009"
devataa = "दंपती"
RShiH = "मनुर्वैवस्वतः"
ChandaH = "अनुष्टुप्"

+++


**वीतिहोत्रा** वीतिहोत्रौ । वीतिः प्रियकरो होत्रा यज्ञो ययोस्तौ । अनेन यज्ञेन तयोः सुखादिकं संभवति । तादृशौ । यद्वा । वीतिः कान्त्यर्थः । होत्रेति वाङ्नाम । अस्मद्विषयां स्तुतिं कुरुतमिति पृथक्पृथग्देवैः काम्यमानस्तुती । अत एव **कं** सुखप्रदं हवीरूपमन्नं **दशस्यन्ता** देवेभ्यः प्रयच्छन्तौ **कृतद्वसू** । तकारोपजनश्छान्दसः । याचमानकृतधनौ । पात्रेषूपयुक्तधनावित्यर्थः । एवंविधौ दंपती **अमृताय** अमरणाय संतानाभिवृद्धये **रोमशं** रोमवन्तं वृषणम् **ऊधः** योनिं च **सं** **हतः** संयोजयत इति मैथुनमनूद्यते । ततः सपुत्रादिकौ तौ **देवेषु** **दुवः** स्तुत्यन्नदानरूपां परिचर्यां **कृणुतः** कुरुतः । पञ्चभिर्दंपती अस्तूयेताम् ॥