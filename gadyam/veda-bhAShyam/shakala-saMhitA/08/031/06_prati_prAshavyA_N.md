+++
title = "006"
devataa = "दंपती"
RShiH = "मनुर्वैवस्वतः"
ChandaH = "गायत्री"

+++


तौ देवेभ्यो हविषां दातारौ दंपती **प्राशव्यान्** । ' अश भोजने '। प्रपूर्वस्यास्यौणादिको भाव उण्प्रत्ययः । प्राशुर्भक्षणम् । तस्मै साधून् हितान् वा अन्नादीन् **प्रति** **इतः** प्रतिगच्छतः । यद्वा । प्राशितव्यान् । अत्र वर्णलोपः । तावेव **सम्यञ्चा** सम्यञ्चौ समीचीनौ संगतौ **बर्हिः** यज्ञम् **आशाते** आनशाते । तत्र द्रव्यैर्व्याप्नुतः । तस्मात् तौ यष्टारौ भार्यापती **वाजेषु** देवैर्दत्तेष्वन्नेषु **न** **वायतः** । वयतिर्गत्यर्थः । न गच्छतः । सर्वदान्नसहितौ तिष्ठेतामित्यर्थः ॥