+++
title = "007"
devataa = "दंपती"
RShiH = "मनुर्वैवस्वतः"
ChandaH = "गायत्री"

+++


एतौ दंपती **देवानाम्** इन्द्रादीनां **न** **अपि** **ह्नुतः** अपलापं न कुरुतः । अपिह्नवोऽपलापः । देवेभ्यो हविः प्रदास्याम इति प्रतिज्ञाय पुनरदानमपलापः । ‘ ह्नुङ् अपनये '। कथं नापलपन्तीत्यवसीयते । तदाह । **सुमतिं** युष्मदीयां शोभनां मतिं **न** जुगुक्षतः जुघुक्षतः न संवरीतुमिच्छतः । संवारणमाच्छादनम् । न छादयत इत्यर्थः । किंतु स्तुतिं कुरुतः ।  ‘ गुहू संवरणे '। सनिग्रहगुहोश्च । (पा. सू. ७. २. १२ ) इति इट्प्रतिषेधः । ढत्वषत्वभावौ । संहिताकाले भष्भावो नास्ति छान्दसत्वात् । किंच **बृहत्** देवेभ्यो दीयमानत्वात् महत् **श्रवः** । श्रव इत्यन्ननाम । महदन्नं **विवासतः** युष्मभ्यं प्रयच्छतः । विवासतिः परिचरणकर्मा । दानमपि च परिचरणमेव । देवैर्दत्तमन्नं घृतादिभिर्मिश्रीकृत्य पुनःपुनर्यजत इत्यर्थः॥