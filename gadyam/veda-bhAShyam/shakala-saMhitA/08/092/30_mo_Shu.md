+++
title = "030"
devataa = "इन्द्रः"
RShiH = "श्रुतकक्षः सुकक्षो वा"
ChandaH = "गायत्री"

+++


हे **वाजानां** **पते** अन्नानां पते बलानां वा हे इन्द्र **तन्द्रयुः** निष्कारणं निवृत्तकर्मवत्त्वादालस्ययुक्तः **ब्रह्मेव** ब्राह्मण इव ।  ‘ अथापि तद्वदर्थे भाष्यते' (निरु. ६. ३१ ) इति यास्कोक्तमनुसृत्य तन्द्रयुक्त इत्युक्तम् । अथवा यागादिकर्मपरित्यागेनालस्यमिच्छन्नास्तिको ब्राह्मण इव त्वं **मो** **षु** **भुवः** सुष्ठु मा भवः । सर्वदास्मत्कर्मान्वितो भवेत्याशासनम् । तदेवाह । **सुतस्य** अभिषुतस्य ततः **गोमतः** गव्येन क्षीरेण दध्ना वा मिश्रणवतः सोमस्य पानेन **मत्स्व** माद्य हृष्टो भव ॥