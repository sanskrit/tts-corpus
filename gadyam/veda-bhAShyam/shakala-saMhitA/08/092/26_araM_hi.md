+++
title = "026"
devataa = "इन्द्रः"
RShiH = "श्रुतकक्षः सुकक्षो वा"
ChandaH = "गायत्री"

+++


हे **इन्द्र** **सुतेषु** अभिषुतेषु **नः** अस्मदीयेषु **सोमेषु** । **हि** **ष्म** इत्यवधारणे । त्वमेव तेषां पाने अलं पर्याप्तः **भूषसि** भवसि । यद्वा। सोमेष्वभिषुतेषु सत्सु नोऽस्माकं पर्याप्तं धनं भूषसि । ‘भू प्राप्तौ । त्वं प्रापय । तथा भवति हे **शक्र** समर्थेन्द्र **दावने** धनादिकस्य दात्रे **ते** तुभ्यमस्माभिर्दीयमानाः सोमाः **अरम्** अलं पर्याप्ता भवन्तु ॥ ॥ १९ ॥