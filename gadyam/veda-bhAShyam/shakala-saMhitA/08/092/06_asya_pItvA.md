+++
title = "006"
devataa = "इन्द्रः"
RShiH = "श्रुतकक्षः सुकक्षो वा"
ChandaH = "गायत्री"

+++


**देवः** द्योतमान इन्द्रः **अस्य** अस्माभिर्दीयमानस्य सोमस्य **मदानां** मदकरान् रसान् **पीत्वा** पानं कृत्वा । यद्वा । अस्यैतं सोमं पीत्वा तथा मदानां मदसाधनादीनि भक्षयित्वा । **देवस्य** ग्रहेषु शोभमानस्य यद्वा देवनशीलस्य देवैः काम्यमानस्य सोमस्य पानजातेन **ओजसा** बलेन **विश्वा** **भुवना** सर्वाणि भुवनानि भूतजातानि **अभि** **भुवत्** अभिभवति । सोमस्य ता मद इन्द्रश्चकार (ऋ. सं. २. १५. २) इत्यादिषु सोमपानमदे सर्वाणि वृत्रहननादिकर्माणि चकारेत्येवमत्रापि सर्वाणि भूताभिभवनादीनि कर्माण्यकार्षीदिति ॥