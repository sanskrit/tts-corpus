+++
title = "021"
devataa = "इन्द्रः"
RShiH = "श्रुतकक्षः सुकक्षो वा"
ChandaH = "गायत्री"

+++


हे देवासः देवा इन्द्रादयः **त्रिकद्रुकेषु** आभिप्लविकेष्वहःसु । ज्योतिर्गौरायुरिति त्रिकद्रुकाः । तेषु **चेतनम्** । 'चिती संज्ञाने'। चेतन्ति जानन्त्यनेन स्वर्गादिकमिति चेतनः । ज्ञानसाधनं **यज्ञम्** **अत्नत** अतन्वत स्वैः स्वैः कर्मभिः पालनैश्च विस्तारितवन्तः ।  ‘ तनु विस्तारे'। लङि ‘बहुलं छन्दसि' इति विकरणस्य लुक्। तनिपत्योश्छन्दसि' इत्युपधालोपः। **तमित्** तमेवास्मदीयं यज्ञं नः अस्माकं **गिरः** स्तुतिलक्षणा वाचः **वर्धन्तु** वर्धयन्तु ॥