+++
title = "032"
devataa = "इन्द्रः"
RShiH = "श्रुतकक्षः सुकक्षो वा"
ChandaH = "गायत्री"

+++


हे **इन्द्र** **त्वयेत्** । इदवधारणे । त्वयैव **युजा** सहायेन **स्पृधः** स्पर्धमानाञ्छत्रून् **वयं** **प्रति** **ब्रुवीमहि** निराकुर्वीमहि । प्रतिवचनं निराकरणम् । उत्तरार्धेनेन्द्रसाहाय्यमेव प्रतिपादयति । हे इन्द्र **त्वमस्माकं** भवसि स्तुत्यस्तोतृयष्टृयष्टव्यतया त्वमस्माकं भवसि वयं **तव** **स्मसि** भवामः । तथारण्यकं- ‘ त्वमिदं सर्वं भवसि तव वयं स्मः त्वमस्माकमसि' इति । तस्मात्त्वया सहायेन शत्रून् हन्यामेति ॥