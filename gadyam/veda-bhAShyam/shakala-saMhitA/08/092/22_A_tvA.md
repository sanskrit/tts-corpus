+++
title = "022"
devataa = "इन्द्रः"
RShiH = "श्रुतकक्षः सुकक्षो वा"
ChandaH = "गायत्री"

+++


हे इन्द्र **इन्दवः** स्रवन्तोऽस्माभिर्दीयमानाः सोमाः **त्वा** त्वाम् **आ** **विशन्तु** । सर्वतः प्रविशन्तु । तत्र दृष्टान्तः । **समुद्रमिव** **सिन्धवः** । स्यन्दमाना नद्यः यथा समुद्रं जलाशयं सर्वतः प्रविशन्ति तद्वत् । यत एवं तस्मात् हे **इन्द्र** **त्वां** कश्चिदपि देवो बलेन धनेन वा **न** **अति** **रिच्यते** नातिरिक्तोऽस्ति । सामर्थ्यवांस्त्वत्तोऽधिको नास्तीत्यर्थः ॥