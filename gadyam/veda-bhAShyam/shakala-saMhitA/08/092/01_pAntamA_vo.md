+++
title = "001"
devataa = "इन्द्रः"
RShiH = "श्रुतकक्षः सुकक्षो वा"
ChandaH = "अनुष्टुप्"

+++


हे ऋत्विजः **वः** युष्मदीयम् **अन्धसः** सोमलक्षणमन्नम् **आ** **पान्तम्** आभिमुख्येन पिबन्तम्। **पा** पाने '। छान्दसः शपो लुक् । 'सर्वे विधयश्छन्दसि विकल्पन्ते । इति न लोकाव्यय ' इति षष्ठीप्रतिषेधाभावः । ततोऽन्धसः इत्यस्य कर्तृकर्मणोः' इति षष्ठी'। सोममाभिमुख्येन पिबन्तमेतादृशम् **इन्द्रं** **प्र** **गायत** प्रकर्षेणाभिष्टुत । कीदृशम् । **विश्वसहं** सर्वेषां शत्रूणामभिभवितारं सर्वेषां भूतजातानां वा अत एव **शतक्रतुं** बहुविधप्रज्ञानं बहुविधकर्माणं वा **चर्षणीनां** मनुष्याणां **मंहिष्ठं** धनस्य दातृतमम् । यद्वा । यजमानानां यष्टव्यत्वेन पूजनीयमिन्द्रं गायतेति समन्वयः ॥