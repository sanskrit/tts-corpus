+++
title = "018"
devataa = "इन्द्रः"
RShiH = "श्रुतकक्षः सुकक्षो वा"
ChandaH = "गायत्री"

+++


हे **अद्रिवः** । अद्रिर्वज्रः । तद्वन् हे **सत्य** यथार्थकर्मन् **सोमपाः** सोमस्य पातः **दस्म** दर्शनीय यद्वा शत्रूणामुपक्षपयितरिन्द्र **विश्वासु** **कृष्टिषु** सर्वेषु सोमस्य दातृषु यजमानेषु **त्वादत्तः** त्वया दत्तः **ते** त्वदीयः **यः** रयिरस्ति तं **विद्म** **हि** । यष्टारो वयमपि जानीम एव । यद्वा । हे इन्द्र सर्वेषु यष्टृषु मध्ये वयं ते त्वदीयमेव नान्यदीयमिति तं सोमं जानीम एव यः सोमस्त्वादत्तोऽस्माभिस्त्वदर्थं दीयते । अत्र त्वादेशश्छान्दसः ॥