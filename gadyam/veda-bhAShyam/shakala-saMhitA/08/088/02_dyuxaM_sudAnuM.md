+++
title = "002"
devataa = "इन्द्रः"
RShiH = "नोधाः"
ChandaH = "सतो बृहती"

+++


**द्युक्षं** दीप्तीनां निवासस्थानम् । अतिशयितदीप्तिमित्यर्थः । यद्वा । द्युक्षं दिवि द्युलोके क्षियन्तं निवसन्तम् । **सुदानुं** शोभनदानं **तविषीभिः** बलैः **आवृतम्** आच्छादितम् । आवरणे दृष्टान्तः । **गिरिं** **न** तविषीभिर्बलयुक्तैर्मेघैरावृतं शिलोच्चयमिव स्थितम् । पुनः कीदृशम् । **पुरुभोजसं** सोमादिहविष्प्रदानेन बहुभिर्यजमानैर्भोजयितव्यं यद्वा बहूनां पालयितारमिन्द्रं **क्षुमन्तम्** । **टुक्षु** शब्दे । शब्दवन्तम् । अनेन पुत्रादिकं लक्ष्यते । स्तोत्रादीनि कुर्वाणं **शतिनं** **सहस्रिणं** शतसहस्रसंख्याकधनयुक्तं **गोमन्तं** गवादियुक्तं **वाजम्** अन्नं **मक्षु** शीघ्रम् **ईमहे** याचामहे । यद्वा । पूर्वार्धो वाजविशेषणत्वेन वा योजनीयः । प्रदीप्तं शोभनदानयोग्यं बलादियुक्तं बहुभिः पुत्रमित्रादिभिर्भोक्तव्यं शब्दादियुक्तमन्नमिन्द्रं याचामह इति ॥