+++
title = "001"
devataa = "इन्द्रः"
RShiH = "नोधाः"
ChandaH = "बृहती"

+++


नोधा इन्द्रं स्तौति । हे ऋविग्यजमानाः **दस्मं** दर्शनीयम् **ऋतीषहम्** । ऋतयो बाधकाः शत्रवः । तेषामभिभवितारम् । पुनः कीदृशम् । **वसोः** वासयितुर्दुःखस्य निवासयितुः । यद्वा । वसोः पात्रे निवसतः । तादृशस्य **अन्धसः** सोमलक्षणस्यान्नस्य पानेन **मन्दानं** मन्दमानं मोदमानं **वः** यष्टृयष्टव्यत्वेन युष्मत्संबन्धिनं **तं** तादृशम् **इन्द्रं** **गीर्भिः** स्तुतिलक्षणाभिर्वाग्भिः **अभि** **नवामहे** ।‘नू स्तवने' 'नु शब्दे'। अभिष्टुमः। कुत्रेति। **स्वसरेषु** । अत्र यास्कः- ‘ स्वसराण्यहानि स्वयंसारीण्यपि वा स्वरादित्यो भवति स एनानि सारयति' (निरु. ५. ४ ) इति । सूर्यनेतृकेषु दिवसेषु वयमभिष्टुमः । तत्र दृष्टान्तः । **वत्सं** **न** यथा **धेनवः** नवप्रसूतिका धेनवः स्वसरेषु । सुष्ठ्वस्यन्ते प्रेर्यन्ते गावोऽत्रेति स्वसराणि गोष्ठानि । तेषु वत्समभिलक्ष्य शब्दयन्ति तद्वत् ॥