+++
title = "004"
devataa = "इन्द्रः"
RShiH = "नोधाः"
ChandaH = "सतो बृहती"

+++


हे इन्द्र **क्रत्वा** वृत्रहननादिकर्मणा अपि वा प्रज्ञानेन **शवसा** आत्मीयेन बलेन **योद्धा** शत्रूणां संप्रहारकः **असि** । **उत** अपि च त्वं **दंसना** स्वकीयेन कर्मणा **मज्मना** । मज मुजि शब्दार्थाः' । मजमुजी चेति मजतिः शब्दार्थः । शत्रूणामाक्रोशनसमर्थेन बलेन **विश्वा** **जाता** सर्वाणि भूतजातान्यभिभवसि । उक्तार्थस्य विश्वा जातान्यभ्यस्मि मह्ना' (ऋ. सं. ८. १००, ४ ) इत्यादिष्विन्द्रेणैवोक्तत्वात् । एतादृशं **त्वा** त्वाम् **अर्कः** । ‘अर्च पूजायाम् । अर्चनीयः **अयं** मन्त्रः यद्वार्को देवानामर्चकः पूजकोऽयं स्तोता **ऊतये** स्वरक्षणाय **आ** **ववर्तति** आवर्तयति । आत्माभिमुख्ये करोतीत्यर्थः । वर्ततेर्लेटि बहुलं श्लुरडागमश्च । **यं** त्वां **गोतमाः** गोतमपुत्रा नोधःप्रभृतयः **अजीजनन्** स्वयज्ञे प्रादुरबीभवन् । तं त्वामयं **मन्त्रः** स्तोता वावर्तयति ॥