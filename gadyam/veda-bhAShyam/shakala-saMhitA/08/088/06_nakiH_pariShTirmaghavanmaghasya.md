+++
title = "006"
devataa = "इन्द्रः"
RShiH = "नोधाः"
ChandaH = "सतो बृहती"

+++


हे **मघवन्** धनवन्निन्द्र **ते** तव **मघस्य** मंहनीयस्य धनस्य **परिष्टिः** परिबाधको निरोद्धा **नकिः** न कश्चिदस्ति । **यत्** यदा **दाशुषे** हविर्दत्तवते यजमानाय **दशस्यसि** धनं प्रयच्छसि तदा तस्य निरोधको नास्तीत्यर्थः । तथा सति **चोदिता** धनानां चोदयिता स्तोतृभ्यः प्रेरयिता अत एव **मंहिष्ठः** दातृतमो मंहनीयो वा स त्वम् **अस्माकं** संबन्धि **उचथस्य** स्तोत्रं **वाजसातये** अन्नलाभाय तदर्थं क्रियमाणमिति **बोधि** बुध्यस्व । स्तोत्रेण स्तुतः सन्नस्मभ्यमन्नादिकं प्रयच्छेति शेषः । बोधि ।  ‘ बुध अवबोधने । भौवादिकः । लोटि छान्दसः शपो लुक् । ध्यादेशः ॥ ॥ ११ ॥