+++
title = "010"
devataa = "वाक्"
RShiH = "नेमो भार्गवः"
ChandaH = "त्रिष्टुप्"

+++


**राष्ट्री** राजनशीला **देवानां** **मन्द्रा** मादयित्री' वा **यत्** यदा **वाक्** **अविचेतनानि** विज्ञानरहितानप्रज्ञातानर्थान् **वदन्ती** प्रज्ञापयन्ती **निषसाद** यज्ञे निषीदति तदा **चतस्रः** दिशः प्रति **ऊर्जम्** अन्नं **पयांसि** तत्कारणभूतानि उदकानि **दुदुहे**। **अस्याः** माध्यमिकाया वाचः स्वभूतं यत् **परमं** श्रेष्ठं तत् **क्व** **जगाम** क्व गच्छतीति न दृश्यत इत्यर्थः । तथा च यास्कः - ‘ यद्वाग्वदन्त्यविचेतनान्यविज्ञातानि राष्ट्री देवानां निषसाद मन्द्रा मदना चतस्रोऽनु दिश अर्जं दुदुहे पयांसि क्व स्विदस्याः परमं जगामेति यत्पृथिवीं गच्छतीति वा यदादित्यरश्मयो हरन्तीति वा ' (निरु. ११. २८) इति ॥