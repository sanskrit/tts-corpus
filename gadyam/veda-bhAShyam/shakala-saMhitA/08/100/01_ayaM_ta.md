+++
title = "001"
devataa = "इन्द्रः"
RShiH = "नेमो भार्गवः"
ChandaH = "त्रिष्टुप्"

+++


हे **इन्द्र** **ते** तव **पुरस्तात्** अग्रतः **तन्वा** पुत्रेण सह **अयम्** अहम् **एमि**। शत्रूनभिभवितुं गच्छामि । तवाग्रतो गच्छन्तं मां **विश्वे** **देवाः** त्वया सह **पश्चात्** **अभि** **यन्ति** अभिगच्छन्ति । **यदा** त्वं **मह्यं** भार्गवाय नेमाय **भागं** शत्रुषु स्थितं भागं **दीधरः** धारयसि **आदित्** अनन्तरमेव **मया** सह मच्छत्रूञ्जेतुं **वीर्याणि** पौरुषाणि **कृणवः** कुरु । यदि शत्रुषु स्थितं धनं मह्यं दित्ससि तर्हि शत्रुजयार्थं गच्छतः सपुत्रस्य मम साहाय्यं कुर्विति भावः ॥