+++
title = "011"
devataa = "वाक्"
RShiH = "नेमो भार्गवः"
ChandaH = "त्रिष्टुप्"

+++


एषा माध्यमिका वाक् सर्वप्राण्यन्तर्गता धर्माभिवादिनी भवतीति विभूतिमुपदर्शयति । यां **देवीं** द्योतमानां माध्यमिकां **वाचं** **देवाः** माध्यमिकाः **अजनयन्त** जनयन्ति **तां** वाचं **विश्वरूपाः** सर्वरूपा व्यक्तवाचोऽव्यक्तवाचश्च **पशवो** **वदन्ति** । तत्पूर्वकत्वाद्वाक्प्रवृत्तेः । **सा** **वाक्** देवी **मन्द्रा** मदना स्तुत्या हर्षयित्री वा वृष्टिप्रदानेनास्मभ्यम् **इषम्** अन्नम् **ऊर्जं** पयोघृतादिरूपं रसं च **दुहाना** क्षरन्ती **धेनुः** धेनुभूता **सुष्टुता** अस्माभिः स्तुता **अस्मान्** नेमान् **उप** **ऐतु** उपगच्छतु । वर्षणायोद्युक्तेत्यर्थः । तथा च यास्कः- ‘ देवीं वाचमजनयन्त देवास्तां विश्वरूपाः पशवो वदन्ति व्यक्तवाचश्चाव्यक्तवाचश्च सा नो मदनान्नं च रसं च दुहाना धेनुर्वागस्मानुपैतु सुष्टुता' (निरु. ११. २९) इति ॥