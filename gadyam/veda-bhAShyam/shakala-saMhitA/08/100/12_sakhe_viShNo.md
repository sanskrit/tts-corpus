+++
title = "012"
devataa = "इन्द्रः"
RShiH = "नेमो भार्गवः"
ChandaH = "त्रिष्टुप्"

+++


हे सखे **विष्णो** त्वं **वितरम्** अत्यन्तं **वि** **क्रमस्व** विक्रमं कुरु । हे **द्यौः** त्वं **वज्राय** वज्रस्य **विष्कभे** विष्कम्भनाय **लोकम्** अवकाशं **देहि** प्रयच्छ । हे विष्णो त्वं चाहं चोभौ आवां **वृत्रम्** असुरं **हनाव** हन्वः । **सिन्धून्** वृत्रावष्टब्धा नदीश्च **रिणचाव** नयावः । तेऽमी **विसृष्टाः** सिन्धवः **इन्द्रस्य** **प्रसवे** **यन्तु** प्रेरणे गच्छन्तु । तमिममर्थं संगृह्य श्लोकैः शौनको दर्शयति--  ‘ त्रीँल्लोकानभिवृत्यैतान् वृत्रस्तस्थौ स्वया त्विषा ॥ तं नाशकद्धन्तुमिन्द्रो' विष्णुमभ्येत्य सोऽब्रवीत् । वृत्रं हनिष्ये तिष्ठस्व विक्रम्याद्य ममान्तिके ॥ उद्यतस्य तु वज्रस्य द्यौर्ददातु ममान्तरम् । तथेति विष्णुस्तच्चक्रे द्यौश्चास्य विवरं ददौ ॥ तदेतदखिलं प्रोक्तं सखे विष्णो इति त्वृचा' (बृहद्दे.  ६. १२१-१२४ ) इति ॥ ॥ ५ ॥