+++
title = "015"
devataa = "इन्द्रः"
RShiH = "विश्वमना वैयश्वः"
ChandaH = "उष्णिक्"

+++


हे इन्द्र **त्वत्** त्वत्तः **पुरा** पूर्वं **वीरतरः** सामर्थ्यवान् कश्चित् **नहि** **जज्ञे** जातः खलु । **अङ्ग** प्रसिद्धौ। त्वमेव सामर्थ्यवान् जात इत्यर्थः । किंच त्वत्तोऽपि **राया** धनेन समर्थः **नकिः** न कश्चिदस्ति । तथा **एवथा** शत्रपुराणि संग्रामं वा प्रति गमनेन त्वत्तोऽधिकः **न** जातः । यद्वा । एवथा। अव रक्षणादिषु । अकारस्यैकारछान्दसः । औणादिकोऽथप्रत्ययः । शरणागतानां स्तोतॄणां चावनेन त्वत्तोऽधिको नास्ति । किंच **भन्दना** । भन्दतिः स्तुतिकर्मा । स्तुत्या च त्वदधिकः **न** जातः । धनवान् रक्षकः स्तुत्यश्च त्वत्तोऽन्यो न जज्ञ इति ॥ ॥ १७ ॥