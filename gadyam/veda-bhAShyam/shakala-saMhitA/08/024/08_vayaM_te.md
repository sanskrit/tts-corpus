+++
title = "008"
devataa = "इन्द्रः"
RShiH = "विश्वमना वैयश्वः"
ChandaH = "उष्णिक्"

+++


हे वृत्रहन् वृत्रस्य हन्तः **शूर** बलवन् **पुरुहूत** पुरुभिर्बहुभिराह्वातव्येन्द्र **नव्यसः** नवीयसः । ईषसुन ईकारलोपश्छान्दसः। नवतरं **स्पार्हस्य** स्पृहणीयं **राधसः**। 'राध साध संसिद्धौ'। शर्मादेः संसाधकं **ते** त्वदीयम् **अस्य** **वसोः** । ‘ क्रियाग्रहणं कर्तव्यम्' इति वसोः संप्रदानसंज्ञा । ‘ चतुर्थ्यर्थे बहुलं छन्दसि' इति वसोः षष्ठी । त्वदीयमिदं परिदृश्यमानं धनं **वयं** **विद्याम** लभेमहि । ‘ विद्लृ लाभे'। आदादिकः । छान्दसो विकरणस्य लुक् ॥