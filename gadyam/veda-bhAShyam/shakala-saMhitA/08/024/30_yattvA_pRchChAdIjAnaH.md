+++
title = "030"
devataa = "वरोः सौषाम्णस्य दानस्तुतिः"
RShiH = "विश्वमना वैयश्वः"
ChandaH = "अनुष्टुप्"

+++


इदानीमुषसं संबोध्याभिधीयते । हे **कुहयाकृते** स वरुः कुह कुत्र तिष्ठतीत्येतदिच्छया अभिलक्षणप्रवृत्तैर्जिज्ञासुभिः पुरस्कृते । कुहशब्दात् क्यच् । एतादृशे हे उषः **त्वा** त्वां **यत्** यदा कश्चित् **पृच्छात्** पृच्छति **ईजानः** इष्टवान् वरुः **कुहया** क्व तिष्ठतीति यदा पृच्छति तदानीम् **अपश्रितः** सर्वैराश्रितः । यद्वा । विवृतद्वारः । यदा याचमाना आगच्छन्ति तदा दौवारिका ने प्रतिबध्नन्तीत्यर्थः । तादृशः **वलः** वरः स्वबलेनावारकः शत्रूणाम् । यद्वा । भिक्षूणां धनादिप्रदानेनावरिता । **एषो** एष वरुः **गोमतीम्** एतन्नामिकां नदीम् । 'कालाध्वनो: ' इति द्वितीया । तस्यास्तीरे **अव** **तिष्ठति** इति तदानीं त्वं कथयसि ॥ ॥ २० ॥