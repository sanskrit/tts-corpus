+++
title = "024"
devataa = "इन्द्रः"
RShiH = "पर्वतः काण्वः"
ChandaH = "उष्णिक्"

+++


**यं** **वज्रिणं** वज्रवन्तमिन्द्रं **रोदसी** द्यावापृथिव्यौ **न** **विविक्तः** न पृथक्कुरुतः स्वसमीपात् पृथक्कर्तुं न शक्नुतः । द्यावापृथिव्यौ व्याप्य य इन्द्रो वर्तत इत्यर्थः ।  ‘ विचिर् पृथग्भावे ' । अन्तरिक्षणि अन्तरा क्षान्तानि द्यावापृथिव्योर्वर्तमानानि गन्धर्वादीनां स्थानानि च यं **न** पृथक्कुर्वन्ति । **अस्य** इन्द्रस्य **अमादित्** । अमति रुजति शत्रूननेनेत्यमो बलम् । बलादेव **तित्विषे** सर्वं जगद्दीप्यते । किमर्थम् । **ओजसः** बलस्य संगमाय । यद्वा। ओजःशब्दाद्विहितस्य विनो  ‘ बहुलं छन्दसि' इति लुक् । ओजस्विनो बलवतोऽस्येन्द्रस्येति योज्यम् । समित्युपसर्गः तित्विष इत्यनेन संबध्यते ॥