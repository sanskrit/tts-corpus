+++
title = "011"
devataa = "इन्द्रः"
RShiH = "पर्वतः काण्वः"
ChandaH = "उष्णिक्"

+++


**यज्ञस्य** यष्टव्यस्येन्द्रस्य **गर्भः** गरिता स्तोता। 'गॄ शब्दे'। 'अर्तिगॄभ्यां भन्' । यद्वा । यजेर्भाव एव नङ्प्रत्ययः । यागस्य गर्भो ग्रहीतानुष्ठाता **देवयुः** देवं दानादिगुणयुक्तमिन्द्रमात्मन इच्छन् **आनुषक्** अनुषक्तमानुपूर्व्येण संततं यथा भवति तथा **क्रतुं** प्रज्ञापकं सोमं **पुनीते** दशापवित्रेण शोधयति । इन्द्रपानार्थमिति शेषः । यद्वा । यज्ञस्य गर्भो दीक्षितः । पुनर्वा एतमृत्विजो गर्भं कुर्वन्ति ' (ऐ. ब्रा. १. ३) इत्यादि ब्राह्मणम् । स देवकामः क्रतुं ज्योतिष्टोमादिकमानुषक् । आनुपूर्व्यनामैतत् । यदाह यास्कः- ‘ आनुषगति नामानुपूर्व्यस्य' (निरु. ६. १४) इति । स स्तोता **इन्द्रस्य** । कर्मणि षष्ठी । इन्द्रविषयैः **स्तोमैः** स्तोत्रैः **ववृधे** वर्धते । यद्वा । वृधिना प्रयोज्यव्यापारवाचिना प्रयोजकव्यापारो लक्ष्यते । स्तोमैः स्तोत्रैस्तमिन्द्रं वर्धयति । स च स्तोमैः **मिमीत** **इत्** इन्द्रस्य गुणजातं परिच्छिनत्त्येव । अनुगतार्थो भवतीत्यर्थः ॥