+++
title = "005"
devataa = "इन्द्रः"
RShiH = "पर्वतः काण्वः"
ChandaH = "उष्णिक्"

+++


हे **गिर्वणः** गिरां स्तुतीनां संभक्तः यद्वा स्तुतिभिः संभजनीयेन्द्र **इमं** स्तोमं मया क्रियमाणं **जुषस्व** सेवस्व । स च स्तोमः **समुद्रइव** समुद्रो यथा चन्द्रोदयं प्राप्य **पिन्वते** वर्धते। अभिधेयस्येन्द्रगुणगणस्याधिक्येन तत्प्रतिपादिका स्तुतिरपि विस्तृता भवतीत्यर्थः ॥ पूर्वस्यामृचि ववक्षिथेत्यनेन युक्तो येनेति शब्दोऽत्रापि सामर्थ्यात्तेन संबध्यते । अत एवास्य ‘तिङ्ङतिङः' इति निघाताभावः ॥ हे **इन्द्र** येन स्तोमेन हेतुना **विश्वाभिः** व्याप्ताभिः **ऊतिभिः** रक्षाभिः **ववक्षिथ** वहसि श्रेयांस्यस्मान् प्रापयसि ॥ वहेः सनन्ताल्लिटि  ‘ °अमन्त्रे ' इति निषेधादामभावे थलि लिटि रूपमेतत् ॥ ॥ १ ॥