+++
title = "001"
devataa = "इन्द्रः"
RShiH = "पर्वतः काण्वः"
ChandaH = "उष्णिक्"

+++


हे **इन्द्र** **यः** त्वं **सोमपातमः** अतिशयेन सोमस्य पाता । हे **शविष्ठ** बलवत्तम । शव इति बलनाम । तस्माद्विनन्तादातिशायनिक इष्ठन् । ' विन्मतोलुक् ' । टिलोपः। हे ईदृशेन्द्र तस्य तव सोमपानजनितो यः **मदः** **चेतति** सम्यग्जानाति वृत्रवधादीनि कार्याणि कर्तुम् । य इत्यस्य चेततीत्यनेनापि संबन्धात्  यद्वृत्तान्नित्यम् ' इति तिङ् न निहन्यते । अथवैतदेवं वाक्यम् । हे बलवत्तमेन्द्र सोमपातमः सोमस्य पातृतमो यस्त्वं मदः सोमैर्मादयितव्यस्तर्पणीयः संश्चेतति । पुरुषव्यत्ययः । चेतसि सम्यग्जानासि ।' मदोऽनुपसर्गे ' इति मदेः कर्मण्यप् । **येन** सोमपानजनितेन मदेन **अत्रिणम्** अत्तारं राक्षसादिकं **नि** **हंसि** निहिनस्सि निकृष्टां हिंसां प्रापयसि **तं** मदं तादृङ्मदोपेतं त्वां वा **ईमहे** । याञ्चाकर्मायम् । याचामहे । यद्वा । ई गतौ । देवादिकः । छान्दसो विकरणस्य लुक् । ईयामहे उपगच्छामः । स्तुतिभिः संभजामह इत्यर्थः ॥