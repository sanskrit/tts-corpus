+++
title = "013"
devataa = "इन्द्रः"
RShiH = "पर्वतः काण्वः"
ChandaH = "उष्णिक्"

+++


**विप्राः** मेधाविनः **उक्थवाहसः** उक्थानां शस्त्राणां वोढारः प्रापयितारः **आयवः** मनुष्याः  **यम्** इन्द्रम् **अभिप्रमन्दुः** अभि प्रकर्षेण मादयन्ति ॥ मदेर्व्यत्ययेन परस्मैपदम् ।  ‘ द्विर्वचनप्रकरणे छन्दसि वा ' ( का. ६. १. ८. १) इति वचनात् द्विर्वचनाभावः ॥ तस्येन्द्रस्य **आसनि** आस्ये ।  ‘ पद्दन्' इत्यादिना आस्यशब्दस्य आसन्नादेशः । **घृतं** **न** घृतमिव शुद्धं **पिप्ये** सेचनेन वर्धये । प्यायतेश्छान्दसो लिट् । लिड्यङोश्च' इति पीभावः । किं तत् । हविः। **ऋतस्य** यज्ञस्य संबन्धि **यत्** सोमलक्षणं हविरस्ति तदित्यर्थः ॥