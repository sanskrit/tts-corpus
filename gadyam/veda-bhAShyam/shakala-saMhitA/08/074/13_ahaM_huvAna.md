+++
title = "013"
devataa = "श्रुतर्वण आर्क्षस्य दानस्तुतिः"
RShiH = "गोपवन आत्रेयः"
ChandaH = "अनुष्टुप्"

+++


**अहम्** ऋषिः **हुवानः** हूयमानो यज्ञदिदृक्षार्थं **श्रुतर्वणि** एतन्नाम्नि राजनि **मदच्युति** शत्रूणां मदस्य च्यावयितरि **स्तुकाविनाम्** । स्तुकाविन ऊर्णायवः । स्तुकः केशसंघातः । तद्वतां **शर्धांसीव** उच्छ्रितानि लोमानीव तानि यथा स्पृशन्ति तद्वत् **वृक्षा** वृक्षाणि । वृश्च्यन्त इति वृक्षाः केशाः । तद्वन्ति वृक्षाणि **शीर्षा** शीर्षाणि शिरांसि । केषाम् । **चतुर्णां** श्रुतर्वणा प्रदत्तानामश्वानां शिरांस्युन्मृजामीति शेषः । अथवा वृक्षा वृक्षेण । व्रश्चनसाधनत्वाद्वृक्षो हस्तः । तेनोन्मृजामि ॥