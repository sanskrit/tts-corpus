+++
title = "018"
devataa = "अग्निः"
RShiH = "विश्वमना वैयश्वः"
ChandaH = "उष्णिक्"

+++


हे अग्ने **विश्वे** सर्वे **देवासः** देवाः **सजोषसः** संगताः सन्तः अस्माकं हवींष्यानयतीति विचार्य **त्वा**। हिरवधारणे । त्वामेव **दूतं** हविषां वोढारं दूतम् **अक्रत** अकार्षुः । ततः **देव** द्योतमान हे अग्ने **प्रथमः** देवानां मुख्यभूतस्त्वं **श्रुष्टी** । श्रुष्टीति क्षिप्रनाम । क्षिप्रं **यज्ञियः** देवानां हविर्दातृत्वेन यज्ञार्हः **भुवः** भूयाः ॥