+++
title = "006"
devataa = "इन्द्रः"
RShiH = "नृमेधपुरुमेधौ"
ChandaH = "अनुष्टुप्"

+++


हे इन्द्र यद्यदा त्वमजायथाः **तत्** तदानीं **ते** त्वदर्थं **यज्ञः** अग्निष्टोमादिः **अजायत** सोमपानार्थमभूत् । **उत** अपि च तदानीं **हस्कृतिः** ।  ‘ हसे हसने । हासकारी प्रीत्यर्थं क्रियमाणो हर्षस्य सूचकः **अर्कः** अर्चनीयो मन्त्रोऽप्यजायत । किंच तदा **यज्जातं** भूतजातं **यच्च** **जन्त्वम्** । कृत्यार्थे त्वन्प्रत्ययः । जनितव्यं यत् **विश्वम्** अस्ति **तत्** सर्वम् **अभिभूरसि** स्वमहिम्नाभिभूतवानसि ॥