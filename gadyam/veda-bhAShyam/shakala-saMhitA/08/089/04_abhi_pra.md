+++
title = "004"
devataa = "इन्द्रः"
RShiH = "नृमेधपुरुमेधौ"
ChandaH = "सतो बृहती"

+++


हे **धृषन्मनः** शत्रूणां धर्षणशीलमनस्केन्द्र **ते** तवैव **बृहत्** महत् अतिप्रभूतम् **श्रवः** अन्नम् **असत्** अस्ति । तदन्नं **धृषता** धृष्टेन मनसा युक्तः सन् अस्मभ्यम् **अभि** **प्र** **भर** आभिमुख्येन प्रकर्षेण संपादय । देहीत्यर्थः । हे इन्द्र **मातरः** अस्माकमुत्पादनहेतुत्वान्मातृभूताः । कथमपां मातृत्वम् ।  ‘ अद्भ्यः पृथिवी पृथिव्या ओषधयः' (तै. उ. २. १) इत्यादिश्रुतेः । तादृश्यः **आपः** **जवसा** वेगेन **वि** **अर्षन्तु** विविधं भूमिं प्रति गच्छन्तु । कथमापो गच्छन्तीति चेत्तदाह । **वृत्रम्** अपामावरितारं शत्रुं मेघं **हनः** जहि ताडय । ततो मेघभेदनेनोदकानि विगच्छन्तु । पुनरपि **स्वः** सर्वं भूतजातं **जय** ॥