+++
title = "002"
devataa = "इन्द्रः"
RShiH = "नृमेधपुरुमेधौ"
ChandaH = "सतो बृहती"

+++


**अशस्तिहा** स्तोत्रशंसनरहितानां शत्रूणां हन्ता इन्द्रः **अभिशस्तीः** । ‘शसु हिंसायाम् । अभितो हिंसा येषां ते । तादृशान् । यद्वा । अभिशस्तीः शत्रुकृता हिंसाः । **अपाधमत्** अपागमयत् । **अथ** शत्रुहननानन्तरम् **इन्द्रः** **द्युम्नी** सर्वत्र द्योतमानयशोयुक्तः । यद्वा । तेषां धनापहरणेन धनादिमान् । **आभवत्** सर्वतः प्रसिद्धोऽभवत् । अथोत्तरार्धः प्रत्यक्षकृतः । हे **बृहद्भानो** बृंहणशीलतेजस्क महादीप्ते वा **मरुद्गण** । मरुतां सप्त गणा यस्य सन्ति स तथोक्तः । तादृश हे **इन्द्र** **देवाः** द्योतमानाः सर्वे देवाः **सख्याय** आत्मनः सखिभावाय **ते** त्वां **येमिरे** नियच्छन्ति ।