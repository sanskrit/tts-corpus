+++
title = "003"
devataa = "अश्विनौ"
RShiH = "कृष्णो विश्वको वा कार्ष्णिः"
ChandaH = "जगती"

+++


हे **पुरुभुजा** पुरुभुजौ पुरूणां बहूनां धनादिदानेन भोजयितारौ । यद्वा । बहूनां स्तोतॄणां पालयितारावश्विनौ । **युवम्** । **हि** **ष्म** इत्यवधारणे । युवामेव **इममेधतुम्** । एधतेः ‘एधिवहोश्चतुः' ( उ. सू. १, ७८ ) इति चतुप्रत्ययः । चित्त्वादन्तोदात्तः । इमां धनादिवृद्धिं **विष्णाप्वे** । विष्णोः सर्वेषां देवानां मुख्यत्वात् तद्ग्रहणे सर्वे देवा गृहीता भवन्ति । विष्ण्वादीन् कर्मणा व्याप्नोतीति विष्णापूः । पृषोदरादिः । यद्वा । विष्णुं सर्वग्रहेषु व्याप्तं सोमं दशापवित्रेणापुनातीति । तस्य चतुर्थी विष्णाप्व इति । एतन्नामके मम पुत्रे पौत्रे वा । पुत्राय पौत्राय वा । इमां धनादिवृद्धिं **ददथुः** अदत्तम् । किमर्थम् । **वस्यइष्टये** वसीयसः प्रशस्तधनस्येष्टय इच्छां पूरयितुम् ।' क्रियार्थोपपदस्य । (पा. सू. २. ३. १४ ) इति चतुर्थी । **ता** **वाम्** इति पूर्ववद्वयाख्येयम् ॥