+++
title = "001"
devataa = "अश्विनौ"
RShiH = "कृष्णो विश्वको वा कार्ष्णिः"
ChandaH = "जगती"

+++


हे अश्विनौ **दस्रा** दर्शनीयौ। यद्वा । ‘दसु उपक्षये'। सर्वेषां शत्रूणामुपक्षपयितारौ । **भिषजा** देवानां वैद्यौ । यद्वा भीतीनां त्रासयितारौ। यदा नरा अश्विनौ स्तुवन्ति तदा तौ तेषां भीतिमपनयत इत्यर्थः । पृषोदरादित्वाद्रूपसिद्धिः । तादृशौ अत एव **मयोभुवा** मयसः सुखस्य भावयितारौ **उभा** परस्परं द्वित्वसंख्यापूरकौ **उभा** उभौ द्वौ युवां **दक्षस्य** एतन्नामस्य प्रजापतेः **वचसः** स्तुतेः संबन्धिनौ बभूवथुः । **हि** प्रसिद्धौ । पुरा युवां दक्षेणास्ताविषाथां खलु। **ता** तादृशौ प्रशस्तौ **वां** युवां **विश्वकः** एतन्नामक ऋषिः तनूकृथे। तनोति कुलमिति तनूः पुत्रः । तस्य विष्णाप्वो निमित्तं **हवते** स्तुतिभिराह्वयति । तस्मात् **नः** अस्माकं **सख्या** सख्यानि यष्ट्टयष्टव्यतया जातानि सखित्वानि **मा** **वि** **यौष्टं** मा पृथकुरुतम् । यौतेर्लुङि सिचि रूपम्। किंच युवां **मुमोचतम्** अस्मानागन्तुं रथे स्थित्वाश्वप्रग्रहान्मुञ्चतम् । मुञ्चतेर्लोटि ‘बहुलं छन्दसि' इति शपः श्लुः । अडागमः । अत्र विष्णापूनामानं पुत्रमुद्दिश्य तस्य पिता विश्वको युवामाह्वयतीत्यात्मानमाह । यद्वा । विश्वकस्य पिता कृष्णो नामर्षिर्मम पुत्रो विश्वकः पुत्रार्थं युवामधिह्वयतीति वदति ॥