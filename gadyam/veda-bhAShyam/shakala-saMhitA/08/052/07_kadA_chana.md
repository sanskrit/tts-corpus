+++
title = "007"
devataa = "इन्द्रः"
RShiH = "आयुः काण्वः"
ChandaH = "बृहती"

+++


हे ग्रह कदाचिदपि **प्रयुच्छसि**? न युच्छसि । युच्छ प्रमादे । कस्यां चिदप्यवस्थायां स्वकार्यं प्रति प्रमादं न करोषीत्यर्थः । यागसाधनम् एव स्वकार्यमस्य । 

अत्र धात्व्-अर्थस्य निवृत्तिं प्र-शब्द आचष्टे, यथा प्रस्मरणं प्रस्थानं प्रपूरणमिति । 

यद्वा - किंशब्दोत्र गम्यमानार्थो न प्रयुज्युते । किं कदाचित्त्वं प्रयुछसि प्रमाद्यसि, न खल्व् एतत् सम्भाव्यते - सर्वदावहितत्वाद् इत्यर्थः ।

तद् एवावधानं दर्शयितुमाह - **उभे** खलु **जन्मनी** वर्तमानभविष्यल्लक्षणे **निपासि** नियमेन रक्षसि, ऐहिकादामुष्मिकाच्चानर्थाद्यजमानं रक्षसीत्यर्थः ।

अधुनादित्य-ग्रहम् एव चतुर्थसवनत्वेन रूपयन्नामन्त्रयते  - हे **आदित्य** । 'दित्यदित्यादित्यपत्युत्तरपदाण्ण्यः' । आदित्य-ग्रह **तुरीय** चतुर्थ चतुर्थ-सवनात्मन् । आदित्य-ग्रहम् एव चतुर्थं सवनं रूपयित्वा स्तौति । तृतीय-सवनात् प्रागेवेदं चतुर्थं सवनं सम्पद्यते, यद् इदं तव ग्रहणमिति ।

अस्य च सवनस्य सवनान्तरेभ्यो विशिष्टतामाह - ते तव खल्विदं सवनमिन्द्रियं इन्द्रजूष्टम् । 'इन्द्रियमिन्द्रलिङ्गम्' इत्यादिना निपात्यते । इन्द्रप्रीतिकरमित्यर्थः ।  

पुनश् च सवनं विशिनष्टि - **दिवि** आदित्ये द्यु-लोके वा अमृतत्वेना **तस्थौ** आस्थितम् । नास्मिन् मृतं मरणमस्य वा नास्तीत्यमृतम् अमरणहेतुरित्यर्थः । 'नञो जरमरमित्रमृताः' इत्युत्तरपदाद्युदात्तत्वम् । यद्वा - दिवि हविर्धाने आतस्थौ, इदं सवनं हविर्धान एव समाप्यत इत्यर्थः । 'द्यौर्हविर्धानम्' इति च मन्त्रवर्णः । 'ऊडिदम्' इत्यादिना दिवो विभक्तिरुदात्ता । यद्वा - 'तस्यै चत्वार आदित्या अजायन्त' इति तुरीयादित्योस्त्येव, स एवात्रामन्त्र्यते ॥

इदानीमृषिः सूर्यरूपेणेन्द्रं स्तौति ।  

हे इन्द्र **कदाचन** कदापि त्वं **प्र युच्छसि** प्रमत्तो भवसि । नैव भवसीति कटाक्षः । अहोरात्रं जागरूक एवासीत्यर्थः । 

यतस् त्वम् **उभे जन्मनी** - एकमदितेरिन्द्र-रूपेण जन्म, द्वितीयं ब्रह्म-विद्यातः जगद्-आत्म-रूपेणेति द्वे जनुषी । 

**नि पासि** नितरां पालयसि । न ह्य् असावधानः प्रपञ्चं परमार्थं च उभयं कर्तुं शक्नुयात् कश्चिद् इति भावः । हे **तुरीय** प्रत्यगात्म-रूपेण अवस्था-त्रयातीत हे **आदित्य** अदिति-पुत्र इन्द्र ते तव स्वभूतमिन्द्रियमिन्द्रस्य तव लिङ्गं द्योतकं हवनम् । हूयतेऽस्मिन्निति हवनम् आदित्य-मण्डलम् । 'अग्नौ प्रास्ताहुतिः सम्यगादित्यमुपतिष्ठते ' इति स्मृतेरादित्यमण्डलस्य होमाधिष्ठानत्वं प्रसिद्धम् । 

तादृशं मण्डलम् **अमृतं** मरण-धर्म-रहितं सत् **दिवि** द्युलोके **आ तस्थौ** आभिमुख्येनातिष्ठत् । यस्मात् त्वं जगदात्मासीत्य्-अतस् त्वां हवामह इति पूर्वेणान्वयः ।।