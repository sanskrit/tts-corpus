+++
title = "006"
devataa = "अश्विनौ"
RShiH = "शशकर्णः काण्वः"
ChandaH = "बृहती"

+++


हे **नासत्या** सत्यस्वभावावश्विनौ **यत्** यौ युवां **भुरण्यथः** सर्वं जगत्पोषयथः। ‘भुरण् धारणपोषणयोः' । कण्ड्वादिः । हे **देवा** दानादिगुणयुक्तावश्विनौ । छान्दसः सांहितिको ह्रस्वः । **यद्वा** यौ च युवां **भिषज्यथः** सर्वस्य प्राणिजातस्य भैषज्यं रोगोपशमनं कुरुथः । ‘भिषज् चिकित्सायाम् । अयमपि कण्ड्वादिः । तौ **वां** युवाम् **अयं** वत्सः स्तोता **मतिभिः** मननीयैः केवलैः स्तोत्रैः **न** **विन्धते** न विन्दते न लभते । वर्णविकारश्छान्दसः। कुत इति चेत् उच्यते । **हविष्मन्तं** हविर्भिर्युक्तं स्तोतारं **हि** युवां **गच्छथः** । तस्माद्युवां हविर्भिर्युक्तैः स्तोत्रैः प्रसीदथ इति भावः ॥