+++
title = "007"
devataa = "अश्विनौ"
RShiH = "शशकर्णः काण्वः"
ChandaH = "अनुष्टुप्"

+++


हे अश्विनौ यदा युवामागच्छेयाथां तदानीं युवयोः **अश्विनोः** **स्तोमं** स्तोत्रम् **ऋषिः** मन्त्रद्रष्टा **वामया** वननीययोत्कृष्टया बुद्ध्या **नूनम्** अवश्यम् **आ** **चिकेत** अभिजानीयात् । कित ज्ञाने'। छान्दसो लिट् । तथा **मधुमत्तमम्** अतिशयेन मधुरं **सोमं** **घर्मं** प्रवर्ग्यसंबन्धि घर्माख्यं हविश्व **अथर्वणि** अहिंसके अग्नौ । यद्वा । अथर्वा ऋषिः । तेन निर्मथितोऽग्निः उपचारादथर्वेत्युच्यते । अथर्वणा निर्मथनं च त्वामग्ने पुष्करादधि' (ऋ. सं. ६. १६. १३) इत्यादिनिगमान्तरेऽवगम्यते । तस्मिन्नग्नौ **आ** **सिञ्चात्** आसिञ्चेत् प्रक्षिपेत् । अतः शीघ्रमागच्छतमित्यर्थः ॥