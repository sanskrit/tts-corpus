+++
title = "011"
devataa = "अश्विनौ"
RShiH = "शशकर्णः काण्वः"
ChandaH = "विराट्"

+++


हे अश्विनौ **छर्दिष्पौ** । छर्दिरिति गृहनाम । तस्यास्मदीयस्य पालको सन्तौ युवां **यातम्** आगच्छतम् । **उत** अपि च **नः** अस्माकं **परस्पा** परमतिशयेन पालकौ **भूतं** भवतम् । पारस्करादित्वात्सुट् । तथा **जगत्पौ** सर्वस्य जगतो जङ्गमस्य प्राणिजातस्यास्मदीयस्य पालकौ भवतम् । **उत** अपि च **नः** अस्माकं **तनूपा** तनूनां शरीराणां तनयानां वा पालकौ भवतम् । एतत्सर्वार्थं **तोकाय** तोकस्य पुत्रस्य **तनयाय** तनयस्य पौत्रस्य चास्मदीयस्य **वर्तिः** गृहं यातं गच्छतम् ॥