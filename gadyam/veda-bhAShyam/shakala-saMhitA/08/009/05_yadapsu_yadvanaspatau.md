+++
title = "005"
devataa = "अश्विनौ"
RShiH = "शशकर्णः काण्वः"
ChandaH = "ककुप्"

+++


हे **पुरुदंससा** बहुकर्माणावश्विनौ **अप्सु** उदकेषु **यत्** भेषजं **कृतं** युवामकार्ष्टम् । करोतेलुङि **मन्त्रे** घस' इत्यादिना च्लेर्लुक् । तथा **वनस्पतौ** । वनानां पतिर्वनस्पतिः । पारस्करादित्वात् सुट् ।' उभे वनस्पत्यादिषु' इति पूर्वोत्तरपदयोर्युगपत्प्रकृतिस्वरत्वम् । जातौ चेदमेकवचनम् । वनस्पतिषु वृक्षेषु **यत्** च भेषजं युवामकुरुतम्। **ओषधीषु** । ओषः पाक आसु धीयते इत्योषधयो व्रीह्यादयः ॥ ‘कर्मण्यधिकरणे च ' इति दधातेरधिकरणे किप्रत्ययः। दासीभारादिषु पठितत्वात् पूर्वपदप्रकृतिस्वरत्वम् । ‘ओषधेश्च विभक्तावप्रथमायाम् ' (पा. सू. ६. ३. १३२) इति दीर्घः॥ व्रीह्यादिष्वोषधीषु च **यत्** भेषजं कृतं युवामकार्ष्टम् । हे **अश्विना** अश्विनौ **तेन** सर्वेण भेषजेन **मा** माम् **अविष्टं** रक्षतम् । अवतेर्लोटि “ सिब्बहुलम्' इति बहुलग्रहणात् सिप् । तत इट् ॥ ॥३०॥