+++
title = "004"
devataa = "अश्विनौ"
RShiH = "शशकर्णः काण्वः"
ChandaH = "बृहती"

+++


हे अश्विनौ **वां** युवयोः संबन्धी **अयं** **घर्मः** प्रवर्ग्यं **स्तोमेन** स्तोत्रेण ऋक्सामरूपेण **परि** **षिच्यते** आर्द्रीक्रियते । यथा युवयोस्तृप्तिकरो भवति तथा क्रियत इत्यर्थः । यद्वा । घर्मस्य हविष आधारभूतो महावीरो घर्मः । स स्तोमेन स्तोतव्येन पयसा परि षिच्यते आसिच्यते वां युवयोरर्थम् । अपि च हे **वाजिनीवसू** अन्नवद्धनौ **अयं** **सोमः** तार्तीयसवनिको **मधुमान्** माधुर्यवान् युवाभ्यां दीयते । **येन** युवां **वृत्रम्** आवरकं शत्रुं **चिकेतथः** हन्तव्यतया जानीथः । अयं घर्मः सोमश्चेत्युभयत्रान्वयः ॥