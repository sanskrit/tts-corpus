+++
title = "005"
devataa = "इन्द्रः"
RShiH = "इरिंबिठिः काण्वः"
ChandaH = "गायत्री"

+++


हे इन्द्र **ते** तव **कुक्ष्योः** उदरयोः **आ** **सिञ्चामि** सोमानवनयामि । कुक्षी सोमेन पूरयामीत्यर्थः । इन्द्रस्य हि द्वे उदरे । तथा च श्रूयते ‘ ओभा कुक्षी पृणता वार्त्रघ्नं च माघोनं च ' इति । यद्वा । एकस्यैवोदरस्य सव्यदक्षिणभेदेनोर्ध्वाधोभागभेदेन वा द्वित्वम् । स चासिक्तः सोमो गात्राणि शरीरावयवानि हस्तपादादीनि सर्वाण्यनुक्रमेण **वि** **धावतु** व्याप्नोतु । त्वं च **मधु** मधुरं मया सिच्यमानं सोमं **जिह्वया** रसनेन्द्रियेण **गृभाय** गृहाण ।  ‘ छन्दसि शायजपि ' इति ग्रहं उत्तरस्य श्नः शायजादेशः । 'हृग्रहोर्भः' इति भत्वम् ॥ ॥ २२ ॥