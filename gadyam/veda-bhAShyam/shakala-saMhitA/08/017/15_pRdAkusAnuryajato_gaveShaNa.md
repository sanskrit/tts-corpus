+++
title = "015"
devataa = "इन्द्रः"
RShiH = "इरिंबिठिः काण्वः"
ChandaH = "सतो बृहती"

+++


**पृदाकुसानुः** । पृदाकुः सर्पः । स इव सानुः समुच्छ्रितः । तद्वदुन्नतशिरस्क इत्यर्थः । यद्वा । पृदाकुवत् सानुः संभजनीयः । स यथा बहुभिर्मणिमन्त्रौषधादिभिः संसेव्यो नाल्पैः एवमिन्द्रोऽपि बहुभिः स्तोत्रादिभिर्यत्नैः सेव्य इत्यर्थः । **यजतः** यष्टव्यः गवेषणः गवामेषयिता प्रापयिता एवंगुणको य इन्द्रः **एकः** **सन्** असहायः केवल एव सन् **भूयसः** बहुतराञ्छत्रूनभिभवति **भूर्णिं** भरणशीलम् **अश्वं** व्याप्नुवन्तं तम् **इन्द्रं** **सोमस्य** **पीतये** पानार्थं **पुरः** अस्माकं पुरस्तात् **नयत्** नयति प्रापयति । सामर्थ्यात् स्तोतेति लभ्यते । केन साधनेन । **तुजा** क्षिप्रगामिना **गृभा** ग्रहणसाधनेन स्तोत्रेण । यद्वा । अश्वमिति लुप्तोपममेतत् । यथा वोढारमश्वं दुर्ग्रहं पाशेनानयन्ति एवमुक्तेन प्रकारेण महानुभावमिन्द्रं स्तुत्या स्तोतानयतीत्यर्थः ॥ ॥ २४ ॥