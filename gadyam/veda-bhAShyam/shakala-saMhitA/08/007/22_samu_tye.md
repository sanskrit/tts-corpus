+++
title = "022"
devataa = "मरुतः"
RShiH = "पुनर्वत्सः काण्वः"
ChandaH = "गायत्री"

+++


**त्ये** ते पूर्वोक्तगुणा मरुतः **महतीः** बह्वीः **अपः** वृष्टयुदकानि **समु** **दधुः** संदधति । ओषध्यादिभिः संयोजयन्ति । यद्वा । घर्मकाले सूर्यरश्मिभिराहृता उपरि सम्यग्धारयन्ति ॥ ‘ बृहन्महतोरुपसंख्यानम् ' इति महतः परस्य ङीप उदात्तत्वम् ।' ऊडिदम् ' इत्यादिना अप्शब्दात्परः शस् उदात्तः ॥ तथा **क्षोणी** क्षोण्यौ द्यावापृथिव्यौ च ते मरुतः **सं** दधुः । यथा स्वे स्वे स्थानेऽवतिष्ठेते तथा धारयन्ति । सूत्रात्मना वायुना सर्वं जगद्धार्यते । तथा च श्रूयते - वायुर्वै गोतम तत्सूत्रं वायुना वै गोतम सूत्रेणायं च लोकः सर्वाणि च भूतानि संदृब्धानि भवन्ति ' (बृ. उ. ३. ७. २) इति । तथा **सूर्यं** सर्वस्य प्रेरकमादित्यं चान्तरिक्षे **सं** दधुः सम्यग्धारयन्ति । उशब्दः समुच्चये। ईदृशास्ते मरुतः **वज्रम्** आत्मीयमायुधं **पर्वशः** पर्वणि पर्वणि वृत्रस्य सर्वेष्ववयवसंबन्धिषु हननार्थं **सं** दधुः समयूयुजन् ॥