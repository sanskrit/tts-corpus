+++
title = "013"
devataa = "मरुतः"
RShiH = "पुनर्वत्सः काण्वः"
ChandaH = "गायत्री"

+++


हे **मरुतः** **नः** अस्माकं **रयिं** धनं **दिवः** द्युलोकात् **आ** **इयर्त** आगमयत । 'ऋ गतौ' इत्यस्मादन्तर्भावितण्यर्थात् जौहोत्यादिकाल्लोटि तस्य ‘तप्तनप्तन' इति तबादेशः ।  ‘ अनुदात्ते च' इत्यभ्यस्ताद्युदात्तत्वम् । कीदृशं रयिम् । **मदच्युतं** मदं स्रवन्तं यद्वा शात्रवस्य मदस्य च्यावयितारं **पुरुक्षुं** बहुनिवासं बहुभिः स्तूयमानं वा **विश्वधायसं** विश्वेषां सर्वेषामस्मदीयानां धारणाय पोषणाय पर्याप्तम् ॥