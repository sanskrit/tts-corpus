+++
title = "001"
devataa = "मरुतः"
RShiH = "पुनर्वत्सः काण्वः"
ChandaH = "गायत्री"

+++


हे **मरुतः** मितराविणो मितरोचिनो वा एतत्संज्ञा माध्यमका देवगणाः। पादादित्वात्  ‘ अपादादौ ' इति पर्युदासादाष्टमिकनिघाताभावे षाष्ठिकमामन्त्रिताद्युदात्तत्वम् । **वः** युष्मभ्यं **विप्रः** मेधावी स्तोता **त्रिष्टुभं** त्रिषु सवनेषु प्रशस्यां त्रिभिर्देवैः स्तुतां वा यद्वा त्रिष्टुप्छन्दसा संबद्धां माध्यदिनसवनिकीम् **इषं** सोमलक्षणमन्नं **यत्** यदा **प्र** **अक्षरत्** प्रासिञ्चत् अग्नौ प्राक्षिपत् । यद्वा । त्रिष्टुभं त्रिष्टुप्छन्दस्कं स्तोत्रमिषं सोमं चेति योज्यम् । तदानीं यूयं **पर्वतेषु** पर्ववत्सु शिलोच्चयेषु **वि** **राजथ** । तेन सोमेन लब्धबलाः सन्तो विशेषेण दीप्ता भवथ ॥