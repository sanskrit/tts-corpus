+++
title = "003"
devataa = "इन्द्रः"
RShiH = "नारदः काण्वः"
ChandaH = "उष्णिक्"

+++


**तं** पूर्वोक्तगुणं **शुष्मिणं** बलवन्तम् **इन्द्रं** **वाजसातये** बलानामन्नानां वा सातिर्लाभो यस्मिन् तादृशाय **भराय** संग्रामाय । यद्वा । भ्रियन्ते तस्मिन् हवींषीति भरो यज्ञः । प्रायेण संग्रामनामानि यज्ञनामत्वेन च दृश्यन्ते । भराय यज्ञार्थम् अह्वे आह्वये। ‘लिपिसिचिह्वश्च'  ‘ आत्मनेपदेष्वन्यतरस्याम्' इति ह्वयतेश्छान्दसे लुडि च्लेरादेशः । हे इन्द्र त्वं **सुम्ने** सुखे धने वा लिप्सिते सति **नः** अस्माकम् **अन्तमः** अन्तिकतमः संनिकृष्टतमः **भव**। ‘तमे तादेश्च' इत्यन्तिकशब्दस्य तादिलोपः । तथा **वृधे** वर्धनार्थं च **सखा** समानख्यानो मित्रभूतो भव ॥