+++
title = "002"
devataa = "इन्द्रः"
RShiH = "नारदः काण्वः"
ChandaH = "उष्णिक्"

+++


**सः** इन्द्रः **प्रथमे** प्रथिते विस्तीर्णे मुख्ये वा **व्योमनि** विशेषेण रक्षके **देवानां** **सदने** । सीदत्यस्मिन्निति सदनं स्थानं स्वर्गाख्यम् । तत्र स्थितः सन् **वृधः** यजमानानां वर्धयिता भवति । तथा **सुपारः** सुष्ठु पारयिता प्रारब्धस्य सम्यक्परिसमापयिता **सुश्रवस्तमः** । अतिशयेन शोभनं श्रवोऽन्नं यशो वा यस्य स तथोक्तः। **सं** सम्यक् **अप्सुजित्** अप्सूदकेषु प्राप्येषु सत्सु तद्विघातिनो वृत्रादेर्जेता। यद्वा । आप इत्यन्तरिक्षनाम । अन्तरिक्षे वर्तमानानामसुराणां जेता । तमह्व इत्युत्तरत्र संबन्धः ॥