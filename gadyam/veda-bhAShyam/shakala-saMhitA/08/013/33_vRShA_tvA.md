+++
title = "033"
devataa = "इन्द्रः"
RShiH = "नारदः काण्वः"
ChandaH = "उष्णिक्"

+++


हे **वज्रिन्** वज्रवन्निन्द्र **वृषणं** वृषाणं वर्षितारं त्वां **वृषा** वर्षिता हविषामासेक्ताहं **चित्राभिः** चायनीयाभिर्नानाविधाभिर्वा **ऊतिभिः** तृप्तिकरीभिः स्तुतिभिः **हुवे** आह्वये। **हि** यस्मात्त्वं **प्रतिष्टुतिं** त्वामभिलक्ष्य कृतं स्तोत्रं **ववन्थ** वनसि संभजसि अतस्त्वदीयः **हवः** आह्वानं **वृषा** वर्षिता । यद्वा । हवो ह्वातव्यो वृषा वर्षिता त्वं यस्मात् स्तुतिं वनसि तस्मात्त्वां हुव इत्यर्थः ॥ ॥१३॥