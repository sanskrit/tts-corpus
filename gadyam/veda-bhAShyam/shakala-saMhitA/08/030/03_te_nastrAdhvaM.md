+++
title = "003"
devataa = "विश्वेदेवाः"
RShiH = "मनुर्वैवस्वतः"
ChandaH = "बृहती"

+++


हे देवाः **ते** यूयं **नः** अस्मान् **त्राध्वं** बाधकेभ्यो रक्षोभ्यस्त्रायध्वम् । **ते** यूयम् **अवत** धनादिप्रदानैरस्मान् रक्षत । **ते** एव देवाः **नः** अस्मान् **अधि** **वोचत** अधिकं भवन्तः कर्मकारिणो धनादिमन्तश्च भवन्त्विति यूयं ब्रूत । किंच हे देवाः **मानवात्** । मनुः सर्वेषां पिता । तत आगतात् **पित्र्यात्'** पिता मनुर्यं मार्गं चक्रे तस्मात् **पथः** मार्गात् **नः** अस्मान् **मा** **नैष्ट** मा नयत । अपनयनं मा कुरुतेत्यर्थः । सर्वदा ब्रह्मचर्याग्निहोत्रादिकर्माणि येन मार्गेण भवन्ति तमेवास्मान्नयत । किंतु **दूरं** य एतद्व्यतिरिक्तो विप्रकृष्टमार्गोऽस्ति तस्मात् **अधि** । अधिकमित्यर्थः । अस्मानपनयत ॥