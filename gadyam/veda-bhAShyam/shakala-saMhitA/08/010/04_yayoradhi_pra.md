+++
title = "004"
devataa = "अश्विनौ"
RShiH = "प्रगाथः काण्वः"
ChandaH = "आस्तारपङ्क्तिः"

+++


**ययोः** अश्विनोः **अधि** उपरि **यज्ञाः** ज्योतिष्टोमादयः सर्वे यागाः **प्र** **सन्ति** प्रभवन्ति । छिन्नस्य यज्ञशिरसोऽश्विभ्यां संधानात् । तथा च यज्ञस्य शिरोऽच्छिद्यत' इत्युपक्रम्य तैत्तिरीयकं -- ’तावेतद्यज्ञशिरः प्रत्यधत्तां यदाश्विनो गृह्यते यज्ञस्य निष्कृत्यै ' ( तै. सं. ६. ४. ९. १ ) इति । **असूरे** स्तोतृरहितेऽपि देशे ययोश्च **सूरयः** स्तोतारः सन्ति तावश्विनौ **अध्वरस्य** हिंसाप्रत्यवायरहितस्य **यज्ञस्य** ज्योतिष्टोमादेः **प्रचेतसा** प्रकृष्टं ज्ञातारौ **स्वधाभिः** बलहेतुभिः स्तुतिभिराह्वयामीति शेषः । **या** यावश्विनौ **सोम्यं** सोममयं **मधु** मधुरं सोमरसं **पिबतः** ॥