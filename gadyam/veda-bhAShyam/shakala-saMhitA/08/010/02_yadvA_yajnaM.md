+++
title = "002"
devataa = "अश्विनौ"
RShiH = "प्रगाथः काण्वः"
ChandaH = "मध्येज्योतिः"

+++


हे अश्विनौ **यद्वा** यथा वा येन वा प्रकारेण **मनवे** प्रजापतये यजमानाय **यज्ञं** **संमिमिक्षथुः** संसिक्तवन्तौ युवां कृतवन्तौ **एवेत्** एवमेव **काण्वस्य** कण्वगोत्रस्य मम यज्ञं कर्तुं **बोधतम्** अवगच्छतम् । अपि च **बृहस्पतिं** बृहतां देवानां पतिं देवपुरोहितं **विश्वान्** सर्वान् मित्रादीन् **देवान्** च **इन्द्राविष्णू** च **आशुहेषसा** शीघ्राश्वौ । यद्वा । ‘हेषृ शब्दे'। शीघ्रं सर्वत्र शब्द्यमानौ स्तूयमानौ **अश्विनौ** च **अहं** **हुवे** आह्वये ॥