+++
title = "014"
devataa = "इन्द्रः"
RShiH = "सुकक्षः"
ChandaH = "गायत्री"

+++


**अध** अपि च **अहेः** अहन्तव्यस्य वृत्रासुरस्य **त्विषः** तेजोरूपादुच्छ्वासाद्भीताः यद्वा तस्य प्रभावेन परिगमिताः **विश्वे** सर्वे **देवासः** देवाः **यत्** यदा **वि** **अक्रमुः** विविधं पादविहरणमकुर्वन् । स्वस्थानं परित्यज्यान्यं देशमगच्छन्नित्यर्थः । तदानीं **मृगस्य** । एवं तान् भीषयितुं वृत्रो मृगरूपोऽभवत् । तद्रूपस्य संबन्धि **अमः** सर्वतो गमनशीलं बलं तज्जातं भयं वा **तान्** सर्वान् देवान् **विदत्** अविन्दत् । प्राप्नोदित्यर्थः । तस्यासुरस्येन्द्रो निवारको हन्ताभवदित्युत्तरेण संबन्धः ॥