+++
title = "003"
devataa = "इन्द्रः"
RShiH = "सुकक्षः"
ChandaH = "गायत्री"

+++


**सः** पूर्वोक्तलक्षणः **शिवः** कल्याणतमः **सखा** यष्टृयष्टव्यस्तोतृस्तुत्यलक्षणेन संबन्धेनास्माकं मित्रभूतः एतादृशः **इन्द्रः** **अश्ववत्** अश्वयुक्तं **गोमत्** पश्वादिसहितं **यवमत्** ।  ‘ अयवादिभ्यः' (पा. सू. ८. २. ९) इति प्रतिषेधान्मतुपो वत्वाभावः । यव इति धान्यविशेषः । धान्ययुक्तं धनं **नः** अस्मभ्यं **दोहते** दोग्धु ददातु। तत्र दृष्टान्तः । **उरुधारेव** । दोहनकाले प्रभूतपयोधारा यद्वा बहूनां पोषयित्री गौर्यथा वत्सस्य पयो दोग्धि तथा प्रभूतं धनमस्माकं दोग्धु ददातु । दुहेर्लेट्यडागमः ॥