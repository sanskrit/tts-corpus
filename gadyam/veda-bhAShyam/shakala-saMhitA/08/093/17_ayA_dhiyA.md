+++
title = "017"
devataa = "इन्द्रः"
RShiH = "सुकक्षः"
ChandaH = "गायत्री"

+++


हे **पुरुनामन्** बहुविधशक्रवृत्रहादिनामोपेत । यद्वा । बहुस्तुतिमन् । नामयन्ति स्तुत्यं देवं वशं नयन्तीति नाम स्तोत्रम् । अत एव **पुरुष्टुत** बहुभिरभिष्टुतेन्द्र **सोमेसोमे** अस्मदीयेषु सोमेषु त्वं यदा **आभवः** तेषां पानार्थं समन्तादभवः तदा वयम् **अया** अनया । कीदृश्या । **गव्यया** गा आत्मन इच्छन्त्या **धिया** अनया बुद्ध्या युक्ता भवेम । सोमं पीतवति त्वयि वयं गवादियुक्ता भवेमेत्यर्थः ॥