+++
title = "026"
devataa = "इन्द्रः"
RShiH = "सुकक्षः"
ChandaH = "गायत्री"

+++


ऋषिर्ऋत्विग्यजमानान् प्रत्याह । हे यष्टः **दाशुषे** इन्द्राय हविर्दत्तवते **ते** तुभ्यं **रोचना** रोचनं दीप्यमानं **दक्षं** बलम् **आ** आभिमुख्येन **वि** **दधत्** इन्द्रो विदधातु । यद्वा । रोचनमिति स्वर्गः । देवतेजसा दीप्तं रोचननामानं लोकं विदधातु । तथा **रत्ना** रत्नानि च तुभ्यं करोतु ।' डुधाञ् धारणपोषणयोः'। लेटि ‘घोर्लोपो लेटि वा' (पा. सू. ७. ३. ७० ) इत्याकारलोपः । अडागमः । हे स्तोतारः **स्तोतृभ्यः** इन्द्रविषयस्तोत्रकारिभ्यो युष्मभ्यं च बलरत्नादिकमिन्द्रः कुरुताम्। तस्मात् तम् **इन्द्रं** यूयम् **अर्चत** हविर्भिः स्तुतिभिश्च पूजयत ॥