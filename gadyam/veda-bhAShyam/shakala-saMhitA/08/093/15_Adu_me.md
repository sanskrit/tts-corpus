+++
title = "015"
devataa = "इन्द्रः"
RShiH = "सुकक्षः"
ChandaH = "गायत्री"

+++


**आदु** इत्यवधारणे । देवानां भीत्या सर्वतो गमनानन्तरमेव **मे** स्तोतृस्तुत्यलक्षणेन संबन्धेन मम संबन्ध्ययमिन्द्रः **निवरः** वृत्रासुरस्य निवारयिता हन्ता **भुवत्** अभवत् । ततः **वृत्रहा** वृत्रस्य हन्तेन्द्रः **पौंस्यम्** । पुंसः कर्म पौंस्यम् । यद्वा । स्त्रीपुंसाभ्याम् (पा. सू. ४. १. ८७ ) इति भवार्थे स्रञ्   । नकारस्य यकारो वर्णव्यत्ययेन । पुंसीन्द्रे भवम् । यद्वा । बलनामैतत् । स्वबलम् ॥ **अदिष्ट** तस्य राज्ये दिशति निदधाति । तद्राज्यं स्ववशमकरोदित्यर्थः । ततः प्रभृतीन्द्रः **अजातशत्रुः** अनुत्पन्नशत्रुः **अस्तृतः** संग्रामे परैरहिंसितश्चाभवत् ॥ ॥ २३ ॥