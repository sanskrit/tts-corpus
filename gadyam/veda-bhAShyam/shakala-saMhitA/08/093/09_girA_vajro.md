+++
title = "009"
devataa = "इन्द्रः"
RShiH = "सुकक्षः"
ChandaH = "गायत्री"

+++


**गिरा** स्तुतिलक्षणया वाचा स्तोतृभिः **संभृतः** उत्पादितस्तीक्ष्णीकृतः । तत्र दृष्टान्तः । **वज्रो** **न** । वज्र आयुधम् । तत्कर्तृभिर्निशितधारो यथा भवति तीक्ष्णीक्रियते तद्वत् स्तोतृभिः स्तुत्या संभृतोऽत एव **सबलः** बलसहितस्तस्मात् **अनपच्युतः** परैरप्रच्युतः । अनभिगत इत्यर्थः । तादृशः **ऋष्वः** महान् दीप्यमानो वा **अस्तृतः** युद्धे शत्रुभिरहिंसित इन्द्रः **ववक्षे** स्तोतृभ्यो धनादिकं वोढुमिच्छति ॥