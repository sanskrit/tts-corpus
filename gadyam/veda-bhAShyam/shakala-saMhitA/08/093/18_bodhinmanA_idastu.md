+++
title = "018"
devataa = "इन्द्रः"
RShiH = "सुकक्षः"
ChandaH = "गायत्री"

+++


अयं परोक्षकृतः । **वृत्रहा** वृत्रहन्ता **भूर्यासुतिः** । बहुषु देशेष्विन्द्रार्थं सोम आसूयतेऽभिषूयत इति तादृशः । यद्वा । बहूनि सोमादिहवींषीन्द्रार्थमासूयन्ते हूयन्त इति तादृशः । **बोधिन्मनाः** ।  ‘ बुध अवगमने' । औणादिक इतिप्रत्ययः । यस्य मनः स्तोतॄणामभिमतं बुध्यते जानातीति तथोक्तः । **इत्** अवधारणे। **नः** अस्माकं बोधिन्मना एव **अस्तु** । सर्वदास्मदभीप्सितानि जानात्वेवेत्यर्थः । यद्वा । एतादृश इन्द्रो नोऽस्माकं यज्ञे भवत्विति । ततः **शक्रः** संग्रामे शत्रुहननसमर्थ इन्द्रः **आशिषम्** अस्मदीयां स्तुतिमाशासनं वा **शृणोतु** ॥