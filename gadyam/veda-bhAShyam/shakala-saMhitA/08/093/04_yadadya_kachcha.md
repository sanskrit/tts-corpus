+++
title = "004"
devataa = "इन्द्रः"
RShiH = "सुकक्षः"
ChandaH = "गायत्री"

+++


हे **वृत्रहन्** वृत्रस्यापामावरकस्य मेघस्य हन्तः हे **सूर्य** सूर्यात्मक **इन्द्र** **अद्य** अस्मिन् दिने **यत्** **कच्च** यत्किंचित्पदार्थजातम् **अभि** अभिमुखीकृत्य **उदगाः** ।  ‘ इण् गतौ । उत्पूर्वः । तस्य लुङि गादेशः। स्वतेजसोद्गतः प्रादुर्भूतोऽसि तदा **तत्** **सर्वं** स्थावरजङ्गमात्मकं जगत् **ते** तव **वशे** भवति । त्वदधीनं भवति । उदिते सूर्ये त्वदर्थं प्राक्कर्म कुर्वन्ति जुह्वति च ॥