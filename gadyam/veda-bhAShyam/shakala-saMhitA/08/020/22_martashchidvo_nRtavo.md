+++
title = "022"
devataa = "मरुतः"
RShiH = "सोभरिः काण्वः"
ChandaH = "सतो बृहती"

+++


हे **नृतवः** नृत्यन्तो हे **रुक्मवक्षसः** । रोचमानमाभरणं रुक्मं वक्षसि येषां ते तथोक्ताः । ईदृशा हे **मरुतः** **मर्तश्चित्** मनुष्योऽपि स्तोता **वः** युष्माकं **भ्रातृत्वं** सखित्वम् **आ** आभिमुख्येन **उप** **अयति** उपगच्छति । अतः **नः** अस्मान् मनुष्यान् स्तोतॄन् **अधि** **गात** अधिब्रूत अस्मत्पक्षपातवचना भवत । **हि** यस्मात् **वः** युष्माकम् **आपित्वं** बन्धुत्वं **निध्रुवि** नितरां धारयितव्ये स्तोत्रे यज्ञे वा **सदा** सर्वदा **अस्ति** विद्यते तस्मादित्यर्थः ॥