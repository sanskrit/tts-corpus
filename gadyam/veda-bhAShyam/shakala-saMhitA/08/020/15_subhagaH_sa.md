+++
title = "015"
devataa = "मरुतः"
RShiH = "सोभरिः काण्वः"
ChandaH = "ककुप्"

+++


हे **मरुतः** **वः** युष्माकम् **ऊतिषु** रक्षासु सतीषु **सः** स्तोता **सुभगः** **आस** शोभनधनो भवति । अस्तेश्छान्दसो भूभावाभावः । यद्वा । सुभग आस दीप्यते । **अस** गतिदीप्त्यादानेषु' । कदेति चेत् उच्यते । **पूर्वासु** **व्युष्टिषु** पूर्वेष्वतीतेषु विवासितेषु दिवसेषु । यद्वा । पूर्वास्वागामिनीषु व्युष्टिषूषःसु । उषःकालोपलक्षितेषु दिवसेषु । **उत** अपि च **यः** मनुष्यः स्तोता यष्टा वा **नूनम्** अवश्यम् **असति** युष्माकं भवति । अस्तेः छान्दसः शपो लुगभावः । स सुभग इत्यन्वयः ॥ ॥३८॥