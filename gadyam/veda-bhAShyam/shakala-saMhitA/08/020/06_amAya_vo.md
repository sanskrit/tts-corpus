+++
title = "006"
devataa = "मरुतः"
RShiH = "सोभरिः काण्वः"
ChandaH = "सतो बृहती"

+++


हे **मरुतः** **वः** युष्माकम् **अमाय** बलाय **यातवे** यातुं **द्यौः** द्युलोकः **बृहत्** अन्तरिक्षं विसृज्य **उत्तरा** उद्गततरा **जिहीते** गच्छति । युष्मदागमनाद्भीता सती युष्मदीयमान्तरिक्षं स्थानं परित्यज्योर्ध्वं पलायत इत्यर्थः । **यत्र** यस्मिन्नन्तरिक्षे **बाह्वोजसः** बाह्वोरोजो बलं येषां तादृशाः **नरः** नेतारो मरुतः **त्वक्षांसि** दीप्तान्याभरणानि **तनूषु** आत्मीयेषु शरीरेषु **आ** **देदिशते** आदिष्टानि धृतानि कुर्वन्ति । यद्वा । तनूषु विस्तृतासु मेघस्थास्वप्सु त्वक्षांसि तनूकृतानि तीक्ष्णीकृतान्यायुधानि मेघोद्भेदनाय आ देदिशते पुनःपुनरादिशन्ति । तद्बृहदन्तरिक्षं जिहीत इत्यन्वयः ॥