+++
title = "026"
devataa = "मरुतः"
RShiH = "सोभरिः काण्वः"
ChandaH = "सतो बृहती"

+++


**विश्वं** सर्वं पूर्वोक्तं भेषजं **पश्यन्तः** जानन्तो यूयं **तनूषु** अस्मदीयेषु विषयेषु **आ** **बिभृथ** आहरथ । आहृतेन च **तेन** **नः** अस्मान् **अधि** **वोचत** अधिब्रूत । चिकित्सतेत्यर्थः । अपि च हे **मरुतः** **नः** अस्माकं मध्ये **आतुरस्य** रोगिणः **रपः** । पापनामैतत् । रपसः पापफलस्य रोगस्य **क्षमा** क्षान्तिर्यथा भवति तथा **विह्रुतं** विबाधितमङ्गं **पुनः** **इष्कर्त** निःशेषेण संपूर्णं कुरुत । निसो नलोपश्छान्दसः । करोतेर्लोटि छान्दसो विकरणस्य लुक् । **तप्तनप्तनथनाश्च'** इति तशब्दस्य तबादेशः । अत एवोपसर्गसमुदायो नावगृह्यते ॥ ॥ ४० ॥ ॥ ३ ॥