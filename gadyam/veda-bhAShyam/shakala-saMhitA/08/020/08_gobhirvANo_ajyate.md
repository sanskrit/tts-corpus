+++
title = "008"
devataa = "मरुतः"
RShiH = "सोभरिः काण्वः"
ChandaH = "सतो बृहती"

+++


**सोभरीणाम्** ऋषीणां **गोभिः** शब्दैः स्तुतिलक्षणैः **वाणः** मरुद्वीणा **अज्यते** व्यज्यते प्रकटीक्रियते। कुत्र। **हिरण्यये** **रथे** **कोशे** कोशवद्वेष्टिते मध्यदेशे। यद्वा । गोभिर्गन्तृभिर्गोमातृकैर्वा मरुद्भिर्वाणोऽज्यते व्यज्यते । सोभरीणां ज्ञानायेदृशे रथे वाद्यत इत्यर्थः । अपि च **गोबन्धवः** गोमातृकाः **सुजातासः** शोभनजन्मानः **महान्तः** महानुभावास्ते मरुतः **नः** अस्माकम् **इषे** अन्नाय **भुजे** भोगाय **स्परसे** प्रीत्यै च बलनाय वा **नु** क्षिप्रं भवन्विति शेषः ॥