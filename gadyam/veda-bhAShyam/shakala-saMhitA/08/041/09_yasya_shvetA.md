+++
title = "009"
devataa = "वरुणः"
RShiH = "नाभाकः काण्वः"
ChandaH = "महापङ्क्तिः"

+++


**यस्य** वरुणस्य **अधिक्षितः** अन्तरिक्षेऽधिवसतः **श्वेता** श्वेतानि **विचक्षणा** तेजांसि **तिस्रो** **भूमीः** **त्रिरुत्तराणि** तिसृणामधिस्थितानि भुवनानि **पप्रतुः** प्रथयन्ति । तथा च मन्त्रवर्णः -- ‘ तिस्रो भूमीर्धारयन् त्रीँरुत द्यून् ' ( ऋ. सं. २. २७.८) इति । तस्य **वरुणस्य** **सदः** स्थानं **ध्रुवम्** अचलमिति । किंच **सः** वरुणः **सप्तानां** सिन्धूनाम् इरज्यति ईश्वरो भवति । सिद्धमन्यत् ॥