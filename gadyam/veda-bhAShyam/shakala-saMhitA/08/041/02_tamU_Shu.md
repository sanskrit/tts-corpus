+++
title = "002"
devataa = "वरुणः"
RShiH = "नाभाकः काण्वः"
ChandaH = "महापङ्क्तिः"

+++


**तमु** तमेव वरुणं **समना** समानया **गिरा** स्तुत्या **सु** अभिष्टौमि । **पितॄणां** **मन्मभिः** स्तोमैः **च** अभिष्टौमि । **नाभाकस्य** ऋषेः **प्रशस्तिभिः** स्तोत्रैश्चाभिष्टौमि । **सिन्धूनां** स्यन्दमानानां नदीनाम् **उप** समीपे **यः** **उदये** उद्गच्छति यश्च **सप्तस्वसा** **स** **मध्यमः** इति वाग्भिर्निरुच्यते । **अन्यके** दुर्धियः शत्रवः **समे** सर्वे **नभन्ता** मा भूवन् । तथा च यास्कः - ‘ तं स्वभिष्टौमि समानया गिरा गीत्या स्तुत्या पितॄणां च मननीयैः स्तोमैर्नाभाकस्य प्रशस्तिभिः। ऋषिर्नाभाको बभूव । यः स्यन्दमानानामासामपामुपोदये सप्तस्वसारमेनमाह वाग्भिः स मध्यम इति निरुच्यतेऽथैष एव भवति । नभन्तामन्यके समे मा भूवन्नन्यके सर्वे ये नो द्विषन्ति दुर्धियः पापधियः पापसंकल्पाः' (निरु. १०. ५) इति ॥