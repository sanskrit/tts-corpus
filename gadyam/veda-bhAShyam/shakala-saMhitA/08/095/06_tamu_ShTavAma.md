+++
title = "006"
devataa = "इन्द्रः"
RShiH = "तिरश्चीः"
ChandaH = "अनुष्टुप्"

+++


ऋषयः परस्परमाहुः । **तं** पूर्वोक्तलक्षणम् । **उ** इत्यवधारणे । तमेवेन्द्रं **स्तवाम** स्तुतिभिः स्तुमः। **यम्** **इन्द्रं** **गिरः** अस्माकं स्तुतयः **उक्थानि** शस्त्राणि च **वावृधुः** प्रावर्धयन् तं स्तुमः । ततो वयम् **अस्य** इन्द्रस्य **पुरूणि** बहूनि **पौंस्या** वीर्याणि **सिषासन्तः** । ‘षण संभक्तौ'। सनीडभावपक्ष आत्वे कृते ‘सनोतेरनः' इति सांहितिकं षत्वम् । तानि वीर्याणि संभक्तुमिच्छन्तः सन्तः **वनामहे** । तमिन्द्रं स्तुतिभिः संभजामहे ॥