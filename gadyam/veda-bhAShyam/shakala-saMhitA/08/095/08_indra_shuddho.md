+++
title = "008"
devataa = "इन्द्रः"
RShiH = "तिरश्चीः"
ChandaH = "अनुष्टुप्"

+++


हे **इन्द्र** **शुद्धः** अस्मदीयैः सामभिः शस्त्रैश्च परिशुद्धस्त्वं **नः** अस्मान् **आ** **गहि** आगच्छ । **शुद्धाभिरूतिभिः** । ऊतयो मरुतः । अवन्ति सर्वत्र गच्छन्तीति वा । तेऽपि सामभिः शस्त्रैः परिपूताः । तैर्मरुद्भिः सह **शुद्धः** पापरहितस्त्वमा गहि । आगत्य च **शुद्धः** त्वं **रयिं** धनमस्मासु **नि** **धारय** नितरां स्थापय । किंच **शुद्धः** त्वं **सोम्यः** सोमार्हो भूत्वा **ममद्धि** सोमेन माद्य । ‘मदी हर्षे' । लोटि ‘बहुलं छन्दसि' इति शपः श्लुः ॥