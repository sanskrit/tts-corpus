+++
title = "004"
devataa = "इन्द्रः"
RShiH = "तिरश्चीः"
ChandaH = "अनुष्टुप्"

+++


हे **इन्द्र** **यस्त्वा** त्वां **सपर्यति** । सपरशब्दः कण्ड्वादिः । हविर्भिः परिचरति तादृशस्य **तिरश्च्याः** एतन्नामकस्यर्षेः मम **हवं** स्तुतिभिस्त्वद्विषयमाह्वानं **श्रुधि** शृणु । श्रुत्वा च हे इन्द्र त्वं **सुवीर्यस्य** शोभनवीर्योपेतस्य । यद्वा । वीरे पुत्रे भवं वीर्यम् । सुपुत्रवतः । **गोमतः** गवादिपशुमतः **रायः** धनस्य दानेन **पूर्धि** अस्मान् पूरय । एतत्सामर्थ्यं कुत इत्यत आह । त्वं **महान्** गुणाधिको देवानां श्रेष्ठश्च **असि** भवसि खलु ॥