+++
title = "001"
devataa = "इन्द्रः"
RShiH = "तिरश्चीः"
ChandaH = "अनुष्टुप्"

+++


हे **गिर्वणः** गीर्भिर्वननीयेन्द्र **सुतेषु** सोमेष्वभिषुतेषु सत्सु **गिरः** अस्माकं स्तुतिलक्षणा वाचः **त्वा** त्वाम् **आ** **अस्थुः** आभिमुख्येन शीघ्रं तिष्ठन्ति । तत्र दृष्टान्तः । **रथीरिव** । यथा रथवान् रथेन गच्छन् वीरः प्राप्यं देशं क्षिप्रं गच्छति तद्वदस्माभिरभिगन्तव्यं त्वां स्तुतयोऽभिगच्छन्ति । किंच हे **इन्द्र** अस्मदीया गिरः **त्वा** त्वामभिलक्ष्य **समनूषत** सम्यक् शब्दायन्ते । स्तुवन्तीत्यर्थः । ‘नू स्तवने' । कुटादिः । तस्य लुङि रूपम् । तत्र दृष्टान्तः । **वत्सं** **न** **मातरः** । यथा मातरो गावो वत्समभिलक्ष्य हम्भारवादिशब्दं कुर्वन्ति तद्वत् ॥