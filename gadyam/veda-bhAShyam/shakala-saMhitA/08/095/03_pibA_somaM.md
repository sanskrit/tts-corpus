+++
title = "003"
devataa = "इन्द्रः"
RShiH = "तिरश्चीः"
ChandaH = "अनुष्टुप्"

+++


हे **इन्द्र** त्वं **श्येनाभृतम्** । 'हृग्रहोर्भश्छन्दसि ' इति हकारस्य भकारः । द्युलोकात् श्येनरूपया गायत्र्याहृतं **सुतम्** अभिषुतं **सोमं** **मदाय** हर्षाय **पिब** । **कम्** इति पूरणः सुखार्थो वा । सुखेन सोमं पिब । हिशब्दो हेतौ । **हि** यस्मात् **त्वं** **शश्वतीनां** बह्वीनां **विशां** मरुद्गणानां सर्वेषां देवगणानां च **पतिः** पालयिता स्वामी **असि** भवसि तथा **राजा** स्वतेजसा दीप्यमानश्चासि । अतस्त्वं पूर्वं सोमं पिबेति ॥