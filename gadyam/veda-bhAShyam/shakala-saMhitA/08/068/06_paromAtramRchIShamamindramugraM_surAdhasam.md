+++
title = "006"
devataa = "इन्द्रः"
RShiH = "प्रियमेध"
ChandaH = "गायत्री"

+++


**परोमात्रम्** । परा मात्रा यस्य तादृशम् । अथवा मीयत इति मात्रं दूरदेशः । ततः परस्ताद्वर्तमानमपरिमितस्वरूपम् । तथापि **ऋचीषमम्** ऋचा स्तुत्या समम् । यद्यप्यपरिच्छिन्नः तथापि स्तुतिर्यावन्मात्रं विषयीकरोति तत्सम इत्यर्थः । तदेवाह। **इन्द्रं** परमैश्वर्ययोगादिच्छानुकुलस्वरूपम् **उग्रम्** उद्गूर्णबलं **सुराधसम्** । राध इति धननाम । शोभनधनं शोभनान्नं वा **ईशानं** **चित्** ईश्वरं च । केषाम् । **वसूनाम्** अस्मभ्यं प्रदेयानां गवादिधनानाम् । एवंमहानुभावमिन्द्रं हुव इति शेषः ॥