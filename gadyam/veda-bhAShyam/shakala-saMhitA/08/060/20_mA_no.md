+++
title = "020"
devataa = "अग्निः"
RShiH = "भर्गः प्रागाथः"
ChandaH = "सतो बृहती"

+++


हे **आघृणीवसो** दीप्तधनाग्ने **नः** अस्मान् **रक्षः** राक्षसादिः । ‘ रक्षो रक्षितव्यमस्मात् ' (निरु. ४. १८) इति यास्कः । **मा** **आ** **वेशीत्** सर्वतो न प्रविशतु । तथा **यातुमावताम्** । यातुर्यातना पीडा । तद्वतां यातुधानानां **यातुः** पीडा **मा** वेशीत् । हे **अग्ने** **अनिराम्** । इरान्नम् । अन्नाभावं दारिद्र्यं **क्षुधं** क्षपयितारं **रक्षस्विनः** बलवन्ति रक्षांसि च **परोगव्यूति** क्रोशद्वयाद्देशात् परस्तात् । एतदुपलक्षणम् । अत्यन्तं दूरदेशे **अप** **सेध** परिहर । अनिरा क्षुत् बाह्यानि रक्षांसि च न पीडयन्त्विति ॥ ॥ ३५ ॥