+++
title = "017"
devataa = "अग्निः"
RShiH = "भर्गः प्रागाथः"
ChandaH = "बृहती"

+++


**अग्निमग्निम्**। वीप्सादरार्था। अग्निमेव हे यजमानाः **वः** युष्मदर्थं **हुवेम** आह्वयाम । अथवा । हे देवाः वो युष्मदर्थमिति वा व्याख्येयम् । कीदृशा वयम्। **वृक्तबर्हिषः** छिन्नदर्भाः । कीदृशमग्निम् । **अध्रिगुम्** अधृतगमनं सर्वदा गृहे वर्तमानम् **अग्निम्** । **हितप्रयसः** निहितहविष्का वयम् **आ** हुवेमेति शेषः। कीदृशमग्निम्। **शश्वतीषु** बह्वीषु भूमिषु वर्तमानं **होतारं** होमनिष्पादकम् । किमर्थम् । **चर्षणीनां** मनुष्याणामर्थाय। अग्नौ तृप्ते सति वृष्टिलाभात् प्राण्युपकारसिद्धं प्राण्यर्थत्वम् । अथवा मनुष्याणां यजमानानां होतारं होमसाधकम् ॥