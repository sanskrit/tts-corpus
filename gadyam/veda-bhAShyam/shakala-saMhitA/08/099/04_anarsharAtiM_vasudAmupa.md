+++
title = "004"
devataa = "इन्द्रः"
RShiH = "नृमेधः"
ChandaH = "सतो बृहती"

+++


हे स्तोतः **अनर्शरातिम्** अपापकदानम् । अपापिष्ठस्य दातारमित्यर्थः। तथा च यास्कः -- ‘ अनर्शरातिमनश्लीलदानमश्लीलं पापकम्' (निरु. ६. २३) इति । **वसुदां** धनस्य दातारमिन्द्रम् **उप** **स्तुहि** । यतः **इन्द्रस्य** **रातयः** दानानि **भद्राः** कल्याणानि । महदैश्वर्यकारीणीत्यर्थः । यतश्च **सः** इन्द्रः स्वकीयं **मनः** **दानाय** अभीष्टप्रदानाय **चोदयन्** प्रेरयन् **विधतः** परिचरतः **अस्य** स्तोतुः **कामम्** इच्छां **न** **रोषति** न हिनस्ति ।