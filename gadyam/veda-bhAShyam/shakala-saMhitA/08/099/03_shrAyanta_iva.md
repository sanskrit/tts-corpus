+++
title = "003"
devataa = "इन्द्रः"
RShiH = "नृमेधः"
ChandaH = "बृहती"

+++


हे अस्मदीया जनाः **श्रायन्तइव** **सूर्यं** यथा समाश्रिता रश्मयः सूर्यं भजन्ते तथा **इन्द्रस्य** **विश्वेत्** विश्वान्येव धनानि **भक्षत** भजत । स च यानि **वसूनि** धनानि **जाते** उत्पन्ने **जनमाने** जनिष्यमाणे च **ओजसा** बलेन करोति **भागं** **न** पित्र्यं भागमिव तानि धनानि **प्रति** **दीधिम** प्रतिधारयामेति । यद्वा । श्रयन्तइव सूर्यं यथा समाश्रिता रश्मयः सूर्यमुपतिष्ठन्ते तथेन्द्रस्य विश्वा विश्वानि विभक्तुमिच्छन्तः समाश्रिता मरुत इन्द्रमुपतिष्ठन्त इति शेषः । उपस्थाय च मरुतो वसूनि उदकलक्षणानि धनानि जाते जातीय जनमाने जनिष्यमाणाय च मनुष्याय च ओजसा बलेन भक्षत विभजन्ते । तत्र चास्माकं यो भागस्तं भागम् । नेति संप्रत्यर्थे । प्रतीत्येषोऽन्वित्येतस्य स्थाने । अनु दीधिम वयमनुध्यायाम । तथा च यास्कः - ‘ समाश्रिताः सूर्यमुपतिष्ठन्ते । अपि वोपमार्थे स्यात्सूर्यमिवेन्द्रमुपतिष्ठन्त इति । सर्वाणीन्द्रस्य धनानि विभक्ष्यमाणाः । स यथा धनानि विभजति जाते च जनिष्यमाणे च वयं भागमनुध्यायाम ' (निरु. ६, ८) इति ॥