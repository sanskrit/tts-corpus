+++
title = "001"
devataa = "इन्द्रः"
RShiH = "सोभरिः काण्वः"
ChandaH = "ककुप्"

+++


हे **अपूर्व्य** त्रिषु सवनेषु प्रादुर्भूतत्वादभिनवेन्द्र **भरन्तः** सोमलक्षणैरन्नैस्त्वां पोषयन्तः **वयं** **वाजे** । वाजयन्ति गच्छन्ति योद्धारोऽत्रेति वाजयन्त्यायुधान्यत्रेति वा वाजः संग्रामः । तस्मिन् **चित्रं** चायनीयं विविधरूपं वा **त्वाम्** **उ** त्वामेव **अवस्यवः** रक्षणमात्मन इच्छन्तः सन्तः **हवामहे** त्वामाह्वयामः । तत्र दृष्टान्तः । **स्थूरं** **न** यथा भरन्तो व्रीह्यादिभिर्गृहं पूरयन्तो जनाः वाजे अन्नविषये स्थूरं स्थूलं गुणाधिकं **कच्चित्** कंचिन्मानवं यथाह्वयन्ति तद्वत् ॥