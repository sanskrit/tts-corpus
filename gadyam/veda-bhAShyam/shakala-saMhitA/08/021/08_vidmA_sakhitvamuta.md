+++
title = "008"
devataa = "इन्द्रः"
RShiH = "सोभरिः काण्वः"
ChandaH = "सतो बृहती"

+++


**शूर** शत्रूणां शातयितर्बलवन् हे इन्द्र **सखित्वं** तव सखिभावं वयं **विद्म** जानीमः । **उत** अपि च **भोज्यम्** अभ्यवहार्यं धनं च विद्म । **वज्रिन्** हे इन्द्र **ते** त्वदीये **ता** ते सख्यधने **आ** आभिमुख्येन **ईमहे** वयं याचामहे । **उतो** अपि च **वसो** सर्वस्य वासयितः **सुशिप्र** शोभनहनो यद्वा शोभनशिरस्त्राण हे इन्द्र **गोमति** गवादियुक्ते **समस्मिन्** सर्वस्मिन् **वाजे** अन्ने **नः** अस्मान् **आ** **शिशीहि** तीक्ष्णीकुरु । उपलक्षणम् । प्रदानेनास्मान् प्रसिद्धान् कुर्वित्यर्थः । ‘ शिञ् निशाने' इत्यस्य छान्दसः श्लुः ॥

उक्थ्ये ब्राह्मणाच्छंसिशस्त्रे 'यो न इदमिदम्' इत्ययं प्रगाथोऽनुरूपः । ‘ यो न इदमिदं पुरेति प्रगाथौ सर्वाः ककुभः ' ( आश्व. श्रौ. ६. १) इति सूत्रितम् । आभिप्लविकेषूक्थ्येष्वपि ब्राह्मणाच्छंसिशस्त्रेऽयं वैकल्पिकोऽनुरूपः ( आश्व. श्रौ. ७.८)। आभिप्लविकेषूक्थ्येषु तृतीयसवने ब्राह्मणाच्छंसिशस्त्रे • त्वं न इन्द्रा भर ' इति प्रगाथे स्तोत्रिये सत्यनुरूपतृचः समाहार्यः । तत्रेयं ‘यो न इदमिदम्' इति द्वितीया । सूत्रितं च--- यो न इदमिदं पुरा याहीम इन्दव इति समाहार्योऽनुरूपः' ( आश्व. श्रौ. ७. ८) इति ॥