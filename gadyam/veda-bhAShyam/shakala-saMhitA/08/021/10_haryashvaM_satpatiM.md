+++
title = "010"
devataa = "इन्द्रः"
RShiH = "सोभरिः काण्वः"
ChandaH = "सतो बृहती"

+++


**हर्यश्वं** हरितवर्णाश्वोपेतं **सत्पतिं** स्वप्रकाशाधिक्येन सतां नक्षत्राणां पतिं सतां श्रेष्ठानां पतिं वा **चर्षणीसहं** चर्षणीनां शत्रुभूतानां मनुष्याणामभिभवितारं **स** **हि** **ष्म** स खलु जनः स्तौति । **यः** जनः **अमन्दत** ततो लब्धधनः संस्तृप्तो भवति स एनं तुष्टूषति । एवं सति **मघवा** धनवान् **सः** इन्द्रः **शतं** **गव्यमश्व्यम्** अनेकं गवाश्वसंघं **स्तोतृभ्यः** **नः** अस्मभ्यं **तु** क्षिप्रम् **आ** **वयति** आप्रापयतु । वी गत्यादिषु । अस्माल्लेट्यडागमः । ततो लब्धगवादिका वयं चैनं स्तुम इति ॥ ॥२॥