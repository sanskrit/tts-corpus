+++
title = "015"
devataa = "इन्द्रः"
RShiH = "सोभरिः काण्वः"
ChandaH = "ककुप्"

+++


हे **इन्द्र** **ते** तव स्वभूता वयं तथा **मा** भूम मा भवाम **यथा** **त्वावतः** त्वादृशः त्वत्सदृशस्य देवस्य **सख्ये** **मूरासः** मूराः । सोमप्रदानादिन्द्रेण सह सख्यं कुर्म इत्येतदजानन्तो मूढा जनाः । **अमाजुरः** सोमाभिषवमकुर्वन्तस्ते गृहैः पुत्रैः पौत्रैर्धनादिभिश्च सह जीर्णा भवन्ति । तथा वयममाजुरो न भवाम । कथम् । **सचा** ऋत्विग्भिः सह **सुते** अभिषुते सोमे वयं तु **नि** **षदाम** निवसाम । तस्मात् सोमदानेन त्वया सह सखिभावं कुर्म इत्यर्थः ॥ ॥ ३ ॥