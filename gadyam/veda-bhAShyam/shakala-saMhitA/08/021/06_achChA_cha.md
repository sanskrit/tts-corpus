+++
title = "006"
devataa = "इन्द्रः"
RShiH = "सोभरिः काण्वः"
ChandaH = "सतो बृहती"

+++


हे इन्द्र **अच्छ** **च** अपि च आभिमुख्येन वा **एना** एनेन **नमसा** स्तोत्रेण हविर्लक्षणेनान्नेन वा सह **त्वा** त्वां **वदामसि** अभिवदामः । ‘ चवायोगे प्रथमा ' इति न निघातः । त्वं तु **मुहुश्चित्** मुहुर्मुहुः **किं** कस्माद्धेतोः **वि** **दीधयः** । विपूर्वो दीधितिश्चिन्तने । विचिन्तयसि । **दीधीङ्** दीप्तिदेवनयोः' । व्यत्ययेन परस्मैपदं लुगभावश्च । किमर्थं यूयं वदथेति चेत् । **हरिवः** हरिताश्ववन् हे इन्द्र अस्माकं **कामासः** पुत्रपश्वादिविषयाः कामाः **सन्ति** कामाः सन्तु । अहं न प्रयच्छामीति चेत् । **त्वं** तु **ददिः** धनादिदाता खलु । तस्मात् **वयं** त्वत्संनिधौ **स्मः** भवामः । किंच **नः** अस्माकं **धियः** कर्माणि च तव समीपे **सन्ति** तिष्ठन्ति । ततो धनादिलाभार्थं त्वां वदाम इत्यर्थः ॥