+++
title = "002"
devataa = "इन्द्रः"
RShiH = "सोभरिः काण्वः"
ChandaH = "सतो बृहती"

+++


प्रथमपादः प्रत्यक्षकृतः । हे इन्द्र **कर्मन्** अग्निष्टोमादिकर्मणि **ऊतये** रक्षणाय **त्वा** त्वामुपगच्छामः । द्वितीयः पादः परोक्षकृतः । **यः** इन्द्रः **धृषत्** धृष्णोति शत्रूनभिभवति । ञिधृषा प्रागल्भ्ये '। 'बहुलं छन्दसि ' इति शप्रत्ययः । **युवा** तरुणः **उग्रः** उद्गूणः **सः** इन्द्रः **नः** अस्मान् प्रति **चक्राम** आगच्छतु । यद्वा । चक्राम अस्मानुत्साहयुक्तान् करोतु । क्रमतेः सर्गार्थे व्यत्ययेन परस्मैपदम् (पा. सू. १. ३. ३८ )। परोऽर्धर्चः प्रत्यक्षकृतः । **सखायः** समानख्याना बन्धुभूता वा वयं **सानसिम्** । वन षण संभक्तौ । संभजनीयम् **अवितारं** सर्वस्य रक्षितारं **त्वामित्** त्वामेव **ववृमहे** वृणीमहे संभजामहे । हिः प्रसिद्धौ । हियोगादनिघातः ॥