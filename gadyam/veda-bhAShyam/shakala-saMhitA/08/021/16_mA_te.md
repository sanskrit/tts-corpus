+++
title = "016"
devataa = "इन्द्रः"
RShiH = "सोभरिः काण्वः"
ChandaH = "सतो बृहती"

+++


हे **गोदत्र** स्तोतॄणां गवादिदानशील हे **इन्द्र** **ते** तव स्वभूता वयं **राधसः** धनान् **मा** **निरराम** मा निर्गमाम । अर्तेर्लुङि ‘सर्तिशास्त्यर्तिभ्यश्च ' इत्यङादेशः । ‘ ऋदृशोऽङि' इति गुणः । सर्वदा त्वत्तो धनाढ्या भवाम । किंच **ते** तव स्वभूता वयं धनं प्रयच्छाम । कस्माच्चित् **मा** **गृहामहि** मा गृह्णीमः। अपि तु त्वत्त एव धनं गृह्णीम इत्यर्थः। ग्रहेर्लुङि ‘बहुलं छन्दसि' इति शः । ङित्त्वात्संप्रसारणम् । **अर्यः** स्वामी त्वं **दृळ्हा** **चित्** दृढान्यपि विनश्वराणि धनानि **प्र** **मृश** प्रकर्षेणास्मासु स्थापय । किंच **अभि** आभिमुख्येन **आ** **भर** धनादिभिः समन्तादस्मान् पोषय । **ते** तव **दामानः** तानि दानानि **न** **आदभे** न कैश्चिदपि आदम्भितुं शक्यन्ते । तस्मात् दानादियुक्तानस्मान् कुर्वित्यर्थः ॥