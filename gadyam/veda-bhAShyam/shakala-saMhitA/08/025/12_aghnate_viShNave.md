+++
title = "012"
devataa = "विश्वेदेवाः"
RShiH = "विश्वमना वैयश्वः"
ChandaH = "उष्णिक्"

+++


पूर्वोऽर्धर्चः परोक्षकृतः । **अरिष्यन्तः** पालनवत्त्वात् केनाप्यबाधिताः **वयम्** **अघ्नते** स्तोतॄणां यष्टॄणां चाहिंसकाय **सुदानवे** शोभनदानाय **विष्णवे** स्वमहत्त्वेन सर्वव्यापकायैतन्नामकाय देवाय स्तुतिं कुर्मः । अथ प्रत्यक्षः । हे **स्वयावन्** । स्वयमेवासहायः सन् दिवि संग्रामे वा यातीति स्वयावान् । **सिन्धो** स्तोतॄन् प्रति धनानां स्यन्दनशील विष्णो **पूर्वचित्तये** । चित्तिः कर्म । मन्त्रान्तरेऽपि तथा श्रवणात् - ‘सा चित्तिभिर्नि हि चकार मर्त्यम् ' (ऋ. सं. १. १६४. २९) इति । पूर्वं प्रारब्धकर्मणे यजमानाय तदर्थं **श्रुधि** अस्माभिः क्रियमाणां स्तुतिं त्वं शृणु ॥