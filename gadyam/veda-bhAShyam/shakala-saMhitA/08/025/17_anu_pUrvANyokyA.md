+++
title = "017"
devataa = "मित्रावरुणौ"
RShiH = "विश्वमना वैयश्वः"
ChandaH = "उष्णिक्"

+++


**साम्राज्यस्य** । सम्राजो भावः साम्राज्यम्। साम्राज्यमस्यास्तीति साम्राज्यः। 'अर्शआदिभ्यः' इत्यच्प्रत्ययः । साम्राज्यवतो वरुणस्य **पूर्वाणि** पुरातनानि **ओक्या** । ओको गृहम् । तस्मै हितानि कर्माणि वयं **सश्चिम** । सश्चतिर्गतिकर्मा । लिटि रूपम् । द्विर्वचनस्य छन्दसि विकल्पितत्वादत्र द्विर्वचनाभावः । तदेवाह । **मित्रस्य** **व्रता** व्रतानि कर्माणि च **दीर्घश्रुत्** । ' सुपां सुलुक्' इति षष्ठ्या लुक् । दीर्घश्रुतोऽतिशयेन प्रसिद्धस्य **वरुणस्य** व्रतानि च सश्चिमेति ॥