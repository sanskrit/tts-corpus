+++
title = "011"
devataa = "अश्विनौ"
RShiH = "सध्वंसः काण्वः"
ChandaH = "अनुष्टुप्"

+++


हे **अश्विना** अश्विनौ येषु लोकेषु यत्र वर्तेथे **अतः** अस्मात्स्थानात् **सहस्रनिर्णिजा** । निर्णिगिति रूपनाम । स्वर्णमयतया बहुविधरूपयुक्तेन **रथेन** **आ** **यातम्** आगच्छतम् । **काव्यः** कवेः पुत्रः **कविः** मेधावी **वत्सः** ऋषिः **वां** युवाभ्यां युवयोरर्थं **मधुमत्** माधुर्योपेतं **वचः** वचनमुक्थम् **अशंसीत्** शंसितवान् । यत एवमत आगच्छतमित्यर्थः ॥