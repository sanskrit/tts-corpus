+++
title = "005"
devataa = "अश्विनौ"
RShiH = "सध्वंसः काण्वः"
ChandaH = "अनुष्टुप्"

+++


हे **अश्विना** अश्विनौ **नः** अस्माकम् **उपश्रुति** । श्रूयत इति श्रुत् स्तुतिः । उपगता श्रुद्यस्मिन् तस्मिन् यज्ञे **सोमपीतये** सोमपानाय **आ** **यातम्** आगच्छतम् । हे **वर्धना** वर्धनौ **कवी** क्रान्तदर्शिनावश्विनौ **स्वाहा** स्वाहाकृतौ स्वाहाकारेण सम्यगिष्टौ सन्तौ । यद्वा । स्वाहेति वाङ्नाम । स्तुतिरूपया वाचा स्तुतौ वाचा **स्तोमस्य** स्तोतुः प्रवर्धकौ भवतम् । तथा हे **नरा** नेतारावश्विनौ **धीतिभिः** कर्मभिः यष्टुश्च प्रवर्धकौ भवतम् । यद्वा। स्वाहेत्यादीन्यामन्त्रितानि । हे स्वाहा स्वाहाकृतौ स्तोमस्य स्तोत्रस्य स्तोतुर्वा हे प्रवर्धना प्रवर्धयितारौ हे कवी क्रान्तदर्शिनौ धीतिभिर्बुद्धिभिरात्मीयैः
कर्मभिर्वा हे नरा सर्वेषां नेतारावश्विनौ सोमपानाय आ यातमित्येकमेव वाक्यम्। अस्मिन् पक्षे धीतिभिरित्यपराङ्गवत्त्वाभावश्छान्दसः। यद्वा । धीतिभिर्ध्यातव्याभिर्युष्मदीयाभिरूतिभिः सार्धम् आ यातमिति क्रियया संबन्धः ॥ ॥ २५ ॥