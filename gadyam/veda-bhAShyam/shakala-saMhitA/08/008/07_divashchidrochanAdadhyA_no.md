+++
title = "007"
devataa = "अश्विनौ"
RShiH = "सध्वंसः काण्वः"
ChandaH = "अनुष्टुप्"

+++


हे **स्वर्विदा** स्वः सूर्यस्य द्युलोकस्य वा लम्भयितारावश्विनौ **दिवश्चित्** द्युलोकाच्च **रोचनादधि** रोचमानादन्तरिक्षाच्च **नः** अस्मान् **आ** **गन्तम्** आगच्छतम् । पूर्ववदधिः पञ्चम्यर्थानुवादकः । हे **वत्सप्रचेतसा** वत्से स्तोतरि प्रकृष्टज्ञानौ । यद्वा । वत्सं निवासकं वेदितव्यं वा प्रकृष्टं चेतो ज्ञानं ययोस्तौ तथोक्तौ । तौ युवां **धीभिः** आत्मीयाभिर्बुद्धिभिः सहागच्छतम् । हे **हवनश्रुता** हवनस्यास्मदीयस्याह्वानस्य स्तोत्रस्य श्रोतारौ **स्तोमेभिः** स्तोत्रैरस्मत्कृतैर्युज्यमानौ सन्तावागच्छतम् ॥