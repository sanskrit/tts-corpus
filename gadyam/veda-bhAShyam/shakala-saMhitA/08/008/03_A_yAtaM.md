+++
title = "003"
devataa = "अश्विनौ"
RShiH = "सध्वंसः काण्वः"
ChandaH = "अनुष्टुप्"

+++


हे अश्विनौ **नहुषस्परि**। नहुष इति मनुष्यनाम। सामर्थ्याच्चात्र तत्संबद्धो लोको लक्ष्यते । मानुषात्तस्माल्लोकात् । परि पञ्चम्यर्थानुवादी। **सुवृक्तिभिः** सुष्ठु दोषवर्जिताभिः सुप्रवृत्ताभिर्वा स्तुतिभिर्हेतुभूताभिः **आ** **यातम्** आगच्छतम् । तथा **अन्तरिक्षात्** अन्तरा क्षान्तान्मध्यमाल्लोकादप्यागच्छतम् । आगत्य च **कण्वानां** कण्वगोत्राणामस्माकं **सवने** यज्ञे प्रातःसवनादौ **सुतम्** अभिषुतं **मधु** मधुरं सोमं हे अश्विनौ **पिबाथः** पिबतम् ॥