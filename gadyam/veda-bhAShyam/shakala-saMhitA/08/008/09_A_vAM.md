+++
title = "009"
devataa = "अश्विनौ"
RShiH = "सध्वंसः काण्वः"
ChandaH = "अनुष्टुप्"

+++


हे **अश्विना** अश्विनौ **विप्रः** मेधावी स्तोता **इह** अस्मिन् यागे **अवसे** रक्षणार्थं स्तोमेभिः स्तोत्रैः **वां** युवाम् **आ** **अह्वत्** आहूतवान् । ह्वयतेर्लुङि ‘लिपिसिचिह्वश्च' इति च्लेरङादेशः । हे **अरिप्रा** । रिप्रमिति पापनाम । अपापौ हे **वृत्रहन्तमा** वृत्राणां शत्रूणां हन्तृतमौ **ता** तौ तादृशौ युवां **नः** अस्माकं **मयोभुवा** सुखस्य भावयितारौ **भूतं** भवतम् ॥