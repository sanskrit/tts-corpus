+++
title = "017"
devataa = "अश्विनौ"
RShiH = "सध्वंसः काण्वः"
ChandaH = "अनुष्टुप्"

+++


हे **रिशादसा** रिशतां हिंसतां निरसितारौ यद्वा रिशानां हिंसकानामत्तारौ भक्षयितारौ हे **पुरुभुजा** बहुलस्य हविषो भोक्तारौ बहूनां पालकौ वा हे अश्विनौ **नः** अस्माकम् **इमं** **स्तोमं** स्तोत्रम् **आ** **गन्तम्** अभिगच्छतम् । आगत्य च हे **नरा** नेतारौ **नः** अस्मान् **सुश्रियः** सुश्रीकान् शोभनया संपदा युक्तान् **कृतं** कुरुतम् । तदर्थम् **इमा** इमानि पुरो वर्तमानानि पार्थिवानि **अभिष्टये** अभिप्राप्तये **दातं** दत्तम् । ददातेर्लोटि छान्दसः शपो लुक् ॥