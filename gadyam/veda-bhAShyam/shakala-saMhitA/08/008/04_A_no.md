+++
title = "004"
devataa = "अश्विनौ"
RShiH = "सध्वंसः काण्वः"
ChandaH = "अनुष्टुप्"

+++


हे अश्विनौ **दिवस्परि** दिवोऽधि द्युलोकात् **नः** अस्मान् आ **यातम्** आगच्छतम् । ‘पञ्चम्याः परावध्यर्थे ' इति विसर्जनीयस्य सत्वम् । हे **अधप्रिया** अधोऽधस्तादस्मिँल्लोके विद्यमानेन सोमेन प्रीयमाणौ । यद्वा । कधप्रिया । छान्दसो वर्णलोपः । कथया स्तुत्या प्रीयमाणौ। हे ईदृशावश्विनौ **अन्तरिक्षात्** अप्यागच्छतम् । **इह** अस्मिन्यज्ञे **कण्वस्य** ऋषेः **पुत्रः** **सोम्यं** सोममयं **मधु** **वां** युवाभ्यां युवयोरर्थं **सुषाव** अभिषुणोति । अत आ यातमित्यन्वयः ॥