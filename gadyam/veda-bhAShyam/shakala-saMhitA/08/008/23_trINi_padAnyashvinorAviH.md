+++
title = "023"
devataa = "अश्विनौ"
RShiH = "सध्वंसः काण्वः"
ChandaH = "अनुष्टुप्"

+++


**त्रीणि** त्रिसंख्याकानि अनयोः **अश्विनोः** देवयो रथस्य संबन्धीनि **पदानि** चक्राणि **गुहा** गुहायां वर्तमानान्येतावन्तं कालमदृश्यमानानि **परः** गुहायाः परस्ताद्दृष्टिगोचरे देशे **आविः** **सन्ति** आविर्भवन्ति ॥ सांहितिकश्छन्दसो दीर्घः। व्यत्ययेन निघाताभावः । यद्वा । सन्तीत्येतत् अस्तेः शतरि जसि रूपम् ॥ आविर्भूतानि दृश्यन्ते । आश्विनस्य रथस्य चक्रत्रयोपेतत्वं च रथस्त्रिचक्रः परि वर्तते ' (ऋ. सं. ४. ३६. १ ) इत्यादिनिगमान्तरे प्रसिद्धम् । **कवी** क्रान्तदर्शिनावश्विनौ **ऋतस्य** सत्यस्योदकस्य यज्ञस्य वा हेतुभूतैः **पत्मभिः** यैः पदैः **जीवेभ्यस्परि**। परिरुपर्यर्थः । ‘पञ्चम्याः परावध्यर्थे ' इति सत्वम् । जीवानामुपरि जीवेष्वस्मासु **अर्वाक्** अभिमुखम् । आगच्छतमिति शेषः । तानि पदानीदानीमुपलभ्यन्त इत्यन्वयः ॥ ॥ २९ ॥