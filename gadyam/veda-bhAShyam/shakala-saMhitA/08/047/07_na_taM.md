+++
title = "007"
devataa = "आदित्याः"
RShiH = "त्रित आप्त्यः"
ChandaH = "महापङ्क्तिः"

+++


**तं** मनुष्यं **तिग्मं** **चन** तीक्ष्णमेव सन्तं **त्यजः** । क्रोधनामैतत् । अत्र क्रोधात् प्रयुज्यमानमायुधमुच्यते । **न** **द्रासत्** । 'द्रा कुत्सायां गतौ । कुत्सितं नागच्छति । न हिनस्तीत्यर्थः । तथा **तं** जनं **गुरु** प्रवृद्धमपरिहारार्हं दुःखं **न** द्रासत् न गच्छति । हे आदित्यासः आदित्याः **सप्रथः** समानप्रथनाः सर्वतः पृथुभूता वा यूयं **यस्मा** **उ** यस्मै यजमानाय । उशब्दः पूरणः । **शर्म** सुखम् **अराध्वम्** अदत्त तं न द्रासदिति ॥