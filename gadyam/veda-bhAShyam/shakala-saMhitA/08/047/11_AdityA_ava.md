+++
title = "011"
devataa = "आदित्याः"
RShiH = "त्रित आप्त्यः"
ChandaH = "महापङ्क्तिः"

+++


हे **आदित्याः** यूयम् **अव** **हि** **ख्यत** अव हि पश्यताधस्तास्थितानस्मान् । तत्र दृष्टान्तः । **कूलात्** **अधि** कूले **स्पशः** स्पष्टाः । स्थिता इत्यर्थः । यथा कूलस्थः पुरुषोऽधोगतमुदकं जिज्ञासुस्तत्रस्थं मनुष्यं वा विलोकयितुमवाक्पश्यति तद्वत् । तथा कृत्वा **सुतीर्थं** शोभनावतारप्रदेशम् **अर्वतः** अश्वान् **यथा** प्रापयन्त्यश्वरक्षकास्तद्वत् **नः** अस्मान् **सुगं** सुपन्थानम् अनु **नेषथ** अनुनयथ ॥