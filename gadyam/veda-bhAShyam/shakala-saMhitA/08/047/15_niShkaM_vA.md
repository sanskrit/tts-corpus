+++
title = "015"
devataa = "आदित्या उषाश्च"
RShiH = "त्रित आप्त्यः"
ChandaH = "महापङ्क्तिः"

+++


हे **दिवः** **दुहितः** उषः **निष्कं** वा **घ** आभरणविशेषं वा **कृणवते** कुर्वते स्वर्णकाराय यत् **दुष्वप्न्यं** दृष्टम् । स्वर्णकारेण निर्माणसमये दृष्टमित्यर्थः । घेति पूरणः । वाशब्दश्चार्थे । **वा** अथवा **स्रजं** माल्यं कृणवते । कुर्वाण इत्यर्थः । तस्मिन्नपि मालाकारे मालानिर्माणसमये यद्दुष्वप्न्यं दृष्टं तदुभयविषयं दुःस्वप्नम् **आप्त्ये** अपां पुत्रे **त्रिते** वर्तमानं **परि** **दद्मसि** उपरि दद्मः । वयं त्रिताः परित्यजामेत्यर्थः । अथवा । त्रिते मयि यत् दुष्वप्न्यं दृष्टं तत् स्वर्णकाराय मालाकाराय वा परि दद्मसि । अस्मत्तोऽपि निष्कृष्य तयोरुपरि स्थापयामः ॥ ॥ ९ ॥