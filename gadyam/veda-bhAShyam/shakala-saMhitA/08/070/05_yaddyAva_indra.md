+++
title = "005"
devataa = "इन्द्रः"
RShiH = "पुरुहन्मा"
ChandaH = "बृहती"

+++


हे **इन्द्र** **ते** तव प्रतिमानार्थं **यत्** यदि **द्यावः** द्युलोकाः **स्युः** तथापि नाश्नुवन्ति । **उत** अपि च **भूमीः** भूम्यस्ते तव मूर्तिप्रतिबिम्बाय **शतं** स्युः तथापि नाश्नुवन्ति । हे **वज्रिन्** **त्वा** त्वां **सहस्रं** सूर्याः अगणिता अपि सूर्याः **न** **अनु** भवन्ति । न प्रकाशयन्तीत्यर्थः। ‘न तत्र सूर्यो भाति' ( क. उ. ५. १५) इति श्रुतेः । किं बहुना । **जातं** पूर्वमुत्पन्नं किंचन **न** **अष्ट** नाश्नुते । तथा **रोदसी** द्यावापृथिव्यौ नाश्नुवाते । सर्वेभ्योऽतिरिच्यस इत्यर्थः। ‘ज्यायान्पृथिव्या ज्यायानन्तरिक्षाज्ज्यायान्दिवो ज्यायानेभ्यो लोकेभ्यः' (छा. उ. ३. १४. ३) इति श्रुतेः ॥ ॥ ८ ॥