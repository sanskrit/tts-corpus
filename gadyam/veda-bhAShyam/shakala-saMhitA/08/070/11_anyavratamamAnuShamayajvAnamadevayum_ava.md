+++
title = "011"
devataa = "इन्द्रः"
RShiH = "पुरुहन्मा"
ChandaH = "बृहती"

+++


हे इन्द्र अन्यव्रतं व्यतिरिक्तकर्माणम् अत एव **अमानुषं** मानुषाणामिन्द्रयाजिनामप्रियम् **अयज्वानम्** अयष्टारम् **अदेवयुम्** अदेवकर्मिणं पापिनं **स्वः** स्वर्गात् **अव** **दुधुवीत** । अवचालयेदित्यर्थः । कः । **सखा** **पर्वतः** तव सखिभूतः पर्वत ऋषिः । यद्यप्यन्यं देवमिष्ट्वा स्वर्गं प्राप्नोति सः तथापि पातयति ऋषिः । न केवलं धूननमात्रमपि तु **सुघ्नाय** सुष्ठु हन्त्रे मृत्यवे **दस्युम्** उक्तलक्षणं **पर्वतः** प्रेरयतीति शेषः । अत इन्द्रमेवावश्यं यजध्वमिति शेषः ॥