+++
title = "016"
devataa = "अश्विनौ"
RShiH = "सोभरिः काण्वः"
ChandaH = "सतो बृहती"

+++


हे **मनोजवसा** मनोवच्छीघ्रं गच्छन्तौ **वृषणा** वृषणौ धनानां वर्षितारौ **मदच्युता** । माद्यन्तीति मदाः शत्रवः । तेषां च्यावयितारौ **पुरुभोजसा** बहूनां भोक्तारौ रक्षकौ यद्वा बहून् स्तोतॄन् धनादिभिर्भोजयन्तौ हे अश्विनौ **मक्षुंगमाभिः** शीघ्रं गच्छन्तीभिः **ऊतिभिः** रक्षाभिः **पूर्वीभिः** बहुभिः **अस्मे** अस्माकम् **अवसे** रक्षणाय **आरात्ताञ्चित्** अन्तिक एव **भूतं** भवतम् ॥