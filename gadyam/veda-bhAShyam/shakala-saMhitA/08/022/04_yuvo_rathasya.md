+++
title = "004"
devataa = "अश्विनौ"
RShiH = "सोभरिः काण्वः"
ChandaH = "सतो बृहती"

+++


हे अश्विनौ **युवोः** युवयोः **रथस्य** एकं **चक्रं** परि **ईयते** परितो द्यां गच्छति । **अन्यत्** अवस्थितं रथस्य चक्रम् **ईर्मा** ईर्मौ सर्वस्यान्तर्यामितया प्रेरकौ यद्वोदकस्य प्रेरयितारौ **वां** युवाम् **इषण्यति** गच्छति । उक्तार्थे मन्त्रान्तरं -- न्यघ्न्यस्य मूर्धनि' (ऋ. सं. १. ३०. १९) इति । हे **शुभस्पती** उदकस्य पालयितारौ हे अश्विनौ **वां** युवयोः **सुमतिः** कल्याणी मतिः **अच्छ** आभिमुख्येन **अस्मान्** **आ** **धावतु** आगच्छतु । तत्र दृष्टान्तः । **धेनुरिव** । यथा नवप्रसूता गौर्वत्सं प्रति पयोदानार्थमागच्छति तद्वद्युवयोः सुमतिरस्मान् प्रति धनादिप्रदानार्थमागच्छतु ॥