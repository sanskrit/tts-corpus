+++
title = "012"
devataa = "अश्विनौ"
RShiH = "सोभरिः काण्वः"
ChandaH = "मध्येज्योतिः"

+++


**वृषणा** वृषणौ वर्षणशीलौ हे अश्विनौ **विश्वप्सुम्** । प्सुरिति रूपनाम। स्तोत्रशस्त्रात्मकत्वेन नानारूपं विश्ववार्यं सर्वैर्देवैर्वरणीयं **मे** मदीयं **हवं** युष्मद्विषयमाह्वानम् **आ** अभिमुखीकृत्य **ताभिः** ऊतिभिः उप **यातं** युवामागच्छतम् । याभिः **नरा** नरौ सर्वस्य नेतारावश्विनौ **इषा**। ‘ इष इच्छायाम्'। हवींषीच्छन्तौ **मंहिष्ठा** मंहिष्ठावतिशयेन धनानां दातारौ **पुरुभूतमा** पुरुभूतमौ युद्धेष्वत्यन्तं पुरुधा भवन्तौ यद्वातिशयेन बहूनां शत्रूणामभिभवितारौ भवन्तौ **क्रिविं** कूपं प्रति **याभिः** ऊतिभिरुदकानि **वावृधुः** अवर्धयतः । द्वयोर्बहुवचनं पूजार्थम् । कूपपतितो वन्दनो मायाभिः कूपं पूरयित्वा युवाभ्यामुत्थापितः खलु । तथा मन्त्रः---' उद्वन्दनमैरयतं स्वर्दृशे' (ऋ. सं. १. ११२. ५) इति । **ताभिः** तैः पालनैः **आ** **गतम्** अस्मद्रक्षणार्थमागच्छतम् ॥