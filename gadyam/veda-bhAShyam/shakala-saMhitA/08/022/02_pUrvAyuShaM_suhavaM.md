+++
title = "002"
devataa = "अश्विनौ"
RShiH = "सोभरिः काण्वः"
ChandaH = "सतो बृहती"

+++


हे **सोभरे** **सुमतिभिः** कल्याणीभिः स्तुतिभिरश्विनो रथं स्तुहि । किंविशिष्टम् । **पूर्वापुषं** पूर्वेषां स्तोतॄणां धनादिदानेन पोषकं **सुहवं** यज्ञेषु शोभनाह्वानं **पुरुस्पृहं** बहुभिः स्पृहणीयं **भुज्युम्** । ‘भुज पालने '। सर्वस्य रक्षकं **वाजेषु** **पूर्व्यं** संग्रामेश्वग्रतो गन्तारं **सचनावन्तं** सर्वैर्भजनवन्तं **विद्वेषसं** शत्रूणां विशेषेण द्वेष्टारम् **अनेहसं** कैश्चिदप्यनुपद्रवं पापरहितं वा रथं स्तुहीत्यन्वयः ॥