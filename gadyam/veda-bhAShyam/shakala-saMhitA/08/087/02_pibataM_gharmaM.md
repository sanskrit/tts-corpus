+++
title = "002"
devataa = "अश्विनौ"
RShiH = "कृष्णो द्युम्नीको वा वासिष्ठः प्रियमेधो वा"
ChandaH = "सतो बृहती"

+++


हे अश्विना अश्विनौ **मधुमन्तं** मदवन्तम् । मदकारिणमित्यर्थः। तादृशं रसवन्तं वा **घर्मम्** । ‘घृ क्षरणदीप्त्योः ' । पात्रेषु क्षरन्तं सोमं **पिबतम्** । यद्वा । मधुमन्तम् । मधुर्मदकरः सोमः तद्वन्तं घर्मं महावीरपात्रगतं क्षीरं पिबतं सोमं चेति । न तु साहचर्येण तदसंभवात् । हे **नरा** नरौ नेतारौ सर्वस्य हे अश्विनौ **बर्हिः** बर्हिषि यज्ञे **आ** **सीदतम्** उपविशतम् । यद्वा । पूर्वं द्वितीयं पादं व्याख्याय प्रथमपादो व्याख्येयः । उपसदनानन्तरं सोमपानं युक्तमिति । किंच **मनुषः** मनुष्यस्य **दुरोणे** गृहभूतेऽस्मिन् देवयजने **मन्दसाना** सोमपानेन मोदमानौ **ता** तौ पूर्वोक्तलक्षणौ युवां **वेदसा** पुरोडाशादिलक्षणेन हविषा सह **वयः** सोमरूपमन्नम् **आ** आगत्य **नि** **पातं** निपिबतम् । यद्वा । वेदसा धनेन सह वयोऽस्माकमायुर्नि पातं नितरां रक्षतम् ॥