+++
title = "001"
devataa = "अश्विनौ"
RShiH = "कृष्णो द्युम्नीको वा वासिष्ठः प्रियमेधो वा"
ChandaH = "बृहती"

+++


हे **अश्विना** अश्विनौ अयमनुपक्षीणस्तोत्रो द्युम्नीक एतन्नामक ऋषिः **वां** युवयोः **स्तोमः** स्तोता भवति । युष्मत्स्तुतौ कृतायां स्तोत्राणि नाल्पीभवन्ति  किंतु पुनर्वर्धन्त इत्यर्थः। तत्र दृष्टान्तः । **क्रिविर्न** । क्रिविरिति कूपनाम । कूपो यथा **सेके** उदकसेचने वृष्टौ भवन्त्यां नाल्पोदको' भवति तद्वत् । यद्वा । वां युवयोः स्तोमो युष्मद्विषया स्तुतिर्द्युम्न्यन्नवती खलु । स्तोत्रे कृते तस्मा अन्नादिकं प्रयच्छत इत्यर्थः । तस्माद्युवामस्मदीयं यज्ञं प्रति **आ** **गतम्** । स्तोत्राणि श्रोतुमागच्छतम् । हे **नरा** नरौ नेतारावश्विनौ **सः** अयं स्तोता दिवि द्योतमाने अस्मिन् यज्ञे **सुतस्य** अभिषुतस्य **मध्वः** मदकरस्य सोमस्य **प्रियः** स्तोत्रकारित्वेन प्रियतमो भवति । ततस्तेन सुतं सोमं **पातं** युवां शीघ्रमागत्य पिबतम् । तत्र दृष्टान्तः । **गौराविव** यथा तृषितौ गौरावेतन्नामको मृगौ **इरिणे** तटाकादिषूदकपानार्थं शीघ्रमागच्छतस्तद्वत् ॥