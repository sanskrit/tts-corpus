+++
title = "003"
devataa = "अश्विनौ"
RShiH = "कृष्णो द्युम्नीको वा वासिष्ठः प्रियमेधो वा"
ChandaH = "बृहती"

+++


हे अश्विनौ **प्रियमेधाः** । मेधो यज्ञः । प्रियतमयज्ञा यजमानाः । यद्वा । प्रियमेधा एतन्नामक ऋषिः । पूजायां बहुवचनम् । यष्टार ऋषिर्वा **विश्वाभिरूतिभिः** सर्वैः पालनैः सह । अथवा अवतिः याञ्चाकर्मा । सर्वैरभिलषितयाचनैः सहिताः **अहूषत** आह्वासिषुः आह्वासीत् । आत्मनः पालनहेतुकत्वेन । यद्वाभिलषितदानाय वामाह्वयन्ति । **ता** तौ युवां **वृक्तबर्हिषः** आस्तरणार्थं छिन्नबर्हिषो यष्टुः संबन्धि जुष्टं सर्वैर्देवैः सेवितं पर्याप्तं वा **यज्ञं** यजनीयं हविः प्रति **दिविष्टिषु** दिवसानामह्नामागमनेषु प्रातःकालेषु यज्ञेषु वा **वर्तिः** । वर्तन्तेऽत्रेति वर्तिगृहम् । तत् **उप** **आ** **यातं** हविःस्वीकरणार्थं युवामागच्छतम् ॥