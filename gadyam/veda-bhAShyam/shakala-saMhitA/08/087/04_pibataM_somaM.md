+++
title = "004"
devataa = "अश्विनौ"
RShiH = "कृष्णो द्युम्नीको वा वासिष्ठः प्रियमेधो वा"
ChandaH = "सतो बृहती"

+++


हे **अश्विना** अश्विनौ **मधुमन्तं** रसवन्तं मदवन्तं वा **सोमं** युवां **पिबतम्** । ततः **बर्हिः** बर्हिषि यज्ञे **सुमत्** शोभनम् **आ** सीदतम् । पश्चात् **ववृधानौ** सोमपानेन वृद्धौ **ता** तौ युवां **दिवः** द्युलोकात् **सुष्टुतिम्** अस्माभिः क्रियमाणां शोभनां स्तुतिम् **उप** गन्तं उपगच्छतम् । तत्र दृष्टान्तः । **गौराविव** यथा गौरमृगावन्यस्माद्देशात् **इरिणं** तटाकादिकं प्रति जलपानार्थमागच्छतस्तद्वत् ॥