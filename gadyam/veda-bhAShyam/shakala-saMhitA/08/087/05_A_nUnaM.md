+++
title = "005"
devataa = "अश्विनौ"
RShiH = "कृष्णो द्युम्नीको वा वासिष्ठः प्रियमेधो वा"
ChandaH = "बृहती"

+++


हे **अश्विना** अश्विनौ युवां **प्रुषितप्सुभिः** । प्सु इति रूपनाम । ' प्रुष स्नेहनसेचनपूरणेषु ' । स्निग्धरूपैः दीप्तरूपैरित्यर्थः । तादृशैः शीघ्रगामिभिरश्वैः सह **नूनम्** इदानीम् **यातम्** अस्मदीयं यज्ञं प्रत्यागच्छतम् । हे **दस्रा** दस्रौ दर्शनीयावुपक्षपयितारौ वा हे **हिरण्यवर्तनी** । वर्ततेऽत्रेति वर्तनी रथः । हिरण्मयरथौ हे **शुभस्पती** उदकस्य कल्याणस्य वा पालयितारौ हे **ऋतावृधा** सत्यस्य यज्ञस्य वा वर्धयितारौ हे अश्विनौ युवां शीघ्रमागत्य **सोमं** **पातं** पिबतम् ॥