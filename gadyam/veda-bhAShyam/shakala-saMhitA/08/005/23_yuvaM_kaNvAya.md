+++
title = "023"
devataa = "अश्विनौ"
RShiH = "ब्रह्मातिथिः काण्वः"
ChandaH = "गायत्री"

+++


हे **नासत्या** । सत्सु साधू सत्यौ। न सत्यावसत्यौ । न असत्यौ नासत्यौ। ‘नभ्राण्नपात्” । इति नञः प्रकृतिभावः । यद्वा । सत्यस्य नेतारौ नासिकाप्रभवौ वा । उक्तं च भगवता यास्केन -- ‘सत्यावेव नासत्यावित्यौर्णवाभः । सत्यस्य प्रणेतारावित्याग्रायणः । नासिकाप्रभवौ बभूवतुरिति वा' (निरु. ६.१३ ) इति । तौ युवां **कण्वाय** एतत्संज्ञायर्षये **हर्म्ये** हर्म्यतले अपिरिप्ताय असुरैर्बाधिताय **शश्वत्** शश्वतीः बह्वीः **ऊतीः** रक्षाः **दशस्यथः** दत्तवन्तौ । 'युवं कण्वायापिरिप्ताय चक्षुः प्रत्यधत्तम्' (ऋ. सं. १. ११८.७) इत्यत्रेतिहास उक्तः । सोऽत्र द्रष्टव्यः ॥