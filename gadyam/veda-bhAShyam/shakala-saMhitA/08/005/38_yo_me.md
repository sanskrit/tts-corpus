+++
title = "038"
devataa = "चैद्यस्य कशोर्दानस्तुतिः"
RShiH = "ब्रह्मातिथिः काण्वः"
ChandaH = "बृहती"

+++


**यः** कशुसंज्ञो राजा **मे** मह्यं **हिरण्यसंदृशः** हिरण्यसंदर्शनान् हिरण्यसमानतेजस्कान् **दश** **राज्ञः** **अमंहत** परिचरणार्थं दत्तवान् । दशसंख्याकान् राज्ञो युद्धे पराजितान् गृहीत्वा दासत्वेनास्मै दत्तवानित्यर्थः । नन्वीदृशानां बहुविधानां राज्ञां दान एकः कथं शक्नुयादिति तत्राह । **कृष्टयः** सर्वाः प्रजास्तस्य **चैद्यस्य** चेदिपुत्रस्य कशोः **अधस्पदा** **इत्** पादयोरधस्तादेव वर्तन्ते। न कश्चिदपि तत्समानस्तदधिको वा विद्यते । **अभितः** सर्वतो वर्तमानाः **जनाः** **चर्मम्नाः** चर्ममयस्य कवचादेर्धारणे कृताभ्थासाः । यद्वा। चर्माणि चरणसाधनान्यश्वादीनि वाहनानि । तेषु मनन्त्यभ्यस्यन्तीति चर्मम्नाः । म्ना अभ्यासे । ‘आतो मनिन्” इति विच् । सर्वे मनुष्यास्तस्य भटा इत्यर्थः ॥