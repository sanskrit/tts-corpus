+++
title = "029"
devataa = "अश्विनौ"
RShiH = "ब्रह्मातिथिः काण्वः"
ChandaH = "गायत्री"

+++


हे अश्विनौ **वां** युवयोः **रभिः** आरम्भणीयालम्भनभूता रथस्य **ईषा** **हिरण्ययी** हिरण्मयी हिरण्यविकारा । **अक्षः** च **हिरण्ययः** हिरण्मयो हिरण्यनिर्मितः । ‘ईषा अक्षादिषु च्छन्दसि । (पा. सू. ६. १. १२७, २) इति प्रकृतिभावः । अपि च **उभा** उभे द्वे अपि **चक्रा** चक्रे रथचरणे **हिरण्यया** हिरण्मये सुवर्णनिर्मिते। ‘सुपां सुलुक्' इति द्विवचनस्याकारः । ‘ऋत्व्यवास्त्व्यवास्त्व इत्यादिना हिरण्यशब्दान्मयटो मलोपो निपात्यते ॥