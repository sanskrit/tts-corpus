+++
title = "011"
devataa = "अश्विनौ"
RShiH = "ब्रह्मातिथिः काण्वः"
ChandaH = "गायत्री"

+++


हे शुभस्पती शुभः शोभनस्थालंकारस्योदकस्य वा पती स्वामिनौ हे अश्विनौ ॥ ‘सुबामन्त्रिते ' इति षष्ठ्यन्तस्य पराङ्गवद्भावात् षष्ठ्यामन्त्रितसमुदायस्याष्टमिकं सर्वानुदात्तत्वम् ॥ **दस्रा** दर्शनीयौ शत्रूणामुपक्षपयितारौ वा **हिरण्यवर्तनी** हिरण्मयमार्गौ । यद्वा। वर्ततेऽस्मिन्निति वर्तनी रथः । हिरण्मयो रथो ययोस्तौ। यद्वा। वर्तनि वर्तनमाचरणम्। हितरमणीयाचरणौ। **ववृधाना** प्रवृद्धौ। वृधेर्लिटः कानच् । ईदृशौ युवां **सोम्यं** सोममयं **मधु** माधुर्योपेतं मदकरं वा रसं **पिबतम्** ॥