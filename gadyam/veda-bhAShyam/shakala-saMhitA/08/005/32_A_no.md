+++
title = "032"
devataa = "अश्विनौ"
RShiH = "ब्रह्मातिथिः काण्वः"
ChandaH = "गायत्री"

+++


हे **पुरुश्चन्द्रा** बहुहिरण्यौ यद्वा पुरूणां बहूनामाह्लादकौ ॥ ‘ह्रस्वाच्चन्द्रोत्तरपदे मन्त्रे' इति सुट् । पादादित्वात् षाष्ठिकमामन्त्रिताद्युदात्तत्वम् ॥ हे **नासत्या** सत्यस्वभावौ सत्यस्य नेतारौ नासिकाप्रभवौ वा ॥ ‘आमन्त्रितं पूर्वमविद्यमानवत्' इति पूर्वस्यामन्त्रितस्याविद्यमानवद्भावात् इदमपि आमन्त्रितमाद्युदात्तम्। न च ' नामन्त्रिते समानाधिकरणे' इत्यविद्यमानवत्त्वनिषेधः पुरुश्चन्द्रेत्यस्य विशेषवचनत्वात् ॥ ईदृशौ हे **अश्विना** अश्विनौ **द्युम्नैः** द्योतमानैरन्नैर्दातव्यैः सार्धं **नः** अस्मान् **आ** **यातम्** आगच्छतम् । तथा **श्रवोभिः** श्रवणीयैर्यशोभिश्च अस्मानागच्छतम् । तथा **राया** धनेन चास्मानागच्छतम् ॥