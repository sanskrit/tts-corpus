+++
title = "010"
devataa = "देवाः"
RShiH = "एकद्यूर्नौधसः"
ChandaH = "त्रिष्टुप्"

+++


इयं वैश्वदेवी । हे **देवाः** हे **अमृताः** अमरणाः **वः** युष्मानयम् **अवीवृधत्** वर्धयति स्तुत्या **अमन्दीत्** तर्पयति सोमेन **एकद्यूः** ऋषिरहम् । **उत** अपि च हे **देवीः** देव्यो देवपत्न्यः **याश्च** यूयं स्थ युष्मानप्यवीवृधदमन्दीच्च । **तस्मै** **राधः** धनं **प्रशस्तं** प्रवृद्धं **कृणुत** कुरुन । **उ** इति पूरण एवकारार्थो वा । **प्रातः** प्रातरेव **मक्षु** क्षिप्रं **धियावसुः** कर्मधन इन्द्रः **जगम्यात्** आगच्छतु । इन्द्रस्य देवस्वामित्वादाधिक्यद्योतनाय पुनरभिधानम् ॥ ॥ ३६ ॥ ॥ ८ ॥