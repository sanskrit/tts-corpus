+++
title = "004"
devataa = "सोमः"
RShiH = "प्रगाथः काण्वः"
ChandaH = "त्रिष्टुप्"

+++


हे **इन्दो** **सोम** अस्माभिः **पीतः** त्वं **नः** अस्माकं हृदे हृदयाय **शं** सुखम् **आ** **भव**। सुखभवने दृष्टान्तद्वयम् । **पिता** **सूनवे** स्वात्मजाय यथा सुखाय भवति यथा वा **सखा** अहितान्निवर्त्य हिते स्थापयिता सखा स स्वसख्ये यथा **सुशेवः** सुसुखो भवति । शेवमिति सुखनाम । तद्वत्वमपि भव । किंच हे उरुशंस बहुभिर्बहुधा वा शंसनीय बहुकीर्ते **सोम** **धीरः**। धीमांस्त्वं **नः** अस्माकं **जीवसे** जीवनाय **आयुः** आयुष्यं **प्र** **तारीः** प्रवर्धय ॥