+++
title = "001"
devataa = "सोमः"
RShiH = "प्रगाथः काण्वः"
ChandaH = "त्रिष्टुप्"

+++


अहं प्रगाथः **सुमेधाः** शोभनप्रज्ञः **स्वाध्यः** स्वाध्ययनः सुकर्मा वरिवोवित्तरस्य अतिशयेन पूजां लभमानस्य **स्वादोः** सुष्ठ्वदनीयस्य स्वादुभूतस्य **वयसः** अन्नस्य । एताः कर्मणि षष्ठ्यः । उक्तलक्षणं वयोऽन्नं सोमाख्यम् **अभक्षि** भक्षयेयः। **यं** यदन्नं **विश्वे** **देवाः** सर्वेऽपीन्द्रादयः **उत** अपि च **मर्त्यासः** मर्त्या मनुष्याः **मधु** **ब्रुवन्तः** मनोहरमेतदिति शब्दायन्तः **अभि** **संचरन्ति** अभिसंगच्छन्ते प्राप्नुवन्ति तदन्नमभक्षीति ॥