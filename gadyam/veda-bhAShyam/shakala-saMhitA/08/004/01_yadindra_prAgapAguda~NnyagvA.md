+++
title = "001"
devataa = "इन्द्रः"
RShiH = "देवातिथिः काण्वः"
ChandaH = "बृहती"

+++


हे **इन्द्र** **यत्** यदि **प्राक्** प्राच्यां दिशि वर्तमानैः । सप्तम्यन्ताद्दिक्छब्दाद्विहितस्यास्तातेः ‘ अञ्चेर्लुक्' (पा. सू. ५. ३. ३०) इति लुक् । **अपाक्** प्रतीच्यां दिशि वर्तमानैः । यदि वा **उदक्** उदीच्यां दिशि वर्तमानैः । यत् **वा** **न्यक्** नीच्यां दिशि अधस्ताद्वर्तमानैः। ‘न्यधी च' इति नेः प्रकृतिस्वरत्वम्। 'उदात्तस्वरितयोर्यणः' इति परस्यानुदात्तस्य स्वरितत्वम् । एवंभूतैः **नृभिः** स्तोतृभिस्त्वं **हूयसे** स्वस्वकार्याय आहूयसे हे **सिम** श्रेष्ठेन्द्र । ‘सिम इति वै श्रेष्ठमाचक्षते' इति वाजसनेयकम् । यद्यप्येवं बहुभिराहूयसे तथापि **आनवे** । अनुर्नाम राजा । तस्य पुत्रे राजर्षौ **पुरु** बहुलं **नृषूतः** नृभिस्तदीयैः स्तोतृभिः प्रेरितः **असि** भवसि । राज्ञो हितकरणे त्वां स्तोतारः प्रेरयन्तीत्यर्थः । ‘षू प्रेरणे' । अस्मात् कर्मणि निष्ठा ।' तृतीया कर्मणि' इति पूर्वपदप्रकृतिस्वरत्वम् । अपि च हे प्रशर्ध प्रकर्षेण शर्धयितरभिभवितरिन्द्र **तुर्वशे** एतत्संज्ञे च राजनि नृषूतः **असि** नृभिः प्रेरितो भवसि ॥