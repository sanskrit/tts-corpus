+++
title = "007"
devataa = "इन्द्रः"
RShiH = "देवातिथिः काण्वः"
ChandaH = "बृहती"

+++


हे इन्द्र **उग्रस्य** उद्गूर्णबलस्य **तव** **सख्ये** सखित्वे सति वयं **मा** **भेम** मा भैष्म । कुतश्चिदपि शत्रोर्भीता मा भूम। **मा** **श्रमिष्म** श्रान्ताः पीडिताश्च मा भूम। **वृष्णः** कामानां वर्षितुः **ते** तव संबन्धि **महत्** प्रभूतं **कृतं** वृत्रवधादिलक्षणं कर्म **अभिचक्ष्यम्** अभितः ख्यापनीयं स्तोतव्यम् । अतो महानुभावस्य तव सख्यं प्राप्तानां भीतिश्रमौ न जायेते इत्यर्थः। तत् कथमवगम्यत इति चेदुच्यते । **तुर्वशम्** एतत्संज्ञं राजर्षिं **यदुम्** एतत्संज्ञं च त्वत्प्रसादात् सुखेन जीवन्तौ **पश्येम** दृष्टवन्तः खलु वयम् । अतः कारणात् त्वत्सख्यं प्राप्तस्य भयादिकं न जायत इत्येतदुपपन्नमित्यर्थः ॥