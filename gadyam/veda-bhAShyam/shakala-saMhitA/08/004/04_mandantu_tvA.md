+++
title = "004"
devataa = "इन्द्रः"
RShiH = "देवातिथिः काण्वः"
ChandaH = "सतो बृहती"

+++


हे **मघवन्** धनवन् **इन्द्र** **इन्दवः** क्लेदनाः सोमास्त्वां **मन्दन्तु** मादयन्तु हर्षयन्तु । मदेर्व्यत्ययेन' परस्मैपदम् । किमर्थम् । **सुन्वते** सोमाभिषवं कुर्वते यजमानाय **राधोदेयाय** राधसो धनस्य दानार्थम् । ददातेः ‘अचो यत्' इति भावे यत् ।'ईद्यति' इतीकारः । यतोऽनावः' इत्याद्युदात्तत्वे कृदुत्तरपदप्रकृतिस्वरत्वम् । ‘शतुरनुमः' इति सुन्वच्छब्दात् परा विभक्तिरुदात्ता । अपि च त्वं **सोमम्** **आमुष्य** आमोषणं कृत्वा अदत्तमपि बलादपहृत्य **अपिबः** पीतवानसि । ‘स यज्ञवेशसं कृत्वा प्रासहा सोममपिबत्' (तै. सं. २. ४. १२. १) इति श्रुतेः । कीदृशं सोमम् । **चमू** चम्वोरधिषवणफलकयोः **सुतम्** अभिषुतम् । यद्वा चमूभ्यां चमसाभ्यां होतुर्मैत्रावरुणस्य च संबन्धिभ्यां संस्कृताभिर्वसतीवरीभिः सुतमभिषुतम् । यस्मादेवं **तत्** तस्मात् कारणात् **ज्येष्ठं** प्रशस्यतमं वृद्धतमं वा **सहः** बलं **दधिषे** हे इन्द्र त्वं धारयसि । अतो मदीया अपि सोमास्त्वां मादयन्त्विति प्रार्थ्यते ॥