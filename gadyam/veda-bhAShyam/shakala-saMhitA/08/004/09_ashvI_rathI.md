+++
title = "009"
devataa = "इन्द्रः"
RShiH = "देवातिथिः काण्वः"
ChandaH = "बृहती"

+++


हे **इन्द्र** **ते** तव **सखा** मित्रभूतः पुरुषोऽश्व्यादिगुणविशिष्ट एव भवति । इच्छब्दः प्रत्येकमभिसंबध्यते । **अश्वी** इत् बहुभिरश्वैरुपेत एव भवति । न कदाचिदश्वैर्वियुज्यते । **रथी** रथवानेव स भवति । **सुरूप** **इत्** शोभनरूपः शोभनावयव एव स भवति । **गोमाँ** **इत्** बह्वीभिर्गोभिर्युक्त एव स भवति । न कदाचिदेतैर्वियुज्यत इत्यर्थः । अपि च **श्वात्रभाजा** । ‘ श्वात्रम्' इति धननाम । आशु अतनीयं शीघ्रं प्राप्तव्यं शोभनं धनं संभजता ईदृग्धनसंयुक्तेन **वयसा** । अन्ननामैतत् । अन्नेन स सर्वदा **सचते** समवैति । संगच्छते । ‘षच समवाये। अत एव **चन्द्रः** सर्वेषामाह्लादकः सन् **सभां** जनसंसदम् **उप** **याति** उपगच्छति ॥