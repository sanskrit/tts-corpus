+++
title = "006"
devataa = "इन्द्रः"
RShiH = "देवातिथिः काण्वः"
ChandaH = "सतो बृहती"

+++


हे इन्द्र **ते** तव **उपस्तुतिं** स्तोत्रं **यः** पुरुषः **आनट्** प्राप्नोति त्वां प्रापयति । अश्रोतेर्लङि व्यत्ययेन परस्मैपदम् । --- **सचते** समवैति । ‘षच समवाये । **सहस्रेणेव** यथा सहस्रसंख्येन बलेन तथेत्यर्थः। यश्च यजमानः **नमउक्तिभिः** नमस्कारवचनैः स्तोत्रैः सार्धं **दाश्नोति** हवींषि तुभ्यं ददाति । ‘दाशृ दाने'। स यजमानः **सुवीर्ये** शोभनवीर्ययुक्ते संग्रामे **प्रावर्गं** प्रकर्षेण शत्रूणां वर्जयितारं **पुत्रं** **कृणुते** करोति उत्पादयति । त्वत्प्रसादाल्लभत इत्यर्थः । प्रपूर्वाद्वृजेः ‘कृत्यल्युटो बहुलम्' इति कर्तरि घञ्। 'उपसर्गस्य घञ्यमनुष्ये' (पा. सू. ६. ३. १२२) इति दीर्घः । थाथादिनोत्तरपदान्तोदात्तत्वम् । यद्वा । सुवीर्यं इत्येतत् पुत्रस्य विशेषणम् । द्वितीयार्थे सप्तमी । शोभनवीर्यं पुत्रम् । बहुव्रीहौ ‘ वीरवीर्यौ च' इत्युत्तरपदाद्युदात्तत्वम् ॥