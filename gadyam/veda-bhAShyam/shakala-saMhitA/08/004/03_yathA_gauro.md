+++
title = "003"
devataa = "इन्द्रः"
RShiH = "देवातिथिः काण्वः"
ChandaH = "बृहती"

+++


**गौरः** गौरमृगः **तृष्यन्** पिपासन् **अपा** अद्भिरुदकैः । व्यत्ययेनैकवचनम्। 'ऊडिदम्' इत्यादिना विभक्तेरुदात्तत्वम्। **कृतं** संपूर्णं कृतम् **इरिणं** निस्तृणं तटाकदेशं **यथा** येन प्रकारेण **अव** **एति** अवगच्छति । अवशब्दोऽभिशब्दस्यार्थे । अभिमुखः सन् शीघ्रं गच्छति तथा **आपित्वे** बन्धुत्वे **प्रपित्वे** प्राप्ते सति हे इन्द्र त्वं **नः** अस्मान् **तूयम्**। क्षिप्रनामैतत् । शीघ्रम् **आ** **गहि** आगच्छ । आगत्य च **कण्वेषु** कण्वपुत्रेष्वस्मासु **सचा** सहैकयत्नेनैव विद्यमानं सर्वं सोमं **सु** सुष्ठु **पिब** ॥