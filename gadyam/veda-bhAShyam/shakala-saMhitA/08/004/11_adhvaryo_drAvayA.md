+++
title = "011"
devataa = "इन्द्रः"
RShiH = "देवातिथिः काण्वः"
ChandaH = "बृहती"

+++


हे **अध्वर्यो** अध्वरस्य नेतः **त्वं** **सोमं** **द्रावय** । उत्तरवेदिलक्षणं स्थानं प्रापय । यद्वा। रसात्मना द्रवणशीलं कुरु । अभिषुण्वित्यर्थः । किं कारणमिति चेत् । **इन्द्रः** **पिपासति** इमं सोमं पातुमिच्छति । त्वयैतत् कथमवगतमिति चेत् तत्राह। **वृषणा** वर्षितारौ युवानौ वा **हरी** अश्वौ **नूनम्** अद्य **युयुजे** । उपगम्य सारथिर्योजितवान् रथे। **वृत्रहा** वृत्रस्य हन्तेन्द्रः **च** **आ** **जगाम** आगतवान् ।