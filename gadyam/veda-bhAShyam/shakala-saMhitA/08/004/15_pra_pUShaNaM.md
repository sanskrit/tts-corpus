+++
title = "015"
devataa = "इन्द्रः पूषा वा"
RShiH = "देवातिथिः काण्वः"
ChandaH = "बृहती"

+++


इदमाद्यासु चतसृषु पूष्ण इन्द्रस्य च लिङ्गसद्भावादेता उभयथा व्याख्यायन्ते । **पुरूवसुं** बहुधर्न **पूषणं** पोषकमिन्द्रं यद्वैतत्संज्ञं देवं **प्र** **वृणीमहे** प्रकर्षेण संभजामहे । किमर्थम् । **युज्याय** । युङ्क्त इति युङ् सखा । तस्य भावाय । सखित्वायेत्यर्थः । हे **शक्र** शक्त **पुरुहूत** बहुभिराहूत हे **विमोचन** पापाद्विमोचयितरिन्द्र पूषन् वा **सः** त्वं **नः** अस्मान् **धिया** आत्मीयया बुद्ध्या **शिक्ष** शक्तान् कर्तुमिच्छ । किमर्थम् । **राये** धनाय धनप्राप्त्यर्थं **तुजे** शत्रूंस्तोजयितुं हिंसितुम् । तुज हिंसायाम् । अस्मात् कृत्यार्थे केन्प्रत्ययः । यद्वा । राये इति ‘क्रियाग्रहणं कर्तव्यम् ' इति कर्मणः संप्रदानत्वाच्चतुर्थी । जातीवेकवचनम् । रायो धनानि धिया स्तुत्या प्रीतः सन्नोऽस्मभ्यं शिक्ष देहि। शिक्षतिर्दानकर्मा।' ऊडिदम्' इति रायो विभक्तिरुदात्ता ॥ ॥ ३२ ॥