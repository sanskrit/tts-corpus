+++
title = "017"
devataa = "इन्द्रः पूषा वा"
RShiH = "देवातिथिः काण्वः"
ChandaH = "बृहती"

+++


हे **पूषन्** पोषकेन्द्र एतत्संज्ञ वा देव **त्वा** त्वाम् **ऋञ्जसे** प्रसाधयितुं **वेमि** कामये । **आघृणे** आगतदीप्ते **स्तोतवे** त्वां स्तोतुं **वेमि** कामये । यत्त्वद्व्यतिरिक्तं देवतान्तरं **तस्य** स्तोत्रं **न** **वेमि** न कामये । तत् कुत इति चेत् । **हि** यस्मात् **अरणम्** अरमणमसुखकरम् । अतस्त्वामेव स्तोतुं कामय इत्यर्थः । हे **वसो** वासक **स्तुषे** स्तुवते **पज्राय** प्रार्जकाय स्तोत्राणां **साम्ने** । साम स्तोत्रम् । सामर्थ्यादत्र तद्वाँल्लक्ष्यते । तद्वते । यद्वा । पज्र इति कक्षीवत आख्या । आम्नातं हि -- ’ यद्वां पज्रासो अश्विना हवन्ते' (ऋ. सं. १. ११७. १०) इति । तस्मै कक्षीवत इव मह्यम् । सामर्थ्यादुपमार्थो लभ्यते । अपेक्षितं धनं देहीति शेषः ॥