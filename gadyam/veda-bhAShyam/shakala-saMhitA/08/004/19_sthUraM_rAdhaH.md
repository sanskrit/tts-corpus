+++
title = "019"
devataa = "कुरुङ्गस दानस्तुतिः"
RShiH = "देवातिथिः काण्वः"
ChandaH = "बृहती"

+++


इदमादिकेन तृचेन देवातिथिः कुरुङ्गनाम्नो राज्ञो दानं स्तौति । **कुरुङ्गस्य** । कुरूञ्जेतुं गच्छति कुलं गच्छतीति वा कुरुङ्गः । ‘ डोऽन्यत्रापि दृश्यते' इति गमेर्डः। पृषोदरादिः । एतत्संज्ञस्य **त्वेषस्य** दीप्तस्य **सुभगस्य** शोभनधनस्य एवंभूतस्य **राज्ञः** संबन्धिनीषु **दिविष्टिषु** दिवः स्वर्गस्यैषणेषु प्राप्तिहेतुभूतासु यागक्रियासु **रातिषु** दानेषु दक्षिणारूपेषु सत्सु **तुर्वशेषु** । मनुष्यनामैतत् । निर्धारणे सप्तमी । मनुष्येषु मध्ये वयं **स्थूरं** स्थूलं प्रभूतं **शताश्वम्** अश्वानां शतेन युक्तं **राधः** धनम् **अमन्महि** अज्ञासिष्म । अलभामहीत्यर्थः ॥