+++
title = "008"
devataa = "इन्द्रः"
RShiH = "देवातिथिः काण्वः"
ChandaH = "सतो बृहती"

+++


**वृषा** कामानां वर्षितेन्द्रः **सव्यां** दक्षिणेतरां **स्फिग्यं** कटिप्रदेशम् **अनु** । तृतीयार्थेऽनोः कर्मप्रवचनीयत्वम्। सव्यया स्फिग्या शरीरैकदेशेनैव **ववसे** वस्ते । सर्वभूतजातमाच्छादयति । स्वयं कृत्स्नं जगदतीत्य वर्तत इत्यर्थः । निगमान्तरं च भवति – 'यदन्यया स्फिग्या क्षामवस्थाः ' (ऋ. सं. ३. ३२. ११) इति । अपि च **दानः** अवखण्डयिता। 'दान अवखण्डने '। पचाद्यच् । स च **अस्य** इममिन्द्रं **न** **रोषति** न हिनस्ति । ‘रिष रुष हिंसायाम् । इन्द्रं हिंसितुं शक्तः कश्चिदपि नास्तीत्यर्थः । यद्वा । दानो हविषां दाता यजमानश्चास्येन्द्रस्य न रोषति रोषं न जनयति । सर्वदा हविर्भिः परिचरतीत्यर्थः । उत्तरोऽर्धर्चः प्रत्यक्षकृतः । **सारघेण** । सरघा मधुमक्षिका । तत्संबन्धिना **मध्वा** मधुना । लुप्तोपममेतत् । मधुनेव रसवता क्षीरादिना श्रयणद्रव्येण **संपृक्ताः** संसृष्टाः संस्कृताः **धेनवः** धेनुवत् प्रीतिजनका अस्मदीयाः सोमाः । यद्वा । धिवेः प्रीणनार्थाद्धेनवः । प्रीणयितार इत्यर्थः । अथवा । 'धेट् पाने'। 'धेट इच्च ' इत्यौणादिको नुप्रत्ययः । तसंनियोगेन इकारान्तादेशश्च । पातव्याः सोमा इत्यर्थः । यत एवमतः कारणात् हे इन्द्र **तूयं** क्षिप्रम् **एहि** अस्मत्समीपमागच्छ। आगत्य च **द्रव** । सोमा यस्मिन्नुत्तरवेदिलक्षणे स्थाने हूयन्ते तं देशं शीघ्रं गच्छ। द्रु गतौ ' इति धातुः । ‘ द्व्यचोऽतस्तिङः' इति सांहितिको दीर्घः। तदनन्तरमध्वर्युणा दत्तं सोमं **पिब** । तेन सोमेन सम्यक् स्वोदरं पूरयेत्यर्थः ॥