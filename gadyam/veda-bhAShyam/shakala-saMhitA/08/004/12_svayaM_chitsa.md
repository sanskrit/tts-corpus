+++
title = "012"
devataa = "इन्द्रः"
RShiH = "देवातिथिः काण्वः"
ChandaH = "सतो बृहती"

+++


**दाशुरिः** दाश्वान् । दाशतेरौणादिक उरिन् । हविषां दाता **सः** यजमानलक्षणो **जनः** स्वयं **चित्** स्वयमेव आत्मनैव **मन्यते** सर्वं जानाति । परायत्तप्रज्ञो न भवतीत्यर्थः । **अत्र** यस्मिन् जने **सोमस्य** पानेन हे इन्द्र त्वं **तृम्पसि** तृप्यसि । तृप तृम्प तृप्तौ । तौदादिकः । ‘ शे तृम्पादीनाम् ' (पा. सू. ७. १. ५९.१ ) इति नुम् । **ते** त्वदीयं **युज्यं** योग्यम् **इदम्** अस्मदीयं सोमलक्षणम् **अन्नं** **समुक्षितं** सम्यक् पात्रेष्वासिक्तम् । उक्ष सेचने '। कर्मणि निष्ठा। ‘ गतिरनन्तरः ' इति गर्तेः प्रकृतिस्वरत्वम् । अतस्तं तादृशं सोमम् **एहि** अभिगच्छ । **प्र** **द्रव** शीघ्रं प्राप्नुहि । तदनन्तरं **पिब** पानं कुरु ॥