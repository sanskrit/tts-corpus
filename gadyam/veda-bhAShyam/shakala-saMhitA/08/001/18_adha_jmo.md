+++
title = "018"
devataa = "इन्द्रः"
RShiH = "मेधातिथिमेध्यातिथी काण्वौ"
ChandaH = "बृहती"

+++


हे इन्द्र **अध** अधुना **ज्मः** । जमन्ति गच्छन्त्यस्यामिति ज्मा पृथिवी । तस्याः सकाशात् **अध** **वा** अपि वा **दिवः** अन्तरिक्षात् **बृहतः** महतः **रोचनात्** नक्षत्रैर्दीप्यमानात् स्वर्गाद्वा आगत्य । अधिः पञ्चम्यर्थानुवादी । **अया** अनया **तन्वा** ततया विस्तृतया **मम** मदीयया **गिरा** स्तुत्या **वर्धस्व** वृद्धो भव । हे **सुक्रतो** शोभनकर्मवन्निन्द्र **जाता** जातानस्मदीयान् जनान् **आ** **पृण** अभिलषितैः फलैरापूरय ॥