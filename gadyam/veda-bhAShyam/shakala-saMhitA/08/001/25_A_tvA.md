+++
title = "025"
devataa = "इन्द्रः"
RShiH = "मेधातिथिमेध्यातिथी काण्वौ"
ChandaH = "बृहती"

+++


पूर्वं हर्योर्विभूतिरूपा अश्वा इन्द्रमावहन्त्विति प्रार्थितम् । अधुना तावेवेन्द्रमावहतामिति प्रार्थ्यते। **हिरण्यये** हिरण्मये **रथे** युक्तौ **मयूरशेप्या** मयूरशेपौ मयूरवर्णशेपो ययोस्तौ। ‘सुपां सुलुक्' इति विभक्तेर्ड्यादेशः । **शितिपृष्ठा** श्वेतपृष्ठौ एवंभूतावश्वौ” हे इन्द्र त्वाम् **आ** **वहताम्** । किमर्थम् । **मध्वः** मधुररसस्य **विवक्षणस्य** वक्तुमिष्टस्य स्तुत्यस्य यद्वा वोढव्यस्य प्राप्तव्यस्य **अन्धसः** अन्नस्य सोमरूपस्य **पीतये** पानार्थम् ॥ ॥ १४ ॥