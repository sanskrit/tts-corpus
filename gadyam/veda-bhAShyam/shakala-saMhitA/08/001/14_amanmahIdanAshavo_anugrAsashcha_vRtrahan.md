+++
title = "014"
devataa = "इन्द्रः"
RShiH = "मेधातिथिमेध्यातिथी काण्वौ"
ChandaH = "बृहती"

+++


हे **वृत्रहन्** वृत्रस्यासुरस्य हन्तरिन्द्र **अनाशवः** अशीघ्रा अत्वरमाणाः **अनुग्रासः** अनुग्रा अनुद्गूर्णाः **च** सन्तो वयं भक्तिश्रद्धापुरःसरं शनैस्त्वाम् **अमन्महीत्** स्तुम एव । हे **शूर** वीर्यवन्निन्द्र **ते** त्वदर्थं **सकृत्** एकवारमपि **महता** प्रभूतेन **राधसा** धनेन हविर्लक्षणेन सह **सु** शोभनं **स्तोमं** स्तोत्रम् **अनु** **मुदीमहि** अनुमोदेमहि । अनुब्रवामेत्यर्थः ॥