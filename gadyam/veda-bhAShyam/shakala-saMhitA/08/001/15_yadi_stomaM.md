+++
title = "015"
devataa = "इन्द्रः"
RShiH = "मेधातिथिमेध्यातिथी काण्वौ"
ChandaH = "बृहती"

+++


अयमिन्द्रः **मम** मदीयं स्तोत्रं **यदि** **श्रवत्** शृणुयात् तदानीं तम् **इन्द्रम्** **अस्माकम्** अस्मदीयाः **इन्दवः** सोमाः **मदन्तु** मादयन्तु हर्षयन्तु । कीदृशाः सोमाः। **तिरः** तिर्यगवस्थितं **पवित्रं** पवनसाधनं दशापवित्रं **ससृवांसः** प्राप्तवन्तः । दशापवित्रेण पूता इत्यर्थः । **आशवः** शीघ्रं मदजनकाः **तुग्र्यावृधः** तुग्र्याभिर्वसतीवर्येकधनाख्याभिरद्भिर्वर्धमानाः ॥ ॥ १२ ॥