+++
title = "030"
devataa = "आसङ्गस्य दानस्तुतिः"
RShiH = "आसङ्गः प्लायोगिः"
ChandaH = "बृहती"

+++


आसङ्गो राजर्षिर्मेध्यातिथये बहु धनं दत्त्वा तमृषिं दत्तदानस्य स्वस्य स्तुतौ प्रेरयति । हे **मेध्यातिथे** यज्ञार्हातिथ एतत्संज्ञर्षे **स्तुहि** **स्तुहीत्** । पुनःपुनरस्मान् प्रशंसैव। मोदास्व औदासीन्यं मा कार्षीः । **एते** **घ** एते खलु वयं **मघोनां** धनवतां मध्ये **ते** तुभ्यं **मघस्य** धनस्य **मंहिष्ठासः** दातृतमाः । अतोऽस्मान् स्तुहीत्यर्थः । कासौ स्तुतिस्तामाह। **निन्दिताश्वः** । यस्य वीर्येण परेषामश्वा निन्दिताः कुत्सिता भवन्ति तादृशः । **प्रपथी** । प्रकृष्टः पन्थाः प्रपथः । तद्वान् । सन्मार्गवर्तीत्यर्थः । **परमज्याः** उत्कृष्टज्यः । अनेन धनुरादिकं लक्ष्यते । उत्कृष्टायुध इत्यर्थः । यद्वा । परमानुत्कृष्टाञ्छत्रून् जिनाति हिनस्तीति परमज्याः । ज्या वयोहानौ' । अस्मात् ‘आतो मनिन्' इति विच् । एवंभूतोऽहमासङ्ग इति स्तुहीत्यर्थः ॥ ॥ १५ ॥