+++
title = "011"
devataa = "इन्द्रः"
RShiH = "मेधातिथिमेध्यातिथी काण्वौ"
ChandaH = "बृहती"

+++


**सूरः** सूर्यः **एतशम्** एतत्संज्ञं राजर्षिं **यत्** यदा **तुदत्** अव्यथयत् तदानीमेतशं रक्षितुं **वङ्कू** वक्रगामिनौ **वातस्य** वायोः सदृशौ **पर्णिना** पर्णिनौ पतनवन्तावीदृशावश्वौ **शतक्रतुः** बहुविधकर्मेन्द्रः **आर्जुनेयम्** अर्जुन्याः पुत्रं **कुत्सम्** ऋषिं **वहत्** अवहत् अनयत् । कुत्सेन सार्धं समानं रथमारुह्यैतशरक्षणायागच्छदित्यर्थः। तथा च निगमान्तरं- प्रैतशं सूर्ये पस्पृधानं सौवश्व्ये सुष्विमावदिन्द्रः' (ऋ. सं. १. ६१. १५) इति । **गन्धर्वं** गवां रश्मीनां धर्तारं सूर्यम् **अस्तृतं** केनाप्यहिंसितं **त्सरत्** अत्सरत् । छद्मगत्यागच्छत् । सूर्येण योद्धं गतवानित्यर्थः ॥