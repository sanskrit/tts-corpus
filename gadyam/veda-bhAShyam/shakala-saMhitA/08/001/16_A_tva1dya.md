+++
title = "016"
devataa = "इन्द्रः"
RShiH = "मेधातिथिमेध्यातिथी काण्वौ"
ChandaH = "बृहती"

+++


हे इन्द्र **वावातुः** संभक्तुस्त्वां सेवमानस्य **सख्युः** स्तोतुः **सधस्तुतिम्** अन्यैर्ऋत्विग्भिः सह क्रियमाणां स्तुतिम् **अद्य** इदानीं **तु** क्षिप्रम् **आ** **गहि** आगच्छ । **मघोनां** हविष्मतामन्येषामपि यजमानानाम् **उपस्तुतिः** स्तोत्रं **त्वा** त्वां **प्र** **अवतु** प्रगच्छतु प्रतर्पयतु वा। **अध** अधुना **सुष्टुतिं** त्वद्विषयां शोभनां स्तुतिमहमपि **वश्मि** कामये ॥