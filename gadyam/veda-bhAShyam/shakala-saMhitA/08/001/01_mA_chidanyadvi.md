+++
title = "001"
devataa = "इन्द्रः"
RShiH = "प्रगाथो घौरः काण्वो वा"
ChandaH = "बृहती"

+++


हे **सखायः** समानख्यानाः स्तोतारः इन्द्रस्तोत्रात् **अन्यत्** स्तोत्रं **मा** **चित्** **वि** **शंसत** मैवोच्चारयत । **मा** **रिषण्यत** मा हिंसितारो भवत । अन्यदीयस्तोत्रोच्चारणेन वृथोपक्षीणा मा भवत । **सुते** अभिषुते सोमे **वृषणं** कामानां वर्षितारम् **इन्द्रमित्** इन्द्रमेव हे प्रस्तोत्रादयः **सचा** सह संघीभूय **स्तोत** स्तुत । हे प्रशास्त्रादयः **उक्था** **च** उक्थानि शस्त्राणि चेन्द्रविषयाणि यूयं **मुहुः** पुनःपुनः **शंसत** ॥