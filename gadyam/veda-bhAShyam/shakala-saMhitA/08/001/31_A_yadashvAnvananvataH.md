+++
title = "031"
devataa = "आसङ्गस्य दानस्तुतिः"
RShiH = "आसङ्गः प्लायोगिः"
ChandaH = "बृहती"

+++


**वनन्वतः** वननवतः संभक्तवतः **अश्वान्** तुरगान् **अहं** प्रायोगिः **श्रद्धया** आदरातिशयेन युक्तः सन् **यत्** यदा हे मेध्यातिथे त्वदीये **रथे** **आ** **रुहं** आरोहयम्। रुहेरन्तर्भावितण्यर्थाल्लुङि ‘ कृमृदृरुहिभ्यः' इति च्लेरङादेशः । तदानीं मामेवं स्तुहि । **उत** अपि च । प्रकृतस्तुत्यपेक्ष एव समुच्चयः । **वामस्य** वननीयस्य **वसुनः** धनस्य । पूर्ववत् कर्मणि षष्ठी । ईदृशं धनं **चिकेतति** । एष आसङ्गो दातुं जानाति । **याद्वः** यदुवंशोद्भवः। यद्वा । यदवो मनुष्याः। तेषु प्रसिद्धः। **पशुः** । लुप्तमत्वर्थमेतत् । पशुमान् । यद्वा । पशुः पश्यतेः । सूक्ष्मस्य द्रष्टा । **यः** आसङ्गः **अस्ति** विद्यते एष चिकेततीत्यन्वयः ॥