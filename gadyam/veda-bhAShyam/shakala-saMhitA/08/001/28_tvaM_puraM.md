+++
title = "028"
devataa = "इन्द्रः"
RShiH = "मेधातिथिमेध्यातिथी काण्वौ"
ChandaH = "बृहती"

+++


हे इन्द्र **त्वं** **शुष्णस्य** शोषकस्यासुरस्य **चरिष्ण्वं** चरणशीलम् ॥ ‘वा छन्दसि' इत्यभिपूर्वत्वस्य विकल्पितत्वाद्यणादेशः ॥ **पुरं** निवासस्थानं **वधैः** वज्रादिभिरायुधैः **सं** **पिणक्** समचूर्णयः । अभाङ्क्षीरित्यर्थः । पिनष्टेर्लङि मध्यमैकवचने रूपमेतत् । **अध** अपि च **भाः** भासमानः **त्वम्** **अनु** **चरः** तं शुष्णं हन्तुमन्वगच्छः । यद्वा । ....शुष्णस्य पुरभेदनानन्तरं भा दीप्तीस्त्वमनु चरः अन्वगच्छः । प्राप्तवानित्यर्थः । हे **इन्द्र** त्वं **यत्** यदा **द्विता** द्विधा द्विविधैः स्तोतृभिर्यष्टृभिश्च **हव्यः** ह्वातव्यः **भुवः** भवेः । तदानीं त्वं शुष्णस्य पुरं सं पिणगित्यन्वयः । भवतेर्लेटि सिप्यडागमः । छान्दसः शपो लुक् । ‘भूसुवोस्तिङि' इति गुणप्रतिषेधादुवङ् ॥