+++
title = "027"
devataa = "इन्द्रः"
RShiH = "मेधातिथिमेध्यातिथी काण्वौ"
ChandaH = "बृहती"

+++


**यः** इन्द्रः **एकः** केवलोऽसहाय एव **व्रतैः** आत्मीयैः कर्मभिः **अभि** **अस्ति** शत्रुनभिभवति । यश्च **दंसना** कर्मणा **महान्** अधिकः अत एव **उग्रः** उद्गूर्णबलः शिप्री। शिप्रं शिरस्त्राणम् । प्रशंसायामिनिः । शोभनशिरस्त्राणः । यद्वा । शिप्रे हनू नासिके वा । तद्वान् । **सः** इन्द्रः **गमत्** गच्छतु प्राप्नोतु सर्वदा । **सः** तादृशः **न** **योषत्** न पृथग्भवतु । न वियुक्तो भवतु ॥ गमेर्यौतेश्च लेट्यागमः । इतश्च लोपः' इतीकारलोपः। गमेः ' बहुलं छन्दसि ' इति शपो लुक् । यौतेः ‘सिब्बहुलम्'  इति सिप् । **हवम्** अस्मदीयं स्तोत्रं च **आ** **गमत्** अभिगच्छतु प्राप्नोतु । **न** **परि** **वर्जति** न परिवर्जयतु न परित्यजतु । सर्वदास्मानस्मदीयं स्तोत्रं चेन्द्रः प्राप्नोत्विति यावत् ॥