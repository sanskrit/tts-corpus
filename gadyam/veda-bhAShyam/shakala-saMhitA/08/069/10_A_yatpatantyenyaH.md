+++
title = "010"
devataa = "इन्द्रः"
RShiH = "प्रियमेध"
ChandaH = "अनुष्टुप्"

+++


**यत्** यदा **एन्यः** एतवर्णाः शुभ्रवर्णा नद्यः **आ** **पतन्ति** आगच्छन्ति सर्वतः प्रवहन्ति । कीदृश्यः। **सुदुघाः** सुदोहाः **अनपस्फुरः**। अपस्फुरोऽपस्फुरा अप्रवृद्धाः। अतादृश्योऽनपस्फुरः । अत्यन्तं प्रवृद्धा इत्यर्थः । यद्वा । सुदुघाः प्रवृद्धा एतवर्णा गावो यदा पयआद्यर्थाय आ पतन्ति तदा **अपस्फुरम्** । अत्रापशब्दो धात्वर्थानुवादी । अत्यन्तप्रवृद्धं **सोममिन्द्राय** **पातवे** पातुं **गृभायत** ग्रहणं कुरुत । अथवानपस्फुर इत्यत्राप्यपशब्दोऽनुवादी धात्वर्थस्य । तथा सत्ययमर्थः । यदा एन्यो नद्योऽनपस्फुरोऽप्रवृद्धोदका पतन्ति वृष्टिरल्पा यदा भवति तदा सोममिन्द्रार्थं संपादयतेति ॥ ॥६॥