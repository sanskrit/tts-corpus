+++
title = "002"
devataa = "विश्वेदेवाः"
RShiH = "मनुर्वैवस्वतः"
ChandaH = "गायत्री"

+++


**वरुणः** वरणीयः संभजनीयः **मित्रः** स्तोतॄणां यष्टॄणां च धनादिदानेन मित्रभूतः **अर्यमा** स्तोत्रकारिणे धनं प्रापयन् यद्वा सततं गच्छन् एतन्नामकास्त्रयो देवाः **स्मद्रातिषाचः** । स्मत् सुमच्छोभना रातिः हविष्प्रदानं येषामस्तीति स्मद्रातयो यजमानाः । तान् सचन्ते धनादिप्रदानेन सेवन्त इति तथोक्ताः । यद्वा । कल्याणं यथा भवति तथा हविषां दातॄन् सचन्त इति । ते तादृशाः **पत्नीवन्तः** देवपत्नीसहिताः **अग्नयः** अङ्गनशीला नानाविधा अग्नयः **वषट्कृताः** । मया  ‘ सोमस्याग्ने वीहि वौषट् ' (आश्व. श्रौ. ५. ५) इत्यादिना स्वाहाकृताः । सुहुता इत्यर्थः ॥