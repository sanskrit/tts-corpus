+++
title = "003"
devataa = "विश्वेदेवाः"
RShiH = "मनुर्वैवस्वतः"
ChandaH = "गायत्री"

+++


**ते** वरुणादयो देवाः **सर्वया** सर्वेण **विशा** अनुचरवर्गेण सह **अपाच्याः** । अपाची प्रतीची। ततः **नः** अस्माकं **गोपाः** गोपायितारो भवन्तु । **ते** एव **उदक्** उदीच्याः ।  ‘ अञ्चेर्लुक् ' इति पञ्चम्यर्थे विहितस्यास्तातेर्लुक् । ततोऽपि अस्माकं रक्षका भवन्तु । **इत्था** इति शब्देनोर्ध्वा दिशं दक्षिणां च निर्दिशति । इत्थमनेन पूर्वोक्तेन प्रकारेणोर्ध्वाया दक्षिणस्याश्च दिशः **ते** देवा अस्माकं पालयितारो भवन्तु । तथा **न्यक्** नीच्या दिशः । अत्रापि पूर्ववदस्तातेर्लुक्। अधस्तादेवाप्यस्माकं त्रातारो भवन्तु । किंच **पुरस्तात्** प्राच्या दिशश्च ते देवा अस्माकं गोपायितारो भवन्तु ॥