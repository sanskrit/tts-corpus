+++
title = "008"
devataa = "इन्द्रः"
RShiH = "तिरश्चीराङ्गिरसो द्युतानो वा मारुतः"
ChandaH = "त्रिष्टुप्"

+++


प्रसङ्गादेतावन्तो मरुतः सहाया अभवन्नित्याह। हे इन्द्र **त्रिः** त्रयः । जसः ‘सुपां सुलुक्' इति सुः । षष्टित्र्युत्तरसंख्याका मरुतः । ते च तैत्तिरीयके 'ईदृङ्चान्यादृङ्च' (तै. सं. ४. ६.५. ५) इत्यादिना नवसु गणेषु सप्त सप्त प्रतिपादिताः। तत्रादितः पञ्च गणाः संहितायामाम्नायन्ते । स्वतवांश्च प्रघासी च सांतपनश्च गृहमेधी च क्रीडी च शाकी चोज्जेषी ' ( वा. सं. १७. ८५) इति खैलिकः षष्ठो गणः । ततो ‘धुनिश्च ध्वान्तश्च' (तै. आ. ४. २४) इत्याद्यास्त्रयोऽरण्येऽनुवाक्याः । इत्थं त्रयःषष्टिसंख्याकाः **उस्राइव** **राशयः** गाव इव संघीभूतास्ते त्वां **वावृधानाः** स्वबलेन वर्धितवन्तः । ते **मरुतः** **यज्ञियासः** यज्ञार्हा अभवन् । तं मरुत्सहायमिन्द्रं **त्वा** त्वां वयम् **एमः** उपगच्छामः । ततस्त्वं **नः** अस्मभ्यं **भागधेयं** भजनीयं धनं **कृधि** कुरु । पश्चाद्वयमपि **एना** एनेन सोमलक्षणेन **हविषा** **ते** तुभ्यं **शुष्मं** शत्रूणां शोषकं बलं **विधेम** । ‘विध विधाने'। विदध्म । कुर्म इत्यर्थः ॥