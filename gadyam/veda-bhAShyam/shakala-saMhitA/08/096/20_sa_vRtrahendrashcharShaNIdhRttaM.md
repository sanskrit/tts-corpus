+++
title = "020"
devataa = "इन्द्रः"
RShiH = "तिरश्चीराङ्गिरसो द्युतानो वा मारुतः"
ChandaH = "त्रिष्टुप्"

+++


**वृत्रहा** वृत्रस्य हन्ता **सः** **इन्द्रः** **चर्षणीधृत्** मनुष्याणां धनादिदानेन पोषको भवति । **तम्** इन्द्रं वयं **सुष्टुत्या** शोभनया स्तुत्या **हुवेम** अस्मद्यज्ञेष्वाह्वयामः । किमर्थं यूयमाह्वयथेति चेत् कारणं ब्रूमः । **सः** इन्द्रः **प्राविता** प्रकर्षेणास्माकं रक्षिता भवति । किंच **मघवा** धनवानिन्द्रः **नः** अस्माकम् **अधिवक्ता** अधिकं वक्ता बहुमानेन वक्ता भवति । यद्वा । धनदानेनास्मानधिकं वक्तुमर्हति । अर्हे कृत्यतृचश्च' (पा. सू. ३. ३. १६९ ) इति तृच् । किंच **सः** एवेन्द्रः **श्रवस्यस्य** श्रवसः कीर्तेर्निमित्तस्य **वाजस्य** अन्नस्य । यद्वा । श्रवसोऽन्नस्य हिताय वाजस्य बलस्य । **दाता** भवति खलु । तस्मादेवंगुणमिन्द्रं वयमाह्वयामः ॥