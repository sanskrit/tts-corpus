+++
title = "006"
devataa = "इन्द्रः"
RShiH = "तिरश्चीराङ्गिरसो द्युतानो वा मारुतः"
ChandaH = "त्रिष्टुप्"

+++


परस्परं स्तोतार आहुः । **तमु** तमेवेन्द्रं वयं संहत्य **स्तवाम** स्तोत्रं करवाम । **यः** इन्द्रः **इमा** इमानि भूतानि **जजान** जनयामास । तस्मात् **अस्मात्** इन्द्रादेव **विश्वा** विश्वानि सर्वाणि वस्तुजातानि सर्वाणि जगन्ति वा **अवराणि** अवरकालीनानि पश्चाद्भवानि भवन्ति । तेनानेन **इन्द्रेण** वयं **गीर्भिः** स्तुतिभिः **मित्रम्** । लुप्तभावप्रत्ययेन निर्देशः । मैत्रीं **दिधिषेम** धारयेम । ‘धिष धारणे इति धातुं केचिद्वदन्ति । यद्वा । मित्रम् । छान्दसमेकवचनम् । वयमिन्द्रेण सह मित्राणि सुहृदो भवामेति गीर्भिरिन्द्रं शब्दयेम ।  ‘ धिष शब्दे । जौहोत्यादिकः । अत्र व्यत्ययेन द्विविकरणता श्लुश्च शश्च। ततः **नमोभिः** क्रियमाणैर्नमस्कारैर्दीयमानैर्हविर्भिर्वा **वृषभं** कामानां वर्षकमिन्द्रम् **उपो** **विशेम** अस्मदभिमुखमेव कुर्याम ॥