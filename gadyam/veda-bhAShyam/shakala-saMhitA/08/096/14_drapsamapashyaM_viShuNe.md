+++
title = "014"
devataa = "इन्द्रः;इन्द्रः~मरुतः"
RShiH = "तिरश्चीराङ्गिरसो द्युतानो वा मारुतः"
ChandaH = "त्रिष्टुप्"

+++


चतुर्थः पादो मारुतः - मरुतः प्रति यद् वाक्यम् इन्द्र उवाच । तदत्रकीर्त्यते -

हे मरुतः **द्रप्सं** द्रुतगामिनं **कृष्णम्** अहम् **अपश्यं** अदर्शम् ।  
कुत्रवर्तमानं - **विषुणे** विष्वग्-अञ्चने - सर्वतो विस्तृते देशे, यद् वा विषुणे विषमे परैर् अदृश्ये देशे  
**चरन्तं** परितो गच्छन्तं  
किञ्च **अंशुमत्याः** एतन्-नामिकाया **नद्यो** नद्याः **उपह्वरे** अत्यन्तङ् गूढे स्थाने  
**नभो न** नभसि यथा ऽऽदित्यो दीप्यते तद्वत् तत्र दीप्यमानं  
**अवतस्थिवांसं** उदकस्यान्तर् अवस्थितं  
**कृष्णं** एतन्नामकं असुरं अपश्यं तस्मिन् दृष्टे सति

हे **वृषणः** कामानाम् उदकानां वा सेक्तारो मरुतः **वो** युष्मान् युद्धार्थं **इष्यामि** अहम् इच्छामि ।  
ततो यूयं तम् इमं कृष्णं  
**आजौ** अजन्ति गच्छन्त्य् अत्र योद्धारः आयुधानि प्रक्षेपयन्तीति वा - **आजिः** सङ्ग्रामः तस्मिन्  
**युध्यत** संहरत वाक्यभेदाद् अनिघातः ।  

केचिद् **इष्यामि वो मरुत** इति पठन्ति । तत्र हे मरुतः वो युष्मान् इच्छामीत्य् अर्थो भवति ॥ १४ ॥