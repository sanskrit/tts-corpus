+++
title = "017"
devataa = "इन्द्रः"
RShiH = "तिरश्चीराङ्गिरसो द्युतानो वा मारुतः"
ChandaH = "त्रिष्टुप्"

+++


हे इन्द्र त्वं **ह** **त्वं** खलु **त्यत्**   एतत् कर्माकार्षीः। किं तत् अभिधीयते । हे **वज्रिन्** वज्रवन्निन्द्र **धृषितः** धृष्टः संग्रामेषु शत्रुहनने कुशलः सन्। यद्वा। धृष्टो धीरः सन् **अप्रतिमानम्** । प्रतिमानमुपमा। निरुपमम्। अस्य सदृशमन्यदीयं वीर्यं  नास्तीत्यर्थः। तादृशं **शुष्णस्य** **ओजः** बलं **वज्रेण** आयुधेन **जघन्थ** हतवानसि।  ‘अभ्यासाच्च' इति इन्तेर्घत्वम् । पूर्वं शुष्णस्य बलं विनाश्येदानीं शुष्णमपि हतवानित्याह । **त्वं** **वधत्रैः** हननसाधनैरायुधैः **शुष्णस्य** । ‘क्रियाग्रहणं कर्तव्यम्' इति संप्रदानसंज्ञा। चतुर्थ्यर्थे बहुलम्' इति षष्ठी। शुष्णम् **अवातिरः** । कुत्साय राजर्षयेऽवाङ्मुखं कृत्वावधीः । तथा च निगमः-- कुत्साय शुष्णमशुषं नि बर्हीः' (ऋ. सं. ४. १६. १२) इति । तथा हे **इन्द्र** **त्वं** **शच्या** स्वकीयया प्रज्ञया कर्मणा वा **गाः** शत्रून् हत्वा तेषां गाः **अविन्दः** अलभथाः । यद्वा । अङ्गिरसां गाः पणीन् संप्रहृत्य लब्धवानसि ॥