+++
title = "019"
devataa = "इन्द्रः"
RShiH = "तिरश्चीराङ्गिरसो द्युतानो वा मारुतः"
ChandaH = "त्रिष्टुप्"

+++


अथ परोक्षकृताः । **सः** इन्द्रः **सुक्रतुः** शोभनप्रज्ञः शोभनकर्मा भवति **यः** **सुतेषु** अभिषुतेषु सोमेषु **रणिता** तत्पानार्थं रमणशीलः किंच **अनुत्तमन्युः** परैरनुन्नक्रोधः शत्रुभिर्नोत्तुमशक्यः तादृशः **यः** इन्द्रः **रेवान** धनवान् । तत्र दृष्टान्तः । **अहेव** । यथा अहानि दिवसा धनवन्तः। दिवसेषु हि धनानि प्रादुर्भवन्ति न रात्रिषु । तद्वत् । तथा **यः** इन्द्रः **एक** **इत्** असहाय एव **नरि** कर्मनेतरि मनुष्ये **अपांसि** कर्माणि **कर्ता** कर्तुशीलो भवति । ताच्छीलिकस्तृन् । अत एव षष्ठीप्रतिषेधः । **सः** पूर्वोक्तगुणोपेत इन्द्रः **वृत्रहा** । अपामावरकस्यासुरस्य उपद्रवस्य वा हन्तृत्वाद्वृत्रहेति सर्वैः श्रूयते । तमेवेन्द्रम् **अन्यं** **प्रति** । **इत्** अवधारणे । अन्यं प्रत्येव **आहुः** । इन्द्रः सर्वमन्यं शत्रुसंघं प्रति भवति । अभिभवत्येवेति वदन्ति ॥