+++
title = "011"
devataa = "इन्द्रः"
RShiH = "तिरश्चीराङ्गिरसो द्युतानो वा मारुतः"
ChandaH = "त्रिष्टुप्"

+++


हे स्तोतः **उक्थवाहसे** उक्थैः स्तोत्रशस्त्रादिभिरुह्यमानाय अत एव **विभ्वे** महते यद्वा शत्रूणामभिभवित्र इन्द्रायेन्द्रार्थं **मनीषां** मनस ईषां स्तुतिम् **ईरय** प्रेरय । तत्र दृष्टान्तः । **द्रुणा** **न** यथा नाविकः **नदीनां** नदमानानां सरितां **पारं** तीरं प्रति पथिकं द्रुणा नावा प्रापयति तद्वदिन्द्रं प्रति स्तुतिं गमयेति । किंच **नि** **स्पृश** नितरां धनं स्पर्शय गमय **तन्वि** आत्मनि पुत्रे वा । कीदृशम् । **श्रुतस्य** सर्वत्र विश्रुतस्य प्रसिद्धस्य **जुष्टतरस्य** अत्यर्थं प्रीणयितुरिन्द्रस्य स्वभूतम् । धनं **धिया** त्वदीयया स्तुत्या कर्मणा वात्मानं गमय । ततस्त्वयाभिष्टुत इन्द्रः **कुवित्** बहु धनं क्षिप्रं **वेदत्** लम्भयतु ददातु ॥