+++
title = "013"
devataa = "इन्द्रः"
RShiH = "तिरश्चीराङ्गिरसो द्युतानो वा मारुतः"
ChandaH = "त्रिष्टुप्"

+++


अत्रेतिहासम् आचक्षते-

किल **कृष्णो** नामासुरः दश-सहस्र-सङ्ख्यैर् असुरैः परिवृतः सन् **अंशुमती**-नाम-धेयाया नद्यास् तीरे अतिष्ठत् । तत्र तं **कृष्णम्** उदकमध्ये स्थितं इन्द्रो बृहस्पतिना सहागच्छत्। आगत्य तं कृष्णं तस्यानुचरांश् च बृहस्पति-सहायो जघानेति । 

केचिद् अन्यथा वदन्ति- 
तेषां कथाहेतुः **द्रप्स** इति उदक-कणो ऽभिधीयते - स तु सोमः - द्रप्सश् चस्कन्देत्यादिषु । सोम-परत्वेनोक्तत्वाद् एतत् पदम् आश्रित्य् आहुः- 

> अप ऋम्यतु-देवेभ्यः  
> सोमो वृत्र-भयार्दितः  
> नदीम् **अंशुमतीन्** नाम  
> अभ्यतिष्ठत् कुरून् प्रति। १  
> तं बृहस्पतिनैकेन  
> सोभ्ययाद् वृत्रहा सह ।  
> योत्स्यमानं सुसंहृष्टैर्  
> मरुद्भिर् विविधायुधैः २  
> दृष्ट्वा तान् आयतः सोमः  
> स्व-बलेन व्यवस्थितः ।  
> मत्वानो वृत्रमायान्तं  
> जिघांसुम् अरिसेनया ३  
> व्यवस्थितन् धनुष्मन्तं  
> तम् उवाच बृहस्पतिः ।  
> मरुत्-पतिर् अयं सोमः  
> प्रेहि देवान् पुनर् विभो ४  
> सो ऽब्रवीन् नेति तं शक्रः  
> ओजसैव बलाद् बली ।  
> इयाय देवान् आदाय  
> तम्पपुर् विधिवत् सुराः ५  
> जघ्नुः पीत्वा च दैत्यानां  
> समरे नवतीर् नव ।  
> तद् अव-द्रप्स-इत्यस्मिन्न्  
> ऋचे सर्वन् निगद्यते ६  

एतद् अनार्षत्वेनादरणीयं भवति । एषोर्थः क्रमेण ऋक्षु वक्ष्यते । तथा चास्या ऋचो ऽयम् अर्थः-  

**द्रप्सः** द्रुतं सरति गच्छतीति द्रप्सः - पृषोदरादिः द्रुतं गच्छन्, **दशभिः सहस्रैः** दशसहस्र-सङ्ख्यैर् असुरैः इयानः कृष्णः एतन्नामकः असुरः **अंशुमतीं** नाम नदीं **अवातिष्ठत्** अवतिष्ठते। 

ततः **शच्या** कर्मणा प्रज्ञानेन वा  
**धमन्तं** उदकस्यान्तर् उच्छ्वसन्तं, यद्वा जगद्-भीतिकरं शब्दं कुर्वन्तं,  
तं कृष्णासुरं इन्द्रो मरुद्भिः सह **आवत्** प्राप्नोत् । 

पश्चात् तं कृष्णासुरं तस्यानुचरांश् च हतवान् इत्य् आह-  
**नृमनाः** नृषु मनो यस्य सः, यद्वा कर्म-नेतृषु ऋत्विक्षु एक-विधं मनो यस्य स तथोक्तः,  
तादृशः सन्  
**स्नेहितिर्** वध-कर्मसु पठितः सर्वस्य हिंसित्रीस् तस्य सेनाः  
**अपाधत्त** अपधानं हननं अवधीद् इत्य् अर्थः - "अपस्नीहितिं नृमणा अधद्रा" इति छन्दोगाः पठन्ति ।  

तस्यानुचरान् हत्वा तं द्रुतं गच्छन्तम् असुरं **अपाधत्त** हतवान् ॥ १३ ॥