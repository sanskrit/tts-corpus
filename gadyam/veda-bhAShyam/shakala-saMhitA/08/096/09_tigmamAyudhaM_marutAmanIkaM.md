+++
title = "009"
devataa = "इन्द्रः"
RShiH = "तिरश्चीराङ्गिरसो द्युतानो वा मारुतः"
ChandaH = "त्रिष्टुप्"

+++


हे **इन्द्र** **ते** तव स्वभूतं **तिग्मं** तीक्ष्णम् **आयुधम्** । आयुध्यतेऽनेनेत्यायुधं धनुः । तत्र **मरुतां** त्रयःषष्टिसंख्याकानां त्वत्सहायानाम् **अनीकं** संघं च त्वदीयं **वज्रं** च **कः** को वा देवो मनुष्यो वा **प्रति** **दधर्ष** प्रतिकूलमभिभवति । अभिभावुको नास्तीत्यर्थः ।  ‘ धृष प्रसहने । आ धृषाद्वा' इति विभाषितणिच् । तदभावे लिटि रूपम् । अत एव **अनायुधासः** धनुराद्यायुधवर्जिताः **अदेवाः** देववर्जिता देवद्विषो ये **असुराः** सन्ति हे **ऋजीषिन्** । अपार्जितोऽभिषुतः सोम ऋजीषः । तद्वन्निन्द्र **तान्** असुरान् **चक्रेण** चक्रसमानवीर्येण चक्ररूपेण वज्रेण वा **अप** **वप** अपगतान् कुरु । अपनुदेत्यर्थः ॥