+++
title = "018"
devataa = "इन्द्रः"
RShiH = "तिरश्चीराङ्गिरसो द्युतानो वा मारुतः"
ChandaH = "त्रिष्टुप्"

+++


**त्वं** खलु तत् कर्म कृतवानसि । किं तत् । हे **वृषभ** कामानां वर्षितरिन्द्र **चर्षणीनां** यष्टॄणां मनुष्याणां भावितानां **वृत्राणाम्** उपद्रवाणां **घनः** हन्ता । अमूर्त्यर्थेऽपि छन्दोविषयत्वान्निपातनम् । तादृशस्त्वं **तविषः** प्रवृद्धो बलवान् वा **बभूथ** बभूविथ । बभूथा ततन्थ° ' इतीडभावो निपात्यते । ततः **त्वं** **तस्तभानान्** असुरैर्विरुध्यमानाः **सिन्धून्** सप्त गङ्गाद्याः नदीः सरणाय **असृजः**। पश्चात् **त्वं** **दासपत्नीः** । दासा उपक्षपयितारः शत्रवः । ते पतयः स्वामिनो यासां ताः ।  ‘ नित्यं सपत्न्यादिषु' (पा. सू. ४. १. ३५) इत्यत्र ‘दासाञ्च' इत्युपसंख्यानात् ङीप् । असुरस्वामिकाः **अपः** **अजयः** जितवानसि । तानसुराञ्जित्वोदकानि च प्रासृज इत्यर्थः ॥