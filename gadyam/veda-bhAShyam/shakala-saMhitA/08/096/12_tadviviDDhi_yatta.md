+++
title = "012"
devataa = "इन्द्रः"
RShiH = "तिरश्चीराङ्गिरसो द्युतानो वा मारुतः"
ChandaH = "त्रिष्टुप्"

+++


हे ऋत्विक् **तत्** सोमादिहविः स्तोत्रं वा **विविड्ढि** व्यापय । तानीन्द्रार्थं कुर्वित्यर्थः । **ते** तव स्वभूतं **यत्** हविः स्तोत्रं वा **इन्द्रः** **जुजोषत्** स्वीकुर्यात् तस्कुरु । ‘जुषी प्रीतिसेवनयोः । लेटि शपः श्लुः । अडागमः । छान्दसत्वात् ' नाभ्यस्तस्य' इति गुणप्रतिषेधाभावः । हे स्तोतः **सुष्टुतिं** सुस्तुतिम् । शोभना स्तुतिर्यस्य स तथोक्तः । तादृशमिन्द्रं **स्तुहि** । तथा **नमसा** स्तोत्रेण हविषा वा **आ** **विवास** इन्द्रमाभिमुख्येन परिचर । विवासतिः परिचरणकर्मा । लोटि रूपम् । हे **जरितः** स्तोतः **उप** **भूष**।‘भूष अलंकारे'। अलंकृतो भव। **मा** रुवण्यः धनाभावात् मा ध्वनयः । मा रोदीरित्यर्थः। धनागमने कारणमाह। हे स्तोतः **वाचं** स्तुतिमिन्द्रं **श्रावय** ज्ञापय । ततस्त्वया स्तुत इन्द्रस्तुभ्यं **कुवित्** बहु धनं क्षिप्रं प्रयच्छतु ॥