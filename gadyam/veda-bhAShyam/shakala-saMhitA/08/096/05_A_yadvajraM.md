+++
title = "005"
devataa = "इन्द्रः"
RShiH = "तिरश्चीराङ्गिरसो द्युतानो वा मारुतः"
ChandaH = "त्रिष्टुप्"

+++


हे **इन्द्र** **बाह्वोः** **वज्रम्** आयुधम् । कीदृशम् । **मदच्युतं** शत्रूणां मदस्य च्यावयितारं **यत्** यदा **आ** **धत्से** आदधासि । किमर्थम् । **अहये** अहिनामानमसुरं मेघं वा **हन्तवै** । **उ** इत्यवधारणे । हन्तुमेव । किंच यदा वेन्द्रेणाहिनामकेऽसुरे हते सति **पर्वताः** जगदापूरका मेघाः **प्र** **अनवन्त** । ‘नु शब्दे । प्रकर्षेणाशब्दयन् । यदा वा **गावः** तत्स्थान्युदकानि च प्रकर्षेण ध्वनिमकुर्वन् । उदकान्यध्वनयन्नित्यत्र याजुषो निगमः- ‘ यददः संप्रयतीरहावनदता हते तस्मादा नद्यो नाम स्थ' (तै. सं. ५. ६. १. २; अ. सं. ३. १३. १ ) इति । तुरीयः पादः परोक्षः । तदानीम् **अभिनक्षन्तः** अभित इन्द्रं स्तुतिभिर्हविर्भिर्गच्छन्तः **ब्रह्माणः** ब्राह्मणाः **इन्द्रं** पर्यचरन् । यद्वा । ब्रह्माणः ।  ‘ बृह वृद्धौ'। प्रवृद्धाः पर्वतादय इन्द्रमस्तुवन्निति ॥ ॥ ३२ ॥