+++
title = "004"
devataa = "इन्द्रः"
RShiH = "तिरश्चीराङ्गिरसो द्युतानो वा मारुतः"
ChandaH = "विराट्"

+++


एतदादयः प्रत्यक्षाः । हे इन्द्र **त्वा** त्वां **यज्ञियानां** यज्ञार्हाणां देवानामपि **यज्ञियं** पुरस्तादेव यज्ञार्हमिति **मन्ये** अवबुध्ये। तथा **त्वा** त्वाम् **अच्युतानां** च्युतिरहितानामपि पर्वतानां **च्यवनं** च्यावयितारं वज्रेण विभेदकमिति **मन्ये** जानामि । यद्वा । अच्युतानां बलेन च्यावयितुमशक्यानां बलिनां वीराणामपि स्वबलेन विद्रावयितारमिति' जाने । किंच हे **इन्द्र** **सत्वनाम्**। 'षण संभक्तौ'। क्वनिप् । संभजमानानां भटानां **केतुम्** उच्छ्रितमिति **मन्ये** । यद्वा । सत्वनां स्तुतिभिः हविर्भिर्वा संभक्तॄणां यष्टॄणां केतुमात्मनः प्रज्ञापकं तेषां पूजनीयमिति वा मन्ये । तथा **त्वा** त्वां **चर्षणीनां** मनुष्याणां **वृषभम्** अभिमतफलवर्षकमिति **मन्ये** जानामि ॥