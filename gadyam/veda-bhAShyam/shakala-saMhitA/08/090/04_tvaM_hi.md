+++
title = "004"
devataa = "इन्द्रः"
RShiH = "नृमेधपुरुमेधौ"
ChandaH = "सतो बृहती"

+++


हे **मघवन्** धनवन्निन्द्र **सत्यः** सत्यकर्मा **त्वम्** एव **अनानतः** केषामप्यप्रह्वः सन् **भूरि** भूरीणि वृत्राणि रक्षांसि **न्यृञ्जसे** तानि प्रह्वीभावयसि । न्यक्करोषीत्यर्थः । हिरवधारणे । हे **शविष्ठ** बलेन वृद्धतम हे **वज्रहस्त** । वज्रो हस्ते यस्य स तथोक्तः । हे इन्द्र **सः** तादृशः **त्वं** **दाशुषे** तुभ्यं हविर्दत्तवते यजमानाय **रयिं** धनादिकम् **अर्वाञ्चम्** अवाचीनमभिमुखं यथा गच्छति तथा तम् **आ** **कृधि** समन्तात्कुरु ॥