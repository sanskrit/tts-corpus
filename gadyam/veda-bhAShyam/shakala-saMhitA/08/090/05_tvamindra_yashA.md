+++
title = "005"
devataa = "इन्द्रः"
RShiH = "नृमेधपुरुमेधौ"
ChandaH = "बृहती"

+++


हे **शवसस्पते** बलस्य पालयितर्हे **इन्द्र** **ऋजीषी** । ऋजीषोऽपार्जितोऽभिषुतः सोमः । तद्वान् **त्वं** **यशाः** यशस्वी **असिः** । कथमस्य यशस्वित्वं तदाह । **अप्रतीनि** बलिभिरप्यप्रतिगतानि अत एव अनुत्तानि अन्यैर्नोत्तुमशक्यानि **वृत्राणि** रक्षांसि **त्वम्** **एक** **इत्** असहाय एव **चर्षणीधृता** असुरादिहननद्वारेण मनुष्याणां धारकेण वज्रेण **हंसि** संप्रहरसि । अत एवास्य यशस्वित्वम् ॥