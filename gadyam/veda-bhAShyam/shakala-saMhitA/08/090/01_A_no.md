+++
title = "001"
devataa = "इन्द्रः"
RShiH = "नृमेधपुरुमेधौ"
ChandaH = "बृहती"

+++


ऋषिरनयेन्द्र एवं करोत्वित्याशास्ते । **विश्वासु** सर्वासु **समत्सु** असुरयुद्धेषु **हव्यः** सर्वैदैवैरात्मरक्षणार्थमाह्वातव्य एतादृशः **इन्द्रः** **नः** अस्माकं **ब्रह्माणि** स्तोत्राणि हवीरूपाण्यन्नानि वा **उप** **आ** **भूषतु** अनुभवतु । सेवतामित्यर्थः । यद्वा । एतान्यलंकरोतु । तदागमनेन स्तोत्राणि हवींषि वालंकृतानि भवन्ति । तथा **सवनानि** प्रातःसवनादीनि त्रीणि सवनानि च भूषतु । कीदृश इन्द्रः। **वृत्रहा** वृत्रस्यासुरस्य पापस्य वा हन्ता **परमज्याः** । युद्धेषु शत्रुहननार्थं परमाविनश्वरी ज्या मौर्वी यस्य स तथोक्तः । यद्वा । परमान् बलेन प्रकृष्टाञ्शत्रूञ्जिनाति हिनस्तीति परमज्याः । **ऋचीषमः** स्तुत्या समः स्तुतिभिरभिमुखीकरणीयः । एतादृगिन्द्रः स्तोत्राणि भूषत्विति ॥