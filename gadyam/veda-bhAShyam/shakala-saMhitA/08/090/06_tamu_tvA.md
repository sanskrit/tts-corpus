+++
title = "006"
devataa = "इन्द्रः"
RShiH = "नृमेधपुरुमेधौ"
ChandaH = "सतो बृहती"

+++


हे **असुर** बलवन् प्राणवन् हे इन्द्र य उक्तगुणोऽस्ति **तं** **प्रचेतसं** प्रकृष्टज्ञानं **त्वा** । **उ** इत्यवधारणे । पितृवत्पोषकं त्वामेव **राधः** धर्मादिसाधनं धनं **नूनम्** इदानीम् **ईमहे** वयं याचामहे । तत्र दृष्टान्तः । **भागमिव** । यथा कश्चित्पितृभागभूतं धनं याचते तद्वदिन्द्रो यजमानेभ्यः स्तोतृभ्यश्च धनं प्रयच्छत्येव । तस्माद्भागभूतं धनं यष्टारो वयं याचामहे । हे **इन्द्र** **महीव** **कृत्तिः** । कृत्तिर्यशो वान्नं वा । ‘कृती छेदने । करणे क्तिन् । कृन्तत्यनेनेति । ईदृशी कृत्तिरिव **ते** तव **शरणा** शरणं गृहमन्तरिक्षे द्युलोके महद्वर्तते । अत्र यास्कः---‘कृत्तिः कृन्ततेर्यशो वान्नं वा महीव कृत्तिः शरणा त इन्द्र सुमहत्त इन्द्र शरणमन्तरिक्षे कृत्तिरिव' (निरु. ५, २२ ) इति । किंच **ते** तव स्वभूतानि **सुम्ना** सुम्नानि पुत्रादिविषयसुखानि च **नः** अस्मान् **प्र** **अश्नवन्** । प्रकर्षेणाश्नुवतां व्याप्नुवन्तु । अश्नोतेर्लेट्यडागमः ॥ ॥ १३ ॥