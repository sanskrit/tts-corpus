+++
title = "007"
devataa = "अग्निर्हवींषि वा"
RShiH = "हर्यतः प्रागाथः"
ChandaH = "गायत्री"

+++


**सप्त** ऋत्विजः **एकां** घर्मं **दुहन्ति** । तेषां मध्ये **द्वा** द्वौ प्रतिप्रस्थातारावध्वर्यू **पञ्च** अन्यान् **उप** **सृजतः** प्रयोजयतः । के ते पञ्च त उच्यन्ते । यजमानं ब्रह्माणं होतारमाग्नीध्रं प्रस्तोतारमिति । कुत्रेति उच्यते। **सिन्धोः** कस्याश्चित् सरस्वत्यादिप्रख्याताया नद्याः **तीर्थे** । यत्रायमृषिर्यजति तत्र । **स्वरे** **अधि**। स्वरतिः शब्दकर्मा । अधीति सप्तम्यर्थानुवादी । स्वरोपेते शब्दवति । यत्तीर्थमृत्विजाम् ओ श्रावय इत्यादिशब्दैः शब्दवद्भवति तस्मिन्नित्यर्थः ॥