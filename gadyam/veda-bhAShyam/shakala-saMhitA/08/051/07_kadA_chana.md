+++
title = "007"
devataa = "इन्द्रः"
RShiH = "श्रुष्टिगुः काण्वः"
ChandaH = "बृहती"

+++


हे **इन्द्र न** कदाचिदपि त्वं **स्तरीर् असि** धनानां छादकोसि । 'अवितॄस्तृतन्त्रिम्य ईः' इतीप्रत्ययः ।  

किम् अनाच्छादन-मात्रमेव? नेत्याह - **सश्चसि दाशुषे**, सश्चतिर् गतिकमा, **दाशुषे** हवींषि दत्तवते सश्चसि दित्सया । 'क्रियाग्रहणं कर्तव्यम्' इति संप्रदानत्वम् । दातुम् इति वा पदाध्याहारः । 

**दाशुषे** दातुं **सश्चसि** धनानि दातुं दाशुषस् सकाशं त्वम् एव **सश्चसि** । 

किम् उच्यते सकृद् ददासीति -  
हे **मघवन्** तव **देवस्य** देवनादिगुणयुक्तस्य **दानं** **भूयो** ऽप्य् **उप-पृच्यते** उपगृह्यते - पुनः पुनर् अपि समुपपाद्यते । न सकृद् दत्तम् इति स्मर्यते, किन्तु पुनः पुनर् दीयत एवेति । पृची सम्पर्के ।

अत्र **भूय इन् नु त** इति चतुर्थः पादः । 'प्रसमुपोदः पादपूरणे' इत्युपशब्दस्य द्विर्वचनम् । 'अनुदातं च' इति द्वितीयो निहन्यते । इच्छब्दोवधारणार्थः उपपृच्यत एव ।  

**नु**-शब्दः प्रसिद्धौ; नन्व् एवं खलु सर्वदा क्रियते ।  
**नु** इति पुराण-वचनो वा, पुराणोयं तव स्वभावः । 

द्वितीय **इच्**-छब्दो ऽप्य्-अर्थः, भूयोपि । द्वियीयो नु-शब्दो हेतौ, यस्माद् एवं तस्मान् **न कदा चन स्तरीर्** असीति । तस्माद् एवं-प्रभावस् त्वम् अस्मान् अप्य् अनुगृहाणेत्याशिषा समाप्यते ॥

___________
कदाचिदपि स्तरीश्छादयिता अभिभविता न भवसि । अपि तु दाशुषे हवींषि दत्तवते यजमानाय सश्चसि समागच्छसि, न कदाचिदपि तत्सकाशं मुञ्चसि उपकर्तुम् । तथाहि - हे मघवन् तव देवस्य देवनशीलस्य दानं भूयोभूयोपि उपपृच्यत एव, अविच्छेदेन निर्वर्त्यत एव । यद्वा - भूयोभूयोपि उपपृच्यतां उत्पाद्यतामिति ॥

हे **मघवन्** धनवन्न् **इन्द्र नु** क्षिप्रं **दानं** हविःसमर्पणं **नु** निश्चितं **भूय इत्** प्रचुरं सदेव ते तव देवस्य द्योतमानस्य परमेश्वरस्य उपोपेत् समीपमेव पृच्यते त्वया संपृक्तं भवति । स्वल्पमपि शीघ्रं सत्पात्रे समर्पितं बहुलीभूय ईश्वरे संगतं भवतीत्यभिप्रायः । 

अतः हे **इन्द्र** परमेश्वर **दाशुषे** हविर्दत्तवतो यजमानस्य **स्तरीः** हिंसकः **कदाचन** कदापि **नासि** न भवसि । 

अपि तु **सश्चसि** तेन संगच्छसे । तदीयं सख्यं संपादयसीत्यर्थः । 'प्रसमुपोदः पादपूरणे' (पा. सु. ८. १. ६) इत्यनेन उप इत्यस्य द्विवचनं (द्विर्वचनं ) पादपूरणार्थम् ॥