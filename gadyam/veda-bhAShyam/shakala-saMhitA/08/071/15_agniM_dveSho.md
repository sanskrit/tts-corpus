+++
title = "015"
devataa = "अग्निः"
RShiH = "सुदीतिपुरुमीळ्हौ तयोर्वान्यतरः"
ChandaH = "सतो बृहती"

+++


**अग्निं** **नः** अस्माकं **द्वेषः** द्वेष्टॄन् **योतवै** पृथक्कर्तुं **गृणीमसि** गृणीमः स्तुमः । तथा **अग्निं** **शं** सुखं **योश्च** भयानाममिश्रणं च **दातवे** दातुम् । अथवा शं सुखस्य योर्मिश्रणाय च गृणीमसि । अस्मिन् पक्षे द्वेषो योतवा इत्यनेन सह समुच्चयार्थश्चशब्दः । सोऽग्निः **विश्वासु** सर्वासु **विक्षु** प्रजासु **अवितेव** रक्षिता राजेव **ऋषूणाम्** ऋषीणामस्माकं **वस्तुः** वासको देवः **हव्यो** **भुवत्** भवतु । अथवा सर्वासु विक्षु यजमानरूपासु प्रजासु मध्य ऋषूणामृषीणां सूक्तद्रष्टॄणामस्माकमेव हव्यो भवतु वस्तुः सर्वस्य वासको देवः ॥ ॥ १३ ॥