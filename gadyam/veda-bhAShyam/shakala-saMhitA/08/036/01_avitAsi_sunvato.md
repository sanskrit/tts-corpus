+++
title = "001"
devataa = "इन्द्रः"
RShiH = "श्यावाश्वः"
ChandaH = "शक्वरी"

+++


हे **शतक्रतो** बहुकर्मन्निन्द्र **सुन्वतः** सोमाभिषवं कुर्वतः **वृक्तबर्हिषः** स्तीर्णबर्हिषो यजमानस्य **अविता** रक्षिता **असि** भवसि । **मदाय** मदार्थं **सोमं** **पिब** । हे **सत्पते** सतां पते **इन्द्र** **ते** तुभ्यं **यं** सोमस्य **भागमधारयन्** सर्वे देवा अकल्पयन् । तथा च यजुर्ब्राह्मणं---' स एतं माहेन्द्रमुद्धारमुदहरत वृत्रं हत्वान्यासु देवतास्वधि' ( तै. सं. ६. ५. ५. ३ ) इति । तं भागं **विश्वाः** **पृतनाः** शत्रूणां सर्वाः सेनाः **उरु** बहु **ज्रयः** वेगं च **सं** **सेहानः** सम्यगभिभवन् **अप्सुजित्** अप्सु जेता च सन् पिब ॥