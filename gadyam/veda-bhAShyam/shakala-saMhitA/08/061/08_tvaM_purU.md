+++
title = "008"
devataa = "इन्द्रः"
RShiH = "भर्गः प्रागाथः"
ChandaH = "सतो बृहती"

+++


हे इन्द्र **त्वं** **पुरु** पुरूणि बहूनि **सहस्राणि** **शतानि** **च** **यूथा** गवादियूथानि **दानाय** यजमानविषयाय **मंहसे** अनुमन्यसे । यद्वा । दानाय दात्रे यजमानाय मंहसे प्रयच्छसि । मंहतिर्दानकर्मा । अथ परोक्षेण ब्रवीति । **पुरंदरं** शत्रुपुराणां दारयितारम् **इन्द्रम्** **अवसे** रक्षणाय प्रीतये वा **गायन्तः** स्तुवन्तः **विप्रवचसः** विविधप्रकृष्टवचना वयम् **आ** आगन्तारमभिमुखं वा **चकृम** कुर्मः ॥