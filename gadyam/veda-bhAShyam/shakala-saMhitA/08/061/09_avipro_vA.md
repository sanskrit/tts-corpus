+++
title = "009"
devataa = "इन्द्रः"
RShiH = "भर्गः प्रागाथः"
ChandaH = "बृहती"

+++


हे **इन्द्र** **ते** तव **वचः** स्तोत्रं **यत्** यः **अविप्रो** **वा** अमेधाव्यस्तुतिकुशलो वा **विप्रः** मेधावी स्तुतिकुशलः **वा** **अविधत्** कुर्यात् । त्वां स्तौतीत्यर्थः । **सः** स्तोता **त्वाया** त्वयीच्छया साधनेन **प्र** **ममन्दत्** प्रकर्षेण मोदते । हे **शतक्रतो** बहुकर्मन् हे **प्राचामन्यो** प्राचीनक्रोध! अप्रतिहतक्रोधेत्यर्थः । न हीन्द्रक्रोधं प्रतिहन्ति कश्चित् । हे **अहंसन** । संग्रामेऽहमित्यात्मनो महत्त्वं प्रकाशयन् यः शत्रुं संभजते स तथोक्तः । तादृशेन्द्र ॥