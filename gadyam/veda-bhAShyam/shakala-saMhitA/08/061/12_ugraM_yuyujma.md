+++
title = "012"
devataa = "इन्द्रः"
RShiH = "भर्गः प्रागाथः"
ChandaH = "सतो बृहती"

+++


**उग्रम्** उद्गूर्णबलमिन्द्रं **युयुज्म** योजयामः । कीदृशमिन्द्रम् । **पृतनासु** संग्रामेषु **सासहिं** शत्रूणामभिभवितारम् **ऋणकातिम्** ऋणभूतस्तुतिम् । यस्मै स्तुतिर्ऋणवदवश्यं क्रियते तं तादृशम् । अथवा ऋणवदवश्यफलप्रदस्तुतिकम् । **अदाभ्यं** केनाप्यहिंस्यम् । य इन्द्रः **भ्रमं** **चित्** बहुष्वश्वेषु भ्रमणशीलमेव **वाजिनं** बलवन्तमश्वं **रथीतमः** रथस्वामी **वेद** वेत्ति गृह्णाति तद्वत् **सनिता** इन्द्रो वाजिनं हविष्मन्तं **यमित्** यमेव जनं बहूनां यजमानानां मध्ये **नशत्** व्याप्नोति तमिन्द्रमिति । ते वयमिति वा योज्यम् । वयं युयुज्मेति पक्षे व्यत्ययेन बहुवचनम् ॥