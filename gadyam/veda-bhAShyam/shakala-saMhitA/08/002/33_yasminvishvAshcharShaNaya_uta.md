+++
title = "033"
devataa = "इन्द्रः"
RShiH = "मेधातिथिः काण्वः प्रियमेधश्चाङ्गिरसः"
ChandaH = "गायत्री"

+++


**विश्वाः** सर्वाः **चर्षणयः** प्रजाः **यस्मिन्** इन्द्रे वर्तन्ते यदधीना भवन्ति । **उत** अपि च **च्यौत्ना** च्यौत्नानि । बलनामैतत् । प्रच्युतिसाधनानि बलानि **च** **ज्रयांसि** शत्रुविषयाण्यभिभवनानि यस्मिन्निन्द्रे वर्तन्ते । ‘ जि ज्रि अभिभवने ' इति धातुः । स इन्द्रः **मघोनः** । मघं हविर्लक्षणं धनम् । तद्वतो यजमानान् **अनु** **मन्दी** अनुमोदको भवति। **घेत्** इति पूरकौ। यद्वा । मन्दी स्तुत्यः स इन्द्रस्ताननु गृह्णातीति शेषः । अथवा । यस्य मघोनो धनवत इन्द्रस्य मन्दी स्तोतानुकूलो भवति एष एतानि इत्युत्तरत्रैकवाक्यता ॥