+++
title = "042"
devataa = "विभिन्दोर्दानस्तुतिः"
RShiH = "मेधातिथिः"
ChandaH = "गायत्री"

+++


**उत** अपि च **सु** सुष्ठु **त्ये** ते सर्वत्र प्रसिद्धे **पयोवृधा** पयस उदकस्य वर्धयित्र्यौ **माकी** निर्मात्र्यौ भूतजातस्य **रणस्य** । स्तोतृनामैतत् । स्तोतुः **नप्त्या** नप्त्यौ न पातयित्र्यौ सर्वदानुग्रहशीले द्यावापृथिव्यौ **जनित्वनाय** पूर्वोक्तधनस्य जननाय प्रादुर्भवाय लाभाय **ममहे** स्तुतवानस्मि । द्यावापृथिव्योः प्रसन्नयोरेवेदं दानं लभ्यते नान्यदेति दानमाहात्म्यप्रशंसाधिगन्तव्या ॥ ॥ २४ ॥