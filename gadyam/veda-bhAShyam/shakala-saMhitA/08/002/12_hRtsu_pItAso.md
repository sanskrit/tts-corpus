+++
title = "012"
devataa = "इन्द्रः"
RShiH = "मेधातिथिः काण्वः प्रियमेधश्चाङ्गिरसः"
ChandaH = "गायत्री"

+++


हे इन्द्र **पीतासः** त्वया पीताः सोमाः **हृत्सु** हृदयेषु त्वदीयेषु **युध्यन्ते** । परस्परं संप्रहारं कुर्वते । तत्र दृष्टान्तः । **सुरायां** पीतायां जायमानाः **दुर्मदासो** **न** । दुष्टमदा यथा पातारं मादयन्ति तद्वत्त्वां मादयितुं परस्परं युध्यन्त इत्यर्थः। अपि च । ग्नाश्छन्दांसि । तानि न जहतीति **नग्नाः** स्तोतारः । ते च **ऊधर्न** पयसा पूर्णं गवादेरूध इव सोमपूर्णं त्वां **जरन्ते** स्तुवन्ति । जरतिः स्तुतिकर्मा ॥