+++
title = "015"
devataa = "इन्द्रः"
RShiH = "मेधातिथिः काण्वः प्रियमेधश्चाङ्गिरसः"
ChandaH = "गायत्री"

+++


हे **इन्द्र** त्वं **पीयत्नवे**। पीयतिर्वधकर्मा । वधशीलाय हिंसाकारिणे शत्रवे **नः** अस्मान् **मा** **परा** **दाः** मा परित्याक्षीः । **मा** च **शर्धते** अभिभवित्रे अस्मान् मा परा दाः । ‘ शृधु प्रसहने ' इति धातुः। अपि तु हे **शचीवः** शक्तिमन्निन्द्र **शचीभिः** आत्मीयैः कर्मभिः **शिक्ष** अस्माननुशाधि । यद्वा । शिक्षतिर्दानकर्मा । अभीष्टं धनमस्मभ्यं देहि । यद्वा। शत्रून् जेतुं शिक्ष शक्तान् कर्तुमिच्छ । शकेः सनन्तस्य ‘ सनि मीमा' इति इसादेशेऽभ्यासलोपे च कृते लोटि रूपमेतत् ॥ ॥ १९ ॥