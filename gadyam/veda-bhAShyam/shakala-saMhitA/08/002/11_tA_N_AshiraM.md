+++
title = "011"
devataa = "इन्द्रः"
RShiH = "मेधातिथिः काण्वः प्रियमेधश्चाङ्गिरसः"
ChandaH = "गायत्री"

+++


हे **इन्द्र** **तान्** पूर्वोक्तान् सोमान् **आशिरं** श्रयणद्रव्यं च क्षीरादिकं **श्रीणीहि** मिश्रय यागार्थम् । तदनन्तरं **पुरोळाशं** धानाकरम्भादिलक्षणं सवनीयपुरोडाशम् **इमम्** अस्मदीयं **सोमं** च श्रीणीहि मिश्रय । प्रथमं भक्षितं पुरोळाशं पश्चात्पीतेन सोमेन संयोजयेत्यर्थः । तव प्रार्थने को हेतुरिति चेत् । **हि** यस्मात् **रेवन्तं** रयिमन्तम् । ‘ रयेर्मतौ बहुलम्' इति संप्रसारणम् । बहुलधनं त्वां **शृणोमि** त्वं बहुधन इति सर्वत्र श्रूयते अतः कारणात् त्वामेव प्रार्थयामहे ॥