+++
title = "028"
devataa = "इन्द्रः"
RShiH = "मेधातिथिः काण्वः प्रियमेधश्चाङ्गिरसः"
ChandaH = "अनुष्टुप्"

+++


हे **शिप्रिन्** । शिप्रं शिरस्त्राणम् । यद्वा । शिप्रे हनु नासिके वा । तद्वन् हे **ऋषीवः** ऋषिभिः स्तोतृभिर्युक्त **शचीवः** शक्तिमन् एवंभूत हे इन्द्र अस्मदीया इमे **सोमाः** **स्वादवः** । अभिषवादिभिः संस्कृतत्वेनास्वादनार्हा जाताः । अतस्त्वम् **आ** **याहि** आगच्छ। तथा ते **सोमाः** **श्रीताः** पयआदिभिः श्रयणद्रव्यैर्मिश्रिताः संस्कृताः । अतोऽपि **आ** **याहि** आगच्छ । नेति संप्रत्यर्थे । **न** संप्रति **अयं** स्तोता **सधमादं** सह मादयितव्यं त्वाम् **अच्छ** अभिमुखं स्तौतीति शेषः । अतोऽप्यायाहीत्यर्थः ॥