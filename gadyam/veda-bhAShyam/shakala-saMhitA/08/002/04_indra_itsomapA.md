+++
title = "004"
devataa = "इन्द्रः"
RShiH = "मेधातिथिः काण्वः प्रियमेधश्चाङ्गिरसः"
ChandaH = "गायत्री"

+++


**इन्द्र** **इत्** इन्द्रः **एकः** एव **देवान्** **मर्त्यान्** मनुष्यान् **च** **अन्तः** मध्ये देवेषु च मध्ये **सोमपाः** कृत्स्नस्य सोमस्य पाता । नान्ये । ते ह्येकदेशभाजः । अत एव **सुतपाः** सुतस्याभिषुतस्यास्मदीयस्य सोमस्य कार्त्स्येन पाता । **इन्द्रः** एक एव **विश्वायुः** । स चेन्द्रः सर्वान्नो भवति । धानाकरम्भादिहवींषि सवनेष्विन्द्रायैव हूयन्ते तदभिप्रायेणेदमुच्यते । अत एवंविध इन्द्रोऽस्मदीयं हविः स्वीकरोत्वित्यर्थः ॥