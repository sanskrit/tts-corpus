+++
title = "037"
devataa = "इन्द्रः"
RShiH = "मेधातिथिः काण्वः प्रियमेधश्चाङ्गिरसः"
ChandaH = "गायत्री"

+++


हे **प्रियमेधाः** । प्रियोऽनुकूलो मेधो यज्ञो येषां ते तथोक्ताः । आत्मनि पूजार्थं बहुवचनम् । प्रियमेधाख्य ऋषिरात्मानं संबोध्य ब्रूते । हे प्रियमेधाः **सत्राचा** सहाञ्चता स्तोतव्येनेन्द्रेण सह वर्तमानेन **मनसा** चित्तेन **एनम्** **इन्द्रं** **यजध्व** यजध्वम् । बुद्धिपूर्वकं यजेत्यर्थः । यजध्वैनम्' (पा. सू. ७. १. ४३) इति निपातनाद्वर्णलोपः । **यः** इन्द्रः **सोमैः** करणभूतैः **सत्यमद्वा** **भूत्** सत्यमदोऽवितथमदो भवति ॥