+++
title = "019"
devataa = "इन्द्रः"
RShiH = "मेधातिथिः काण्वः प्रियमेधश्चाङ्गिरसः"
ChandaH = "गायत्री"

+++


हे इन्द्र **वाजेभिः** वाजैरस्मभ्यं दातव्यैरन्नैः सार्धम् **अस्मान्** **अभि** आभिमुख्येन **सु** सुष्ठु **प्र** प्रकर्षेण **ओ** आ उ **याहि** शीघ्रमायाह्येव आगच्छैव । **मा** **हृणीथाः** मा क्रुध्यस्व । हृणीयतिः क्रुध्यतिकर्मा । यद्वा मा लज्जां प्राप्नुहि । ‘हृणीङ् लज्जायाम्' इति कण्ड्वादौ पठ्यते । तत्र दृष्टान्तः । **महानिव** **युवजानिः**। युवतिर्जाया यस्य स तथोक्तः। ‘जायाया निङ्' इति समासान्तो निङादेशः । ईदृशो महान् गुणैरधिकोऽपि यथा स्वभार्यां प्रति निर्लज्जः सन् शीघ्रं गच्छति तद्वत् ॥