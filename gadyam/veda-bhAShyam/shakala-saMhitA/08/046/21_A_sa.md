+++
title = "021"
devataa = "पृथुश्रवसः कानीतस्य दानस्तुतिः"
RShiH = "वशोश्व्यः"
ChandaH = "पङ्क्तिः"

+++


अत्र शौनकः-‘वशायाश्व्याय यत्प्रादात्कानीतस्तु पृथुश्रवाः । तदत्र स्तूयते दानमा स एत्वेवमादिभिः' (बृहद्दे ६.७९-८०)। **एतु** आगच्छतु **सः** **यः** **अदेवः** देवादन्यो मनुष्यो वशः **ईवत्** गमनवत् गवादिलक्षणं **पूर्तं** पूर्णम् **आददे** आदत्ते । स्वीकृतवानित्यर्थः । देवश्चेन्माययाप्यागन्तुमर्हति । अतः प्रकाशेनैवागच्छत्वित्यर्थः । कथमस्य धनावाप्तिप्रसङ्ग आगमनप्रसङ्गश्चेति तदुच्यते । **यथा** **चित्** । चिदिति पूरणः । येन कारणेन यस्माद्वा **वशः** एतत्संज्ञकः **अश्व्यः** अश्वपुत्रः **पृथुश्रवसि** एतन्नामके राज्ञि **कानीते** कनीतपुत्रे कन्यायाः पुत्रे **अस्याः** उषसः **व्युषि** व्युष्टौ **आददे** आदत्ते तेन कारणेन तस्माद्वा कारणादायात्विति । एवमश्वो बन्धुवर्गो वा ब्रूते ॥