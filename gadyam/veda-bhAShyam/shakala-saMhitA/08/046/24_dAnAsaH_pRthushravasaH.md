+++
title = "024"
devataa = "पृथुश्रवसः कानीतस्य दानस्तुतिः"
RShiH = "वशोश्व्यः"
ChandaH = "पङ्क्तिः"

+++


पूर्वमन्त्रैः प्रतिपादितानि धनानि बन्धूनां पितुर्वा पुरस्तान्निर्दिशन्नाशास्ते । **पृथुश्रवसः** **कानीतस्य** **सुराधसः** शोभनधनस्य । यतस्तस्य धनं दानाय कल्पितमतः स सुराधाः । तस्य **दानासः** दाना दत्तानि धनानीमानि । स च पृथुश्रवाः पूर्वमुक्तानि **हिरण्ययं** हिरण्मयं **रथं** च **ददत्** प्रयच्छन् **मंहिष्ठः** अतिशयेन दाता **सूरिः** सर्वस्य प्रेरकः प्राज्ञो वा **अभूत्** भवति भवतु वा । **वर्षिष्ठम्** अतिशयेन प्रवृद्धां **श्रवः** कीर्तिम् **अकृत** करोति करोतु वा ॥