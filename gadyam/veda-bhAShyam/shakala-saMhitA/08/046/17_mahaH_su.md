+++
title = "017"
devataa = "इन्द्रः"
RShiH = "वशोश्व्यः"
ChandaH = "जगती"

+++


हे इन्द्र **महः** महतः **वः** । तवेत्यर्थः। व्यत्ययेन बहुवचनम् । **अरं** गमनमस्मद्विषयमिच्छामि । अर्तेररमिति रूपम् । तदर्थं **मीळ्हुषे** सेक्त्रे **अरंगमाय** संपूर्णगमनाय **जग्मये** गमनशीलाय यज्ञं प्रति एवंभूताय देवाय **स्तवामहे** । त्वां स्तुम इत्यर्थः । केन साधनेनेति तदुच्यते । **यज्ञेभिः** यजनसाधनैर्हविर्भिर्यज्ञैरेव वा **गीर्भिः** स्तुतिभिः । हे देव **विश्वमनुषां** विश्वेषां मनुष्याणां यष्टॄणाम् **इयक्षसि** एतैरिज्यसे । **मरुतां** संबन्धी त्वम् । किंच **त्वा** त्वां **नमसा** नमस्कारेण **गिरा** स्तुत्या च **गाये** स्तुवे ॥