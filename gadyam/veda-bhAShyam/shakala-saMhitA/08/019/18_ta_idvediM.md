+++
title = "018"
devataa = "अग्निः"
RShiH = "सोभरिः काण्वः"
ChandaH = "सतो बृहती"

+++


हे **सुभग** शोभनधनाग्ने **त** **इत्** त एव यजमानास्त्वद्यागाय **वेदिं** **चक्रिरे** कुर्वन्ति । तदनन्तरं **ते** यजमानाः **आहुतिं** चरुपुरोडाशादिसाध्यां दीक्षणीयादिषु कुर्वन्ति । ततः **दिवि** द्योतमाने सौत्येऽहनि **सोतुं** सोममभिषोतुं चक्रिरे उद्योगं कुर्वन्ति । अनुष्ठितयज्ञाः **त** **इत्** त एव **वाजेभिः** वाजैर्बलैः **महत्** प्रभूतं **धनं** **जिग्युः** जयन्ति । शत्रुभ्यो लभन्ते । कुत इत्यत आह । **ये** यजमाना हे अग्ने **त्वे** त्वयि **कामम्** अभिलाषं **न्येरिरे** नितरां गच्छन्ति । त्वामादरातिशयेन स्तुवन्तीत्यर्थः ॥