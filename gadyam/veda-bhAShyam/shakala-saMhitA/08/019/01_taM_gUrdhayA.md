+++
title = "001"
devataa = "अग्निः"
RShiH = "सोभरिः काण्वः"
ChandaH = "ककुप्"

+++


हे स्तोतः **तं** प्रसिद्धमग्निं **गूर्धय** स्तुहि । गूर्धयतिः स्तुतिकर्मा । कीदृशम् । **स्वर्णरं** सर्वस्य नेतारं सर्वैर्यजमानैः कर्मादौ नीतं वा । अथवा स्वर्गं प्रति हविषां नेतारम् । **देवासः** । दीव्यन्ति स्तुवन्तीति देवा ऋत्विजः । **देवं** दानादिगुणयुक्तम् **अरतिम्** अर्यं स्वामिनं यद्वाभिप्राप्तद्रव्यं **दधन्विरे** धन्वन्ति गच्छन्ति स्तुत्यादिभिः प्राप्नुवन्ति । धविर्गत्यर्थः । प्राप्य च तेनाग्निना **देवत्रा** देवान् । ' देवमनुष्य इत्यादिना द्वितीयार्थे त्राप्रत्ययः । **हव्यं** चरुपुरोडाशादिलक्षणं हविः **ओहिरे** अभिप्रापयन्ति । वहेर्लिटि यजादित्वात् संप्रसारणम् ॥