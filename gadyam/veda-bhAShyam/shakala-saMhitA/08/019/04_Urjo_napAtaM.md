+++
title = "004"
devataa = "अग्निः"
RShiH = "सोभरिः काण्वः"
ChandaH = "सतो बृहती"

+++


**ऊर्जः** अन्नस्य **नपातं** न पातयितारम् । यद्वा । नप्तारं चतुर्थम् । हविर्लक्षणेनान्नेनापो जायन्ते अद्भिश्चौषधिवनस्पतयस्तेभ्य एष जात इति चतुर्थत्वम् । ‘नभ्राण्नपात्' इति नञः प्रकृतिभावः। **सुभगं** शोभनधनं **सुदीदितिं** सुष्ठु दीपयितारं **श्रेष्ठशोचिषं** प्रशस्यतमतेजस्कम् **अग्निं** स्तौमीति शेषः । **सः** तादृशोऽग्निः **नः** अस्मदर्थं **दिवि** द्योतमाने देवयजने द्युलोके वा **मित्रस्य** देवस्य **वरुणस्य** च **सुम्नं** सुखम् **आ** अभिलक्ष्य **यक्षते** यजतु । तथा **सः** अग्निः **अपाम्** अब्देवतानां सुम्नमभियजतु ॥