+++
title = "020"
devataa = "अग्निः"
RShiH = "सोभरिः काण्वः"
ChandaH = "सतो बृहती"

+++


हे अग्ने **वृत्रतूर्ये** संग्रामे **भद्रं** शोभनं **मनः** **कृणुष्व** अस्माकं कुरु । **येन** मनसा त्वं **समत्सु** संग्रामेषु **सासहः** भृशं शत्रूनभिभवसि । अपि च **शर्धताम्** अभिभवतां शत्रूणां **भूरि** भूरीणि बहूनि स्थिराणि दृढान्यपि **अव** **तनुहि** अवाञ्चि कुरु । पराजितानि कुर्वित्यर्थः । वयं च **अभिष्टिभिः** अभ्येषणसाधनैर्हविभिः स्तोत्रैश्च **ते** त्वां **वनेम** संभजेमहि । यद्वा । ते तव प्रसादात् अभिष्टिभिः अभीष्टैः फलैर्वनेम संगच्छेमहि ॥ ॥ ३२ ॥