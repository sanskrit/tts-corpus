+++
title = "006"
devataa = "अग्निः"
RShiH = "सोभरिः काण्वः"
ChandaH = "सतो बृहती"

+++


यः पूर्वोक्तः **तस्येत्** तस्यैव **आशवः** व्यापनशीलाः **अर्वन्तः** अश्वाः **रंहयन्ते** वेगं कुर्वन्ति । शत्रून् प्रसहन्त इत्यर्थः। **द्युम्नितमं** दीप्तिमत्तमं **यशः** कीर्तिश्च **तस्य** एव भवति । यद्वा । द्युम्नमिति धननाम । धनवत्तमं यशोऽन्नं च तस्य भवति । अपि च **देवकृतम्** देवैः कृतम् **अंहः** पापं **कुतश्चन** कस्मादपि हेतोः **तं** **न** **नशत्** न प्राप्नोति । **न** **मर्त्यकृतं** मनुष्यैः कृतम् ॥