+++
title = "035"
devataa = "आदित्याः"
RShiH = "सोभरिः काण्वः"
ChandaH = "सतो बृहती"

+++


हे **राजानः** राजमाना हे **चर्षणीसहः** शत्रुभूतानामभिभवितार आदित्याः **यूयं** **मानुषाननु** मनुष्यान् यजमानाननुलक्ष्य **क्षयन्तं** क्षपयन्तं **कं** **चित्** कमपि शत्रुं सर्वमपि शत्रुवर्गमभिभवथेति शेषः । यद्वा । मनुष्येषु यजमानेषु क्षयन्तं स्तुतीनामीश्वरं कं चित् कमपि स्तोतारं मा यूयं गच्छत । हे **वरुण** हे **मित्र** हे **अर्यमन्** **ते** तादृशाः **वयं** **वः** युष्माकं संबन्धिनः **ऋतस्य** यज्ञस्य **रथ्यः** **स्याम** नेतारो भवेम ॥