+++
title = "023"
devataa = "अग्निः"
RShiH = "सोभरिः काण्वः"
ChandaH = "ककुप्"

+++


**घृतेभिः** घृतैः **आहुतः** अभिहुतोऽयम् **अग्निः** **यदि** यदा यस्मिन्काले **वाशीम्** । वाङ्नामैतत् । वाचं शब्दम् **उच्च** ऊर्ध्वं च **अव** **च** अवाक्च **भरते** संपादयति । यद्वा । वाशीं वाशनशीलां शब्दकारिणीं ज्वालामुद्भरते उद्धरति उद्गमयत्यूर्ध्वमुखम् अव च भरते अवाङ्मुखं च हरति उपसंहरति । **असुरइव** रश्मीनां क्षेप्ता सूर्यो यथा **निर्णिजम्** आत्मीयं रूपमुपरितनेषु लोकेषु प्रकाशतयोद्गमयति अधस्तनेषु चावाङ्मुखं गमयति तद्वदुच्चनीचभावनयाग्निस्तेज उद्गमयति । तं स्तुम इति शेषः ॥