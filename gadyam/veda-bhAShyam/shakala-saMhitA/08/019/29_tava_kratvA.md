+++
title = "029"
devataa = "अग्निः"
RShiH = "सोभरिः काण्वः"
ChandaH = "सतो बृहती"

+++


हे **अग्ने** **तव** **क्रत्वा** त्वदीयेन परिचरणरूपेण कर्मणा **सनेयं** त्वां संभजेयम् । एतदेव विशदयति । **तव** **रातिभिः** त्वदीयैर्हविर्दानैश्च सनेयम् । तथा **तव** **प्रशस्तिभिः** प्रशंसनैः स्तोत्रैश्च त्वां संभजेयम् । अस्यैव संभजने किं कारणं तदाह । हे **वसो** वासकाग्ने **मम** स्तोतुः **प्रमतिं** प्रकृष्टबुद्धिं रक्षकं **त्वामित्** त्वामेव **आहुः** ब्रह्मवादिनः कथयन्ति । अतो हे **अग्ने** **दातवे** दातुं **हर्षस्व** हृष्टो भव । हर्षयुक्तः सन् बहु धनं प्रयच्छेत्यर्थः ॥