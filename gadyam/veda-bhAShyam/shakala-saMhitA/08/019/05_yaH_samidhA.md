+++
title = "005"
devataa = "अग्निः"
RShiH = "सोभरिः काण्वः"
ChandaH = "ककुप्"

+++


इयं पाकयज्ञप्रशंसापरेति भगवताश्वलायनेन ब्राह्मणान्तरप्रदर्शनेन व्याख्याता (आश्व. गृ. १. १.४-५ )। **यः** **मर्तः** मनुष्यः **समिधा** पालाशादिनेध्मेन **अग्नये** अग्न्यर्थं **ददाश** परिचरति । **यः** च **आहुती** आहुत्या आज्यादिसाध्यया परिचरति । **यः** च **वेदेन** वेदाध्ययनेन ब्रह्मयज्ञेन परिचरति । **यः** च **स्वध्वरः** शोभनेनाध्वरेण ज्योतिष्टोमादिना युक्तः सन् **नमसा** अन्नेन चरुपुरोडाशादिनाग्नये ददाश अग्न्यर्थं परिचरति । तस्येदर्वन्त इत्युत्तरत्र संबन्धः ॥ ॥ २९ ॥