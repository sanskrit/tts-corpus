+++
title = "002"
devataa = "मरुतः"
RShiH = "बिन्दुः पूतदक्षो वा"
ChandaH = "गायत्री"

+++


गौः सर्वदेवमयीत्याह । **यस्याः** मरुतां मातुर्गोः **उपस्थे** वर्तमानाः **विश्वे** सर्वे **देवाः** **व्रता** व्रतानि स्वस्वकर्माणि **धारयन्ते** बिभ्रति । इयमेवास्माकं स्वपयोमिश्रितस्य सोमस्य दात्रीति सर्वे तत्समीपे तिष्ठन्तीत्यर्थः। किंच **सूर्यामासा** । माति स्वकलाभिस्तिथीनिति माश्चन्द्रमाः ॥  ‘ देवताद्वन्द्वे च ' इत्युभयपदप्रकृतिस्वरत्वम् । सूर्याचन्द्रमसौ **दृशे** दर्शनाय सर्वलोकप्रकाशनाय च यस्या गोः समीपे **कं** सुखेन वर्तमानौ भवतः । सेयं गौः सोमं धयतीति पूर्वेण समन्वयः ॥