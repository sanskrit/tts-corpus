+++
title = "001"
devataa = "मरुतः"
RShiH = "बिन्दुः पूतदक्षो वा"
ChandaH = "गायत्री"

+++


**मघोनां** धनवतां **मरुतां** **माता** निर्मात्री **गौः** पृश्निरूपा । ‘पृश्नियै वै पयसो मरुतो जाताः' इति श्रुतेः। यद्वा । गौर्माध्यमिकी वाक् । तत्रैव मध्यमस्थाने मरुतामपि वर्तनात्तेषां तत्पुत्रत्वमुपचर्यते। **धयति** सोमं पिबति पाययति वा स्वपुत्रान् मरुतः । किमिच्छन्ती। **श्रवस्युः** अन्नं कामयमाना । कीदृशी। **रथानां** मारुतानां **वह्निः** पृषतीभिर्वडवाभिर्वोढ्री संयोजयित्री सा **युक्ता** सर्वत्र समन्तात् पूज्या भवति ॥