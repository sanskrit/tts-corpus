+++
title = "007"
devataa = "इन्द्रः"
RShiH = "कुसीदी काण्वः"
ChandaH = "गायत्री"

+++


हे **इन्द्र** **ते** त्वदर्थं **सुतः** अभिषुतः **यः** **सोमः** **चमसेषु** एतन्नामकेषु पात्रेषु तथा **चमूषु** । चमन्ति यजन्त्यत्रेति चम्वो ग्रहाः । तेषु च **आ** सर्वतः अस्ति **अस्य** तमेतं सोमं **पिबेत्** । इदवधारणे । पिबैव । कथमस्य सोमपानयोग्यता तत्राह । हे इन्द्र **त्वमीशिषे** तस्य त्वमेवेश्वरो भवसि खलु । यत एवं ततः पिबेति समन्वयः । 'ईश ऐश्वर्ये '। लटि ‘ईशः से (पा. सू. ७. २. ७७ ) इतीडागमः ॥