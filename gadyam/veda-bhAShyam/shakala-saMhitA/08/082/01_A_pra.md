+++
title = "001"
devataa = "इन्द्रः"
RShiH = "कुसीदी काण्वः"
ChandaH = "गायत्री"

+++


हे **वृत्रहन्** अपामावरकस्य वृत्रासुरस्य हन्तर्हे इन्द्र **प्रभर्मणि** । प्रकृष्टानि भर्माणि भरणानि पशुग्रहादिसंपादनानि यस्मिन् स प्रभर्मा यज्ञः । यद्वा । प्रकृष्टाः कर्मणि कुशला भर्माणो देवानां हविष्प्रदानेन पोषका ऋत्विजो यस्मिन्निति स तथोक्तः । एतादृशे यज्ञे **मध्वः** मदकरान् सोमान् **प्रति** **परावतः** विप्रकृष्टात् दूरस्थाद्देशादपि **अर्वावतश्च** समीपस्थाद्देशादपि आभिमुख्येन **प्र** **द्रव** त्वं त्वरयागच्छ । मध्व इति ‘वा छन्दसि' इति पूर्वसवर्णदीर्घाभावः ॥