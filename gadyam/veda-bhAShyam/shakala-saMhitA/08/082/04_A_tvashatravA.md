+++
title = "004"
devataa = "इन्द्रः"
RShiH = "कुसीदी काण्वः"
ChandaH = "गायत्री"

+++


हे **अशत्रो** सपत्नरहित । अस्य बहुविधबलत्वाद्रणाभिमुखं गन्तारः शत्रवो न सन्तीत्यर्थः । तादृशेन्द्र **तु** क्षिप्रम् **आ** **गहि** आयाहि अस्मद्यज्ञं प्रत्यागच्छ । यतः **दिवः** स्वतेजसा दीप्यमानात् द्युलोकात् । तत्रस्थैर्देवैरित्यर्थः । **रोचने** अग्निभिर्दीप्यमाने लोके च **उपमे** समीपे । स्तोतारः स्तोत्रशस्त्रात्मकं शब्दं कुर्वन्त्यत्रेत्युपमो यज्ञः । तस्मिन्नस्मदीये यज्ञे **च** **उक्थानि** त्रिवृत्पञ्चदशादिलक्षणानि स्तोत्राणि प्रति **नि** **हूयसे** त्वं स्तोतव्यतया नितरामाहूयसे । यस्मादेवं तस्मादागच्छेति समन्वयः ॥