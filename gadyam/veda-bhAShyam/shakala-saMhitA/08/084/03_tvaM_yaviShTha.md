+++
title = "003"
devataa = "अग्निः"
RShiH = "उशना काव्यः"
ChandaH = "गायत्री"

+++


हे **यविष्ठ** युवतम । यद्वा । यौतेस्तृजन्तस्येष्टनि रूपम् । देवानां हविषां मिश्रयितृतमाग्ने **त्वं** **दाशुषः** हविर्दत्तवतः **नॄन्** कर्मणां नेतॄन् यजमानान् **पाहि** धनादिदानेन रक्ष । नॄँः पाहीत्यत्र संहितायां नॄन्पे' (पा. सू. ८. ३. १० ) इति नकारस्य रुत्वम् । अत्रानुनासिकः' ( पा. सू. ८. ३. २ ) इति पूर्वस्यानुनासिकः । किंच **गिरः** त्वद्विषयाः स्तुतीः **शृणुधि** अवहितः सञ्छृणु । ‘श्रु श्रवणे'। ‘श्रुशृणुपॄ' इत्यादिना हेर्ध्यादेशः । **उत** अपि च **त्मना** आत्मनैव स्वयमेव **तोकम्** अस्मदीयं तनयं पुत्रं **रक्ष** पालय । त्मनेति सर्वत्र संबध्यते । आत्मना स्वयमेव रक्ष । त्वदन्यं पालयितारं न विन्दामः । त्वमेवास्मदीयं स्तोत्रं शृणु ॥