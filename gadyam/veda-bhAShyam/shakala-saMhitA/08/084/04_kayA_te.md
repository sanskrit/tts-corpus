+++
title = "004"
devataa = "अग्निः"
RShiH = "उशना काव्यः"
ChandaH = "गायत्री"

+++


हे **अङ्गिरः** अङ्गिरसां वरिष्ठ । यद्वा । अङ्गति सर्वत्र गच्छतीत्यङ्गिराः । तादृश हे **ऊर्जो** **नपात्** । नपादित्यपत्यनाम । अन्नस्य पुत्र । हविर्भिर्वर्धमानत्वात् । यद्वा । नपादिति नप्ता । हविर्लक्षणस्यान्नस्य नप्तः । ‘अग्नौ प्रास्ताहुतिः सम्यगादित्यमुपतिष्ठते । आदित्याज्जायते वृष्टिः' इति । वृष्टेरोषधय ओषधीभ्योऽग्निरित्यन्नस्य नप्ता । हे **देव** द्योतमान **अग्ने** **वराय** सर्वैर्वरणीयाय **मन्यवे** शत्रूनतिमन्यमानाय **ते** तुभ्यं **कया** कीदृश्या वाचा **उपस्तुतिम्** उपस्तोत्रमहं भरेयम् । त्वं महान् खल्वहमल्पः । तदर्थं स्तुतिं कुर्यामित्यृषिरग्निं प्रति वदति ॥ ।