+++
title = "007"
devataa = "अग्निः"
RShiH = "उशना काव्यः"
ChandaH = "गायत्री"

+++


हे **दंपते** यदा गार्हपत्ये वर्तसे तदा जायापतिस्वरूपोऽसि । तस्माद्दंपतिशब्देनाग्निरभिधीयते । तथाविध हे अग्ने **नूनम्** इदानीं **कस्य** कीदृशस्य जनस्य **परीणसः** बहूनि **धियः** कर्माणि **जिन्वसि** प्रीणयसि । **यस्य** **ते** तव संबन्धिन्यः **गिरः** स्तुतयः **गोसाता** गोसातौ गवां लाभे भवन्ति खलु । तस्मात्त्वं कुत्र तिष्ठसि । अस्माकमिदानीं गवेच्छा प्रवर्तते । यद्वा । हे अग्ने त्वमिदानीं कस्य कर्माणि प्रीणयसि । न कस्यापीत्यर्थः । अस्माकमेव कर्माणि प्रीणयेति भावः ॥