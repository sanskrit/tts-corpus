+++
title = "039"
devataa = "इन्द्रः"
RShiH = "वत्सः काण्वः"
ChandaH = "गायत्री"

+++


**उत** अपि च हे **इन्द्र** **शर्यणावति** । शर्यणा नाम कुरुक्षेत्रवर्तिनो देशाः। तेषामदूरभवं सरः शर्यणावत् । “ मध्वादिभ्यश्च' इति स्वार्थिको मतुप् । **मतौ** बह्वचः' इति दीर्घः । ‘ संज्ञायाम् इति वत्वम् । तस्मिन् सरसि विद्यमाने **स्वर्णरे** सर्वैर्ऋत्विग्भिर्नेतव्ये यज्ञे **सु** सुष्ठु **मन्दस्व** माद्य तृप्तो भव । अपि च **विवस्वतः** परिचरणवतो यजमानस्य **मती** मत्या च **मत्स्व** मदं प्राप्नुहि । मतिशब्दात्तृतीयायाः ‘सुपां सुलुक्' इति पूर्वसवर्णदीर्घः ॥