+++
title = "043"
devataa = "इन्द्रः"
RShiH = "वत्सः काण्वः"
ChandaH = "गायत्री"

+++


**इमाम्** इदानीं क्रियमाणां **सु** सुष्ठु **पूर्व्यां** पूर्वैः पित्रादिभिः कृतां **मधोः** मधुरस्य **घृतस्य** क्षरणशीलस्योदकस्य **पिप्युषीं** वर्धयित्रीं यद्वा मधुरेण घृतेनाज्येन प्रवृद्धां **धियं** योगक्रियां **कण्वाः** कण्वगोत्रा ऋषयः **उक्थेन** शस्त्रेण **वावृधुः** इन्द्रार्थं वर्धयन्ति । उक्थैर्हि यागो वर्धते । अत्यग्निष्टोमादिषूत्तरासु संस्थासु शस्त्रवृद्धेर्दृष्टत्वात् । यद्वा । पूर्व्यां चिरंतनीमिमामिन्द्रस्य धियमनुग्रहबुद्धिं क्षरणशीलेन मधुरेण सोमेन पिप्युषीं वर्धनीयामुक्थेन स्तोत्रेण वावृधुः वर्धयन्ति ॥