+++
title = "026"
devataa = "इन्द्रः"
RShiH = "वत्सः काण्वः"
ChandaH = "गायत्री"

+++


**अङ्ग** इत्यभिमुखीकरणे । हे **इन्द्र** **यत्** यस्त्वं **तविषीयसे** । तविषीति बलनाम । बलमिवाःचरसि । हस्त्यश्वरथादिकं बलं यथा सर्वं शत्रुजातं भनक्ति तद्वत्त्वमसहाय एव सन् सर्वमेव शत्रुजातं मारयसीत्यर्थः । यश्च त्वं **क्षितीः** । मनुष्यनामैतत् । मनुष्यान् **प्रराजसि** प्रकर्षेणेशिषे । राजतिरैश्वर्यकर्मा । अस्यापि यद्वृत्तयोगान्न निघातः । स इन्द्रः **ओजसा** बलेन **महान्** सर्वेभ्योऽधिकः अत एव **अपारः** पाररहितः । केनाप्यवसानं प्रापयितुमशक्य इत्यर्थः ॥