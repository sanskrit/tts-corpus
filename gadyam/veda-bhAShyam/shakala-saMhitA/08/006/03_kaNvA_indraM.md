+++
title = "003"
devataa = "इन्द्रः"
RShiH = "वत्सः काण्वः"
ChandaH = "गायत्री"

+++


**कण्वाः** । स्तोतृनामैतत् । स्तोतारः कण्वगोत्रा वा **इन्द्रं** **स्तोमैः** स्तोत्रैः **यज्ञस्य** यागस्य **साधनं** साधयितारं निष्पादकं **यत्** यदा **अक्रत** अकृषत । करोतेर्लुङि ‘मन्त्रे घस' इति च्लेर्लुक् । तदानीम् **आयुधं** शत्रूणां हिंसकं बाणादिकं **जामि** । अतिरेकनामैतत् । अतिरिक्तमहितं प्रयोजनरहितं **ब्रुवते** कथयन्ति । आयुधसाध्यस्य सर्वकार्यस्येन्द्रेण कृतत्वादायुधं निष्प्रयोजनमित्यर्थः। यद्वा । आयुधमायोधनशीलमिन्द्रं जामि जामिं भ्रातरं ब्रुवते वदन्ति । सर्वकार्येषु भ्रातृवद्वर्तत इत्यर्थः॥