+++
title = "030"
devataa = "इन्द्रः"
RShiH = "वत्सः काण्वः"
ChandaH = "गायत्री"

+++


**परः** **दिवा** दिवः परस्तात् द्युलोकस्योपरि **यत्** यदा अयमिन्द्रः सूर्यात्मना **इध्यते** दीप्यते **आदित्** अनन्तरमेव **प्रत्नस्य** चिरंतनस्य **रेतसः** गन्तुः ॥ ‘री गतिरेषणयोः'। अस्मात् ‘ स्रुरीभ्यां तुट् च' ( उ. सू. ४. ६४१ ) इत्यसुन् तुडागमश्च ॥ यद्वा । रेत इत्युदकनाम। रेतस्विन उदकवतः । सामर्थ्यात् मत्वर्थो लक्ष्यते । ईदृशस्येन्द्रस्य सूर्यात्मनः **वासरं** निवासकं वासरस्य निवासस्य हेतुभूतं वा **ज्योतिः** द्योतमानं तेजः **पश्यन्ति** सर्वे जनाः । यद्वा । वासरमिति अत्यन्तसंयोगे द्वितीया । कृत्स्नमहरुदयप्रभृत्यास्तमनं यावज्ज्योतिष्पश्यन्तीत्यर्थः । ‘ इसुसोः सामर्थ्ये' इति विसर्जनीयस्य षत्वम् ॥ ॥ १४ ॥