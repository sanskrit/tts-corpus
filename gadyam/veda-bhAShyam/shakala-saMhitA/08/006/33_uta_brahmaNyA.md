+++
title = "033"
devataa = "इन्द्रः"
RShiH = "वत्सः काण्वः"
ChandaH = "गायत्री"

+++


**उत** अपि च हे **प्रवृद्ध** स्तुतिभिः प्रकृष्टां वृद्धिं प्राप्त हे **वज्रिवः** वज्रवन्निन्द्र। एको मत्वर्थीयोऽनुवादः । यद्वा । वज्रोऽस्यास्तीति वज्री हस्तः । तद्वान् । 'छन्दसीरः' इति मतुपो वत्वम् । ‘मतुवसो रुः' इति मकारस्य रुत्वम् । ईदृशेन्द्र **तुभ्यं** त्वदर्थं **विप्राः** मेधाविनः **वयं** **ब्रह्मण्या** ब्रह्माणि स्तोत्राणि हविर्लक्षणान्यन्नानि वा। ‘सुपां सुलुक्' इति सुपो याजादेशः। **जीवसे** जीवनार्थम् **अतक्ष्म** अकार्ष्म। ‘ तक्षु त्वक्षू तनूकरणे ' । लङि छान्दसः शपो लुक् ॥