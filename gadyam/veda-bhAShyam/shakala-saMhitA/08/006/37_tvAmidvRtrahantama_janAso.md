+++
title = "037"
devataa = "इन्द्रः"
RShiH = "वत्सः काण्वः"
ChandaH = "गायत्री"

+++


हे **वृत्रहन्तम** अतिशयेन वृत्राणामावृण्वतां शत्रूणां हन्तः **त्वामित्** त्वामेव **वृक्तबर्हिषः** वृक्तं यागार्थं छिन्नं बर्हिर्येषां तथाविधोक्ताः प्रवृत्तयज्ञाः **जनासः** जना ऋत्विग्लक्षणाः **ह्वयन्ते** आह्वयन्ति । ह्वेञः शपि ‘बहुलं छन्दसि' इति संप्रसारणम्। किमर्थम् । **वाजसातये** वाजस्य अन्नस्य बलस्य वा सातये लाभाय । यद्वा । संग्रामनामैतत् । वाजस्य सातिर्यस्मिन् संग्रामे तत्र साहाय्याय त्वामाह्वयन्तीत्यर्थः ॥