+++
title = "012"
devataa = "देवाः"
RShiH = "प्रगाथः काण्वः"
ChandaH = "त्रिष्टुप्"

+++


**अस्मे** अस्मान् **रुद्राः** **मेहना** उदकसेचनयुक्ताः **पर्वतासः** मेघाश्च **वृत्रहत्ये** वृत्रहननसाधने **भरहूतौ** संग्रामाह्वाने **सजोषाः** अस्मत्समानप्रीतिश्च **यः** इन्द्रः **शंसते** शस्त्रं पठते **स्तुवते** स्तोत्रं कुर्वते च यजमानाय **पज्रः** बलवान् वेगवान् वा **धायि** गच्छति स इन्द्रश्चेमे **इन्द्रज्येष्ठाः** **देवाः** **अस्मानवन्तु** रक्षन्तु । अस्मानिति पूरणः । अथवैवं योज्यम् । रुद्रा रुद्रपुत्रा मेहना सेचनेन युक्ताः पर्वताः पर्वतसदृशाः पूरणवन्तः प्रीणनवन्तो वा ।' पर्व पुनः पृणातेः प्रीणातेर्वा' (निरु. १. २०) इति निरुक्तम् । वृत्रहत्ये भरहूतौ सजोषाः सजोषसः सहायभूता मरुतो देवा इन्द्रज्येष्ठा उक्तलक्षण इन्द्रश्चास्मानवन्त्विति ॥ ॥ ४३ ॥