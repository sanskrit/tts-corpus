+++
title = "002"
devataa = "अग्निः"
RShiH = "गाथिनो विश्वामित्रः"
ChandaH = "विराट्"

+++


**विद्वान्** कर्माभिज्ञो यः **अग्निः** **वीर्याणि** पशुपुत्रादिसंपद्रूपाणि सामर्थ्यानि **सनोति** यजमानाय ददाति । यश्चाग्निः **भूषन्** स्वतेजसा सर्वं जगत् भूषयन् अलंकुर्वन् **अमृताय** मरणधर्मरहितायेन्द्रादिदेवाय **वाजं** हविर्लक्षणमन्नं **सनोति** प्रयच्छति **पुरुक्षो** पुरोडाशादिबहुविधान्नोपेत हे अग्ने **सः** तादृशस्त्वं **नः** अस्माकं संबन्धिनि **इह** अस्मिन्यज्ञे **देवान्** यजनीयान्देवान् **आ** **वह** आह्वय ॥ सनोति ।  ‘ षणु दाने '। तनादित्वादुप्रत्ययः । प्रत्ययस्वरः । पादादित्वादनिघातः । भूषन् ।  ‘ भूष अलंकारे । अन्तर्भावितण्यर्थः । शतुर्लसार्वधातुकस्वरेणानुदात्तत्वे धातुस्वरः शिष्यते । वह । वहेर्लोटि रूपम् । पुरुक्षो । पुरवः क्षुधोऽन्नानि यस्येति पुरुक्षुः । अन्त्यलोपश्छान्दसः । ‘संबुद्धौ च' इति गुणः ॥