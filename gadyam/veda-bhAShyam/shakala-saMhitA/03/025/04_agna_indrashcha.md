+++
title = "004"
devataa = "अग्नीन्द्रौ"
RShiH = "गाथिनो विश्वामित्रः"
ChandaH = "विराट्"

+++


हे **अग्ने** त्वम् **इन्द्रश्च** उभौ **देवा** देवौ युवाम् **अमर्धन्ता** अनागमनेन यज्ञहिंसामकुर्वन्तौ सन्तौ **सुतवतः** सोमाभिषवं कुर्वतः **दाशुषः** हविर्दत्तवतो यजमानस्य **इह** **दुरोणे** गृहे क्रियमाणमिमं **यज्ञम्** अभिलक्ष्य **सोमपेयाय** सोमपानार्थम् **उप** **यातम्** उप समीपम् आगच्छतम् ॥ यातम् । ‘ या प्रापणे ' इत्यस्य लोटि रूपम् । निघातः । अमर्धन्ता । ‘मृधु हिंसायाम्' इत्यस्य शतरि रूपम् । नञा समासः । सुपो डादेशः । तत्पुरुषे नञ्स्वरः । सोमपेयाय । ‘पा पाने'। ' अचो यत्' इति यत् ।' ईद्यति' इतीकारादेशः । आर्धधातुकलक्षणो गुणः । कृदुत्तरपदप्रकृतिस्वरः ॥