+++
title = "002"
devataa = "इन्द्रः"
RShiH = "गाथिनो विश्वामित्रः"
ChandaH = "गायत्री"

+++


हे **इन्द्र** **पचत्यं** पचने साधुं **पुरोडाशम्** । पुरो दाशन्त एनमिति पुरोडाशो हविः। **जुषस्व** । किंच **आ** **गुरस्व** । पुरोडाशभक्षणार्थमुद्यमं कुरु । **हव्यानि** हवनयोग्यानि पुरोडाशादीनि हवींषि **तुभ्यं** त्वदर्थ **सिस्रते** आहवनीयं गच्छन्ति । तानि सेवस्वेति भावः ॥ पचत्यम् । पचतशब्दात् तत्र साधुः' इति यत्प्रत्ययान्तस्य पदस्य द्व्यच्त्वाभावात् अत्र ‘ यतोऽनावः' इत्यस्य प्राप्तिर्नास्ति । तित्स्वरितः । गुरस्व ।' गुरी उद्यमने '। शविकरणी । निघातः । सिस्रते । ‘ सृ गतौ । छन्दसि जुहोत्यादिः । व्यत्ययेनात्मनेपदम् ॥