+++
title = "001"
devataa = "इन्द्रः"
RShiH = "गाथिनो विश्वामित्रः"
ChandaH = "त्रिष्टुप्"

+++


**वृषभः** वृष्टिद्वारा अपां वर्षिता सद्यः तदानीमेव **जातः** उत्पन्नः **कनीनः** कमनीयः इन्द्रः **सुतस्य** अभिषुतस्य अन्धसः हविर्लक्षणस्य अन्नस्य सोमस्य **प्रभर्तुं** प्रकर्षेण भर्तारं संग्रहीतारं यजमानम् **आवत्** रक्षतु । **ह** प्रसिद्धौ । किंच तादृशस्त्वं **प्रतिकामं** कामे कामे सोमपानेच्छायां सत्यां **ते** तव **यथा** कामस्य पूर्तिर्भवति तथा **साधोः** रसात्मना संसिद्धं **रसाशिरः** गोपयोमिश्रणोपेतं **सोम्यस्य** सोममयं रसं **प्रथमं** सर्वेभ्यो देवेभ्यः पुरस्तात् पिब ॥ प्रतिकामम् । कामं कामं प्रति । वीप्सायामव्ययीभावः । समासस्वरः । यथा । अपादान्तत्वादेव लित्स्वरः । रसाशिरः । आङ्पूर्वात् श्रीणातेः क्विपि ‘अपस्पृधेथाम्' इत्यादिना आशिर” इत्यादेशः । बहुव्रीहौ पूर्वपदप्रकृतिस्वरः । सोम्यस्य । सोमशब्दात् मयडर्थे ' मये च ' इति यप्रत्ययः ॥