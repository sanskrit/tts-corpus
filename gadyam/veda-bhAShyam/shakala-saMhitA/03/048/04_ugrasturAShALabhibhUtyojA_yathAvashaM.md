+++
title = "004"
devataa = "इन्द्रः"
RShiH = "गाथिनो विश्वामित्रः"
ChandaH = "त्रिष्टुप्"

+++


यः **एषः** इन्द्रः **उग्रः** शत्रूणां भयंकरः **तुराषाट्** त्वरया शत्रूणामभिभविता अत एव **अभिभूत्योजाः** शत्रूणामभिभवनपराक्रमोपेतः सन् **तन्वम्** आत्मीयं शरीरं **यथावशं** यथाकामं नानाविधरूपोपेतं **चक्रे** । तथा च मन्त्रवर्णः- रूपंरूपं मघवा बोभवति' ( ऋ. सं. ३. ५३, ८) इति । सः **इन्द्रः** **जनुषा** जन्मना सामर्थ्येन **त्वष्टारं** त्वष्टृनामकमसुरम् **अभिभूय** **चमूषु** चमसेषु स्थितम् **आमुष्य** चोरयित्वा **सोममपिबत्** ।' त्वष्टा हतपुत्रो वीन्द्रम्' इत्यादि ‘प्रासहा सोममपिबत् ' ( तै. सं. २. ४. १२. १ ) इति तैत्तिरीयकम् ॥ तुराषाट् । ‘ञित्वरा संभ्रमे ' । क्विप् । ‘ज्वरत्वर' ' इत्यादिना ऊठ् । सहेः “ छन्दसि सहः' इति ण्विः । ‘कर्तृकरणे कृता बहुलम्' इति समासः । तत्पुरुषे कृति बहुलम्' इति तृतीयायाः अलुक् । ‘सहेः साडः सः ' इति षत्वम् । कृदुत्तरपदस्वरः। यथावशम् । वशं काममनतिक्रम्य इत्यव्ययीभावसमासः । समासस्वरः । आमुष्य । ‘मुष स्तेये ' । ल्यप् । चमूषु ।' चमु अदने '। ‘कृषिचमितनिधनिसर्जिखर्जिभ्य ऊः' इत्यूप्रत्ययः । प्रत्ययस्वरः ॥