+++
title = "004"
devataa = "अग्निः"
RShiH = "गाथी कौशिकः"
ChandaH = "त्रिष्टुप्"

+++


हे **अग्ने** **देवस्य** द्योतमानस्य तव संबन्धिनः **यज्यवः** यष्टारोऽध्वर्युप्रभृतयः **जनासः** जनाः **भूरीणि** बहूनि **अनीका** अनीकानि सेनारूपतया सर्वत्र प्रसृतानि ज्वालारूपाणि तेजांस्याहुतिप्रक्षेपेण **त्वे** त्वयि **दधिरे** **हि** विदधिरे खलु । चक्रुरिति यावत्। **सः** तादृशस्त्वं **देवतातिं** यष्टव्यदेवान् इह कर्मणि **आ** **वह** आह्वय। हे **यविष्ठ** युवतम **यत्** यस्मात्कारणात् **अद्य** अस्मिन्कर्मणि **दिव्यं** दिवि भवं देवसंबन्धि **शर्धः** तेजः त्वं **यजासि** यजसि तस्माद्देवानाह्वयेति शेषः ॥ दधिरे । दुधातेर्लिटि रूपम् । हियोगादनिघातः । चित्त्वादन्तोदात्तः । यज्यवः। यज देवपूजादिषु । ‘ यजिमनिशुन्धिदसिजनिभ्यो युच् ' इति युच् । व्यत्ययेनाद्युदात्तत्वम् । देवतातिम् । देवशब्दात् स्वार्थे ‘ सर्वदेवात्तातिल्' इति तातिल् । 'लिति' इति प्रत्ययात्पूर्वस्योदात्तत्वम् । यजासि । यजेर्लेट्याडागमः । यद्योगादनिघातः ॥