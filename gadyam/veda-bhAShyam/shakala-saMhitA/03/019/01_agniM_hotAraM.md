+++
title = "001"
devataa = "अग्निः"
RShiH = "गाथी कौशिकः"
ChandaH = "त्रिष्टुप्"

+++


गाथी स्तौति । हे अग्ने **गृत्सं** गृणन्तं देवानां स्तुतिं कुर्वन्तं **कविं** मेधाविनं **विश्वविदं** सर्वविषयज्ञानोपेतम् **अमूरम्** अमूढम् **अग्निम्** अङ्गनादिगुणोपेतं त्वां **मियेधे** अस्माभिः क्रियमाणेऽस्मिन् यज्ञे **होतारं** होमनिष्पादकं देवानामाह्वातारं वा अहं **प्र** **वृणे** प्रकर्षेण संभजे । **सः** तथाविधोऽग्निः **यजीयान्** यष्टृतमः सन् **नः** अस्माकं **देवताता** यष्टव्यतया संबन्धिनो देवान् **यक्षत्** यजतु । किंच सोऽग्निः **राये** धनाय **वाजाय** अन्नाय च **मघानि** मंहनीयान्यस्माभिर्दीयमानानि हवींषि **वनते** संभजताम् । वृणे । **वृङ्** संभक्तौ' । निघातः । मियेधे । मकारैकारयोर्मध्ये इयागमः छान्दसः । गृत्सम् । ‘गृधु अभिकाङ्क्षायाम्' ।' गृधिपण्योदर्कौ च ' ( उ. सू. २. ३४९ ) इति सप्रत्ययः । अन्त्यस्य दकारः । व्यत्ययेनाद्युदात्तत्वम् । अमूरम् । ‘मुह वैचित्ये' इत्यस्य निष्ठायां रूपम् । रेफश्छान्दसः । नञा समासे नञ्स्वरः। यक्षत् । यजेर्लेटि • सिब्बहुलं लेटि' इति सिप् । ‘ लेटोऽडाटौ ' इत्यडागमः । ‘ इतश्च लोपः० ' इतीकारलोपः । देवताता । देवशब्दात्स्वार्थे ‘ सर्वदेवात्तातिल' इति तातिल् ।' सुपां सुलुक्० ' इति सुपो डादेशः । लित्स्वरः । वनते । वन षण संभक्तौ ' इत्यस्य लटि व्यत्ययेनात्मनेपदम् । निघातः ॥