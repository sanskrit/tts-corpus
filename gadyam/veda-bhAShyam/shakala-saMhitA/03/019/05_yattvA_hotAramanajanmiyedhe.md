+++
title = "005"
devataa = "अग्निः"
RShiH = "गाथी कौशिकः"
ChandaH = "त्रिष्टुप्"

+++


हे **अग्ने** **यजथाय** यजनार्थं **निषादयन्तः** निवसन्तः **देवाः** दीप्यमाना ऋत्विजः **मियेधे** मेधे यज्ञे **होतारं** देवानामाह्वातारं **त्वा** त्वां **यत्** यस्मात् **अनजन्** घृताहुतिभिरौक्षन् । यद्वा निषादयन्तो होतारं होमनिष्पादकं त्वां बर्हिष्युपवेशयन्त ऋत्विजो घृतैरसिञ्चन् तस्मात् **सः** तथाविधः **त्वम्** **इह** अस्मिन् कर्मणि **नः** अस्माकम् **अविता** पालयिता भवामीति **बोधि** बुध्यस्व । किंच **नस्तनूषु** अस्माकं तनुजेष्वपत्येषु **श्रवांसि** अन्नानि **अधि** **धेहि** अधिकं निधेहि ॥ अनजन् । ‘ अञ्जू व्यक्तिगतिम्रक्षणेषु'। अस्माल्लङि रुधादित्वात् श्नम् । छान्दसत्वादल्लोपाभावः । अनिदिताम् । इत्युपधालोपः । निषादयन्तः ॥ ‘षद्लृ विशरणगत्यवसादनेषु' । चुरादिः । ‘ सदिरप्रतेः  ' इति षत्वम् । यद्वा । हेतुमति णिच् । शतुर्लसार्वधातुकस्वरेणानुदात्तत्वे कृते णिच्स्वरः । बोधि । ‘बुध अवगमने' । लोटि ‘बहुलं छन्दसि ' इति शपो लुक् । ‘सेर्ह्यपिच्च' इति सिपो हिरादेशः । ‘वा छन्दसि ' इति विकल्पेन पित्त्वाद्गुणः । ‘हुझल्भ्यो हेर्धिः' इति हेर्धिरादेशः । धकारलोपश्छान्दसः । निघातः । धेहि । दधातेर्लोटि रूपम् ॥ ॥ १९ ॥