+++
title = "005"
devataa = "इन्द्रः"
RShiH = "गाथिनो विश्वामित्रः"
ChandaH = "त्रिष्टुप्"

+++


**मरुतो** देवविशेषास् तैस् तद्वन्तम् । 'तसौ मत्वर्थे' इति भत्वम् । 'झयः' इति मतुपो वत्वम् । 

**वृषभं** वर्षितारं कामानां अपां वा । 'ऋषिवृषिभ्यां कित्' इति वृषेरभच्प्रत्ययः । 

**वावृधानं** ऐश्वर्येण । वृधेस्ताच्छीलिकश्चानश्, 'बहुलं छन्दसि' इति शपश्श्लुः, तुजादित्वाद्दीर्घः, लसार्वधातुकानुदात्तत्वाभावात् 'चितः' इत्यन्तोदात्तत्वम् । 

**अकवारिं** अकुत्सितारिम् । कुत्सिता अरयो यस्य स कवारिः । कुशब्दस्याकारोपसर्जनो गुणश्छान्दसः, ततो नञ्समासः, अव्ययपूर्वपदप्रकृतिस्वरत्वम् । योल्पान् शत्रुत्वेन विषयीकरोति सोकवारिः । 

यद्वा - कविः प्रज्ञातः अरिर् यस्य स **कवारिः** । कविशब्दस्यावङादेशश्छान्दसः । ततो ऽन्यो **ऽकवारिः** अप्रज्ञात शत्रुरित्यर्थः । दिवम् अर्हतीति दिव्यः । 'छन्दसि च' इति यत्प्रत्ययः । 

**शासं** शासकं शत्रूणाम् । पचाद्यच् । 

**विश्वासाहं** विश्वेषां शत्रूणाम् अभिभवितारम् । 'छन्दसि सहः' इति ण्विप्रत्ययः, 'अन्येषामपि दृश्यते' इति पूर्वपदस्य दीर्घत्वम् । 

**उग्रं** उद्गूर्ण मायुधैः । 

**सहोदां** सहसो बलस्य दातारम् । 'आतो मनिन्क्वनिब्वनिपश्च' इति विच्प्रत्ययः । 

ईदृशं मरुत्वन्तं इन्द्रं **हुवेम** आह्वयाम । इहास्मिन्कर्मणि । ह्वयतेराशिषि लिङ्, 'लिङ्याशिष्यङ्' यासुडादि, 'छन्दस्युभयथा' इति सार्वधातुकत्वात्सलोपः ॥ 'किदाशिषि' इति कित्त्वाद्वचिस्वप्यादिना संप्रसारणम् । 

किमर्थमाह्वयामः? **अवसे** रक्षणाय । अवतेरसुन् । 

नूतनायाभिनवाय अद्यप्रभृति विशिष्टं रक्षणं कर्तुम् । 'नवस्य नूआदेशः त्नप्तनप्खाश्च प्रत्ययाः' इति तनप्प्रत्ययः ॥

हे इन्द्र **मरुत्वन्तं** मरुद्भिस्तद्वन्तं **वृषभं** मेघभेदनद्वारा अपां वर्षकं **ववृधानं** वृत्रहननादिकर्मसु उत्साहेन वर्धमानम् **अकवारिं**-प्रभूतशत्रुकं यद्वा अकुत्सितारिम् । तथा च मन्त्रः-’ स्वरिरमत्रो ववक्षे रणाय' (ऋ. सं. १. ६१. ९) इति । **दिव्यं** दिवि स्वर्गलोके वर्तमानम् । **शासं** हितोपदेशहितपरिहाराभ्यां शासितारं **विश्वासाहं** विश्वस्य प्रतिपक्षस्य सर्वस्याभिभवितारम् **उग्रं** शत्रुषु उद्गूर्णं **सहोदां** युद्धसहकारिणां मरुतां बलप्रदं **तं** तादृशसामर्थ्योपेतम् **इन्द्रं** **नूतनाय** नवतराय **अवसे** रक्षणाय **इह** कर्मणि **हुवेम** त्वामाह्वयेम ॥ नूतनाय । नवशब्दस्य नू इत्यादेशः ॥ त्नप्तनखाश्च प्रत्यया वक्तव्याः इति तनप्रत्ययः ॥ ॥ ११ ॥