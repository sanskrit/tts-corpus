+++
title = "003"
devataa = "इन्द्रः"
RShiH = "गाथिनो विश्वामित्रः"
ChandaH = "त्रिष्टुप्"

+++


**उत** अपि च हे **ऋतुपाः** कालनिर्वाहकतया ऋतूनां पातः । ऋतुषु सोमं पिबतीति वा ऋतुपाः। यद्वा ऋतुभिः मरुद्भिः सह सोमं पिबतीति ऋतुपाः। तादृश हे **इन्द्र** **सखिभिः** समानख्यानैः **ऋतुभिः** मरुद्भिः **देवेभिः** देवैः सहितस्त्वं नः संबन्धिनं **सुतम्** अभिषुतं **सोमं** **पाहि** पिब । किंच° **यान्** **मरुतः** **आभजः** युद्धसहायार्थमसेवथाः **ये** च मरुतः **त्वा** त्वां युद्धे स्वामिनम् **अनु** अभजन्त । ततस्त्वं **वृत्रम्** **अहन्** हतवानसि । ते मरुतः **तुभ्यं** त्वदर्थम् **ओजः** युद्धे शत्रुहननादिरूपं पराक्रमम् **अदधुः** अकुर्वन् ॥ अभजः । ‘ भज सेवायाम् ' इत्यस्य लङि रूपम् । यद्वृत्तयोगादनिघातः । अहन् । 'हन हिंसागत्योः' इत्यस्य लङि सिपो हल्ङ्यादिना लोपः । पादादित्वात्। अनिघातः । अदधुः । दधातेर्लङि झेः ‘ सिजभ्यस्त° ' इति जुस् । वाक्यभेदादनिघातः ॥