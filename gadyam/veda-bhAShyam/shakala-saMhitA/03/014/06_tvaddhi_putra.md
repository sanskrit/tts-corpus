+++
title = "006"
devataa = "अग्निः"
RShiH = "ऋषभो वैश्वामित्रः"
ChandaH = "त्रिष्टुप्"

+++


**सहसः** **पुत्र** बलस्य पुत्र हे **अग्ने** **देवस्य** देवनशीलस्य कर्मकरणप्रवृत्तस्य यजमानस्य **त्वत्** त्वत्तः सकाशात् **पूर्वीः** प्रभूताः **ऊतयः** विघ्नपरिहारेण कर्मपरिपालनादिरूपाः रक्षाः **वि** **यन्ति** **हि** विविधं गच्छन्ति खलु। तमिमं यजमानं प्राप्नुवन्ति । तथा **वाजाः** अन्नानि **वि** यन्ति । एनं यजमानं प्राप्नुवन्ति । किंच हे अग्ने **त्वं** **सहस्रिणं** सहस्रसंख्याकं **रयिं** धनं **नः** अस्मभ्यं **देहि** । तथा **अद्रोघेण** द्रोहरहितेन पापशून्येन **वचसा** वाक्येन युक्तं **सत्यं** सत्यशीलं सन्मार्गे प्रवर्तमानं पुत्रं च देहि प्रयच्छ” ॥ त्वत् । युमच्छब्दस्य पञ्चम्येकवचने त्वादेशः । ङसेः ‘एकवचनस्य च (पा, सू. ७. १. ३२) इत्यदादेशः । एकादेशस्वरः । पुत्र सहसः । ‘ परमपि छन्दसि ' इति पराङ्गवद्भावात् द्वयोः सर्वानुदात्तत्वम् । देहि । डुदाञ् दाने ' इत्यस्य लोटि ध्वसोरेद्धौ°' इति धातोरेत्वम् अभ्यासलोपश्च । निघातः । अद्रोघेण । 'द्रुह जिघांसायाम् । घञ् । द्रोघः । घकारश्छान्दसः । ‘ नञ्सुभ्याम्' इत्युत्तरपदान्तोदात्तत्वम् ॥