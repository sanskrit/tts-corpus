+++
title = "002"
devataa = "अग्निः"
RShiH = "ऋषभो वैश्वामित्रः"
ChandaH = "त्रिष्टुप्"

+++


**ऋतावः** । ऋतं सत्यभूतो यज्ञः । तद्वन् हे अग्ने **ते** त्वद्विषयां **नमउक्तिं** नमस्कारवाक्यम् अहम् **अयामि** प्रेरयामि उच्चारयामि । हे **सहस्वः** । सहो बलम् । तद्वन्नग्ने **चेतते** चेतयित्रे कर्मणः प्रज्ञापकाय **तुभ्यं** नमउक्तिः क्रियते । तां **जुषस्व** । अस्माभिः क्रियमाणां नमस्कारोक्तिं सेवस्व । किंच **विद्वान्** आनुपूर्व्येण देवाह्वानाभिज्ञः **विदुषः** कर्माभिज्ञान् **आ** **वक्षि** आवह। किंच **यजत्र** यष्टव्य हे अग्ने **ऊतये** अस्माकं रक्षणाय **मध्ये** **बर्हिः** स्तीर्णस्य बर्हिषो मध्ये **आ** **नि** **षत्सि** आ समन्तान्निषीद ॥ अयामि । इण् गतौ ' भौवादिकः । पादादित्वादनिघातः । जुषस्व । जुषी प्रीतिसेवनयोः '। तुदादिः । लोटि रूपम् । निघातः । चेतते । ‘ चिती संज्ञाने' । शतुर्लसार्वधातुकस्वरेणानुदात्तत्वे ततः अन्तोदात्तताभावात् ‘शतुरनुमः' इति विभक्तेरुदात्तताभावः । धातुस्वरः । सहस्वः । सहोऽस्त्यस्येति मतुप् । सकारस्य ‘तसौ मत्वर्थे ' इति भसंज्ञकत्वात् रुर्न भवति । मादुपधायाः' इति मतुपो वत्वम् ।' उगिदचाम्' इति नुम् । हल्ङ्यादिलोपे नकारस्य ' मतुवसो रुः इति रुत्वम्। आमन्त्रितनिघातः । विदुषः। विद ज्ञाने' इत्येतस्मात् उत्तरस्य शतुः ‘विदेः शतुर्वसुः' इति वस्वादेशः । भसंज्ञायां वसोः संप्रसारणम् । प्रत्ययस्वरः । सत्सि । षद्लृ विशरणादिषु । लटि ‘ बहुलं छन्दसि ' इति शपो लुक् । शित्प्रत्ययपरत्वाभावात् सीदादेशाभावः । ‘ सदिरप्रतेः ' इति षत्वम्। यजत्र । यज देवपूजादिषु । ' अमिनक्षियजि इत्यादिना अत्रन्प्रत्ययः । आमन्त्रितनिघातः ॥