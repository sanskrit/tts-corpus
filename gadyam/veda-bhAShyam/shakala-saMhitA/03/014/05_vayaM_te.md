+++
title = "005"
devataa = "अग्निः"
RShiH = "ऋषभो वैश्वामित्रः"
ChandaH = "त्रिष्टुप्"

+++


हे **अग्ने** **उत्तानहस्ताः** हविःस्वीकरणादुत्तानपाणयः **वयं** **कामं** कमनीयं पुरोडाशादिहविः **ते** तुभ्यम् **अद्य** इदानीमस्मिन् कर्मणि  **ररिम** दद्मः । **नमसा** नमस्कारेण **उपसद्य** प्रसन्नो भूत्वा **यजिष्ठेन** यष्टृतमेन यागेच्छावता **मनसा** अन्तःकरणेन **देवान्** **यक्षि** यजनीयान् देवान्  यज पूजय। किंच **विप्रः** मेधावी कर्माभिज्ञः त्वम् **अस्रेधता** अक्षीणेन प्रभूतेन **मन्मना** मन्तव्येन स्तोत्रेण देवान् पूजय' ॥ अद्य । ‘ सद्यः परुत्परार्यैषमः' इत्यादिना निपातितः । अन्तोदात्तश्च । ररिम । ‘रा दाने ' इत्यस्य वर्तमाने लिटि ‘ परस्मैपदानां णलतुः ' ( पा. सू. ३. ४. ८२ ) इत्यादिना मसो मादेशः ॥ क्रादिनियमादिडागमः । अतो लोप इटि च ' इत्याकारलोपः । हियोगादनिघातः । ‘ आगमा अनुदात्ताः' इतीटोऽनुदात्तत्वात् प्रत्ययस्वरः । उपसद्य। ' षद्लृ विशरणगत्यवसादनेषु'। अस्य क्त्वा । ‘ समासेऽनञ्पूर्वे क्त्वो ल्यप् ' इति ल्यप् । लित्स्वरः। यक्षि । ‘ यज देवपूजासंगतिकरणदानेषु'। लोटि ‘ बहुलं छन्दसि ' इति शपो लुक् । पत्वकत्वे । सिपो ह्यादेशाभावश्छान्दसः ॥ अस्रेधंता । स्रिधिः क्षयार्थः । तत्पुरुषे ' इति नञ्स्वरः ॥