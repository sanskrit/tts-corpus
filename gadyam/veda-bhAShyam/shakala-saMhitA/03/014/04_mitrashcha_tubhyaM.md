+++
title = "004"
devataa = "अग्निः"
RShiH = "ऋषभो वैश्वामित्रः"
ChandaH = "त्रिष्टुप्"

+++


**सहस्वः** बलवन् हे **अग्ने** **मित्रश्च** **वरुणः** च मित्रावरुणौ **विश्वे** **मरुतः** सर्वे देवाश्च **तुभ्यं** त्वदर्थं **सुम्नं** स्तोत्रम् **अर्चन्** वहन्ति । यद्वा सर्वे देवास्तुभ्यं त्वां सुम्नं सुखेनार्चन् पूजयन्ति । **यत्** यस्मात् कारणात् **सहसस्पुत्र** हे अग्ने **सूर्यः** । सुष्ठु अर्यः स्वामी । यद्वा सर्वान्तर्यामितया सुष्ठु प्रेरकः । यद्वा सूर्यः शोभनवीर्यः । **अभि** **क्षितीः** । क्षितिशब्दो मनुष्यवाची ‘विशः क्षितयः' (नि. २.३.६) इति तन्नामसु पाठात् । मनुष्यानभिलक्ष्य **नॄन्** मार्गप्रदर्शकत्वेन नेतॄन् आत्मनो रश्मीन् **प्रथयन्** सर्वतो विस्तारयंस्त्वं **शोचिषा** दीप्त्या समानः सन् **तिष्ठाः** तिष्ठसि । तस्मादेते देवाः पूजयन्तीति ॥ अर्चन् ।' अर्च पूजयाम्' इत्यस्य लङि रूपम् । अडभावश्छान्दसः । तिष्ठाः । ‘ ष्ठा गतिनिवृत्तौ' इत्यस्य लेटि रूपम् । यद्योगात् अनिघातः । ‘ पाघ्रा ' इत्यादिना तिष्ठादेशस्याद्युदात्तत्वेन निपातनादाद्युदात्तः । सूर्यः । ‘राजसूयसूर्य° ' इति क्यबन्तत्वेन निपातनात् सर्वार्थाः सिद्धा भवन्ति ॥