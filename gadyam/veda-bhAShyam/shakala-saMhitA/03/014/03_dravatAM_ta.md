+++
title = "003"
devataa = "अग्निः"
RShiH = "ऋषभो वैश्वामित्रः"
ChandaH = "त्रिष्टुप्"

+++


हे **अग्ने** **वाजयन्ती** वाजमन्नं कुर्वाणे **उषसा** उषासानक्ते अहोरात्रौ **ते** त्वां **द्रवताम्** अभिगच्छताम् । त्वमपि **वातस्य** वायोः **पथ्याभिः** मार्गैः  **अच्छ** तावहोरात्रौ शीघ्रमभिगच्छ । **यत** यस्मात्कारणात् अहोरात्राग्न्योः परस्पराभिगमनेनान्योन्यसंबन्धस्तस्मादहोरात्रयोः सायंप्रातःकालयोः **पूर्व्यं** पुरातनं त्वामृत्विजः **हविर्भिः** आज्यादिभिः **सीं** सर्वतः **अञ्जन्ति** सिञ्चन्ति । किंच **वन्धुरेव** । यथा कूवरस्थान परस्परसंसक्तेषाद्वयोपेतं तद्वत्संसक्तौ तावहोरात्रौ **दुरोणे** अस्माकं गृहे अग्निहोत्रादिकर्मसिद्ध्यर्थम् **आ** आवृत्य पुनः पुनरावर्तमानौ सन्तौ **तस्थतुः** तिष्ठताम् ॥ द्रवताम् । ‘ द्रु गतौ ' इत्यस्य लोटि रूपम् । पथ्याभिः । पथिषु साधव इत्यर्थे ' तत्र साधुः ' ( पा. सू. ४. ४. ९८ ) इति यत् । नस्तद्धिते ' इति टिलोपः । ‘ तित्स्वरितम्' इति स्वरितः । तस्थतुः । तिष्ठतेर्लिट्यतुसि रूपम् । निघातः ॥