+++
title = "001"
devataa = "अग्निः"
RShiH = "ऋषभो वैश्वामित्रः"
ChandaH = "त्रिष्टुप्"

+++


ऋषभोऽग्निं स्तौति । **होता** देवानामाह्वाता **मन्द्रः** स्तोतुः मादयिता **सत्यः** सत्यकर्मा **कवितमः** अतिशयेन मेधावी **यज्वा** देवानां यष्टा **वेधाः** सर्वस्य जगतो विधाता । एवंविधमहिमोपेतः **सः** अग्निः **विदथानि** अस्माभिः क्रियमाणान् यज्ञान् **आ** **अस्थात्** आतिष्ठति प्राप्नोति । किंच **विद्युद्रथः** विद्योतमानयानोपेतः **शोचिष्केशः** । शोचींषि ज्वालाः केशा यस्य सः । ज्वालामयकेशोपेतः सहसस्पुत्रः बलस्य सूनुः एवंभूतः सः **अग्निः** **पृथिव्यां** विस्तीर्णेऽन्तरिक्षे **पाजः** तेजः स्वकीयां प्रभाम् **अश्रेत्** श्रयते प्रापयति । यद्वा पृथिव्यां भूमौ वर्तमानः पाजो बलं सेवते ॥ मन्द्रः । ‘मदि स्तुतिमोदमदस्वप्नकान्तिगतिषु' । अस्मात् ‘स्फायितञ्चि°' इत्यादिना रक् । इदित्वात् नुम् । अस्थात् । ष्ठा गतिनिवृत्तौ । छन्दसि लुङ्लङ्लिटः' इति वर्तमाने लुङ्। • गातिस्था' इति सिचो लोपः । निघातः । यज्वा । ‘ यज देवपूजासंगतिकरणदानेषु' । ' सुयजोर्ङ्वनिप्' इति ङ्वनिप् । तस्य पित्त्वादनुदात्तस्वरे धातुस्वरः। कवितमः । ‘कु शब्दे'। कौति कूयते वा । अच इः ' इति कर्तरि भावे वा इप्रत्ययः । तमपः पित्त्वादनुदात्तत्वे प्रत्ययस्वरः । शोचिष्केशः । ‘ शुच दीप्तौ । ‘ अर्चिशुचिहुसृपिच्छदिच्छर्दिभ्य इसिः' इति इसिः । प्रत्ययस्वरेणान्तोदात्तः । बहुव्रीहौ पूर्वपदप्रकृतिस्वरः । अश्रेत् । श्रिञ् सेवायाम्' इत्यस्य छन्दसि वर्तमाने लङ्। बहुलं छन्दसि ' इति शपो लुक् । सार्वधातुकगुणः । निघातः ॥