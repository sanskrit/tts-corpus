+++
title = "006"
devataa = "अग्निः"
RShiH = "उत्कीलः कात्यः"
ChandaH = "सतो बृहती"

+++


**सुभग** शोभनधनोपेत हे **अग्ने** त्वम् **अध्वरे** अस्माभिः क्रियमाणेऽस्मिन् अग्निष्टोमादिकर्मणि **बृहतः** महतः प्रभूतस्य **प्रजावतः** अपत्योपेतस्य **वाजस्य** अन्नस्य **शग्धि** ईशिषे । तादृशमन्नमस्मिन् अध्वरेऽस्मभ्यं देहि । किंच **तुविद्युम्न** बहुधनयुक्त हे अग्ने **मयोभुना**। मय इति सुखनाम ‘शेवृधं मयः' (नि. ३. ६. ७) इति तन्नामसु पाठात् । तद्दानाद्युपयोगहेतुतया सुखस्य भावकेन अत एव **यशस्वता** कीर्तिमता **भूयसा** अतिप्रभूतेन **राया** एवंविधेन धनेनास्मान् **सं** **सृज** संयोजय ॥ शग्धि। शक्लृ शक्तौ ' इत्यस्य लोटि ‘ बहुलं छन्दसि ' इति विकरणस्य लुक् । ‘ हुझल्भ्यो हेर्धिः' इति धिरादेशः । हेरपित्त्वादुदात्तता । राया । ‘ ऊडिदम्' इति विभक्तेरुदात्तत्वम् । भूयसा । बहुशब्दात् द्विवचनविभज्योपपदे' इतीयसुन् । “ बहोर्लोपो भू च बहोः' इतीयसुनः सर्वस्य लोपे प्राप्ते आदेः परस्य' ( पा. सू. १.१.५४ ) इति प्रत्ययस्यादेर्लोपो बहोः भूरादेशश्च। नित्स्वरः । सृज ।' सृज विसर्गे '। तुदादिः । लोटि रूपम् । निघातः । मयोभुना । ‘भू सत्तायाम्' इत्यस्मात् औणादिको डुप्रत्ययः । तुविद्युम्न । पादादित्वादनिघातः ॥ ॥ १६ ॥