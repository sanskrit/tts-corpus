+++
title = "003"
devataa = "अग्निः"
RShiH = "उत्कीलः कात्यः"
ChandaH = "बृहती"

+++


हे **अग्ने** **सः** तथाविधः **त्वं** **नः** अस्मान् **रायः** । तृतीयार्थे षष्ठी । धनेन **शिशीहि** तीक्ष्णान् कुरु । अस्मान् धनसमृद्धान् कुरु । किंच **तुविद्युम्न** बहुधनोपेत अत एव **मीढ्वः** मीढ्वन् कामानां सेक्तः हे अग्ने त्वं **वर्षिष्ठस्य** वृद्धतमस्य प्रभूतस्य **प्रजावतः** अपत्ययुक्तस्य **अनमीवस्य** आरोग्यहेतोः अत एव **शुष्मिणः** बलहेतोः **सुवीर्यस्य** शोभनसामर्थ्ययुक्तस्य अन्नस्य संबन्धिनोऽस्मान् कुरु । यद्वा । एतत्सर्वं रैविशेषणतया योजनीयम् । एताः षष्य्िस्तृतीयाथें । एतदुक्तं भवति । धनेन अपत्यारोग्यशरीरबलोपेतेन अन्नेन च अस्मान् समृद्धान् कुर्विति ॥ शिशीहि । ‘शिञ् निशाने ' इत्यस्य लोटि ‘ बहुलं छन्दसि' इति विकरणस्य श्लुः। ‘ वा छन्दसि ' इति विकल्पेन ङित्त्वात् ‘अङितश्च' इति हेर्धिरादेशो न भवति । दीर्घश्छान्दसः । निघातः । मीढ्वः । ‘ मिह सेचने ' इत्यस्य क्वसौ ‘दाश्वान्साह्वान्मीढ्वांश्च' इति निपातनात् ढत्वम् उपधादीर्घश्च । संबुद्धौ नुमि कृते हल्ङयादिलोपे संयोगान्तलोपे च कृते ‘ मतुवसो रु° संबुद्धौ छन्दसि ' इति रुः । पादादित्वादाद्युदात्तः ॥