+++
title = "005"
devataa = "अग्निः"
RShiH = "उत्कीलः कात्यः"
ChandaH = "बृहती"

+++


**सहसस्पुत्र** बलस्य पुत्र हे **अग्ने** त्वं **नः** अस्मान् **अमतये** शत्रुभूताय दारिद्र्याय **मा** **रीरधः** संसिद्धान् विषयभूतान् मा कुरु। तथा **अवीरतायै** अपुत्रतायै । ‘वीरशब्देन तद्वान् लक्ष्यते । वीरस्य भावो वीरता । न वीरता अवीरता । तस्यै । अस्मान् अपुत्रताया विषयभूतान् **मा** कुरु । तथा त्वमस्मान् **अगोतायै** गवादिपशुसंपत्यभावस्य विषयभूतान **मा** कुरु । किंच अस्मान् **निदे** निन्दाया विषयभूतान् **मा** कुरु मा विधेहि । तथा त्वं **द्वेषांसि** कर्मापराधनिमित्तान् द्वेषांश्च **अप** **आ** **कृधि** अपाकुरु निवारय ॥ अवीरतायै । वीर अस्य सन्तीति वीरः । अर्शआदित्वादच् । तस्य भावो वीरता । ‘ तस्य भावस्त्वतलौ ' इति तल् । न वीरता अवीरता । नञः स्वरे प्राप्ते ‘ परादिश्छन्दसि बहुलम् ' इति नञुत्तरस्य आदेरुदात्तता । रीरधः । ‘राध साध संसिद्धौ' । अस्माण्ण्यन्ताच्छान्दसे लुङि ‘णिश्रिद्रुस्रुभ्यः ' इति च्लेश्चङादेशः । ‘ णेरनिटि ' इति णिलोपः । ‘ णौ चङ्युपधायाः  इत्युपधाह्वस्वः । ‘ चङि' इति द्विर्वचनम् ।' सन्वल्लघुनि चङ्परे ' इति सन्वद्भावः । ‘ सन्यतः । इत्यभ्यासस्येत्वम् । तस्य  दीर्घो लघोः' इति दीर्घः । ‘ न माङ्योगे ' इत्यडभावः । निघातः ॥ अगोतायै । गोशब्देन गोमान् लक्ष्यते । न गौरगौः । अगोर्भावोऽगोता। ‘ तस्य भावः' इति तल् । लित्स्वरः । सहसस्पुत्र। ‘ सुबामन्त्रिते पराङ्गवत्स्वरे' ' इति पराङ्गवद्भावात् सहसस्पुत्र इत्येतयोः सर्वानुदात्तत्वम् । निदे । ‘ णिदि कुत्सायाम् । अस्मात्संपदादित्वाद्भावे क्विप् । “ अनित्यमागमशासनम् ' इति नुमभावः । ‘सावेकाचः' इति विभक्तेरुदात्तता ॥