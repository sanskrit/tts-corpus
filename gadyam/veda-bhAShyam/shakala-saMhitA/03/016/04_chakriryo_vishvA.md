+++
title = "004"
devataa = "अग्निः"
RShiH = "उत्कीलः कात्यः"
ChandaH = "सतो बृहती"

+++


**यः** अयमग्निः **चक्रिः** सर्वस्य जगतः कर्ता स च **विश्वा** **भुवना** विश्वानि भुवनानि **अभि** अभिविशति । ‘ तत्सृष्ट्वा तदेवानुप्राविशत् ' ( तै. उ. २. ६ ) इति श्रुतेः । **चक्रिः** कर्ता सोऽग्निः **सासहिः** पुरोडाशादिहविर्भारसहनशीलः सन् **दुवः** अस्माभिर्दत्तं हविः **देवेषु** यजनीयदेवेषु **आ** आनयति । स चाग्निः **देवेषु** देवनशीलेषु स्तोतृषु **आ** **यतते** आभिमुख्येन गच्छति । यद्वा विश्वानि भुवनानि चक्रिः अभिसासहिरभिभवनशीलः । आकारश्चार्थे । देवेषु च दुवः परिचरणं चक्रिः कर्ता । यः एवंभूतः स आयतते इत्यादि पूर्ववत् । **उत** अपि च **नृणां** यज्ञस्य नेतॄणां शस्त्रिणां **शंसे** । शंसनं शंसः शस्त्रम् । तस्मिन् सोऽग्निः **आ** आगच्छति । तथा नृणां मनुष्याणां **सुवीर्ये** शोभनवीर्योपेतयुद्धे तद्रक्षणार्थम् **आ** आगच्छति । अनेनाग्नेः सर्वव्यापकता प्रतिपादिता भवति ॥ चक्रिः । ‘ डुकृञ् करणे' ।' आदृगमहनजनः किकिनौ लिट् च ' इति किन्प्रत्ययः । लिङ्वद्भावात् द्विर्वचनम् । कित्त्त्वात् गुणाभावः । नित्स्वरः । सासहिः । ‘ षह मर्षणे ' इत्यस्मात् यङन्तात् ‘सहिवहिचलिपतिभ्यो यङन्तेभ्यः किकिनौ ' ( पा. म. ३.२.१७१.४ ) इति किः । प्रत्ययस्वरः । यतते । ‘ यती प्रयत्ने । यद्वृत्तयोगादनिघातः । शंसे। भावे घञ् । ञित्स्वरः । नृणाम् । **नृ** च' इति विकल्पेन दीर्घाभावः । ‘ नामन्यतरस्याम् ' इति विभक्तेरुदात्तत्वम् । विश्वेत्यादिषु ‘ न लोकाव्यय ' इति षष्ठीप्रतिषेधः ॥