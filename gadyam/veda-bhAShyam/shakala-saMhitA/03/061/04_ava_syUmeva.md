+++
title = "004"
devataa = "उषाः"
RShiH = "गाथिनो विश्वामित्रः"
ChandaH = "त्रिष्टुप्"

+++


येयम् **उषाः** **स्यूमेव** वस्त्रमिव विस्तृतं तमः **अव** **चिन्वती** अवचयमपक्षयं प्रापयन्ती **मघोनी** धनवती **स्वसरस्य** । सुष्ठ्वस्यति क्षिपति तम इति स्वसरः सूर्यो वासरो वा । तस्य **पत्नी** सती **याति** गच्छति । स्वः स्वकीयं तेजः **जनन्ती** जनयन्ती **सुभगा** सुधना सौभाग्ययुक्ता वा **सुदंसाः** शोभनाग्निहोत्रकर्मा सेयमुषाः **दिवः** द्युलोकस्य **आ** **अन्तात्** **पृथिव्याः** च **आ** अन्तात् आवसानात् **पप्रथे** प्रथते प्रकाशते इत्यर्थः ॥ स्यूमेव ।  ‘ षिवु तन्तुसंताने ' । ' अविषिविशुषिभ्यः कित्' इति मन्प्रत्ययः । ‘छ्वोः शूडनुनासिके च' इति ऊठ् । यणादेशः ।  ‘ सुपां सुलुक्' इति  सोर्लुक् । नित्त्वादाद्युदात्तः । चिन्वती । ‘शतुरनुमः' इति ङीप उदात्तत्वम् । जनन्ती । **जन** जनने ' इत्यस्य ण्यन्तस्य शतरि रूपम् । 'छन्दस्युभयथा' इति शप आर्धधातुकत्वेन णिलोपः ॥