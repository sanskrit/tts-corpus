+++
title = "003"
devataa = "उषाः"
RShiH = "गाथिनो विश्वामित्रः"
ChandaH = "त्रिष्टुप्"

+++


हे **उषः** देवि **विश्वा** सर्वाणि **भुवनानि** **प्रतीची** । प्रति आभिमुख्येनाञ्चति प्राप्नोतीति प्रतीची । **अमृतस्य** मरणधर्मरहितस्य सूर्यस्य **केतुः** प्रज्ञापयित्री त्वम् **ऊर्ध्वा** नभस्युन्नता **तिष्ठसि** । **नव्यसि** पुनःपुनर्जायमानतया नवतरे हे उषो देवि **अर्थम्**। अर्यते गम्यतेऽस्मिन्नित्यर्थो मार्गः । **समानम्** एकं मार्गमुदयात् प्राचीनकाललक्षणं **चरणीयमाना** चरितुमिच्छन्ती त्वम् **आ** **ववृत्स्व** पुनस्तस्मिन् मार्गे आवृत्ता भव । तत्र दृष्टान्तः । **चक्रमिव** । यथा नभसि चरितुः सूर्यस्य रथाङ्गं पुनःपुनरावर्तते तद्वत् ॥ प्रतीची । प्रतिपूर्वादञ्चतेः क्विन् । 'अञ्चतेश्चोपसंख्यानम् ' इति ङीप् । ' अचः' इत्यकारलोपे ‘चौ  इति दीर्घः । उदात्तनिवृत्तिस्वरेणान्तोदात्तः । केतुः ।  ‘ चायृ पूजानिशामनयोः' इत्यस्मात् ‘चायः की  च ' इति तुः । की इत्यादेशः । आर्धधातुकलक्षणो गुणः । अर्थम् । अर्तेस्थन्प्रत्ययः । नव्यसि । नवशब्दात् ईयसुनि ङीपि रूपम् । ईकारलोपश्छान्दसः । ववृत्स्व ।' वृतु वर्तने' । 'बहुलं छन्दसि ' इति विकरणस्य श्लुः ॥