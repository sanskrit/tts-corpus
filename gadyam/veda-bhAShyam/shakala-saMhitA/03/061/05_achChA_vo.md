+++
title = "005"
devataa = "उषाः"
RShiH = "गाथिनो विश्वामित्रः"
ChandaH = "त्रिष्टुप्"

+++


हे स्तोतारः **वः** युष्मान् **अच्छ** अभिलक्ष्य **विभातीं** शोभमानाम् **उषसं** **देवीं** प्रति **वः** युष्माकं संबन्धिना **नमसा** नमस्कारेण सह **सुवृक्तिं** शोभनां स्तुतिं **प्र** **भरध्वं** यूयं कुरुत । **मधुधा** । मधुराणि स्तुतिलक्षणानि वाक्यानि दधातीति । मधु सोमः। तं धारयतीति वा । यद्वा । मधुधादित्यधात्री । यद्वा । अवग्रहाभावादव्युत्पन्नावयवम् अखण्डमिदं पदम् उषोनाम । सेयमुषाः **दिवि** नभसि **ऊर्ध्वं** **पाजः** ऊर्ध्वाभिमुखं पाजस्तेजः **अश्रेत्** श्रयति । तथा **रोचना** रोचनशीला **रण्वसंदृक्** रमणीयदर्शनोषाः **प्र** **रुरुचे** प्रकर्षेण दीप्यते । यद्वा । रोचना लोकान् प्र रुरुचे प्रकर्षेण स्वतेजसा दीपयति । तथा च मन्त्रवर्णः -- ‘ व्युच्छन्ती हि रश्मिभिर्विश्वमाभासि रोचनम् ' ( ऋ. सं. १. ४९. ४ ) इति ॥ रण्वसंदृक् । रवेर्गत्यर्थस्य अच्प्रत्ययः । इदित्वाच त् नुमागमः । संपूर्वात् दृशेः क्विन् । बहुव्रीहौ पूर्वपदप्रकृतिस्वरः ॥