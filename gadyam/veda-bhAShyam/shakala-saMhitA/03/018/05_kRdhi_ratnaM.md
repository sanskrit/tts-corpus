+++
title = "005"
devataa = "अग्निः"
RShiH = "कतो वैश्वामित्रः"
ChandaH = "त्रिष्टुप्"

+++


**सुसनितः** अभिलषितधनानां सुष्ठु दातर्हे अग्ने **धनानां** कनकपश्वादीनां मध्ये **रत्नम्** उत्तमं धनं  **कृधि** विधेहि । मह्यं दत्स्व । **यत्** यदा त्वं **समिद्धः** सोमाज्यादिभिः सम्यगिद्धो दीप्तो वर्तसे तदा **स** **घेत्** स तादृशः एव त्वं धनस्य दाता खलु भवसि । किंच **सुभगस्य** त्वद्विषयस्तुत्या शोभनधनयुक्तस्य **स्तोतुः** यजमानस्य **दुरोणे** गृहे **सृप्रा** सर्पणशीलौ कर्मकरणार्थं प्रसृतौ **करस्ना** कर्मणां प्रस्नातारौ बाहू । करस्नौ बाहू कर्मणां प्रस्नातारौ ' ( निरु. ६. १७ ) इति यास्कः । **वपूंषि** रूपाणि । वर्पः वपुः' ( नि. ३. ७. ४ ) इति रूपनामसु पठितत्वात् । तादृशौ बाहू भास्वराणि ज्योतींषि च **रेवत्** धनयुक्तं यथा भवति तथा **दधिषे** धारयसि ॥ सुसनितः । ‘ षणु दाने ' इत्यस्य तृचि रूपम् । आमन्त्रितनिघातः । सृप्रा । **सृप्लृ** गतौ ' । अस्मात् “ स्फायितञ्चिवञ्चि' ' इत्यादिना रक् । कित्त्वादगुणः । प्रत्ययस्वरः । करस्ना । करोति फलमिति करः कर्म । पचाद्यजन्तः । कर्मणि स्ना शोधनं ययोस्तौ । यद्वा कर्मणां शोधनं याभ्यामिति । बहुव्रीहौ पूर्वपदस्वरः । दधिषे । ‘दुधाञ् धारणपोषणयोः' इत्यस्य लटि छन्दस्युभयथा' इति थास आर्धधातुकत्वादिट् । आतो लोपः । निघातः ॥ ॥ १८ ॥