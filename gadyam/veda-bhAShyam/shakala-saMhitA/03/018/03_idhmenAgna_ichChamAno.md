+++
title = "003"
devataa = "अग्निः"
RShiH = "कतो वैश्वामित्रः"
ChandaH = "त्रिष्टुप्"

+++


हे **अग्ने** **इच्छमानः** धनं कामयमानोऽहं यजमानः **इध्मेन** समिन्धनकारिसमित्समूहेन **घृतेन** आज्येन सह **हव्यं** हवनयोग्यं हविः पुरोडाशादिकं **जुहोमि** । किमर्थम् । **तरसे** वेगाय तव सततगमनसिद्ध्यर्थं **बलाय** सामर्थ्याय । पुरोडाशादिहविर्भारवहनसिद्ध्यर्थं त्वयि हविः प्रक्षिपामि । किंच **ब्रह्मणा** स्तोत्रेण **वन्दमान:** त्वां स्तुवन् अहं **यावदीशे** यावद्धनं वोढुं शक्नोमि तावद्देहि । त्वं च **इमाम्** अस्माभिः क्रियमाणां **धियं** त्वद्विषयां स्तुतिं **शतसेयाय** अपरिमितधनपर्यवसानाय **देवीं** दीप्ताम् अतिप्रभूतां कुरु ॥ इध्मेन । ‘ ञिइन्धी दीप्तौ '। इध्यतेऽनेनाग्निरितीध्मः काष्ठविशेषः । ‘ इषियुधीन्धिदसिश्याधूसूभ्यो मक्' इति करणे मक् । कित्त्वादनुनासिकलोपः । प्रत्ययस्वरः । इच्छमानः । ‘ इषु इच्छायाम् । व्यत्ययेन शानच् । इषुगमियमां छः' इति छकारः । जुहोमि । **हु** दानादनयोः इत्यस्य लटि रूपम् । पादादित्वादनिघातः । हव्यम् । हवनम् अर्हतीति ‘छन्दसि च ' इति यप्रत्ययः । भसंज्ञायां यस्य' इति लोपः । प्रत्ययस्वरः । यावत् । यच्छब्दात् यत्तदेतेभ्यः परिमाणे वतुप् । इति वतुप् । ' आ सर्वनाम्नः' इत्याकारः। आद्युदात्तः । ईशे । ‘ ईश ऐश्वर्ये' इत्यस्य लडुत्तमैकवचने इटष्टेरेत्वम् । अदादित्वाच्छपो लुक् । शतसेयाय । **षो** अन्तकर्मणि '। ‘ आदेच उपदेशेऽशिति इत्यात्वम् ।  अचो यत्' इति भावे यत् । ‘ ईद्यति' इतीत्वम् । आर्धधातुकलक्षणो गुणः । कृदुत्तरपदप्रकृतिस्वरः ॥