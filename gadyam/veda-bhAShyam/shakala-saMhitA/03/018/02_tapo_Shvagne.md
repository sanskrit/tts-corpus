+++
title = "002"
devataa = "अग्निः"
RShiH = "कतो वैश्वामित्रः"
ChandaH = "त्रिष्टुप्"

+++


हे **अग्ने** **अन्तरान्** अभिभावकान्" **अमित्रान्** शत्रून् **सु** सुष्ठु यथा भवति तथा **तपो** तपैव बाधस्व । किंच । **अररुषः** तुभ्यं हविरप्रयच्छतः अत एव **परस्य** शत्रुभूतस्य स्वं  **शंसम्** अभिलाषं **तप** क्षपय । **वसो** सर्वस्य वासयितर्हे अग्ने **चिकितानः** कर्माभिज्ञस्त्वम् **अचित्तान्** सत्कर्मण्यनासक्तमनस्कान् पुरुषान् **तपो** संतप । यस्मादेवं तस्मात् **ते** तव रश्मयः **अजराः** जरारहिता: प्रतिबन्धरहिता अत एव **अयासः** सर्वत्रगमनस्वभावाः सन्तः **वि** **तिष्ठन्तां** विशेषेण तिष्ठन्तु ॥ तपो । तप उ । गुणः । उञमवलम्ब्य ‘ उञः' इति प्रगृह्यसंज्ञा । पादादित्वादनिघातः । तपा। ‘ तप संतापे ' इत्यस्य लोटि रूपम् । ‘ द्व्यचोऽतस्तिङः' इति संहितायां दीर्घः । अररुषः । ‘ रा दाने ' इत्यस्य क्वसौ ' वस्वेकाच्° ' इति प्राप्तस्य इटः संप्रसारणं संप्रसारणाश्रयं च बलीयः ' इति संप्रसारणबलीयस्त्वान्निवृत्तिः । वसोः संप्रसारणम्' इति संप्रसारणम् । समासे नञ्स्वरः । चिकितानः । ‘ कित ज्ञाने' इत्यस्य छन्दसि लिट् । तस्य • लिटः कानज्वा' इति कानजादेशः । द्विर्वचनम् । कित्त्वाद्गुणाभावः । चित्त्वादन्तोदात्तः । तिष्ठन्ताम् । ' ष्ठा गतिनिवृत्तौ । विपूर्वात्तिष्ठतेः ‘ समवप्रविभ्यः स्थः' इत्यात्मनेपदम् । निघातः । अयासः । अय गतौ' । पचाद्यच् । चित्स्वरः ॥