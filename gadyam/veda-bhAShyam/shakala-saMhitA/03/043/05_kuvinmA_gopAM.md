+++
title = "005"
devataa = "इन्द्रः"
RShiH = "गाथिनो विश्वामित्रः"
ChandaH = "त्रिष्टुप्"

+++


हे इन्द्र **कुवित्** अपि च **मा** मां **जनस्य** **गोपां** गोप्तारं **करसे** कुरु । तथा हे **मघवन्** धनवन् **ऋजीषिन्** सोमवन् हे इन्द्र मां **राजानं** सर्वस्य स्वामिनं कुरु । **कुवित्** च **मा** माम् **ऋषिम्** अतीन्द्रियार्थस्य द्रष्टारं कुरु । ‘ ऋषिर्दर्शनात् ' ( निरु. २. ११ ) इति यास्कः । तथा **सुतस्य** अभिषुतस्य सोमस्य **पपिवांसं** पातारं कुरु । अपि च **मे** मह्यम् **अमृतस्य** क्षयरहितं **वस्वः** वसु **शिक्षाः** प्रयच्छ ॥ करसे ।' कृञ् करणे'। लेट्यडागमे रूपम् । कुविद्योगादनिघातः । म ऋषिम् इत्यत्र संहितायाम् ‘ ऋत्यकः' इति प्रकृतिभावो ह्रस्वश्च । पपिवांसम् । 'पा पाने ' इत्यस्य क्वसौ ‘वस्वेकाजाद्धसाम्' इतीडागमः । प्रत्ययस्वरः । शिक्षाः । शिक्षतिर्दानकर्मा । अस्मात् लेट्याडागमे रूपम् । कुविद्योगादनिघातः । आगमा अनुदात्ताः' इत्याटोऽनुदात्तत्वे धातुस्वरः ॥