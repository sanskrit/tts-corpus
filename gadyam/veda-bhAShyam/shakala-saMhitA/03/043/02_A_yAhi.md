+++
title = "002"
devataa = "इन्द्रः"
RShiH = "गाथिनो विश्वामित्रः"
ChandaH = "त्रिष्टुप्"

+++


हे **इन्द्र** **पूर्वीः** सर्वाः **चर्षणीः** प्रजाः **अति** **आ** **याहि** अतिक्रम्यागच्छ । द्वितीय आङ् पूरणः। **अर्यः** अस्माकं स्वामी त्वं **नः** **आशिषः** त्वमत्रागत्य सोमं पिबेत्येवमादिका अस्माकं प्रार्थनाः **हरिभ्याम्** अश्वाभ्यां युक्तः सन् **उप** आगच्छ । किंच ते तव **सख्यं** **जुषाणाः** सेवमानाः **स्तोमतष्टाः** स्तोमकारिभिः स्तोतृभिः कृताः **इमाः** **मतयः** स्तुतयः **हवन्ते** सोमपानार्थं **त्वा** त्वामाह्वयन्ति । **हि** प्रसिद्धौ । करणे कर्तृव्यापारः । काष्ठानि पचन्तीतिवत्॥ आ । संहितायाम् आङोऽनुनासिकश्छन्दसि' इत्यनुनासिकः । अर्यः। ‘ऋ गतौ ।' अर्यः स्वामिवैश्ययोः' इति निपातनात् यत्प्रत्ययः । ‘ यतोऽनावः' इत्याद्युदात्तत्वे प्राप्ते अर्यस्य स्वाम्याख्या चेत् ' ( फि. सू. १७ ) इत्यन्तोदात्तत्वम् । आशिषः । क्विपि ' शास इदङ्हलोः' इत्युपधाया इत्वम् । ‘ शासिवसिघसीनां च ' इति षत्वम् । स्तोमतष्टाः। ‘तक्षू त्वक्षू तनूकरणे' इत्यस्मात् कर्मणि क्तः । तृतीया कर्मणि' इति पूर्वपदप्रकृतिस्वरः॥