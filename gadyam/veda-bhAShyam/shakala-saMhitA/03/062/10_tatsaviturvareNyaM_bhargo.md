+++
title = "010"
devataa = "सविता"
RShiH = "गाथिनो विश्वामित्रः"
ChandaH = "गायत्री"

+++


**तत्** तस्य 'सुपां सुलुक्' इति षष्ठ्या लुक् । तस्य **सवितुः देवस्य** दाना[देवना]दिगुणयुक्तस्य स्वभूतं तत्प्रसादलभ्यं वा अत एव **वरेण्यं** वरणीयं सर्वैः प्रार्थनीयं **भर्गः** तेजः अन्नं धनं वा वयं **धीमहि** धारयेम तस्यैव प्रसादात् तस्याधारभूता भवेम । धीङ् आधारे दैवादिकः । 'छन्दसि लुङ्लङ्लिटः' इति लङि 'बहुलं छन्दस्यमाङ्' इत्यडभावः । दधातेर्वा लिङ् । सर्वत्र 'बहुलं छन्दसि' इति शपोलुक् ।   

कस्येत्याह - **यो** देवस्सवितास्माकं **धियः** कर्माणि प्रचोदयात् **प्रचोदयेत्** प्रवर्तयेत् । 

यद्वा - **धियः** धर्मादिगोचराः बुद्धीः **प्रचोदयात्** प्रेरयेत् । लेट्य् आडागमः । 

तस्य सवितुर् इति - यद्वा - **सवितुर् देवस्य तद्** अन्नादि **धीमहि** ।  
किमित्याह - **य** इति । लिङ्गव्यत्ययः । **यद्** अस्माकं धियः **प्रचोदयात्** प्रेरयति । 

यद्वा - **यो देवस् सविता** विश्वस्य प्रसवितास्माकं धर्मादिगोचराः **धियः** प्रेरयति तस्य स्वभूतं **वरेण्यं** सर्वैर्भजनीयं **भर्गः** पापानां तापनं तेजो मण्डलात्मकं **धीमहि** मनसा धारयामः । ध्यायतेरेव वा छान्दसं सम्प्रसारणम् । 

एवं बोधप्रकाशाभ्यां समस्तस्य प्रपञ्चस्य उपकुर्वाणं श्रेयोर्थिभिर् भजनीयं सूर्यात्मना स्थितं पारमेश्वरं तेज उपास्यत्वेन उपदिश्यते ॥

**यः** सविता देवः **नः** अस्माकं **धियः** कर्माणि धर्मादिविषया वा बुद्धीः **प्रचोदयात्** प्रेरयेत्  
**तत्** तस्य **देवस्य** **सवितुः** सर्वान्तर्यामितया प्रेरकस्य जगत्स्रष्टुः परमेश्वरस्य **वरेण्यं** सर्वैः उपास्यतया ज्ञेयतया च संभजनीयं **भर्गः** अविद्यातत्कार्ययोर्भर्जनाद्भर्गः स्वयंज्योतिः परब्रह्मात्मकं तेजः **धीमहि** वयं ध्यायामः । 

यद्वा । **तत्** इति भर्गोविशेषणम् । **सवितुः देवस्य** तत्तादृशं **भर्गो धीमहि**। किं तदित्यपेक्षायामाह । **यः** इति लिङ्गव्यत्ययः। यद्भर्गो **धियः प्रचोदयात्** । तत् ध्यायेमेति समन्वयः। 

यद्वा । **यः सविता** सूर्यो **धियः** कर्माणि **प्रचोदयात्** प्रेरयति **तस्य सवितुः** सर्वस्य प्रसवितुः **देवस्य** द्योतमानस्य सूर्यस्य तत्सर्वैः दृश्यमानतया प्रसिद्धं **वरेण्यं** सर्वैः संभजनीयं **भर्गः** पापानां तापकं तेजोमण्डलं **धीमहि** ध्येयतया मनसा धारयेम । 

यद् वा - **भर्गः**-शब्देनान्नम् अभिधीयते ।  
**यः सविता देवो धियः** प्रचोदयति तस्य प्रसादाद् **भर्गो** ऽन्नादि-लक्षणं फलं **धीमहि** धारयामः । तस्याधार-भूता भवेमेत्य् अर्थः । **भर्गः**-शब्दस्यान्नपरत्वे **धी**-शब्दस्य कर्मपरत्वे चाथर्वणं - ‘ वेदांश्छन्दांसि सवितुर्वरेण्यं भर्गो देवस्य कवयोऽन्नमाहुः । कर्माणि धियस्तदु ते प्रब्रवीमि प्रचोदयत्सविता याभिरेति' (गो. ब्रा. १. ३२) इति ॥ 

**भर्गः** ।  ‘ भ्रस्ज पाके'। असुन् ।  ‘ भ्रस्जो रोपधयो रमन्यतरस्याम् ' ( पा. सू. ६. ४. ४७ ) इति रोपधयोर्लोपो रमागमः । न्यङ्वांरसदिपाठात् कुत्वम् । 

**धीमहि** । ध्यायतेर्लिङि 'बहुलं छन्दसि ' इति 'संप्रसारणम् । व्यत्ययेनात्मनेपदम् ।  
यद्वा - ‘धीङ् आधारे' । लिङि  ‘ बहुलं छन्दसि ' इति विकरणस्य लुक् ।  

**प्रचोदयात्** । चोदयतेर् लेट्याडागमः । यद्-वृत्त-योगाद् अनिघातः । आगमस्यानुदात्तत्वे णिचः स्वरः ॥ ॥ १० ॥