+++
title = "017"
devataa = "मित्रावरुणौ"
RShiH = "गाथिनो विश्वामित्रो जमदग्निर्वा"
ChandaH = "गायत्री"

+++


**शुचिव्रता** परिशुद्धकर्माणौ हे मित्रावरुणौ **उरुशंसा** उरुभिर्बहुभिः शंसनीयौ । यद्वा । उरु महत् शंसः शस्त्रं ययोस्तौ । **नमोवृधा** नमसा हविर्लक्षणेनान्नेन स्तोत्रेण वा वर्धमानौ **द्राघिष्ठाभिः** अत्यन्तं दीर्घस्तुतिलक्षणाभिर्वाग्भिर्युक्तौ युवां **दक्षस्य** । दक्षं धनं बलं वा । तस्य **मह्ना** महत्त्वेन **राजथः** ईशाथे ॥ उरुशंसा । ' शंसु स्तुतौ ' । कर्मणि घञ् । कृत्स्वरः । द्राघिष्ठाभिः । दीर्घशब्दादिष्ठनि  ‘ प्रियस्थिर 'इत्यादिना द्राघीत्यादेशः । नित्त्वादाद्युदात्तः ॥