+++
title = "003"
devataa = "इन्द्रावरुणौ"
RShiH = "गाथिनो विश्वामित्रः"
ChandaH = "त्रिष्टुप्"

+++


**इन्द्रावरुणा'** हे इन्द्रावरुणौ **अस्मे** अस्मासु **तत्** अभिलषितं तादृशं **वसु** धनं **स्यात्** भवतु । हे **मरुतः** **सर्ववीरः** सर्वेषुः कर्मसु वीरः समर्थः **रयिः** पुत्रपौत्रयुक्तः पशुसंघः ।  ‘ पशवो वै रयिः' इति तैत्तिरीयकम् । सः **अस्मे** अस्माकं भवतु । **वरूत्रीः** सर्वैः संभजनीया देवपत्न्यः **शरणैः** । शृणन्ति शीतादिक्लेशमिति शरणानि गृहाः । तैः **अस्मान्** **अवन्तु** । **होत्रा** । हूयन्तेऽस्यां हवींषीति । यद्वा । हूयते तत्र प्राण इति होत्रा वाक् । तथा च श्रुतिः - ‘ वाचि हि प्राणं जुहुमः प्राणे वा वाचम्' इति । यद्वा । होत्रेति यज्ञनाम । हूयते अत्र हविरिति । यज्ञश्च वागुच्यते । ‘वाचं यच्छन्ति वाग्वै यज्ञः ' ( ऐ. ब्रा. ५. २४ ) इति ब्राह्मणम् । तादृशी **भारती** सरस्वती **दक्षिणाभिः** गोरूपाभिर्दक्षिणाभिः यद्वा उदाराभिर्वाग्भिः **अस्मान्** पालयतु ॥ वसु ष्यात् इत्यत्र संहितायां पूर्वपदात् ' इति षत्वम् । वरूत्रीः ।  ‘ ग्रसितस्कभित°' इत्यादिना ङीबन्तत्वेन निपातनादिष्टसिद्धिः । होत्रा ।' हु दानादनयोः । **हुयामाश्रुभसिभ्यस्त्रन्** इत्यधिकरणे त्रन्प्रत्ययः ॥