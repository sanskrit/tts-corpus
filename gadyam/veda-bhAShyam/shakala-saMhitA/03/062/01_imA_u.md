+++
title = "001"
devataa = "इन्द्रावरुणौ"
RShiH = "गाथिनो विश्वामित्रः"
ChandaH = "त्रिष्टुप्"

+++


हे **इन्द्रावरुणा** इन्द्रावरुणौ **वां** युवयोः संबन्धिन्यः **मन्यमानाः** बलिभिः शत्रुभिः अभिमन्यमानाः । अत एव **भृमयः** भ्रमणशीलाः **इमाः** प्रजाः । **उ** पूरण:। **युवावते** । तृतीयार्थे चतुर्थी । यौवनवता बलिना शत्रुणा **तुज्याः** हिंस्याः **न** **अभूवन्** न भवन्तु । अपि च **वां** युवयोः **त्यत्** तादृशं **यशः** **क्व** कुत्रास्ते । **येन** यशसा **सखिभ्यः** अस्मभ्यं **सिनम्** अन्नं **भरथः** **स्म** प्रदातुं संपादयथः । तत् क्वास्ति इत्यन्वयः। यद्वा । हे इन्द्रावरुणौ वां युवयोः संबन्धिन्य इमा अस्माभिः क्रियमाणा भृमयो युवां प्राप्तुं भ्रमणशीलाः मन्यमानाः । मन्यतिरर्चतिकर्मा । युवाम् अर्चन्त्यस्ता: स्तुतयो युवावते युवाभ्यां सदृशायान्यस्मै देवाय न तुज्याः । तुजतिर्दानकर्मार्थः । प्रदेया मा भूवन् । शिष्टं समानम् ॥ भृमयः ।  ‘ भ्रमु अनवस्थाने '। भ्रमेः ‘संप्रसारणं च ' इति इन्प्रत्ययः संप्रसारणं च । व्यत्ययेनान्तोदात्तत्वम् । युवावते । युष्मदस्मद्यांवन छन्दसि सादृश्य उपसंख्यानम् ' इति वतुप् । अविभक्तावपि युवादेशश्छान्दसः । तुज्याः । तुज हिंसादाननिकेतनेषु ।' अघ्न्यादयश्च ' इति यत् ।' यतोऽनावः' इत्याद्युदात्तत्वम् । सिनम् । ‘षिञ् बन्धने '। ‘इण्षिञ्दीङुष्यविभ्यो नक्' इति नक् । व्यत्ययेनाद्युदात्तत्वम् ॥