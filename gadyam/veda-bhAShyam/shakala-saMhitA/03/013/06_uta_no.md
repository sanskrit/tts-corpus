+++
title = "006"
devataa = "अग्निः"
RShiH = "ऋषभो वैश्वामित्रः"
ChandaH = "अनुष्टुप्"

+++


**उत** अपि च हे **अग्ने** **नः** यज्ञकारिणोऽस्मान् **ब्रह्मन्** ब्रह्मणि अस्माभिः क्रियमाणे स्तोत्रे **अविषः** स्तोत्रविषयन्यूनातिरेकदोषो यथा न भवति तथा पालय । किंच **देवहूतमः** देवानामाह्वातृतमस्त्वम् **उक्थेषु** अस्माभिः क्रियमाणेष्वाज्यप्रउगादिशस्त्रेषु अविषः गोपाय । किंच **मरुद्वृधः** मरुद्भिर्वर्धमानः **सहस्रसातमः** सहस्रसंख्याकस्य धनस्यातिशयेन दाता त्वं **नः** अस्माकं **शम्** ऐहिकमामुष्मिकं च सुखं **शोच** दीपय । वर्धयेत्यर्थः ॥ अविषः । अव रक्षणादिषु इत्यस्माल्लेटि ‘सिब्बहुलम्° ' इति सिप् । अस्य आर्धधातुकत्वादिट्। ‘ इतश्च लोपः' इति सिप इकारलोपः । ‘ लेटोऽडाटौ' इत्यडागमः । निघातः । उक्थेषु । ‘वच परिभाषणे ' । अस्मात् कर्मणि ‘पातॄतुदिवचिरिचि°' इत्यादिना थक् । कित्त्वात्संप्रसारणम् । प्रत्ययस्वरः । देवहूतमः । ह्वयतेः क्विप्  । ‘बहुलं छन्दसि ' इति संप्रसारणपररूपत्वे । ‘ हलः' इति दीर्घः । कृदुत्तरपदप्रकृतिस्वरत्वम् । शोच । शुच दीप्तौ । अयमन्तर्भावितण्यर्थः । निघातः । मरुद्वृधः । ‘ वृधु वर्धने ' । इगुपधलक्षणः कः । मरुद्वृधादित्वात् पूर्वपदान्तोदात्तत्वम् । सहस्रसातमः । ‘ षणु दाने ' । अस्य ‘ जनसनखनक्रमगमो विट्' इति विट् ।' विङ्वनोरनुनासिकस्य ' इत्याकारः । कृदुत्तरपदप्रकृतिस्वरः ॥