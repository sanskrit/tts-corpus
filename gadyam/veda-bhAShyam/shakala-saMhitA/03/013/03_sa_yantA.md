+++
title = "003"
devataa = "अग्निः"
RShiH = "ऋषभो वैश्वामित्रः"
ChandaH = "अनुष्टुप्"

+++


**विप्रः** मेधावी कर्माभिज्ञः **सः** अग्निः **एषां** कालापराधेन हविर्निर्वापं कृतवतां यजमानानां यथोक्तकर्मप्रदर्शनेन तत्र प्रवर्तकः । **अथ** किंच **यज्ञानां** ज्योतिष्टोमादीनां **सः** अग्निः नियन्ता फलप्रदानेन नियामकः । **हि** प्रसिद्धौ । अत एव सर्वस्य नियन्ता खलु । किंच **सः** अग्निः **दाता** ज्योतिष्टोमादिकर्मफलदाता **मघं** मंहनीयं धनम् । ‘ मघं रेक्णः ' (नि. २. १०. १ ) इति तन्नामसु पाठात् । तद्धनं **वनिता** प्रयच्छंश्च भवति । **वः** युष्मत्संबन्धिनं तं तादृशम् **अग्निं** हे ऋत्विजः यूयं **दुवस्यत** आहुतिप्रदानेन परिचरत । दुवस्यतिः परिचरणकर्मा ‘नमस्यति दुवस्यति' (नि. ३. ५. ५) इति तन्नामसु पाठात् ॥ यन्ता । ‘यम उपरमे ' इत्यस्य तृचि रूपम् । ‘ ऋदुशनस्' इत्यादिना अनङादेशः । चित्स्वरः । अथा हि। • निपातस्य ' इति दीर्घः । दुवस्यत । दुवः परिचरणम् । तदिच्छन्तः । सुपः क्यच् । तदन्तस्य धातोर्लोटि रूपम् । दाता । ' डुदाञ् दाने' । ताच्छीलिकस्तृन् । नित्त्वादाद्युदात्तः ॥