+++
title = "002"
devataa = "अग्निः"
RShiH = "ऋषभो वैश्वामित्रः"
ChandaH = "अनुष्टुप्"

+++


**यस्य** पूर्वमन्त्रे प्रतिपादितस्याग्नेः **रोदसी** इमे द्यावापृथिव्यौ वशे भवतः । अग्नेः प्रकाशकत्वेन तदधीनप्रकाशके भवत इत्यर्थः । किंच **ऊतयः** यजमानस्य फलप्रदानेन रक्षितारो देवाः **दक्षं** यस्याग्नेर्बलं **सचन्ते** सेवन्ते । ‘ सचन्ते सेवन्ते ' ( निरु. ७. २३) इति यास्कः । अग्नेर्यजमानदत्तहविष्प्रदत्वेन तदधीना इत्यर्थः । एवंभूतः सोऽग्निः **ऋतावा** सत्यकर्मा । सत्यसंकल्प इत्यर्थः । किंच **हविष्मन्तः** संभृतहविष्का यजमाना हविर्वहनार्थं **तम्** एवाग्निम् **ईळते** स्तुतिरूपाभिर्वाग्भिः पूजयन्ति । किंच **सनिष्यन्तः** धनादिलाभमिच्छन्तः **तम्** अवसे रक्षणाय तमेवाग्निमाश्रयन्ते ॥ ऋतावा । ऋतशब्दात् “ तदस्यास्ति' इति छन्दसीवनिपौ वक्तव्यौ' इति वनिप् । अन्येषामपि दृश्यते' इति दीर्घः । वनिपः पित्त्वादनुदात्तत्वे प्रातिपदिकस्वरः। सचन्ते। ‘षच समवाये । व्यत्ययेन आत्मनेपदम् । यद्वृत्तयोगादनिघातः। सनिष्यन्तः । सनिर्लाभः । तमिच्छन्तः । ‘ सुप आत्मनः क्यच् । ‘ सर्वप्रातिपदिकेभ्यो लालसायां सुग्वक्तव्यः' इति क्यचि परतः सुगागमः । क्यचः स्वरः ॥