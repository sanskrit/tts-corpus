+++
title = "005"
devataa = "अग्निः"
RShiH = "ऋषभो वैश्वामित्रः"
ChandaH = "अनुष्टुप्"

+++


**ऋक्वाणः** स्तुतिं कुर्वाणाः शस्त्रिणो होत्रादयः **दीदिवांसं** दीप्यमानम् **अपूर्व्यं** तेजस्वितया प्रतिक्षणमभिनवं **होतारं** देवानामाह्वातारं **विशां** **विश्पतिं** प्रजानामतिशयेन पालयितारं तम् **अग्नि** **वस्वीभिः** प्रशस्ताभिः **अस्य** **धीतिभिः** अग्निविषयस्तुतिलक्षणाभिर्वाग्भिः । यद्वा वस्वीभिर्वसुमद्भिरस्य धीतिभिरेतदुद्देशेन क्रियमाणैः कर्मभिः । **इन्धते** दीपयन्ति । स्तोत्रकरणहविष्प्रदानादिव्यापारेण समृद्धिं कुर्वन्ति ॥ दीदिवांसम् । दिवु क्रीडादावित्यस्य क्वसौ रूपम् । **तुजादीनाम्'** इत्यभ्यासस्य दीर्घः । लोपो व्योर्वलि ' इति वलोपः। वस्वीभिः । वसुशब्दात् व्यत्ययेन ङीन् । नित्स्वरः। धीतिभिः । ‘ धेट् पाने'। ‘क्तिच्क्तौ च संज्ञायाम् ' इति क्तिच् । कित्त्वात् ' घुमास्था° ' इतीत्वम् । चित्स्वरः । ऋक्वाणः । ऋच्शब्दान्मतुबर्थे वनिप् । अयस्मयादित्वाद्भसंज्ञात्वात् कुत्वम् । पदसंज्ञाभावाज्जश्त्वाभावः । इन्धते । ‘ ञिइन्धी दीप्तौ । विश्पतिम् ।‘परादिश्छन्दसि बहुलम् ' इत्युत्तरपदाद्युदात्तत्वम्। विशाम् । ‘सावेकाचः०' इति विभक्तेरुदात्तत्वम् ॥