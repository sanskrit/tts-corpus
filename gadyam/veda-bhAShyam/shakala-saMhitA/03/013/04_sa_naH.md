+++
title = "004"
devataa = "अग्निः"
RShiH = "ऋषभो वैश्वामित्रः"
ChandaH = "अनुष्टुप्"

+++


**सः** **अग्निः** हविष्प्रदातृभ्यः **नः** अस्मभ्यं **शंतमा** पशुपुत्रादिसमृद्धया अतिशयेन सुखकराणि । शर्मशब्दो गृहवाची  ‘ छाया शर्म वर्म' (नि. ३.४.२१) इति तन्नामसु पाठात् । तथाविधानि गृहाणि **वीतये** संभजनाय अग्निहोत्रादिकर्मप्राप्त्यर्थं **यच्छतु** ददातु । **यतः** यस्मादग्नेः सकाशात् **प्रुष्णवत्** समृद्धिमत् दानभोगादिना व्यये सत्यपि अतिशयेन वर्धमानं **दिवि** द्युलोके **क्षितिभ्यः** भूलोकात् **अप्सु** अन्तरिक्षे च समुत्पन्नं **वसु** तत्तल्लोके असाधारण्येन वर्तमानं धनम् **आ** समन्तात् उपनमति । यतोऽग्नेः प्रसादात् त्रिषु लोकेषु विद्यमानं धनमस्मानागच्छति सोऽग्निरिति पूर्वेणान्वयः॥ वीतये । वी गतिकान्त्यादिषु ।' मन्त्रे वृषेषपच° ' इत्यादिना क्तिन् । उदात्तत्वेन निपातनादुदात्तः । यच्छतु । ‘यम उपरमे'। इषुगमियमां छः' इति मकारस्य छः । प्रुष्णवत् । 'पुष स्नेहनसेचनपूरणेषु ' । अस्मादौणादिको नक्प्रत्ययः । तदस्यास्ति' इति मतुप् । तस्योदात्तताभावश्छान्दसः ॥