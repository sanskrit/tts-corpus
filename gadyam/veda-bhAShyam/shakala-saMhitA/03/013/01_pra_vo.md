+++
title = "001"
devataa = "अग्निः"
RShiH = "ऋषभो वैश्वामित्रः"
ChandaH = "अनुष्टुप्"

+++


यजमानो होत्रादीन्प्रति बूते । हे होत्रादयः **वः** युष्मत्संबन्धिने देवाय द्योतमानाय **अस्मै** अस्मिन्कर्मणि स्तुत्याय **अग्नये** **बर्हिष्ठं** वृद्धतमं प्रभूतमिदं स्तुतिरूपं स्तोत्रशस्त्रादि वोक्थ्यजातं **प्र** **अर्च** उच्चारयत । एवं स्तुतः **सः** अग्निः **देवेभिः** यष्टव्यदेवैः सहितः सन् **नः** अस्मान्प्रति **आ** **गमत्** आगच्छतु । आगत्य च **यजिष्ठः** यष्टृतमः सोऽग्निः **बर्हिः** अस्माभिर्वेद्यां स्तीर्णे बर्हिषि **आ** **सदत्** आसीदतु उपविशतु ॥ बर्हिष्ठम् । बर्हितृशब्दात् ‘तुश्छन्दसि' इत्यतिशायने इष्ठन् । अर्च। ‘अर्च पूजायाम्'। भौवादिकः । बहुवचनस्यैकवचनम् । निघातः । गमत् । 'गम्लृ गतौ ' । अस्य छन्दसि लुङ्लङ्लिटः' इति लोडर्थे लुङ । लृदित्वात् च्लेरङ्। ‘ नित्यं ङितः 'इतीकारलोपः। पादादित्वान्न निघातः । यजिष्ठः । यष्टृशब्दात् ‘तुश्छन्दसि' इतीष्ठन् । तुरिष्ठेमेयःसु' इति तृचो लोपः । नित्स्वरः । सदत् । पूर्ववल्लोडर्थे लुङ् । 'षद्लृ विशरणगत्यवसादनेषु' इत्यस्य लृदित्वादङ्। निघातः ॥