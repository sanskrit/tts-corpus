+++
title = "001"
devataa = "अग्निः"
RShiH = "देवश्रवा देववातश्च भारतौ"
ChandaH = "त्रिष्टुप्"

+++


भारतावृषी स्तोत्रं कुर्वाते । योऽग्निः **निर्मथितः** अग्निष्टोमादिकर्मस्वरण्योर्नितरां मथितः सन् **सधस्थे** यजमानगृहे **सुधितः** गार्हपत्यादिषु त्रिषु कुण्डेषु सुष्ठु निहितः निधाय च काष्ठप्रक्षेपेण प्रज्वाल्यमानः **युवा** प्रबुद्धः अत एव **अध्वरस्य** ज्योतिष्टोमादेः **प्रणेता** प्रकर्षेण नेता निर्वाहकः नेतृत्वादेव **कविः** क्रान्तदर्शी । तथाविधः **जातवेदाः** सर्वविषयाभिज्ञानवान् सः **अग्निः** **वनेषु** महारण्येषु **जूर्यत्सु** दावाग्निसंबन्धात् जूर्यमाणेषु जरां नाशं प्राप्नुवत्स्वपि स्वयम् **अजरः** जरारहितः प्रत्युत दीप्यमानः सन् **अत्र** एवं स्तुतिं कुर्वाणेषु यजमानेषु **अमृतं** क्षयरहितं प्रभूतमन्नम् **आ** **दधे** निदधाति ॥ सुधितः । दधातेः कर्मणि निष्ठायां सुधितवसुधितनेमधित°' इत्यादिना निपातनात् धि इत्यादेशः । “ गतिरनन्तरः ' इति गतेः प्रकृतिस्वरत्वम् । जूर्यत्सु । ‘जूरी घूरी हिंसावयोहान्योः । व्यत्ययेन शतृप्रत्ययः । दिवादित्वात् श्यन् । नित्त्वादाद्युदात्तः । अजरः । ‘जॄ वयोहानौ ' इत्यस्मात् भावे • ऋदोरप्' इत्यप्प्रत्ययः । गुणः ।  ‘ नञो जरमरमित्रमृताः' इत्युत्तरपदाद्युदात्तत्वम् । दधे। दधातेः वर्तमाने लिटि रूपम् । जातवेदाः । जनी प्रादुर्भावे ' इत्यस्य क्ते  ‘ जनसनखनां सन्झलोः' इत्याकारः । बहुव्रीहौ पूर्वपदप्रकृतिस्वरत्वम्॥