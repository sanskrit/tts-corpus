+++
title = "003"
devataa = "अग्निः"
RShiH = "देवश्रवा देववातश्च भारतौ"
ChandaH = "सतोबृहती"

+++


हे अग्ने देववातस्य **क्षिपः** । क्षिप्यन्ते कर्मकरणार्थमिति क्षिपोऽङ्गुलयः ताश्च **दश** । बाहुद्वयस्य मथनसाधनत्वेन तत्रत्या अङ्गुलयो दशसंख्याकाः । तादृश्योऽङ्गुलयः **पूर्व्यं** पुरातनं **सीम्** एनं त्वाम् **अजीजनन्** उदपीपदन् । हे **देवश्रवः** **मातृषु** मातृभूतारण्योः **सुजातं** सुष्टुत्पन्नम् अत एव **प्रियं** कमनीयं **दैववातं** देववातेन मथितमेनम् **अग्निं** स्तुहि । **यः** अग्निः **जनानां** स्तोतॄणां यजमानानां **वशी** वशवर्ती कर्मणां स्वातन्त्र्येण प्रवर्तकः **असत्** भवति तं स्तुहीति पूर्वेणान्वयः ॥ दश । ‘दंश दशने' । **कनिन्** ' इत्यनुवृत्तौ ‘नुदशोर्गुणश्च' इति कनिन् । नित्स्वरः । क्षिपः । ‘क्षिप प्रेरणे' । औणादिकः कर्मणि क्विप् । क्षिप्यन्ते प्रेर्यन्ते कर्मस्विति क्षिपोऽङ्गुलयः । धातुस्वरः । अजीजनन् । **जनी** प्रादुर्भावे ' । हेतुमण्ण्यन्तस्य लुङि चङ्द्विर्वचनसन्वद्भावाभ्यासेत्वदीर्धाः । निघातः । स्तुहि । ' ष्टुञ् स्तुतौ ' इत्यस्य लोटि रूपम् । अदादित्वात शपो लुक् । निघातः । दैववातम् । देववातेन निर्वृत्तमित्यर्थे ' तेन निवृत्तम्' (पा. सू. ४. २.६८) इत्यण् । प्रत्ययस्वरः । असत् । अस भुवि ' । अस्य लेट्यडागमः । यद्वृत्तयोगादनिघातः ॥