+++
title = "004"
devataa = "अग्निः"
RShiH = "देवश्रवा देववातश्च भारतौ"
ChandaH = "त्रिष्टुप्"

+++


हे **अग्ने** **इळायाः** गोरूपधारिण्याः **पृथिव्याः** भूमेः **वरे** वरिष्ठे **पदे** उत्तरवेद्याम् **अह्नां** **सुदिनत्वे** यजनीयदिवसानां शोभनदिनत्वार्थम् । येषु दिनेषु इन्द्रादयो वरीयांसो देवा इज्यन्ते तानि सुदिनानि । तदर्थं **त्वा** त्वाम् **आ** **नि** **दधे** आ समन्तान्निदधामि । उत्तमानि स्थानानि दर्शयति । **दृषद्वत्याम्** । दृपद्धती नाम काचिन्नदी तस्याम् । **मानुषे** मनुष्यसंचरणविषये तीरे । **आपयायाम्** । आपया नाम काचिन्नदी तस्याम् । **सरस्वत्यां** नद्याम् । एतेषु उत्तमेषु स्थानेषु त्वं **रेवत्** धनयुक्तं यथा भवति तथा **दिदीहि** दीप्यस्व । महर्षयः सरस्वतीतीरे खलु यज्ञादिकर्माण्यकार्षुः । तथा च ब्राह्मणम् - ‘ ऋषयो वै सरस्वत्यां सत्रमासत ' (ऐ. ब्रा, २. १९) इति ॥ दधे । दधातेः लिट्युत्तमैकवचने रूपम् । वरे। ' वृञ् वरणे । ग्रहवृदृनिश्चिगमश्च' इत्यप्। पित्त्वादनुदात्तत्वे धातुस्वरः । दृषद्वत्याम् । ‘दृ विदारणे'। 'दृणातेः पुग्घ्रस्वश्च ' ( उ. सू.१.१२८) इत्यादिना षुगागमो धातोर्ह्रस्वश्च । दृषदः उपलाः यस्यां सन्तीति मतुप् । ‘झयः' इति तस्य वत्वम् ।' स्वरविधौ व्यञ्जनमविद्यमानवत् ' इत्यस्याः परिभाषाया अत्राश्रयणाभावात् मतुप उदात्तताभावः । अदिप्रत्ययस्वरः । सरस्वत्याम् । सरःशब्दोऽसुनन्तत्वादाद्युदात्तः । तदस्यास्तीति मतुप् । अदुपधत्वान्मस्य वत्वम् । उगित्त्वात् ङीप् । दिदीहि । दिवु क्रीडादौ इत्यस्य यङ्लुकि रूपम् ॥