+++
title = "002"
devataa = "इन्द्रः"
RShiH = "गाथिनो विश्वामित्रः"
ChandaH = "त्रिष्टुप्"

+++


हे मघवन् धनवन्निन्द्र **कं** सुखेनास्मिन् यज्ञे **सु** **तिष्ठ** सुष्ठु कंचित्कालमत्र तिष्ठ । **मा** **परा** **गाः** अस्मदीयाद्यज्ञान्मा गच्छ । तत्र कारणमाह । **सुषुतस्य** सुष्ठ्वभिषुतेन **सोमस्य** सोमेन **नु** क्षिप्रं **त्वा** त्वां **यक्षि** यजे । हे **शचीवः** शक्तिमन् **इन्द्र** **ते** तव **सिचं** वस्त्रप्रान्तं **स्वादिष्ठया** स्वादुतरया स्तुतिलक्षणया **गिरा** **आ** **रभे** आलभे । गृह्णामीत्यर्थः । तत्र दृष्टान्तः । **पितुर्न** । यथा **पुत्रः** मधुरया वाचा पितुर्जनकस्य चेलाञ्चलं गृह्णाति तद्वत् ॥ सु कमिति निपातद्वयम् । प्रथमस्य ‘ निपाता आद्युदात्ताः' इत्याद्युदात्तत्वम्। द्वितीयस्य ' चादयोऽनुदात्ताः' इत्यनुदात्तत्वम् ।' सोमस्य यक्षि । ‘ यज देवपूजासंगतिकरणदानेषु'। ‘ स्वरितञितः०' इत्यात्मनेपदम् । तस्य लुङि सिचि “ एकाचः०' इतीट्प्रतिषेधः । व्रश्चादिना षत्वम् । षढोः कः सि' इति कत्वम् । सिचः सकारस्य षत्वम् । निघातः । रभे । ‘डुलभष् प्राप्तौ'। लट्युत्तम इटि रूपम् । रलयोरभेदः । निघातः । स्वादिष्ठया । स्वादुशब्दादिष्ठनि रूपम् । नित्त्वादाद्युदात्तः ॥