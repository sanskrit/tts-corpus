+++
title = "004"
devataa = "इन्द्रः"
RShiH = "गाथिनो विश्वामित्रः"
ChandaH = "त्रिष्टुप्"

+++


हे **मघवन्** धनवन्निन्द्र **अस्तम्** । अस्यन्ते क्षिप्यन्ते पदार्था अत्रेत्यस्तं गृहम् । **जायेत्** जायैव गृहं भवति । न गृहं गृहमित्याहुर्गृहिणी गृहमुच्यते' इति स्मृतेः । तथा **सेत्** सा जायैव **योनिः** पुरुषस्य मिश्रणस्थानम्। **उ** प्रसिद्ध्यर्थः। तस्मात् **तदित्** तत्र गृहे एव **युक्ताः** रथे योजिताः **हरयः** अश्वाः **त्वा** त्वां **वहन्तु** । वयं तु **यदा** **कदा** **च** त्वदर्थं **सोमं** **सुनवाम** अभिषुतं करवाम तदास्माभिः प्रहितः **दूतः** **अग्निः** **त्वा** त्वाम् **अच्छ** आभिमुख्येन **धन्वाति** गच्छेत् ॥ अस्तम् । असु क्षेपणे'।' असिहसिमृग्रिण्वामि°' इत्यादिना तन्प्रत्ययः । नित्वात् आद्युदात्तः । सुनवाम । षुञ् अभिषवे' इत्यस्य लोटि रूपम् । यद्वृत्तयोगादनिघातः । त्वा । ‘युष्मत्तत्ततक्षुष्वन्तःपादम्' इति संहितायां षत्वम् । धन्वाति । धवि गत्यर्थः । लेट्याडागमे रूपम् । निघातः ॥