+++
title = "020"
devataa = "रथाङ्गानि"
RShiH = "गाथिनो विश्वामित्रः"
ChandaH = "अनुष्टुप्"

+++


यजमान आत्मनः श्रेय आशास्ते । **वनस्पतिः** वनस्पतिनिर्मितः **अयं** रथो रथारूढान् **अस्मान्** **मा** **च** **हाः** मा त्याक्षीत् । किंच **मा** **रीरिषत्** अस्मान् मा विनाशयतु । किंच **आ** **गृहेभ्यः** यावद्गृहान् प्राप्नुयाम तावदस्मभ्यं **स्वस्ति** भवतु । तथा **आ** **अवसै** । पञ्चम्यर्थे चतुर्थी । यावद्रथवेगावसानं तावत् । **आ** **विमोचनात्** यावद्रथयोजिताश्वविमोचनं तावत् स्वस्ति भवतु ॥ हाः । **ओहाक्** त्यागे' । लुङि ‘मन्त्रे घस' इत्यादिना सिचो लुक् । पुरुषव्यत्ययः । ‘चवायोगे प्रथमा' इति न निघातः । रीरिषत् । **रिष** हिंसायाम्' इत्यस्य ण्यन्तस्य लुङि चङि रूपम्। द्वितीयत्वान्निघातः । गृहेभ्यः । ग्रहेः ‘गेहे कः' इति कः । ‘पञ्चम्यपाङ्परिभिः' इति पञ्चमी । अवसै । ' षोऽन्तकर्मणि' । क्विप् । चतुर्थ्येकवचने आतो लोपाभावश्छान्दसः । वृद्धिः । एकादेशस्वरः ॥ ॥ २२ ॥