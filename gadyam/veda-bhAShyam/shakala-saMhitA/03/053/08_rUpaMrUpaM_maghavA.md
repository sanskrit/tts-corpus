+++
title = "008"
devataa = "इन्द्रः"
RShiH = "गाथिनो विश्वामित्रः"
ChandaH = "त्रिष्टुप्"

+++


**मघवा** धनवानिन्द्रः **रूपंरूपं** यद्यद्रूपं कामयते तत्तद्रूपं **बोभवीति** भृशं प्राप्नोति । तत्तद्रूपात्मको भवति । तत्र कारणमुच्यते । **मायाः** अनेकरूपग्रहणसामर्थ्योपेताः **कृण्वानः** कुर्वाणः **स्वां** **तन्वं** स्वकीयां तनूम् । **परि** पञ्चम्यर्थे । स्वस्माच्छरीरान्नानाविधानि शरीराणि निर्मिमीते। यद्वा स्वां तनूं नानाविधरूपोपेतां करोति । तथा च मन्त्रवर्णः - इन्द्रो मायाभिः पुरुरूपः' (ऋ. सं. ६.४७.१८ ) इति । **यत्** यस्मात् **स्वैर्मन्त्रैः** स्वकीयैः स्तुतिलक्षणैर्वाक्यैराहूतः **अनृतुपाः** । न केवलमृतुष्वेव पिबति किंतु अनृतुष्वपि । बहुशः सोमं पिबन्नित्यर्थः । **ऋतावा** सत्यवान् तादृश इन्द्रः **दिवः** स्वर्गलोकात् **परि** **मुहूर्तम्** एकस्मिन्नेव मुहूर्ते नानादेशवर्तिषु यज्ञेषु तत्रापि **त्रिः** त्रिषु सवनेषु **आगात्** आगच्छति ॥ बोभवीति । भवतेर्यङ्लुकि तिपि ' यङो वा ' इतीडागमः । निघातः । अगात् । इणो लुङि रूपम् । यद्वृत्तयोगादनिघातः ॥