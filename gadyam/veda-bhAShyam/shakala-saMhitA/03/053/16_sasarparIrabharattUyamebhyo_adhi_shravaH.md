+++
title = "016"
devataa = "वाक्"
RShiH = "गाथिनो विश्वामित्रः"
ChandaH = "जगती"

+++


**ससर्परीः** सर्वत्र गद्यपद्यात्मकत्वेन सर्पणशीला वाग्देवता **पाञ्चजन्यासु** **कृष्टिषु** । निषादपञ्चमाश्चत्वारो वर्णाः पञ्चजनाः । तत्संबन्धिनीषु प्रजासु यत् **श्रवः** अन्नं विद्यते तन्नोऽस्मभ्यम् **अधि** अधिकं यथा भवति तथा **तूयं** क्षिप्रम् **अभरत्** भरतु संपादयतु । **पलस्तिजमदग्नयः** पलस्तयः पलिता दीर्घायुषो जमदग्नयो मुनयः **यां** वाचं सूर्यादाहृत्य **मे** मह्यं **ददुः** अददुः **पक्ष्या** पक्षस्य पक्षादिनिर्वाहकस्य सूर्यस्य दुहिता **सा** वाक् **नव्यं** नवतरम् **आयुः** अन्नं जीवनं वा **दधाना** मम कुर्वाणा भवतु ॥ पाञ्चजन्यासु ।' बहिर्देवपञ्चजनेभ्यश्चेति वक्तव्यम्' इति ञ्यप्रत्ययः । ञित्त्वादाद्युदात्तः । पक्ष्या । पक्षे भवा । दिगादित्वाद्यत् । तित्स्वरितः । नव्यम् । नवशब्दात् वस्वादित्वात् स्वार्थिको यत् । पलस्तिजमदग्नयः पलस्तयो जमदग्नयः । कर्मधारयसमासः । समासस्वरः ॥