+++
title = "019"
devataa = "रथाङ्गानि"
RShiH = "गाथिनो विश्वामित्रः"
ChandaH = "त्रिष्टुप्"

+++


हे इन्द्र **खदिरस्य** **सारम्** । सारेण हि आणिः क्रियते । तं खदिरस्य सारभूतमाणिम् **अभि** **व्ययस्व** अभितस्तत्तत्स्थानेषु दार्ढ्यार्थं निधेहि । **स्पन्दने** रथस्य गमने सति **शिशपायां** शिंशपाख्यदारुनिर्मिते रथस्य फलके **ओजो** **धेहि** दार्ढ्यं कुरु । हे **वीळो** दृढ **वीळित** अस्माभिर्दृढीकृत हे **अक्ष** **वीळयस्व** त्वं दृढो भव। यद्वा अस्मान् दृढीकुरु । **यामात्** गच्छतः अस्माद्रथात् **नः** अस्मान् **मा** **अव** **जीहिपः** मा पीपतः ॥ खदिरस्य । ‘ अजिरशिशिर ' इत्यादिना किरच्प्रत्ययान्तत्वेन निपातनादन्तोदात्तः । वीळित । वीळयतेर्ण्यन्तस्य निष्ठायामिडागमः । ‘ निष्ठायां सेटि ' ( पा. सू. ६.४. २३) इति णेर्लुक् । वीळयस्व । आमन्त्रितस्याविद्यमानत्वेन पादादित्वादनिघातः । यामात् ।' या प्रापणे ' इत्यस्मात् ‘अर्तिस्तुसुहुसृ° ' इत्यादिना मन्प्रत्ययः । नित्त्वदाद्युदात्तः । जीहिपः । ‘ ओहाक् त्यागे । ण्यन्तस्य लुङि चङि रूपम् । अकारस्येकारश्छान्दसः ॥