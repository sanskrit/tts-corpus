+++
title = "017"
devataa = "रथाङ्गानि"
RShiH = "गाथिनो विश्वामित्रः"
ChandaH = "त्रिष्टुप्"

+++


राज्ञः सुदासो यज्ञेऽवभृथं कृत्वा यज्ञशालातो निर्गन्तुमिच्छन् रथे अश्वादिकं युञ्जानो विश्वामित्रो रथाङ्गानि स्तौति । **गावौ** । गच्छत इति गावावश्वौ । **स्थिरौ** **भवताम्** । **अक्षः** च **वीळुः** दृढो भवतु । **ईषा** दण्डश्च **मा** **वि** **वर्हि** विनष्टो मा भवतु । **युगं** च **मा** **वि** **शारि** विशीर्णं मा भवतु । **इन्द्रः** **पातल्ये** पतनशीले कीलके **शरीतोः** विशरणात् प्राक् **ददतां** धारयतु । हे **अरिष्टनेमे** अहिंसितप्रधिविशिष्ट हे रथ **नः** अस्मान् **अभि** आभिमुख्येन **सचस्व** संगतो भव ॥ वि वर्हि । ' वृहि वृद्धौ । विपूर्वो वृहिर्विनाशे वर्तते । अस्मात् कर्मकर्तरि लुङि ‘चिण् भावकर्मणोः' इति चिण् । चिणो लुक्' इति तप्रत्ययस्य लुक् । निघातः । युगम् । युगशब्दे उञ्छादिषु रथाद्युपकरणेऽर्थे घञन्तत्वेन निपातनादगुणत्वम् । तत्र पाठादन्तोदात्तत्वम् । शारि । ‘ शॄ हिंसायाम्' इत्यस्य लुङि रूपम् । अरिष्टनेमे । पादादित्वात् षाष्टिकमाद्युदात्तत्वम् ॥