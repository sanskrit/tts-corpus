+++
title = "007"
devataa = "इन्द्रः"
RShiH = "गाथिनो विश्वामित्रः"
ChandaH = "त्रिष्टुप्"

+++


हे इन्द्र **इमे** यागं कुर्वाणाः **भोजाः** सौदासाः क्षत्रियास्तेषां याजकाः '“विरूपाः नानारूपाः मेधातिथिप्रभृतयः **अङ्गिरसः** च **दिवः** **असुरस्य** देवेभ्योऽपि बलवतो रुद्रस्य **पुत्रासः** पुत्राः **वीराः** बलवन्तो मरुतः ते सर्वे विश्वामित्राय मह्यं **सहस्रसावे** । सहस्रं सूयतेऽत्रेति सहस्रसावोऽश्वमेधः । तस्मिन्नश्वमेधे **मघानि** मंहनीयानि धनानि **ददतः** प्रयच्छन्तः सन्तः **आयुः** जीवनमन्नं वा **प्र** **तिरन्ते** प्रकर्षेण वर्धयन्ति ॥ दिवस्पुत्रास इति संहितायां ' षष्ठ्याः पतिपुत्र° ' इति विसर्जनीयस्य सत्वम् । ददतः । ‘ डुदाञ् दाने ' इत्यस्य शतरि रूपम् । ‘ अभ्यस्तानामादिः' इत्याद्युदात्तत्वम् । तिरन्ते । तरतेर्व्यत्ययेन शः ॥