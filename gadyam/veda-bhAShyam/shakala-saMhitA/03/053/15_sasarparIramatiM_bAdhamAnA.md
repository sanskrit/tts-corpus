+++
title = "015"
devataa = "वाक्"
RShiH = "गाथिनो विश्वामित्रः"
ChandaH = "त्रिष्टुप्"

+++


**जमदग्निदत्ता** जमदग्निभिः प्रज्वलिताग्निभिर्ऋषिभिरस्मभ्यं दत्ता **अमतिम्** अज्ञानं **बाधमाना** **ससर्परीः** सर्वत्र शब्दरूपतया सर्पणशीला वाक् **बृहत्** प्रभूतं यथा भवति तथा **मिमाय** नभसि शब्दं करोति । सैषा **सूर्यस्य** **दुहिता** वाग्देवता **देवेषु** इन्द्रादिषु **अजुर्यं** क्षयरहितम् **अमृतम्** अमृतलक्षणं **श्रवः** अन्नम् **आ** **ततान** समन्तात् स्वाहाकारवाचा' तनोति ॥ जमदग्निदत्ता । ‘दाण् दाने' इत्यस्य निष्ठायां ‘दो दद्धोः' इति ददादेशः । तृतीया कर्मणि' इति पूर्वपदप्रकृतिस्वरः । अजुर्यम् । ‘जॄ वयोहानौ '। ऋहलोर्ण्यत्'। ‘ बहुलं छन्दसि' इत्युत्वम् ।' नञ्सुभ्याम् ' इत्यन्तोदात्तत्वम् ॥२१॥