+++
title = "011"
devataa = "इन्द्रः"
RShiH = "गाथिनो विश्वामित्रः"
ChandaH = "त्रिष्टुप्"

+++


हे **कुशिकाः** कुशिकगोत्रोत्पन्ना हे पुत्राः **उप** **प्रेत** अश्वस्य समीपे प्रकर्षेण गच्छत । तत्र गत्वा केतयध्वं सावधाना भवत । यद्वा । अश्वरक्षिणः सावधानान् कुरुत । **सुदासः** पैजवनस्य राज्ञः **अश्वं** **राये** तस्य दिग्विजयेन धनलाभाय **प्र** **मुञ्चत** । **राजा** देवानां स्वामीन्द्रः **वृत्रं** कर्मविघ्नकारिणमसुरं **प्रागपागुदक्** पूर्वपश्चिमोत्तरेषु देशेषु **जङ्घनत्** भृशं हतवान् । तस्मादश्वं विमुञ्चतेति भावः। **अथ** अनन्तरं **पृथिव्याः** **वरे** उत्तमे देवयजनदेशे **यजाते** स राजा यजेत ॥ चेतयध्वम् । चिती संज्ञाने' इत्यस्य ण्यन्तस्य लोटि रूपम् । आमन्त्रितस्याविद्यमानवत्त्वेन तिङ उत्तरत्वान्न निघातः ।जङ्घनत् ।' हन हिंसागत्योः ' इत्यस्य यङ्लुकि “ नुगतोऽनुनासिकान्तस्य ' इत्यभ्यासस्य नुगागमः । तदन्ताल्लेट्यडागमः। प्राक् । अञ्चतेः क्विनि रूपम् ।“ अनिगन्तोऽञ्चतौ वप्रत्यये ' इति गतेः स्वरः। यजाते । यजतेर्लेट्याडागमः । निघातः । वरे । ' वृञ् वरणे ' इत्यस्मात् ' ग्रहवृदृनिश्चिगमश्च ' इत्यप्प्रत्ययः । तस्य पित्त्वादनुदात्तत्वे धातुस्वरः ॥