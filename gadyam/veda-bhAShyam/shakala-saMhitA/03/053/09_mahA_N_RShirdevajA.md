+++
title = "009"
devataa = "इन्द्रः"
RShiH = "गाथिनो विश्वामित्रः"
ChandaH = "त्रिष्टुप्"

+++


**महान्** तपसा अतिशयितसामर्थ्यवान् **ऋषिः** अतीन्द्रियार्थद्रष्टा **देवजाः** द्योतमानानां तेजसां जनयिता **देवजूतः** तैस्तेजोभिराकृष्टः **नृचक्षाः** नृणां कर्म नेतॄणामध्वर्वांयदीनामुपद्रष्टा सः **विश्वामित्रः** **अर्णवम्** उदकवन्तं **सिन्धुं** विपाट्छुतुद्र्योः संभेदम् **अस्तभ्नात्** निरुद्धवेगमकरोत् । किंच स विश्वामित्रः **सुदासं** पैजवनं राजानं **यत्** यदा **अवहत्** अयाजयत् तदानीम् **इन्द्रः** **कुशिकेभिः** कुशिकगोत्रोत्पनैर्ऋषिभिः सह **अप्रियायत** प्रिय इवाचरत् ॥ अवहत् ।' वह प्रापणे ' इत्यस्य लङि रूपम् । यद्योगादनिघातः । अप्रियायत । प्रिय इवाचरतीत्यर्थे ' कर्तुः क्यङ् सलोपश्च' इति क्यङ् । तदन्ताल्लङि रूपम् । पादादित्वादनिघातः ॥