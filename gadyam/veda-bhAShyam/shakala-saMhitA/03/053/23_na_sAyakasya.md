+++
title = "023"
devataa = "इन्द्रः (अभिशापः)"
RShiH = "गाथिनो विश्वामित्रः"
ChandaH = "त्रिष्टुप्"

+++


पुरा खलु तपसः क्षयो मा प्रापदिति शापान्निवृत्तं मौनिनं विश्वामित्रं वसिष्ठपुरुषा बद्ध्वा आनीतवन्तः । तान् प्रति विश्वामित्रो ब्रूते । हे **जनासः** जनाः **सायकस्य** अवसानकारिणो विश्वामित्रस्य मन्त्रगणसामर्थ्यं **न** **चिकिते** भवद्भिर्न ज्ञायते । अत एव **लोधं** लुब्धं तपसः क्षयो मा भूदिति लोभेन तूष्णीं स्थितमृषिं **पशु** **मन्यमानाः** । पशु इति निपातः पशुशब्दसमानार्थः । पशुवन्मन्यमानाः एते **नयन्ति** बद्ध्वा स्वकीयं देशं प्रापयन्ति । एवं स्वसामर्थ्यं प्रदर्श्य विसदृशो वसिष्ठो मया सह स्पर्धितुं नार्हतीति धिक्करोति । **नावाजिनम्** इति । अवाजिनम् । वाचामिनो वाजिनः सर्वज्ञः । तद्विलक्षणं मूर्खजनं **वाजिना** वागीशाः न **हासयन्ति** हास्यास्पदं न कुर्वन्ति । तेन सह न स्पर्धन्त इत्यर्थः । तथा **गर्दभं** रासभम् **अश्वात्** **पुरः** पुरस्तात् **न** **नयन्ति** । एवमेव विसदृशो वसिष्ठो न मया स्पर्धितुमीष्ट इत्यर्थः ॥