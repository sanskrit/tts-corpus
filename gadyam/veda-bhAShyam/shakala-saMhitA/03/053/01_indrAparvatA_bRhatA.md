+++
title = "001"
devataa = "इन्द्रापर्वतौ"
RShiH = "गाथिनो विश्वामित्रः"
ChandaH = "त्रिष्टुप्"

+++


**इन्द्रापर्वता** इन्द्रश्च पर्वतश्च । हे इन्द्रापर्वतौ **बृहता** **रथेन** आगत्य **वामीः** वननीयाः **सुवीराः** शोभनपुत्रोपेताः **इषः** अन्नानि **आ** **वहतम्** अस्मदर्थं धारयतम् । प्रयच्छतमित्यर्थः । किंच हे देवौ द्योतमानौ **अध्वरेषु** अस्मत्संबन्धिषु यज्ञेषु **हव्यानि** हवनयोग्यानि पुरोडाशादीनि हवींषि **वीतं** भक्षयतम् । तथा **इळया** अस्माभिर्दत्तेन हविषा **मदन्ता** हृष्यन्तौ युवां **गीर्भिः** स्तुतिलक्षणाभिः अस्मदीयाभिर्वाग्भिः **वर्धेथां** समृद्धौ भवतम् ॥ इन्द्रापर्वता । आमन्त्रितस्य पादादित्वात् षाष्ठिकमाद्युदात्तत्वम् । सुवीराः । बहुव्रीहौ ‘वीरवीर्यौ च ' इत्युत्तरपदाद्युदात्तत्वम् । वीतम् । वी कान्त्यादिषु इत्यस्य लोटि अदादित्वाच्छपो लुक् । प्रत्ययस्वरः । वर्धेथाम् । ‘वृधु वृद्धौ ' इत्यस्य लोटि आथामो लसार्वधातुकस्वरे धातुस्वरः ॥