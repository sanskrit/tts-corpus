+++
title = "021"
devataa = "इन्द्रः (अभिशापः)"
RShiH = "गाथिनो विश्वामित्रः"
ChandaH = "त्रिष्टुप्"

+++


परस्य शापं करिष्यन् आदावात्मनो रक्षां कुरुते प्रथमेनार्धर्चेन । हे **शूर** शौर्यवन् पराभिभवशक्त हे **मघवन्** धनवन् **इन्द्र** **अद्य** अस्मिन्काले **यात्** । यातयतिर्वधकर्मा । यातयतीति यात् । सुपां सुलुक्' इति शसो लुक् । यातः शत्रून् हिंसतः **नः** अस्मान् **ऊतिभिः** त्वदीयाभी रक्षाभिः **जिन्व** प्रीणय । कीदृशीभिः । **बहुलाभिः** बह्वीभिः **श्रेष्ठाभिः** प्रशस्यतराभिः । अथ शपति । **नः** अस्मान् **यः** शत्रुर्द्वेष्यः **द्वेष्टि** अस्मद्विषयामप्रीतिं करोति **सः** **अधरः** निकृष्टः सन् **पदीष्ट** पततु । वयं च  **यमु** **द्विष्मस्तमु** तं द्वेष्यं **प्राणः** देहमध्ये वर्तमानः पञ्चवृत्तिर्वायुः **जहातु** परित्यजतु । उशब्दौ पूरकौ ॥