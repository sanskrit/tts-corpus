+++
title = "010"
devataa = "इन्द्रः"
RShiH = "गाथिनो विश्वामित्रः"
ChandaH = "जगती"

+++


हे **विप्राः** मेधाविनो हे **ऋषयः** अतीन्द्रियार्थस्य द्रष्टारो हे **नृचक्षसः** नृणां कर्मनेतॄणां विशेषेण द्रष्टारो हे **कुशिकाः** कुशिकगोत्रोत्पन्ना हे पुत्राः **अध्वरे** यज्ञे **अद्रिभिः** ग्रावभिः सोमे **सुते** अभिषुते सति **गीर्भिः** **मदन्तः** स्तुतिभिर्देवान् मादयन्तो यूयं **श्लोकम्** । श्लोक्यते शस्यतेऽनेनेति श्लोकः शस्त्रम् । **कृणुथ** सम्यगुच्चारयत । तत्र दृष्टान्तः । **हंसाइव** । यथा हंसाः सम्यक् शब्दं कुर्वन्ति तद्वत् । किंच **देवेभिः** **सचा** यष्टव्यदेवैः सहिता यूयं **सोम्यं** सोममयं **मधु** मधुकरं रसं **वि** **पिबध्वं** परस्परव्यतिहारेण पिबत ॥ श्लोकम् ।' श्लोकृ शब्दे ' । करणे घञ् । ञित्वादाद्युदात्तः । मदन्तः । मदी हर्षे' इत्यस्यान्तर्भावितण्यर्थस्य व्यत्ययेन शप् । पिबध्वम् । ‘ पा पाने '।' कर्तरि कर्मव्यतिहारे ' इत्यात्मनेपदम् । सोम्यम् । सोमशब्दात् ' मये च ' इति यप्रत्ययः ॥ ॥ २० ॥