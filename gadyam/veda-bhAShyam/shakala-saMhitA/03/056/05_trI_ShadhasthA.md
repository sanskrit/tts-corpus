+++
title = "005"
devataa = "विश्वेदेवाः"
RShiH = "प्रजापतिर्वैश्वामित्रः प्रजापतिर्वाच्यो वा"
ChandaH = "त्रिष्टुप्"

+++


प्रजापतिः स्वविज्ञानं सिन्धूनां निवेदयति । हे **सिन्धवः** आपः सर्वसाक्षिण्यो यूयम् । **त्री** **षधस्था**  त्रयो लोकाः । ते च प्रत्येकं **त्रिः** भवन्ति । तथा ‘त्रयो वा इमे त्रिवृतो लोकाः' इति श्रुतिः ।  ‘ न द्याव इन्द्रमोजसा नान्तरिक्षाणि वज्रिणम् । न विव्यचन्त भूमयः ' (ऋ. सं. ८.६.१५) इति प्रत्येकं बहुवचनश्रवणात् । बहुवचनं च कपिञ्जलन्यायेन त्रित्वे पर्यवसितम् । ते च लोकाः **कवीनां** देवानां निवासस्थानानि भवन्ति । **उत** अपि च **त्रिमाता** त्रयाणाममीषां लोकानां निर्माता संवत्सरः सूर्यो वा **विदथेषु** यज्ञेषु **सम्राट्** यजनीयतया सम्यग्दीप्यमानो वर्तते । तथा **ऋतावरीः** उदकवत्यः **अप्याः** नभस्या आप्तव्या वा **तिस्रः** **योषणाः** त्रिसंख्याका इला सरस्वती भारती इत्येवंरूपाः परस्परमिश्रणोपेताः देवताः **विदथे** यज्ञे **दिवः** दिवसस्य **त्रिः** त्रिषु सवनेषु **आ** **पत्यमानाः** आगच्छन्त्यो भवन्ति ॥ सधस्था । पूर्वपदात्' इति संहितायां षत्वम् । योषणाः । युष इति सौत्रो धातुः । ल्युटि रूपम् । लित्स्वरः । तिस्रः ।  ‘ तिसृभ्यो जसः' इत्याद्युदात्तत्वम् । अप्याः। अप् इत्यन्तरिक्षनाम । तत्र भवाः ।  ‘ भवे छन्दसि' इति यत् । यतोऽनावः' इत्याद्युदात्तत्वम् ॥