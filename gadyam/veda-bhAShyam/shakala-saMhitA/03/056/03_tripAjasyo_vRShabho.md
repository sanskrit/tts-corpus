+++
title = "003"
devataa = "विश्वेदेवाः"
RShiH = "प्रजापतिर्वैश्वामित्रः प्रजापतिर्वाच्यो वा"
ChandaH = "त्रिष्टुप्"

+++


**त्रिपाजस्यः** ग्रीष्मवर्षांहेमन्ताख्यैस्त्रिभिर्ऋतुभिः पाजस्यमुरो यस्य स त्रिपाजस्यः । त्र्युरस्क इत्यर्थः । उरोवचनश्च पाजस्यशब्दः । ‘इन्द्रस्य क्रोडोऽदित्यै पाजस्यम्' ( वा. सं. २५. ८) इति अश्वमेधमन्त्रे उरःपरतयाम्नानात् , पाजसि बले साधुरिति व्युत्पत्तेश्च सर्वेषामङ्गानां मध्ये उरसो बलवत्त्वात् । **वृषभः** स्वावयवभूते वर्षर्तौ अपां वर्षकः **विश्वरूपः** तत्तदृत्वसाधारणकार्यैः पुष्पविकासादिभिर्लिङ्गैर्नानारूपः **उत** अपि च **त्र्युधा** । वसंतशरद्धेमन्ताख्यैस्त्रिभिर्ऋतुभिरूधो यस्य स त्र्युधा । **प्रजावान्** । प्रकर्षेण जायन्त इति व्रीह्यादयः प्रजाः । **पुरुध** नानाप्रकारेण विद्यमानव्रीहियवादिरूपप्रजावान्। किंच **त्र्यनीकः** त्रिभिरुष्णवर्षशीताख्यैः अनीकैः गुणैरुपेतः **माहिनावान्** महत्त्ववान् संवत्सराभिमानी देवः **पत्यते** आगच्छति। **वृषभः** सेचनसमर्थः **सः** संवत्सरः **शश्वतीनां** बह्वीनाम् ओषधीनां पुष्पफलादिसंपत्तये **रेतोधाः** रेतस उदकस्य धर्ता भवति ॥ त्र्युधा । बहुव्रीहौ  ‘ ऊधसोऽनङ्' इति अनङ् सर्वविधीनां छन्दसि विकल्पितत्वात् पुंस्यपि भवति । ऊकारस्य ह्रस्वश्छान्दसः । ‘उत्तरपदान्तोदात्तप्रकरणे त्रिचक्रादीनां छन्दस्युपसंख्यानम् ' इत्युत्तरपदान्तोदात्तत्वम् ॥