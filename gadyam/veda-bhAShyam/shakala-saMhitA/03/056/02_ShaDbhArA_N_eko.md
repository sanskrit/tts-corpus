+++
title = "002"
devataa = "विश्वेदेवाः"
RShiH = "प्रजापतिर्वैश्वामित्रः प्रजापतिर्वाच्यो वा"
ChandaH = "त्रिष्टुप्"

+++


**अचरन्** स्थायी **एकः** संवत्सरः **षट्** षट्संख्याकान् **भारान्** ।भ्रियते पुष्पविकासादि येष्विति भारा ऋतवः । तान् वसन्तादीन् **बिभर्ति** अवयवत्वेन धारयति । तथा **ऋतं** सत्यभूतं **वर्षिष्ठं** वृद्धतरमादित्यात्मकं तमेव संवत्सरं **गावः** रश्मयः **उप** **आगुः** प्राप्नुवन्ति । किंच तस्मिन्नेव संवत्सरे **अत्याः** अतनशीला आगमापायिधर्मोपेताः **तिस्रो** **महीः** त्रयो लोकाः **उपराः** उपर्युपरि वर्तमानाः **तस्थुः** तिष्ठन्ति । लोकत्रयमेव दर्शयति । **गुहा** गुहायां स्वात्मनि **द्वे** द्यौश्चान्तरिक्षं चेत्येते **निहिते** न दृश्येते । **एका** भूमिः **दर्शि** सर्वभूताधारतया दृश्यते ॥ भारान् । डुभृञ् धारणपोषणयोः' इत्यस्मादधिकरणे घञ् ।' कर्षात्वतो घञः ' इत्यन्तोदात्तत्वम् । निहिते । दधातेः कर्मणि निष्ठा ।' गतिरनन्तरः' इति गतेः प्रकृतिस्वरत्वम् । दर्शि । 'दृशिर् प्रेक्षणे' । कर्मणि लुङि चिणि ' चिणो लुक्' इति प्रत्ययस्य लुक् । वाक्यभेदादनिघातः ॥