+++
title = "001"
devataa = "विश्वेदेवाः"
RShiH = "प्रजापतिर्वैश्वामित्रः प्रजापतिर्वाच्यो वा"
ChandaH = "त्रिष्टुप्"

+++


**मायिनः** कपटबुद्ध्युपेता असुराः **देवानाम्** इन्द्रादीनां **प्रथमा** प्रथमानि सृष्ट्यनन्तरभावीनि **ध्रुवाणि** स्थिराणि केनापि चालयितुमशक्यानि **ता** तानि लोके प्रसिद्धानि **व्रता** व्रतानि लोकपालनादिकर्माणि **न** **मिनन्ति** न हिंसन्ति । तथा **धीराः** विद्वांसोऽपि **न** हिंसन्ति । तथा **अद्रुहा** देवमनुष्यादिषु प्रजासु द्रोहवर्जिते **रोदसी** द्यावापृथिव्यौ **वेद्याभिः** स्वाश्रयतया सर्वैर्वेदनीयाभिः प्रजाभिः सहिते तानि कर्माणि **न** मिनीतः । तदेतदुपपादयति । **तस्थिवांसः** पृथिव्यामूर्ध्वतया स्थिताः **पर्वताः** **न** **निनमे** निनमनीयाः न भवन्ति । एतदुक्तं भवति । यद्देवमनुष्यादीनां द्यावापृथिव्याधारकतया अवस्थापनं  यच्च पर्वतादीनामुन्नततयावस्थापनं तदिदं देवानां कर्म । तन्न कोऽप्यन्यथयितुमर्हति इति ॥ मिनन्ति । ' मीङ् हिंसायाम्' इत्यस्य लटि ' मीनातेर्निगमे ' इति ह्रस्वः । निघातः । वेद्याभिः । वेदनमर्हन्ति । ‘छन्दसि च' इति यत्प्रत्ययः । निनमे । ' णमु प्रह्वत्वे' इत्यस्य कृत्यार्थे केन्प्रत्ययः । कृत्स्वरः ॥