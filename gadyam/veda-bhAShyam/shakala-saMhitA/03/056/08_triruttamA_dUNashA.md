+++
title = "008"
devataa = "विश्वेदेवाः"
RShiH = "प्रजापतिर्वैश्वामित्रः प्रजापतिर्वाच्यो वा"
ChandaH = "त्रिष्टुप्"

+++


**दूणशा** दुर्नशा केनापि विनाशयितुमशक्यानि **रोचनानि** दीप्यमानानि **त्रिः** त्रीण्युत्तमानि स्थानानि सन्ति । एतेषु त्रिषु स्थानेषु **असुरस्य** । अस्यति क्षिपति सर्वमित्यसुरः कालात्मा संवत्सरः । तस्य **वीराः** पुत्राः **त्रयः** अग्निवायुसूर्यरूपाः **राजन्ति** शोभन्ते । तानेव विशिनष्टि। **ऋतावानः** । ऋतं सत्यभूतमग्निहोत्रादिकं कर्म तद्वन्तः । **इषिराः** यज्ञार्थं शीघ्रगतिमन्तः **दूळभासः** दुर्दभासः केनापि स्वतेजसा तिरस्कर्तुमशक्या एते सर्वे **देवाः** **विदथे** ,अस्मदीये यज्ञे **दिवः** अह्नः संबन्धिषु **त्रिः** त्रिषु सवनेषु **आ** **सन्तु** समन्ताद्यजनीयतया भवन्तु ॥ उत्तमा ।  ‘ उत्तमशश्वत्तमौ सर्वत्र ' इत्युञ्छादिषु पाठादन्तोदात्तत्वम् । दूणशा । नशेः कृच्छ्रार्थे खल्। ‘दुरो दाशनाशदभेषूत्वं वक्तव्यम्' इति रेफस्य उत्वम् । उत्तरपदादेः ष्टुत्वम् । लित्स्वरः । दूळभासः । पूर्ववदुत्वष्टुत्वे ॥ ॥ १ ॥