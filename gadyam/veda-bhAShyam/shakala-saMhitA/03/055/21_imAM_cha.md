+++
title = "021"
devataa = "विश्वेदेवाः"
RShiH = "प्रजापतिर्वैश्वामित्रः प्रजापतिर्वाच्यो वा"
ChandaH = "त्रिष्टुप्"

+++


**विश्वधायाः** विश्वस्य धाता सर्वान्नो वा **नः** अस्माकं **राजा** इन्द्रः **इमां** **पृथिवीम्** अन्तरिक्षं **च** **उप** तयोः समीपे **क्षेति** निवसति । तत्र दृष्टान्तः । **हितमित्रो** **न** । यथा कस्यचित् हितोपदेष्टा सुहृत् समीपे निवसति तद्वत् । **वीराः** समर्था युद्धसहाया मरुतः **पुरःसदः** युद्धार्थं पुरतो निश्चयेन गन्तार इन्द्रस्य **शर्मसदो** **न** । नश्चार्थे । शर्मणि गृहे सीदन्तश्च भवन्ति । यत्र यत्रासौ तत्र तत्र संनिधिं कुर्वाणा इत्यर्थः ॥ क्षेति।  ‘ क्षि निवासगत्योः' इत्यस्य लटि  ‘ बहुलं छन्दसि ' इति विकरणस्य लुक् । निघातः ॥