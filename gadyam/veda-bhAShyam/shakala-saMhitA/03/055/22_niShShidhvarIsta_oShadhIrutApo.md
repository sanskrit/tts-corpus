+++
title = "022"
devataa = "विश्वेदेवाः"
RShiH = "प्रजापतिर्वैश्वामित्रः प्रजापतिर्वाच्यो वा"
ChandaH = "त्रिष्टुप्"

+++


हे पर्जन्यात्मक **इन्द्र** **ओषधीः** ओषधयः **ते** **निष्षिध्वरीः** निष्षिध्वर्यो नितरां त्वत्कर्तृकसिद्धिमत्यः । **उत** अपि च **आपः** त्वत्तो निःसृताः । **पृथिवी** **ते** तव भोगयोग्यं **रयिं** धनं **बिभर्ति** । पुरू वसूनि पृथिवी बिभर्ति' (ऋ. सं. ३.५१.५) इति हि निगमः । ततः **ते** तव **सखायः** हविष्प्रदानेनोपकारकाः स्तोतारः वयं **वामभाजः** **स्याम** सर्वे वननीयधनभागिनो भवेम । तदेतद्देवानां महदैश्वर्यम् ॥ निष्षिध्वरीः ।  ‘ षिधु संराद्धौ । संपदादिलक्षणो भावे क्विप् । तदस्यास्ति इत्यर्थे 'छन्दसीवनिपौ° ' इति वनिप् । वनो र च' इति ङीप् रेफश्च । निसा सह समासः । निसः सकारं छान्दसत्वादनादृत्य • उपसर्गात्सुनोति' इत्यादिना षत्वम् । डीपः पित्त्वादनुदात्तत्वे धातुस्वरः । बिभर्ति ।  ‘ डुभृञ् धारणपोषणयोः' इत्यस्य लटि  ‘ भृञामित्' इत्यभ्यासस्येत्वम् । निघातः । वामभाजः ।  ‘ भज सेवायाम् ' ।  ‘ भजो ण्विः ' ( पा. सू. ३:२:६२ ) इति ण्विः । कृदुत्तरपदस्वरः ॥ ॥ ३१ ॥