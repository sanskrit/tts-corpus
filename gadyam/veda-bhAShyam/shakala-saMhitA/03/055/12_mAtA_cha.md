+++
title = "012"
devataa = "विश्वेदेवाः"
RShiH = "प्रजापतिर्वैश्वामित्रः प्रजापतिर्वाच्यो वा"
ChandaH = "त्रिष्टुप्"

+++


**माता** सर्वेषां निर्मातृत्वान्माता पृथिवी **च** **दुहिता** दूरे निहिता द्यौः च । 'दुहिता दुर्हिता दूरे हिता दोग्धेर्वा ' (निरु. ३. ४ ) इति यास्कः । एते **सबर्दुघे** सबरः स्वीयस्य क्षीररूपरसस्य दोग्ध्र्यौ अत एव **धेनू** जगतः प्रीणयित्र्यौ ते द्यावापृथिव्यौ **यत्र** अन्तरिक्षे **समीची** परस्परं संगते सत्यौ **धापयेते** स्वकीयं रसमन्योन्यं पाययेते **ऋतस्य** उदकस्य **सदसि** स्थानभूते तस्मिन्नन्तरिक्षे **अन्तः** स्थिते द्यावापृथिव्यौ **ईळे** अहं स्तौमि । यद्वा । वृष्टिलक्षणं रसं द्यौः पृथिवीं धापयते आहुतिलक्षणं रसं द्यां पृथिवीति एवमन्योन्यं माता च दुहिता च भवतः । ऋतस्य सदसि स्थाने यज्ञसदने स्थितोऽहं ते उभे स्तौमि ॥ सबर्दुघे । “ सबःशब्दः क्षीरवाची' इति संप्रदायविद आहुः । तस्मिन्नुपपदे  ‘ दुह प्रपूरणे' इत्यस्माद्धातोः ‘ दुहः कब्घश्च ' इति कप्प्रत्ययो घश्चान्तादेशः । प्रत्ययस्य पित्त्वादनुदात्तत्वे धातुस्वरः । धापयेते । धेट् पाने ' इत्यस्य ण्यन्तस्य लटि निगरणचलनार्थेभ्यश्च' इति परस्मैपदे प्राप्ते ‘पादिषु धेट उपसंख्यानम् ' इत्यात्मनेपदम् । यद्वृत्तयोगादनिघातः ॥ ।