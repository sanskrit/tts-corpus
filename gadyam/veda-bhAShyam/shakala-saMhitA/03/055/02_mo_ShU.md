+++
title = "002"
devataa = "विश्वेदेवाः"
RShiH = "प्रजापतिर्वैश्वामित्रः प्रजापतिर्वाच्यो वा"
ChandaH = "त्रिष्टुप्"

+++


हे **अग्ने** **अत्र** अस्मिन् काले **देवाः** **नः** अस्मान् **सु** सुष्ठु **मो** **जुहुरन्त** मा हिंस्युः । तथा **पदज्ञाः** कर्माण्यनुष्ठाय देवपदमनुभवन्तः **पूर्वे** पुरातनाः **पितरः** **मा** हिंसिषुः । यस्मात् **केतुः** यज्ञानां प्रज्ञापकः सूर्यः **पुराण्योः** पुरातनयोः **सद्मनोः** । सीदन्त्यनयोर्देवमनुष्या इति सद्मनी रोदसी । तयोः **अन्तः** मध्ये उदेति । तस्मादत्र मा हिंसन्त्वित्यर्थः । **महद्देवानाम्** इत्यादि पूर्ववत् ॥ जुहुरन्त । ‘हृ प्रसह्यकरणे' । लुङि जुहोत्यादित्वात् श्लुः । व्यत्ययेनात्मनेपदम् । 'बहुलं छन्दसि ' इत्युत्वम् । संज्ञापूर्वकस्य विधेरनित्यत्वाददादेशाभावेऽन्तादेशः ॥