+++
title = "001"
devataa = "विश्वेदेवाः"
RShiH = "प्रजापतिर्वैश्वामित्रः प्रजापतिर्वाच्यो वा"
ChandaH = "त्रिष्टुप्"

+++


**पूर्वाः** उदयकालात् प्राचीनाः **उषसः** **यत्** यदा **व्यूषुः** व्युच्छन्ति **अध** तदानीम् **अक्षरम्** । न क्षरतीत्यक्षरम् । अविनाश्यादित्याख्यं **महत्** प्रभूतं ज्योतिः **गोः** उदकस्य **पदे** स्थाने समुद्रे नभसि वा **वि** **जज्ञे** उत्पद्यते । अथोदिते सूर्ये **प्रभूषन्** अग्निहोत्रादिकर्मसु प्रभवितुमिच्छन् यजमानः **व्रता** कर्माणि **देवानां** **नु** क्षिप्रम् **उप** समीपं नेष्यति । योग्यक्रियाध्याहारः । तदिदं **देवानाम्** **एकं** मुख्यम् **असुरत्वम्**। अस्यति क्षिपति सर्वानित्यसुरः प्रबलः । तस्य भावोऽसुरत्वं प्राबल्यम् । महदैश्वर्यम् ॥ व्यूषुः । 'उष प्लुष दाहे' इत्यस्य विपूर्वस्य लिट्युसि रूपम् । 'सह' इति योगविभागात् समासः । यद्वृत्तयोगादनिघातः । प्रभूषन् । भवतेः सनि द्विर्वचनस्य छन्दसि विकल्पितत्वात् अत्र द्विर्वचनाभावः । तदन्ताच्छतरि रूपम् । प्रादिसमासः । शतुर्लसार्वधातुकस्वरे धातुस्वरः ॥