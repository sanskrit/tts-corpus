+++
title = "020"
devataa = "विश्वेदेवाः"
RShiH = "प्रजापतिर्वैश्वामित्रः प्रजापतिर्वाच्यो वा"
ChandaH = "त्रिष्टुप्"

+++


**मही** महत्यौ **समीची** परस्परं संगते **चम्वा** । चमन्त्यदन्त्यनयोः देवमनुष्याः इति चम्वौ। यद्वा । चम्येते अद्येते भूतजातैरिति चम्वौ द्यावापृथिव्यौ । **समैरत्** इन्द्रः प्रजापश्वादिभिः सम्यगयोजयत् । **ते** **उभे** द्यावापृथिव्यौ **अस्य** इन्द्रस्य **वसुना** तेजसा धनेन वा **न्यृष्टे** नितरां व्याप्ते भवतः । **वीरः** समर्थः स इन्द्रः **वसूनि** शत्रूनभिभूय तदीयानि धनानि **विन्दमानः** लभमानः सन् **शृण्वे** सर्वैः श्रूयते । ‘तवेदिदमभितश्चेकिते वसु' (ऋ. सं. १.५३.३ ) इत्यादिषु दृष्टत्वात् ॥ ऐरत् ।  ‘ ईर गतौ ' इत्यस्य लङि रूपम् । न्यृष्टे । 'ऋषी गतौ ' । कर्मणि क्तः ।  ‘ गतिरनन्तरः' इति गतेः स्वरः । शृण्वे ।  ‘ श्रु श्रवणे' इत्यस्य व्यत्ययेन कर्मणि श्नुः ।  ‘ लोपस्त आत्मनेपदेषु ' इति तलोपः । विन्दमानः । ' विद्लृ लाभे ' इत्यस्य लटि शानचि रूपम् । तस्य लसार्वधातुकस्वरे धातुस्वरः ॥