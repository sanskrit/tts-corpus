+++
title = "001"
devataa = "इन्द्रः"
RShiH = "गाथिनो विश्वामित्रः"
ChandaH = "त्रिष्टुप्"

+++


विश्वामित्रो ब्रूते । **सोमपते** सोमस्याधिपते हे **इन्द्र** **इमम्** अस्माभिर्माध्यंदिने सवने क्रियमाणं **सोमं** सोमरसं **पिब** । **यत्** यस्मात् **ते** त्वदर्थं क्रियमाणं **माध्यंदिनं**  मध्यंदिनसंबन्धि **सवनं** निष्केवल्याख्यं शस्त्रं **चारु** रमणीयं वर्तते । **मघवन्** धनवन् **ऋजीषिन्** । ऋजीषशब्देन गतसारं सोमद्रव्यमुच्यते । तद्वन हे इन्द्र **हरी** रथे योजितावश्वौ रथात् विमुच्य **शिप्रे** हनू **प्रप्रुथ्य** अत्रत्येन ग्रासेन पूरयित्वा **इह** देवयजनदेशे **मादयस्व** तावश्वौ  हर्षय ॥ प्रप्रुथ्य। प्रोथृ पर्याप्तौ' इत्यस्य ल्यपि रूपम् । ह्रस्वछन्दसः । लित्स्वरः । ऋजीषिन् । अर्ज षर्ज अर्जने इत्यस्मात् ‘अर्जेश्च ऋजि च ' ( उ. सू. ४.४६८) इतीषन्प्रत्ययः ऋजि इत्यादेशश्च धातोः । अर्ज्यत इत्यृजीषम् । तदस्यास्ति इति इनिप्रत्ययः । आमन्त्रितत्वान्निघातः । मादयस्व । मदि स्तुत्यादिषु । हेतुमण्णिच् । निघातः ॥