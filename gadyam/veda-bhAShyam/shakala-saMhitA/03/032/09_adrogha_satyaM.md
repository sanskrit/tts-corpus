+++
title = "009"
devataa = "इन्द्रः"
RShiH = "गाथिनो विश्वामित्रः"
ChandaH = "त्रिष्टुप्"

+++


**अद्रोघ** द्रोहवर्जित हे इन्द्र **तव** **तन्महित्वं** तादृशं माहात्म्यं **सत्यं** यथार्थम् । **यत्** यस्मात् **जातः** उत्पन्नः **सद्यः** तदानीमेव **सोमम्** अस्माभिर्दीयमानं सोमरसम् **अपिबः** । **ह** प्रसिद्धौ । किंच **तवसः** बलवतः **ते** तव **ओजः** सामर्थ्यं **द्यावः** दिवः दिवोपलक्षिताः सर्वे लोकाः **न** **वरन्त** न वारयन्ति । किंच **अहा** प्रतिपदादीन्यहानि न वारयन्ति । तथा **मासाः** चैत्राद्याः **शरदः** संवत्सराश्च तव सामर्थ्यं न वारयन्ति। किंतु तव सामर्थ्यमनुसृत्य सर्वे वर्तन्त इति भावः ॥ अद्रोघ ।' आमन्त्रितस्य च ' इति षाष्ठिकमाद्युदात्तत्वम् । अपिबः । यद्योगादनिघातः । मासाः । ‘ मसी परिमाणे ' । मस्यते परिमीयते त्रिंशता दिनैरिति मासः । कर्मणि घञ् । ञित्वादाद्युदात्तः । शरदः । ‘शॄ हिंसायाम् ' इत्यस्मात् शॄदॄभसोऽदिः' इत्यधिकरणेऽदिप्रत्ययः । शीर्यन्तेऽस्यां तृणगुल्मवनस्पतीनां तेजांसीति शरत् । प्रत्ययस्वरः । वरन्त । ‘ वृञ् वरणे ' । अन्तर्भावितण्यर्थोऽत्र निवारणे वर्तते । भौवादिकः । छान्दसे लङि रूपम् । निघातः ॥