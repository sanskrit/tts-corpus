+++
title = "011"
devataa = "इन्द्रः"
RShiH = "गाथिनो विश्वामित्रः"
ChandaH = "त्रिष्टुप्"

+++


**तुविजात** । बहूनि जातानि पृथिव्यादीनि यस्मात सोऽयं तुविजातः । हे तुविजात इन्द्र **तव्यान्** अतिशयेन प्रवृद्धस्त्वम् **अर्णः** **परिशयानम्** उदकं परितः शयानमुदकमन्तः कृत्वा परितो वर्तमानमत एव **ओजायमानं** बलमाचरन्तम् **अहिम्** । आ समन्ताद्धन्ति अपहरत्युदकमित्यहिर्मेघः । तमिमं मेघम् **अहन्** उदकप्रेरणाय हतवानसि । **अध** अथ **ते** 'महित्वं महिमानं **द्यौः** **न** **अनु** **भूत्** नानुभवति न जानाति । **यत्** यस्मात् त्वम् **अन्यया** एकतरया **स्फिग्या** कट्या **क्षां** भूमिम् **अवस्थाः** अवच्छाद्य तिष्ठसि ॥ अहन् । हन्तेः लङि सिब्लोपे' रूपम्। अहिम् । **हन** हिंसागत्योः । ‘ आङि श्रिहनिभ्यां ह्रस्वश्च ' इति इण्प्रत्ययः डिच्च पूर्वपदस्य” ह्रस्वश्च । वृषादित्वात् आद्युदात्तत्वम्। ओजायमानम् । ओजःशब्दादाचारार्थे ' कर्तुः क्यङ् सलोपश्च' इति क्यङ्प्रत्ययः सलोपश्च । ङित्वादात्मनेपदम् । प्रत्ययस्वरः । तव्यान् । तु इति सौत्रो धातुः । अस्मात् तृजन्तात् ‘तुश्छन्दसि ' इतीयसुन् । ‘तुरिष्ठेमेयःसु ' इति तृचो लोपः । भसंज्ञायामोर्गुणः । इकारलोप-श्छान्दसः । नित्स्वरः । भूत् । भवतेर्लुङि रूपम् । स्फिग्या । 'यचि भम्' इति भसंज्ञायाः बाधितत्वात् 'स्वादिष्वसर्वनामस्थाने' इति पदसंज्ञायां जश्त्वम् । तृतीयायाः पूर्वसवर्णः । क्षाम् । ‘क्षि निवासगत्योः । ‘ अन्येभ्योऽपि दृश्यते' इति निरुपपदादपि डप्रत्ययः । ततष्टाप् । क्षियन्ति निवसन्त्यस्यां प्राणिन इति क्षा भूमिः । उदात्तनिवृत्तिस्वरेणान्तोदात्तः। अवस्थाः। ‘वस आच्छादने' इत्यस्य लङि अनुदात्तत्वात् आत्मनेपदम् । थासि अदादित्वाच्छपो लुक् । यद्योगादनिघातः । अडागमस्वरः ॥