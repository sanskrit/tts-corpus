+++
title = "016"
devataa = "इन्द्रः"
RShiH = "गाथिनो विश्वामित्रः"
ChandaH = "त्रिष्टुप्"

+++


हे **पुरुहूत** **इन्द्र** **गभीरः** **सिन्धुः** समुद्रः **त्वा** त्वां **न** वारयति । ततः  **परि** परितः वर्तमाना: **सन्तः** **अद्रयः** शैलास्त्वां **न** **वरन्त** न वारयन्ति । किंतु त्वामनुसृत्य वर्तन्ते । **यत्** यस्मात् **इत्था** इत्थमनेन प्रकारेण **सखिभ्यः** सखिभिर्देवैः **इषितः** प्रार्थितः त्वं **दृळ्हं** **चित्** अतिप्रबलमपि **गव्यं** गवि भवम् अवटे वर्तमानम् **ऊर्वम्** ऊर्वानलम् **आ** **अरुजः** सम्यगभाङ्क्षीः ॥ गभीरः । ‘गाधृ प्रतिष्ठालिप्सयोर्ग्रन्थे च' । अस्मात् ईरच्प्रत्ययः' । धकारस्य भकारः आकारस्य ह्रस्वश्च ‘ गभीरगम्भीरौ ' ( उ. सू. ४. ४७५) इत्यनेन निपात्यते । चित्स्वरः । सिन्धुः । ‘ स्यन्दू प्रस्रवणे । ‘ स्यन्देः संप्रसारणं धश्च' इत्युप्रत्ययः संप्रसारणं दकारस्य धकारः । ‘ नित्' इत्यनुवृत्तेराद्युदात्तः । परिषन्तः । सन्तः । अस्तेः शतरि रूपम्। उपसर्गप्रादुर्भ्यामस्तिर्यच्परः' इति षत्वम् । केचित् परेः' क्रियान्वयम् इच्छन्ति । तदा षत्वमनुपपन्नम् । परि। निपातस्वरः । सन्तः। प्रत्ययस्वरः । वरन्त । वृञ् वरणे । भौवादिकः । लङि रूपम् । निघातः । अरुजः । ‘ रुजो भङ्गे' इत्यस्य लङि रूपम् । गव्यम् । गोर्विकार इत्यर्थे ' गोपयसोर्यत्' इति यत् । यतोऽनावः' इत्याद्युदात्तत्वम् ॥