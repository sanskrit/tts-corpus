+++
title = "015"
devataa = "इन्द्रः"
RShiH = "गाथिनो विश्वामित्रः"
ChandaH = "त्रिष्टुप्"

+++


हे इन्द्र **अस्य** तव पानार्थं **कलशः** द्रोणकलशः सोमेन **आपूर्णः** । स्वाहा' स्वाहाकृतो दत्तश्च सोमसहितः कलशः **पिबध्यै** तव पानार्थं **सिसिचे** तं सोमं चोदिताधारे  सिञ्चामि। तत्र दृष्टान्तः । **कोशं** **सेक्तेव** । यथा सेक्ता सेचकः जलपूर्णात् कोशात् दृतेः सकाशात् जलं पात्रान्तरे सिञ्चति तद्वत् । **प्रियाः** स्वादुतमाः **सोमासः** दत्तास्ते सोमाः **इन्द्रं** त्वाम् **अभि** अभिलक्ष्यैव **मदाय** तव हर्षार्थं **प्रदक्षिणित्** प्रादक्षिण्येन **सम्** **आववृत्रन्** सम्यगावृत्य वर्तन्ताम् ॥ आपूर्णः। पॄ पालनपूरणयोः' इत्यस्य कर्मणि निष्ठा । ‘रदाभ्याम्' इति तस्य नत्वम् । ‘गतिरनन्तरः' इति गतिस्वरः । स्वाहा । निपातत्वादाद्युदात्तः । सेक्तेव कोशम्। 'न लोकाव्यय' इति षष्ठीप्रतिषेधः । सिसिचे । ‘षिच क्षरणे' इत्यस्य लिटि रूपम् । पिबध्यै । ‘पा पाने' इत्यस्य तुमर्थे शध्यैन्प्रत्ययः। शित्त्वात् पिबादेशः । नित्त्वादाद्युदात्तः। आववृत्रन्। ‘वृतु वर्तने' इत्यस्य लङि शप् । 'बहुलं छन्दसि' इति तस्य शपः श्लुः । व्यत्ययेन परस्मैपदम् । 'बहुलं छन्दसि ' इति झे रुडागमः ॥