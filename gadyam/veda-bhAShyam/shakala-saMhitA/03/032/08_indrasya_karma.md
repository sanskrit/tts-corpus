+++
title = "008"
devataa = "इन्द्रः"
RShiH = "गाथिनो विश्वामित्रः"
ChandaH = "त्रिष्टुप्"

+++


**विश्वे** सर्वे **देवाः** **इन्द्रस्य** तव **कर्म** कर्माणि **सुकृता** सुकृतानि सुष्ठु निर्मितानि पृथिव्यादीनि **पुरूणि** बहूनि **व्रतानि** यज्ञादीनि च **न** **मिनन्ति** । एतानि सर्वाणि तव कर्माणि न हिंसन्ति । किंत्वाद्रियन्ते । किंच **यः** अयमिन्द्रः **पृथिवीं** भूलोकं **द्यां** द्युलोकम् **उत** अपि च **इमाम्** इममन्तरिक्षलोकं च एतांस्त्रीन् लोकान् **दाधार** । 'सुदंसाः सुकर्मा शोभनकर्मा सन्निन्द्रः **सूर्यं** लोकप्रकाशकमादित्यम् **उषसम्** अग्निहोत्रादिकर्मनिर्वाहकमुष:कालं **जजान** उत्पादयामास । ‘ इन्द्रस्य कर्म सुकृता पुरूणि ' इत्येतत्पदकदम्बकम् ‘ एको द्वे वसुमती' इत्यस्मिन् वर्गे पठितम् (ऋ. सं. ३.३०, १३)। अत्रापि तदेव पठ्यते किमिति पदकाले नोत्सृज्यत इति चेन्न । वाक्यभेदात् । तत्र ‘इन्द्रस्य कर्म सुकृता पुरूणि ' इत्येकं वाक्यम् । अत्र तु ' कर्म सुकृता ' इत्येकं वाक्यं पुरूणि व्रतानि ' इत्यपरम् । किंच तत्रत्यं पदकदम्बकं प्रथमान्तम् अत्रत्यं द्वितीयान्तम् । अतो वाक्यभेदात् विभक्तिभेदाच्च पदकाले नोत्सृज्यते ॥ मिनन्ति । 'मीञ् हिंसायाम्' इत्यस्य लटि रूपम् । निघातः । दाधार । ‘ धृञ् धारणे ' इत्यस्य लिटि रूपम् । तुजादित्वात् अभ्यासस्य दीर्घः । लित्स्वरः । जजान । जन जनने ' इत्यस्यान्तर्भावितण्यर्थस्य लिटि रूपम् । लित्स्वरः । सुदंसाः । ‘ सोर्मनसी' इत्युत्तरपदाद्युदात्तत्वम् ॥