+++
title = "014"
devataa = "इन्द्रः"
RShiH = "गाथिनो विश्वामित्रः"
ChandaH = "त्रिष्टुप्"

+++


**यत्** यदा **धिषणा** इन्द्रं स्तवानीति मदीया बुद्धिर्मां **विवेष** व्याप्नोत् तदाहं स्तोत्रं **जजान** करोमि । बुद्धेः स्वरूपं दर्शयति । अहं **पार्यात्** पारे भवादतिदूरवर्तिनः विघ्नकारिणः **अह्नः** **पुरा** पूर्वं **स्तवै** स्तवानि । **यत्र** यस्यां धिषणायामेव जातायां सत्यां स इन्द्रः **नः** अस्मान् **अंहसः** पापरूपाद्दारिद्र्यात् **यथा** **पीपरत्** यथा पारं नयेत् तथास्मदुभयपार्व्“वर्तिधनार्थिनो जनाः **हवन्ते** आह्वयन्ति । तत्र दृष्टान्तः। **नावेव** **यान्तम्** । यथा नद्यादिषु नौकया यान्तं गच्छन्तं पुरुषम् **उभये** उभयकूलवर्तिनः जना हवन्ते आह्वयन्ति तद्वत् ॥ विवेष । ' विष्लृ व्याप्तौ' इत्यस्य लिटि णलि रूपम् । लित्स्वरः । जजान ।' जन जनने 'इत्यस्य लिट्युत्तमे णलि रूपम् । वाक्यभेदात् अनिघातः । अंहसः । अम गत्यादिषु । ' अमेर्हुक् च ' (उ, सू. ४, ६५२ ) इत्यसुन्प्रत्ययो हुगागमश्च । नित्स्वरः । पीपरत् । **पॄ** पालनपूरणयोः ' इत्यस्य लुङि चङि ह्रस्वाभ्यासेत्वदीर्घगुणाः । यथायोगादनिघातः । लित्स्वरः । नावेव । नुद प्रेरणे' इत्यस्मात् ' ग्लानुदिभ्यो डौः ' ( उ. सू. २, २२ ) इति डौप्रत्ययः । नुद्यत इति नौः प्लवः ।  सावेकाचः ० ' इति तृतीयाया उदात्तत्वम् । ‘ इवेन नित्यसमासः  विभक्त्यलोपः० ' इत्यादि । उभये । उभशब्दात् परस्य तयपः ‘ उभादुदात्तो नित्यम् ' ( पा. सू. ५, २, ४४ ) इत्ययजादेशः । वचनसामर्थ्यादादेः उदात्तत्वम् । हवन्ते । ह्वयतेर्लटि रूपम् ॥