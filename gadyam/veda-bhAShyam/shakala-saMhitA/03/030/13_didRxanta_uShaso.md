+++
title = "013"
devataa = "इन्द्रः"
RShiH = "गाथिनो विश्वामित्रः"
ChandaH = "त्रिष्टुप्"

+++


**विश्वे** सर्वे जनाः **विवस्वत्याः** विवासनवत्या निर्गमनपरायाः **अक्तोः** रात्रेः संबन्धिनः **उषसो** **यामन्** यामनि निर्गमने सति **महि** महत् **चित्रं** चायनीयम् **अनीकं** सौरं तेजः **दिदृक्षन्ते** द्रष्टुमिच्छन्ति । **यत्** यदा **आगात्** उषःकालः समन्तादागतः व्यपैति तदा तेजो दिदृक्षमाणाः सर्वे जनाः **महिना** महनीयान्यग्निहोत्रादीनि कर्माणि **जानन्ति** कर्तव्यतयावबुध्यन्ते । हे इन्द्र **पुरूणि** बहूनि **सुकृता** सुष्ठु कृतानि **कर्म** कर्माणि **इन्द्रस्य** तवैव ॥ दिदृक्षन्ते। ' दृशिर् प्रेक्षणे ' इत्यस्य सनि ‘ज्ञाश्रुस्मृदृशां सनः ' ( पा. सू. १. ३. ५७ ) इत्यात्मनेपदम् । अभ्यस्तस्वरः । विवस्वत्याः । विवासतेः संपदादिलक्षणः क्विप्। व्यत्ययेनोपधाह्रस्वत्वम् । तस्मात् तदस्यास्ति' इति मतुप् । मादुपधायाः' इति तस्य वत्वम् । मतुपः पित्त्वादनुदात्तत्वे धातुस्वरः। जानन्ति । ‘ज्ञा अवबोधने '। ‘ज्ञाजनोर्जा ' इति जादेशः । निघातः । अगात् । इण् गतौ ' इत्यस्य लुङि रूपम् । यद्योगादनिघातः । सुकृता । ‘ गतिरनन्तरः' इति गतेः प्रकृतिस्वरत्वम् ॥