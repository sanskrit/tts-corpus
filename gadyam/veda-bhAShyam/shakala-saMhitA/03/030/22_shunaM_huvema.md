+++
title = "022"
devataa = "इन्द्रः"
RShiH = "गाथिनो विश्वामित्रः"
ChandaH = "त्रिष्टुप्"

+++


हे इन्द्र **वाजसातौ** । वाजस्यान्नस्य सातिः लाभः यस्मिन् सोऽयं वाजसातिः तस्मिन् । **भरे**। बिभ्रति जयलक्ष्मीमनेन योद्धार इति भरः संग्रामः। तस्मिन् संग्रामे **शुनं** शूनम् उत्साहेन प्रवृद्धम् । यद्वा शुनमिति सुखनाम । सुखकरं **मघवानं** धनवन्तम् अत एव इन्द्रं निरतिशयैश्वर्यसंपन्नं **नृतमं** सर्वस्य जगतोऽतिशयेन नेतारं त्वां **हुवेम** कुशिका वयं यज्ञार्थमाह्वयेम । तथा **शृण्वन्तम्** अस्माभिः क्रियमाणां स्तुतिं शृण्वन्तम् **उग्रं** शत्रूणां भयंकरं **समत्सु** संग्रामेषु **वृत्राणि** वृत्रोपलक्षितानि सर्वाणि रक्षांसि **घ्नन्तं** हिंसन्तं **धनानां** शत्रसंबन्धिनां **संजितं** सम्यग्जेतारं त्वाम् **ऊतये** रक्षणाय वयमाह्वयेम ॥ शुनम् ।‘टओश्वि गतिवृद्धयोः' इत्यस्य निष्ठायां यस्य विभाषा' इतीट्प्रतिषेधः।  यजादित्वात् संप्रसारणम् । दीर्घाभावश्छान्दसः । प्रत्ययस्वरः । हुवेम । ह्वयतेः ‘बहुलं छन्दसि ' इति संप्रसारणे कृते शपो लुकि कृते च लिङि रूपम् । निघातः । भरे।' भृञ् भरणे'। करणे घः । वृषादित्वात् आद्युदात्तः । वाजसातौ । ‘षणु दाने'। भावे क्तिन् । 'जनसन' इत्यादिना अनुनासिकस्यात्वम् । बहुव्रीहौ पूर्वपदस्वरः। समत्सु । ‘अद भक्षणे'। संपूर्वात् क्विप् । संभक्षयन्ति योद्धॄणामायूंषीति समदः संग्रामाः। कृदुत्तरपदस्वरः । घ्नन्तम् । 'हन हिंसागत्योः' इत्यस्य शतरि ‘गमहन' इत्यादिना उपधालोपः । 'हो हन्तेः' इति कुत्वम्” । संजितम् ।' जि जये'। क्विप् तुक् ॥ ॥ ४ ॥