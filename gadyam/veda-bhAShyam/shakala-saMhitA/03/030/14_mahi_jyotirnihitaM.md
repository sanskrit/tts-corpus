+++
title = "014"
devataa = "इन्द्रः"
RShiH = "गाथिनो विश्वामित्रः"
ChandaH = "त्रिष्टुप्"

+++


**वक्षणासु** । वक्ष्यन्ते यासूदकानीति वक्षणा नद्यः । तासु **महि** महत् **ज्योतिः** ज्योतिष्मदुदकं **निहितम्** इन्द्रेण **आमा** नवसूतिका **गौः** **पक्वं** क्षीरादिकं **बिभ्रती** दधाना सती **चरति** सर्वत्र वर्तते । **यत्** यस्मादुदकात् **स्वाद्म** स्वादुतरं **संभृतं** स्वेन संपादितं दधिघृतक्षीरादिकं **सीम्** एतत् **विश्वं** सर्वम् **उस्रियायां** गवि **भोजनाय** **इन्द्रः** **अदधात्** । तस्मात् क्षीरादिकं बिभ्रती गौश्चरतीति पूर्वेणान्वयः ॥ वक्षणासु ।' वक्ष रोषे '। अस्मात् ‘करणाधिकरणयोश्च । इति करणे ल्युट् । लित्स्वरः । पक्वम् । पचतेर्निष्ठातकारस्य ‘पचो वः' इति वत्वम् । प्रत्ययस्वरः। चरति । चरतिर्गत्यर्थः । बिभ्रती । डुभृञ् धारणपोषणयोः '। जुहोत्यादिः । शतुरुगित्त्वात् ‘उगितश्च ' इति ङीप् ।' अभ्यस्तानामादिः' इत्याद्युदात्तत्वम् । उस्रियायाम् । 'वस निवासे ' ।' स्फायितञ्चि° ' इत्यादिनाधिकरणे रक्प्रत्ययः । यजादित्वात् संप्रसारणम् । ‘शासिवसिघसीनां च ' इति षत्वाभावश्छान्दसः । स्वार्थिको घप्रत्ययः । प्रत्ययस्वरः ॥