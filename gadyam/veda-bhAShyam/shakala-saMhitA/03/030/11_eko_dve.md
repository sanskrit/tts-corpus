+++
title = "011"
devataa = "इन्द्रः"
RShiH = "गाथिनो विश्वामित्रः"
ChandaH = "त्रिष्टुप्"

+++


योऽयम् **इन्द्रः** **एकः** असहाय एव सन् **पृथिवीम्** **उत** अपि च **द्यां** **द्वे** एते द्यावापृथिव्यौ **समीची** परस्परं संगते **वसुमती** धनयुक्ते सत्यौ **आ** **पप्रौ** समन्तात् पूरयामास । **उत** अपि च हे **शूर** सामर्थ्योपेत तादृशस्त्वं **रथीः** रथवान् सः **नः** अस्माकं **समीके** समीपे **इषः** स्थातुमिच्छन् 'सयुजः संगतान् **वाजान्**। वजन्ति गच्छन्तीति वाजा अश्वाः। तानश्वान्  **अन्तरिक्षात्** अन्तरिक्षसकाशात् **अभि** प्रेरय । रथारूढस्त्वम् अस्मत्समीपं शीघ्रमागच्छेति भावः ॥ वसुमती। ' वा छन्दसि ' इति पूर्वसवर्णदीर्घः । पप्रौ।' प्रा पूरणे ' इत्यस्य लिटि णलि ‘आत औ णलः' इत्यौकारः । निघातः । इषः । इषु इच्छायाम् ' । अस्मादिगुपधलक्षणः कः । कित्त्वादगुणः । प्रत्ययस्वरः । रथीः । रथोऽस्यास्तीति मतुबर्थे ' छन्दसीवनिपौ ' इति ईप्रत्ययः । प्रत्ययस्वरः ॥