+++
title = "002"
devataa = "इन्द्रः"
RShiH = "गाथिनो विश्वामित्रः"
ChandaH = "त्रिष्टुप्"

+++


**हरिवः'** हरिद्वर्णौ अश्वौ यस्य सोऽयं हरिवानिन्द्रः । हे हरिवः **परमा** **चित्** परमाणि दूरे वर्तमानान्यपि 'रजांसि स्थानानि **ते** तव **दूरे** **न** भवन्ति । तस्मात् हरिभ्याम् उपेतस्त्वं **तु** क्षिप्रम् **आ** **प्र** **याहि** । अस्मदीयं यज्ञमभिलक्ष्यागच्छ । **स्थिराय** फलप्रदाने दृढचित्ताय अत एव 'वृष्णे कामानां वर्षित्रे तुभ्यम् **इमा** इमानि **सवना** सवनानि प्रातरादीनि **कृता** कृतानि । किंच । **अग्नौ** अहवनीये **समिधाने** आहुत्यधिकरणतया सम्यग्दीप्यमाने सति **ग्रावणः** उपलाः **युक्ताः** सोमाभिषवार्थमुद्युक्ताः । अतस्त्वं क्षिप्रमागच्छेति भावः ॥ याहि । ‘या प्रापणे इत्यस्य लोटि रूपम् । हरिवः । हरी अस्य स्त इति मतुप् । 'छन्दसीरः' इति तस्य वत्वम् । आमन्त्रितत्वान्निघातः । स्थिराय । ‘ष्ठा गतिनिवृत्तौ ' इत्यस्मात् ' अजिरशिशिर° ' इत्यादिना किरच्प्रत्ययान्तत्वेन निपातनादाकारलोपः । चित्स्वर: । सवना । ‘षुञ् अभिषवे' इत्यस्मात् अधिकरणे ‘ ल्युट् च ' इति ल्युट् । सूयते सोमो यत्रेति सवनानि प्रातरादीनि । लित्स्वरः । समिधाने । ञिइन्धी दीप्तौ ' इत्यस्य कानचि रूपम् । कित्त्वान्नकालोपः । चित्स्वरः ॥