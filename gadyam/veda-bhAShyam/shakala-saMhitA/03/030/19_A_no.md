+++
title = "019"
devataa = "इन्द्रः"
RShiH = "गाथिनो विश्वामित्रः"
ChandaH = "त्रिष्टुप्"

+++


हे **इन्द्र** **नः** अस्मदर्थं **द्युमन्तं** दीप्तियुक्तं **भगं** धनम् **आ** **भर** आ समन्तात् संभर । **देष्णस्य** दानशीलस्य **ते** तव संबन्धिनो धनस्य **प्ररेके** प्ररेचने दाने **नि** **धीमहि** धनदानस्य वयं पात्रभूताः स्म इत्यर्थः । कुत इत्यत आह । **अस्मे** अस्माकं **कामः** अभिलाषः **ऊर्वइव** अनवाप्तकामो वडवानल इव **पप्रथे** प्रभूतो वर्तते । **वसूनां** **वसुपते** धनानां मध्ये उत्तमधनानामधिपते हे इन्द्र **तं** महान्तं कामम् **आ** **पृण** बहुधनप्रदानेनापूरय ॥ भर । 'भृञ् भरणे' इत्यस्य लोटि रूपम् । देष्णस्य । ‘डुदाञ् दाने '। 'गादाभ्यामिष्णुच् ' इतीष्णुच्प्रत्ययः । अत्यर्थं ददातीति देष्णः । चित्स्वरः । धीमहि । दधातेर्लिङि ' बहुलं छन्दसि' इति शपो लुक् ।' छन्दस्युभयथा ' इति महिङः सार्वधातुकत्वात् सीयुटः सलोपः। आर्धधातुकत्वात् आतो लोपः । निघातः । ऊर्व इव । पूर्वपदस्वरः । पप्रथे । ‘प्रथ प्रख्याने' इत्यस्य लिटि रूपम्। पृण। 'पृण प्रीणने' इत्यस्य लोटि सेर्हिः । तुदादिः। अतो हेः' इति हेर्लुक् । वसूनाम् । नित्त्वादाद्युदात्तः ॥