+++
title = "007"
devataa = "इन्द्रः"
RShiH = "गाथिनो विश्वामित्रः"
ChandaH = "त्रिष्टुप्"

+++


हे **इन्द्र** **धायुः** निरन्तरमैश्वर्यं दधानस्त्वं **यस्मै** **मर्त्याय** मनुष्याय **अदधाः** यद्वीर्यं दधासि **सः** मर्त्यः **अभक्तं** **चित्** पूर्वमप्राप्तमपि **गेह्यं** गृहेषु भवं कनकपश्वादिकं **भजते** प्राप्नोति । किंच। हे **पुरुहूत** बहुभिराहूतेन्द्र **घृताची** । घृतशब्दो हविर्मात्रमुपलक्षयति । तथा च सोमाज्यपुरोडाशादिलक्षणं हविरञ्चति प्राप्नोतीति घृताची । **ते** तव **सुमतिः** शोभना बुद्धिः **भद्रा** कल्याणकरी । तथा तव **रातिः** दानशक्तिः **सहस्रदाना** अपरिमितधनदानसमेता । इन्द्रस्य बहुदातृत्वे मन्त्रवर्णः - ’भूरिदा भूरि देहि नो मा दभ्रं भूर्या भर ' ( ऋ. सं. ४. ३२. २०) इति ॥ धायुः । दधातेरौणादिक उण्प्रत्ययः । अदधाः । दधातेर्लङि रूपम् । यद्वृत्तयोगाद निघातः । मर्त्याय । मर्त एव मर्त्यः । वस्वादिषु पाठात् स्वार्थिको यत् । यतोऽनावः' इत्याद्युदात्तत्वम् । गेह्यम् । गेहशब्दात् तत्र भवः' इत्यर्थे ' भवे छन्दसि' इति यत्। तित्स्वरितः । सुमतिः।' मन्त्रे वृष° । इत्यादिना मतिशब्दोऽन्तोदात्तः । समासे कृदुत्तरपदस्वरः । रातिः । ‘रा दाने '। ' मन्त्रे वृष० ) इत्यादिना क्तिन्नुदात्तः ॥