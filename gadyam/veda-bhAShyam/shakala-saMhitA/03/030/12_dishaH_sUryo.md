+++
title = "012"
devataa = "इन्द्रः"
RShiH = "गाथिनो विश्वामित्रः"
ChandaH = "त्रिष्टुप्"

+++


हर्यश्वप्रसूताः। हरी अश्वौ यस्यासाविति हर्यश्व इन्द्रः । तेन प्रेरिताः **दिशः** प्रागादयः **दिवेदिवे** प्रतिदिवसं **प्रदिष्टाः** सूर्यस्य गमनार्थं दत्ता या दिशो विद्यन्ते ताः **सूर्यो** **न** **मिनाति** न हिनस्ति । किंतु ताभिरेव व्रजति । **यत्** यदा सूर्यः **अध्वनः** गन्तव्यान् प्रदेशान् **अश्वैः** गमनसाधनभूतैः **सम्** आनट् सम्यगश्नुते । **आदित्** अनन्तरमेव **विमोचनं** **कृणुते** । अश्वानां विमोचनं कुरुते । **तत्** एतत्सर्वं कर्म **अस्य** तवैव खलु। **तु** प्रसिद्धौ ॥ सूर्यः। ‘षू प्रेरणे' इत्यस्मात् ‘सुसूधागृधिभ्यः क्रन्' इति क्रन्प्रत्ययः । सुवति प्रेरयतीति सूर आदित्यः । सूर एव सूर्यः । वस्वादित्वात् स्वार्थिको यत् ।' यतोऽनावः' इत्याद्युदात्तत्वम् । मिनाति । 'मीञ् हिंसायाम् ।  ‘मीनातेर्निगमे ' इति ह्रस्वः । हर्यश्वप्रसूताः । तृतीया कर्मणि' इति पूर्वपदप्रकृतिस्वरत्वम् । आनट् । ‘अशू व्याप्तौ ' इत्यस्य ‘बहुलं छन्दसि ' इति लङः श्लुः । अश्नोतेश्च ' इति नुडागमः । व्रश्चादिना पत्वम् । यद्योगादनिघातः ॥