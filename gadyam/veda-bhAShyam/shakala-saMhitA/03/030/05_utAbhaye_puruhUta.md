+++
title = "005"
devataa = "इन्द्रः"
RShiH = "गाथिनो विश्वामित्रः"
ChandaH = "त्रिष्टुप्"

+++


**उत** इत्यामन्त्रणे । हे **इन्द्र** **पुरुहूत** पुरुभिर्बहुभिर्यज्वभिराहूत । यद्वा देवैरसुरेभ्यो रक्षार्थं बहुवारमाहूत । **श्रवोभिः** वीर्यैरुपेतः। **एकः** असहायस्त्वं **वृत्रहा** वृत्रशत्रोर्हन्ता **सन्** **अभये** असुरेभ्यः सकाशान्मा बिभीतेति देवान् प्रति यद्वाक्यम् **अवदः** अवोचस्तद्वाक्यं **दृढं** सत्यमेव । किंच **मघवन्** इन्द्र त्वम् **अपारे** **चित्** दूरपारेऽपि **इमे** **रोदसी** द्यावापृथिव्यौ **यत्** यस्मात् कारणात् **संगृभ्णाः** संगृह्णासि परस्परमधरोत्तरभावेन संयोजिते करोषीति यावत् । एषः ते तव महिमा **काशिरित्** प्रकाशो लोके प्रसिद्धः एव। यद्वा यत् येन ते रोदसी संगृह्णासि ते तव काशिर्मुष्टिः महान् ।' काशिर्मुष्टिः ' ( निरु. ६. १ ) इति यास्कः ॥ अभये । ञिभी भये' इत्यस्मात् भावे ‘एरच् ' इत्यच्प्रत्ययः । नञा समासे तस्य स्वरः। अवदः । वद व्यक्तायां वाचि । लङि रूपम् । निघातः । अपारे । बहुव्रीहौ ‘नञ्सुभ्याम्' इत्युत्तरपदान्तोदात्तत्वम् । संगृभ्णाः । ग्रह उपादाने' । क्रयादित्वात् श्ना ।' ग्रहिज्यावयि ' इत्यादिना संप्रसारणम् । 'हृग्रहोर्भश्छन्दसि । इति हकारस्य भकारः। इतश्च' इति सिप इकारलोपः। बहुलं छन्दसि' इत्यडभावः । समासस्वरः । काशिः । काशृ दीप्तौ' । औणादिक इप्रत्ययः । प्रत्ययस्वरः ॥ ॥१॥