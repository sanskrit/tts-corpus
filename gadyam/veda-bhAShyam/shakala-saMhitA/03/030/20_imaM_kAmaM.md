+++
title = "020"
devataa = "इन्द्रः"
RShiH = "गाथिनो विश्वामित्रः"
ChandaH = "त्रिष्टुप्"

+++


हे इन्द्र **इमं** धनादिविषयं **कामम्** अस्मदीयमभिलाषं **गोभिः** अग्निहोत्रादिकर्मसाधनभूतैर्गवादिभिर्वाहनसाधनभूतैः **अश्वैः** च **चन्द्रवता** दीप्तियुक्तेन **राधसा** धनेन च **मन्दय** । एतानि दत्त्वा इममभिलाषं पूरय । किंच । एतैरस्मान् **पप्रथः** प्रथितांश्च कुरु । पश्चात् **स्वर्यवः** स्वर्गादिसुखमात्मन इच्छन्तः **विप्राः** कर्मकुशलाः **कुशिकासः** कुशिकाः **मतिभिः** मननीयैर्मन्त्रैः **वाहः** स्तोत्रम् **इन्द्राय** **तुभ्यम्** **अक्रन्** अकार्षुः ॥ मन्दय । मदि स्तुत्यादिष्वित्यस्य लोटि रूपम् । गोभिः ।' सावेकाचः' इति विभक्तेरुदात्तत्वे प्राप्ते ‘न गोश्वन्साववर्ण° ' इत्यादिना प्रतिषेधः । प्रकृतिस्वरः । पप्रथः ।' प्रथ प्रख्यानै '। क्विप् । 'छन्दस्युभयथा' इति तस्य सार्वधातुकत्वात् शप् । तस्य ' बहुलं छन्दसि' इति श्लुः । धातुस्वरः । अक्रन् । करोतेर्लुङि ‘मन्त्रे घसह्वर इत्यादिना लुक् । निघातः ॥