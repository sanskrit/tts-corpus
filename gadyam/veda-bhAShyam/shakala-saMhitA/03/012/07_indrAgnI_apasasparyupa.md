+++
title = "007"
devataa = "इन्द्राग्नी"
RShiH = "गाथिनो विश्वामित्रः"
ChandaH = "गायत्री"

+++


हे **इन्द्राग्नी** **धीतयः** सोमस्य धातारः पातारो होत्रादयः **ऋतस्य** कर्मफलस्य **पथ्याः** पथो मार्गान् **अनु** लक्षीकृत्य **अपसः** अस्माभिः क्रियमाणस्य कर्मणः **परि** सर्वतः **उप** **प्र** **यन्ति** समीपे प्रकर्षेण वर्तन्ते । अतः सोमपानार्थं युवामागच्छतमिति भावः । यद्वा । धीतयः स्तुतयः ऋतस्य यज्ञस्य मार्गान् लक्षीकृत्य कर्मणः परितः प्रवर्तन्ते । अतः स्तोतव्यतया युवामागतमिति ॥ यन्ति ।  ‘ इण् गतौ ' । यणादेशः । निघातः । धीतयः ।  ‘ धेट् पाने' इत्यस्मात् कर्तरि ‘क्तिच्क्तौ च संज्ञायाम् ' इति क्तिच् । ‘घुमास्था ' इतीत्वम् । चित्त्वादन्तोदात्तः ॥