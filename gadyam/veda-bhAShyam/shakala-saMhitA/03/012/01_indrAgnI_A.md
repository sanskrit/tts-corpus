+++
title = "001"
devataa = "इन्द्राग्नी"
RShiH = "गाथिनो विश्वामित्रः"
ChandaH = "गायत्री"

+++


इन्द्राग्नी आगतमिति त्रिपदा गायत्री । हे **इन्द्राग्नी आगतं** आगच्छतम् । 'बहुलं छन्दसि' इति शपो लुक् । **सुतं** अभिषुतं सोमं प्रति **गीर्भिः** स्तुतिभिः **वरेण्यं** वरणीयं प्रार्थनीयं स्तुत्यं सोमं **नभः** नहनं बन्धकं रसवत्तया मनसाम् । 'नहेर्दिवि भश्च' इत्यसुन् दिवोन्यत्रापि बहुलवचनात् । 

यद्वा - **गीर्भिर्** नहनीयं बन्धनीयं स्तुत्यमिति यावत् ।  
यद्वा - नभ इव **नभः** आदित्यः स इव गीर्भिर्वरणीयः । 'वृञ एण्यः', वृषादिर्द्र्ष्टव्यः । 

आगत्य **चास्य** सोमस्य **पातं** पिबतम् कर्मणस्सम्प्रदानत्वाच्चतुर्थ्यर्थे षष्ठी । पूर्ववच्छपो लुक् । 

**धिया** बुद्ध्यास्मदीयया इषिता इषितौ अद्वेषितौ प्रार्थितौ युवां पिबतम् । 'सावेकाचः' इति धियो विभक्तिरुदात्ता । 'तीषसहलुभ' इतीडागमः । यद्वा - इषगतौ, धिया इषितौ प्राप्तौ ॥

इन्द्रश्चाग्निश्च **इन्द्राग्नी** हे देवौ **सुतम्** अभिषवादिसंस्कारैः संस्कृतमत एव **वरेण्यं** वरणीयं संभजनीयम् इमं सोमं प्रति **गीर्भिः** अस्मदीयाभिः स्तुतिरूपाभिर्वाग्भिराहूतौ सन्तौ **नभः** नभसः स्वर्गस्थानात् **आ** **गतम्** आगच्छतम् । आगत्य च **धिया** अस्माभिः क्रियमाणे कर्मणि **इषिता** प्रेरितौ युवाम् **अस्य** **पातम्** इमं सोमं पिबतम् । यद्वा धिया अस्मदीयया बुद्ध्या इषितौ प्राप्तौ अस्मद्भक्त्या प्रेरितौ युवामिमं सोमं पिबतम् ॥ इन्द्राग्नी । इन्द्रश्चाग्निश्च ‘ द्वन्द्वे घि' ( पा. सू. २.२.३२ ) इत्यग्निशब्दस्य पूर्वनिपाते प्राप्ते  अजाद्यदन्तम् ( पा, सू. २. २. ३३ ) इतीन्द्रशब्दस्य पूर्वनिपातः । पादादित्वान्निघातप्रतिषेधः । षाष्ठिकस्वरः । गतम् । 'गम्लृ सृप्लृ गतौ'।  ‘ बहुलं छन्दसि ' इति शपो लुकि सति  ‘ अनुदात्तोपदेश' इत्यादिना मकारलोपः । निघातः । वरेण्यम् । वृङ संभक्तौ ।  ‘ वृङ एण्यः । वृषादित्वाद्युदात्तः । पातम् ।' पा पाने ।  ‘ सर्वेविधयश्छन्दसि विकल्प्यन्ते' इति न पिबादेशः । इषिता । इष गतौ ' इत्यस्माद्धातोर्निष्ठायां ‘तीषसह ' इतीडागमः।  ‘ आगमा अनुदात्ताः' इतीटोऽनुदात्तत्वात् क्तस्वरः शिष्यते ॥