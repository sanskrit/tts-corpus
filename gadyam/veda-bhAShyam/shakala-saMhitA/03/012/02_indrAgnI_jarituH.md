+++
title = "002"
devataa = "इन्द्राग्नी"
RShiH = "गाथिनो विश्वामित्रः"
ChandaH = "गायत्री"

+++


हे **इन्द्राग्नी** **जरितुः** स्तोतुः **सचा** स्वर्गादिलक्षणफलप्राप्तौ सहायभूतः **यज्ञः** ज्योतिष्टोमादियज्ञसाधनभूतः **चेतनः** इन्द्रियाणां चेतयिताप्यायनकारी सन् असौ सोमः **जिगाति** युवाम् अभिगच्छति । **अया** अस्मदीयस्तुतिलक्षणयानया वाचाहूतौ सन्तौ **सुतम्** अभिषवादिसंस्कारोपेतम् **इमं** सोमं **पातं** पिबतम् ॥ जिगाति । • गा स्तुतौ ' इत्ययं धातुरत्र गमने वर्तते । छन्दसि जुहोत्यादिः ।  ‘ बहुलं छन्दसि ' इत्यभ्यासस्येत्वम् । निघातः । चेतनः । ‘चिती संज्ञाने' । कर्तरि बहुलवचनाल्ल्युट्।  ‘ लिति' इत्याद्युदात्तत्वम् । अया। इदंशब्दस्य तृतीयायाः  ‘ सुपां सुलुक्° ' इति याजादेशः । अनादेशप्राप्तौ हलि लोपः । पातम् ।' पा पाने '। निघातः ॥