+++
title = "004"
devataa = "इन्द्राग्नी"
RShiH = "गाथिनो विश्वामित्रः"
ChandaH = "गायत्री"

+++


**तोशा** शत्रूणां बाधकौ वृत्रहणा वृत्रस्य पापस्य हन्तारौ **सजित्वाना** समानजेतारौ **अपराजिता** अपराजितौ केनाप्यतिरस्कृतौ **वाजसातमा** अन्नस्यातिशयेन दातारौ **इन्द्राग्नी** युवां **हुवे** इह कर्मणि सोमपानार्थमहमाह्वयामि ॥ वृत्रहणा ।  ‘ हन हिंसागत्योः ।  ‘ ब्रह्मभ्रूणवृत्रेषु क्विप्' इति क्विप् ।' एकाजुत्तरपदे णः ' ( पा. सू. ८. ४. १२ ) इति णत्वम् । कृदुत्तरपदप्रकृतिस्वरत्वम् । हुवे । ह्वयतेः  ‘ बहुलं छन्दसि ' इति लुकि सति ‘ह्वः संप्रसारणम्' इत्यनुवृत्तौ  ‘ बहुलं छन्दसि ' इति संप्रसारणम् । उवङादेशः । व्यत्ययेनात्मनेपदम् । निघातः । सजित्वाना ।  ‘ जि जये '।  ‘ शीङ्क्रुशिरुहिजिक्षिसृधृभ्यः० ' ( उ. सू. ४. ५५३ ) इति क्वनिप् । कित्त्वाद्गुणाभावः । पित्त्वात्तुगागमः ।  ‘ समानस्य छन्दस्यमूर्ध ' इति समानस्य सभावः । कृदुत्तरपदप्रकृतिस्वरत्वम् । अपराजिता । नञ्समासे  ‘ तत्पुरुष तुल्यार्थ° ' इति पूर्वपदप्रकृतिस्वरत्वम् । इन्द्राग्नी । ' देवताद्वन्द्वे च' इत्युभयपदप्रकृतिस्वरत्वे प्राप्ते  ‘ नोत्तरपदेऽनुदात्तादौ ' इति प्रतिषेधात्समासस्वरः । वाजसातमा । ' षणु दाने '। अस्मात् ‘जनसनखनक्रमगमः' इति विट् ।  ‘ विड्वनोरनुनासिकस्यात् ' इत्याकारः ।  ‘ अतिशायने तमप्' इति तमप् । कृदुत्तरपदप्रकृतिस्वरत्वम् ॥