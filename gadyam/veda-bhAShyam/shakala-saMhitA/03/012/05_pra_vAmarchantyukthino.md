+++
title = "005"
devataa = "इन्द्राग्नी"
RShiH = "गाथिनो विश्वामित्रः"
ChandaH = "गायत्री"

+++


हे **इन्द्राग्नी** **उक्थिनः** । उक्थं शस्त्रम् । तद्वन्तः शस्त्रिणो होत्रादयः **वां** युवां **प्र** **अर्चन्ति** इह कर्मणि स्तुतिरूपाभिर्वाग्भिः पूजयन्ति । तथा **नीथाविदः** स्तोत्राभिज्ञाः सामगानकुशलाः **जरितारः** स्तोतार उद्गात्रादयोऽभिलषितफलावाप्तये युवामर्चंन्ति । अहमपि **इषः** अन्नस्य लाभार्थमिन्द्राग्नी युवाम् **आ** **वृणे** सर्वतः संभजे । पूजयामीत्यर्थः । वाम् । युष्मच्छब्दस्य द्वितीयायां पदात्परत्वात् ' युष्मदस्मदोः षष्ठीचतुर्थीद्वितीया ' इत्यादिना वामित्यादेशोऽनुदात्तश्च । अर्चन्ति ।  ‘ अर्च पूजायाम् । निघातः । उक्थिनः ।  ‘ वच परिभाषणे '। ‘पातॄतुदिवचिरिचि° ' इति कर्मणि थक्।' वचिस्वपि ' इत्यादिना संप्रसारणम् । उक्थं शस्त्रम् । उक्थं येषां ते ।  ‘ अत इनिठनौ 'इतीनिः ।  ‘ यस्य ' इति लोपः । प्रत्ययस्वरः । नीथाविदः ।  ‘ णीञ् प्रापणे ।  ‘ हनिकुषिनीरमि° ' इत्यादिना क्थन् । कित्त्वाद्गुणाभावः ।  ‘ विद ज्ञाने '। ' क्विप् च ' इति क्विप् । कुदुत्तरपदप्रकृतिस्वरत्वम् । इन्द्राग्नी । आमन्त्रितत्वादाद्युदात्तत्वम्" । वृणे ।  ‘ वृङ् संभक्तौ ' । निघातः ॥ ॥ ११ ॥