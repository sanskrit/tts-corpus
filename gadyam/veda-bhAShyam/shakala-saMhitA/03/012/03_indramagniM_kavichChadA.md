+++
title = "003"
devataa = "इन्द्राग्नी"
RShiH = "गाथिनो विश्वामित्रः"
ChandaH = "गायत्री"

+++


**यज्ञस्य** यज्ञसाधनभूतस्य सोमस्य **जूत्या** । जूतिः प्रेरणम् सोमस्तावत् यजमानं प्रेरयति । साधनमुपलभ्य तत्साध्यक्रतौ यजमानः प्रवर्तत इति हि तस्य प्रेरकत्वम् । तया प्रेरणरूपया जूत्या प्रेरितोऽहं **कविच्छदा** कवीनां स्तोतॄणामुचितफलप्रदानेनोपच्छन्दकौ° **इन्द्रमग्निं** च युवां **वृणे** सोमपानार्थमिह कर्मण्यागच्छतमिति संभजे। **ता** आगतौ च ताविन्द्राग्नी **इह** कर्मणि **सोमस्य** सोमपानेन **तृम्पतां** तृप्यताम् ॥ इन्द्रम् । इदि परमैश्वर्ये 'इत्यस्माद्धातोः ‘ऋजेन्द्राग्र° ' इति रन्प्रत्ययान्तत्वेन निपातनादाद्युदात्तत्वम् । कविच्छदा ।' छदि अपवारणे'। अस्मात् क्विप् । ‘सुपां सुलुक् ' इति सुपो डादेशः । कृदुत्तरपदप्रकृतिस्वरत्वम् । जूत्या ।  ‘ जू' इति सौत्रो धातुः । अस्मात्  ‘ °उदात्तः ' इत्यनुवृत्तौ  ‘ ऊतियूतिजूति' इत्यादिना निपातनादन्तोदात्तत्वम् । “ उदात्तयणो हल्पूर्वात्' इति विभक्तेरुदात्तत्वम् । वृणे ।' वृङ् संभक्तौ । श्नाप्रत्ययः ।  ‘ टित आत्मनेपदानाम्° ' इति ‘टेरेत्वम्॥ निघातः । ता ।  ‘ सुपां सुलुक् ' इति डादेशः । सोमस्य । षुञ् अभिषवे'। अस्मात् “ अर्तिस्तुसुहुसृधृक्षि° ' इत्यादिना मन्प्रत्ययः । नित्स्वरः । तृम्पताम् । तृप प्रीणने '। लोटि मुचादित्वान्नुमागमः । निघातः ॥