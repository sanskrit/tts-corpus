+++
title = "001"
devataa = "अग्निः"
RShiH = "कतो वैश्वामित्रः"
ChandaH = "त्रिष्टुप्"

+++


कतः स्तौति । **धर्म** । धारणात् धर्म । अग्नेः यज्ञनिर्वाहकतया तद्धारकत्वाद्धर्माग्निः । तथा च मन्त्रः----’ धर्माणमग्निं विदथस्य साधनम् ' ( ऋ. सं. १०. ९२. २) इति । तादृशोऽग्निः **प्रथमा** प्रथमं यज्ञोपक्रमे **अनु** अग्न्यायतनेष्वनुक्रमेण **समिध्यमानः** सम्यक् प्रज्वाल्यमानः । यद्वा । अनु धर्म धर्मसाधनभूतेषु यज्ञेषु प्रथमं समिध्यमानः । **विश्ववारः** विश्वैः सर्वैर्यजमानैर्यष्टव्यतया वरणीयः **शोचिष्केशः** शोचींषि ज्वालाः केशा यस्य स तथोक्तः । **घृतनिर्णिक्** घृतस्य तापनद्वारा विलापनेन शोधकः । **पावकः** अस्मदीयपापशोधकः । **सुयज्ञः** शोभनयज्ञोपेतः । एवंभूतः **अग्निः** **देवान्** अस्माभिर्यजनीयान् देवान् **यजथाय** यष्टुम् **अक्तुभिः** अञ्जनसाधनैर्घृतादिभिः **सम्** **अज्यते** सम्यक् सिच्यते ॥ प्रथमा । ‘सुपां सुलुक्' इति सुपो डादेशः । धर्म । ‘ धृञ् धारणे' इत्यस्मात् “ अन्येभ्योऽपि दृश्यन्ते' इति मनिन् । ह्रस्वत्वं छान्दसम् । नित्स्वरः । अक्तुभिः । 'अञ्जू व्यक्तिगतिम्रक्षणेषु' । अज्यत एभिरिति बाहुलकत्वात् क्तुः करणे । कित्त्वादुपधालोपः । प्रत्ययस्वरः । अज्यते । स एव धातुः । कर्मणि यक् । “ अनिदिताम् ' इत्युपधालोपः। विश्ववारः । विश्वैर्यजमानैर्होतृद्वारा वारो वारणं यस्येत्यत्र ‘वृञ् वरणे ' इत्यस्य ण्यन्तस्य रूपं वारः । ‘ बहुव्रीहौ विश्वं संज्ञायाम्' इति पूर्वपदान्तोदात्तत्वम् । घृतनिर्णिक् । ‘ णिजिर् शौचपोषणयोः । क्विप्  । घृतं नेनेक्तीति द्वितीयातत्पुरुषत्वात् पूर्वपदस्वरः । यजथाय । ‘ यज देवपूजासंगतिकरणदानेषु । अरमादौणादिकः अथप्रत्ययः । तादर्थ्ये चतुर्थी । प्रत्ययस्वरः ॥