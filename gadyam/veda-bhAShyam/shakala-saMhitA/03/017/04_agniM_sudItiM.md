+++
title = "004"
devataa = "अग्निः"
RShiH = "कतो वैश्वामित्रः"
ChandaH = "त्रिष्टुप्"

+++


**जातवेदः** जातस्य सर्वस्य वेदितर्हे अग्ने **गृणन्तः** त्वद्विषयां स्तुतिं कुर्वाणा वयम् **अग्निम्** अङ्गनादिगुणोपेतं **सुदीतिं** शोभनदीप्तिम् अत एव **सुदृशं** सर्वैः सुदर्शनम् **ईड्यं** स्तुत्यम् एवंविधं **त्वा** त्वां **नमस्यामः** हविर्भिः पूजयामः । किंच **देवाः** अस्माभिर्यजनीया इन्द्रायो देवाः **अरतिम्** । न विद्यते विषयेषु रतिः प्रीतिर्यस्यासावरतिः । विषयेष्वसक्तम् अत एव **अमृतस्य** देवान्नभूतायाः सुधायाः **नाभिं** नाभिस्थानं **त्वां** तादृशं **हव्यवाहं** **दूतम्** **अकृण्वन्** । हविषां वोढारं दूतमकुर्वन् । दूतो हि द्विविधो वार्ताहारी कार्यकारी चेति । तत्र त्वां कार्यकारिणं दूतमकार्षुरिति भावः ॥ सुदीतिम् । ' दीङ् क्षये ' । दीयते विनाश्यते आभिस्तम इति करणे क्तिन् । दीतयो दीप्तयः ॥ बहुव्रीहौ ' नञ्सुभ्याम् ' इत्युत्तरपदान्तोदात्तत्वम् । सुदृशम् । “ दृशिर् प्रेक्षणे' । तस्माच्छक्यार्थे खल् । ' संज्ञापूर्वको विधिरनित्यः' इति गुणाभावः । ‘ लिति' इति प्रत्ययात्पूर्वस्योदात्तत्वम् । गृणन्तः । गृणातिरर्चतिकर्मा । नमस्यामः । नमसः पूजायां: नमो वरिवश्चित्रङः क्यच् ' इति क्यच् । तदन्ताल्लटि रूपम् । पादादित्वान्न निघातः । दूतम् । ‘टुदु उपतापे । दुतनिभ्यां दीर्घश्च' ( उ. सू. ३. ३७० ) इति क्तः । तत्संनियोगेन धातोर्दीर्घः । दूतः इतस्ततः संचारीत्यर्थः । प्रत्ययस्वरः । अरतिम् । “ रमु क्रीडायाम् ' । भावे क्तिन् । अकृण्वन् । ‘ कृवि हिंसाकरणयोः' इत्यस्य लङि ‘ धिन्विकृण्व्योर च' इत्युप्रत्ययोऽकारश्चान्तादेशः । निघातः ॥