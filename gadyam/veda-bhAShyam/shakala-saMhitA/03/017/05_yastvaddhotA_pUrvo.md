+++
title = "005"
devataa = "अग्निः"
RShiH = "कतो वैश्वामित्रः"
ChandaH = "त्रिष्टुप्"

+++


हे **अग्ने** **त्वत्** त्वत्तोऽपि **पूर्वः** प्रथमभावी **यजीयान्** अतिशयेन यष्टा **यः** यः कश्चित् **होता** होमनिष्पादकः **द्विता** द्वैधं मध्यमे चोत्तमे च स्थाने **स्वधया** सोमाख्येनान्नेन सह **सत्ता** निषण्णः सन् **शंभुः** यष्टॄणां सुखभूः अभूत् । द्वितीयपादमेवं यास्को व्याचख्यौ-’ द्विता च सत्ता स्वधया च शंभुः । द्वैधं सत्ता मध्यमे च स्थान उत्तमे च । शंभुः सुखभूः ' ( निरु. ५. ३ ) इति । **चिकित्वः** धर्मविषयचेतनावन् हे अग्ने **तस्य** यस्त्वत्तोऽपि पूर्वभावी होता निरूपितस्तस्य होतुः **अनु** **धर्म** धर्माननु तेनानुष्ठितधर्मानुपलक्ष्य **प्र** **यज** प्रकर्षेण देवान् पूजय । **अथ** अनन्तरं हे अग्ने त्वं **नः** अस्माकं संबन्धिनम् **अध्वरम्** इमं यज्ञं **देववीतौ** देवानां प्रीत्यर्थं **धाः** विधेहि ॥ यजीयान् । यष्टृशब्दस्य ' तुश्छन्दसि ' इतीयसुन् । तस्मिन् “ तुरिष्ठेमेयःसु ' इति तृचो लोपः । नित्त्वादाद्युदात्तः । द्विता । द्विशब्दात् ' संख्याया विधार्थे धा' इति धाप्रत्ययः । धकारस्य तकाश्छान्दसः । प्रत्ययस्वरः । सत्ता । **षद्लृ** विशरणगत्यवसादनेषु । अस्य ताच्छीलिकस्तृन् । नित्स्वरः । स्वधया । स्वर्ग लोकं दधाति यजमानस्येति स्वधा । ‘ आतोऽनुपसर्गे कः' इति कप्रत्ययः । कृदुत्तरपदप्रकृतिस्वरत्वम् । शंभुः । शं सुखमस्माद्भवतीति । ‘ भू सत्तायाम् । विप्रसंभ्यो ड्वसंज्ञायाम् ' इत्यत्र मितद्र्वादेरुपसंख्यानात् डुप्रत्ययः । डित्त्वाट्टिलोपः । यज । यजेर्लोटि रूपम् । चिकित्वः । ‘ कित ज्ञाने' इत्यस्य क्वसौ रूपम् । ‘ मतुवसो रु संबुद्धौ छन्दसि ' इति नकारस्य रुः । अथा नः । ‘ निपातस्य° ' इति दीर्घः । धाः । ‘ डुधाञ् धारणपोषणयोः' इत्यस्य छान्दसे लुङि रूपम् । अडभावश्छान्दसः । देववीतौ । देवानां वीतिः अशनं यत्र प्रीतौ सा प्रीतिः देववीतिः । वी कान्त्यादिषु इत्यस्मात् भावे क्तिन् । बहुव्रीहौ पूर्वपदप्रकृतिस्वर: ॥ ॥ १७ ॥