+++
title = "003"
devataa = "अग्निः"
RShiH = "कतो वैश्वामित्रः"
ChandaH = "त्रिष्टुप्"

+++


हे **जातवेदः** जातप्रज्ञ **तव** **त्रीण्यायूंषि** त्रिविधानि आज्यौषधिसोमात्मकान्यन्नान्याहारतया कल्पितानि हे **अग्ने** **तिस्रः** **उषसः** एकाहाहीनसत्रगता उषसः उषोऽभिमानिन्यस्तिस्रो देवताः **ते** तव **आजानीः** जनयित्र्यो मातरः । यद्वा उषोऽभिमानिन्यो देवतास्तवाजानीस्त्वामनुजातास्तिस्रः स्वसारः । तथा च स्वसॄः प्रकृत्य मन्त्रः----’ प्रजामेका रक्षत्यूर्जमेका राष्ट्रमेका रक्षति' इति । **ताभिः** उषोऽभिमानिनीभिर्देवताभिः सहितस्त्वम् **अवः** अस्माभिर्दीयमानं हविर्लक्षणमन्नं **देवानां** **यक्षि** यष्टव्यदेवानां प्रयच्छ । **अथ** अनन्तरं **विद्वान्** जानंस्त्वं **यजमानाय** **शं** **भव** सुखहेतुर्भव । **योः** च सुखस्य मिश्रयिता च भव ॥ तव । युष्मदस्मदोर्ङसि' इत्याद्युदात्तः । तिस्रः । त्रिशब्दस्य स्त्र्यर्थे ' त्रिचतुरोः स्त्रियाम् ' इति तिसृ इत्यादेशः । अचि र ऋतः' इति रेफादेशः । ‘ तिसृभ्यो जसः' इति विभक्तेरुदात्तत्वम् । आजानीः । ‘ जन जनने' । जनिघसिभ्यामिण् ' इति कर्तरि इण् । णित्त्वादुपधावृद्धिः । ‘ वा छन्दसि ' इति सवर्णदीर्घः । कृदुत्तरपदप्रकृतिस्वर:। अवः । ‘ अव रक्षणे ' । ' असुन्' इत्यसुन् । नित्स्वरः । यक्षि । यजेर्दानार्थस्य लेटि रूपम् । यजमानाय । ‘ पूङ्यजोः शानन्' ( पा. सू. ३. २. १२८ ) इति यजेः शानन् । नित्स्वरः । योः । यु मिश्रणे ' इत्यस्मात् “ अन्येभ्योऽपि दृश्यन्ते ' इति विच् । आर्धधातुकलक्षणो गुणः । कृदुत्तरपदप्रकृतिस्वरः ॥