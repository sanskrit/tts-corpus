+++
title = "003"
devataa = "अग्निः"
RShiH = "गाथिनो विश्वामित्रः"
ChandaH = "उष्णिक्"

+++


हे **अग्ने** **तिरोअह्नयम्** अह्नि तिरोहिते सति **आहुतम्** आ समन्तात् हुतं **पुरोडाशं** पुरोडाशाख्यं हविः **वीहि** भक्षय । **अध्वरे** अस्मिन्यज्ञे **सहसः** **सूनुः** बलस्य पुत्रस्त्वं **हितः** **असि** आहवनीयादिस्थानेष्वस्माभिर्निहितोऽसि । तस्माद्वीहीति शेषः ॥ वीहि । वी कान्तिगत्यादिषु । लोटि रूपम् । हेरपित्वादन्तोदात्तत्वम् । आहुतम् । जुहोतेः कर्मणि क्ते ‘ गतिरनन्तरः' इति गतेः प्रकृतिस्वरत्वम् । तिरोअह्नयम् । अह्नि भवमह्नयम् । ‘भवे छन्दसि ' इति यत् । तिरोभूतमह्न्यं यस्मिन् काले स तिरोअह्नयः । रात्रिकाल इत्यर्थः ।  ‘ कालध्वनोरत्यन्तसंयोगे' इति द्वितीया ।  ‘ प्रकृत्यान्तःपादम्' इत्येङः प्रकृतिभावः । बहुव्रीहौ पूर्वपदस्वरः ॥