+++
title = "005"
devataa = "अग्निः"
RShiH = "गाथिनो विश्वामित्रः"
ChandaH = "जगती"

+++


**सहसः** **सूनो** बलस्य पुत्र हे **अग्ने** त्वं **तृतीये** **सवने** **आहुतं** हूयमानं **पुरोडाशं** **कानिषः** कामयसे । **अथ** अनन्तरम् **अध्वरम्** अविनाशिनं **रत्नवन्तम्** । रत्नशब्देन स्वर्गादिलक्षणमुत्तमं फलमभिधीयते । तद्वन्तं फलप्रदं **जागृविं** जागरणकारिणम् । प्रातः सोमो जागृविर्भवति स्वप्ननिवारक इति । तमिमं सोमं **विपन्यया** स्तुतिलक्षणया वाचा स्तुतस्त्वम् **अमृतेषु** मरणधर्मरहितेषु **देवेषु** इन्द्रादिषु **धाः** धेहि। **हि** पूरणः । तृतीये। त्रिशब्दात्पूरणार्थे ' त्रेः संप्रसारणम् । (पा.सू. ५. २. ५५) इति तीयप्रत्ययः । तत्संनियोगेन संप्रसारणम् । हलः' इति दीर्घो न भवति । अणिति(? अणः इति; पा. सू. ६. ३. १११ ) तत्रानुवर्तनात् प्रत्ययस्वरः । कानिषः । कनी कान्त्यादिषु । लेटि  ‘ सिब्बहुलम् ' इति सिप् । तस्यार्धधातुकत्वादिडागमः । कान्तिरभिलाषः । अकारस्य आकारो व्यत्ययेन । हियोगादनिघातः । धातुस्वरः । विपन्यया । ‘पन स्तुतौ ' । भावे क्विप् । विपनं यतीति कप्रत्ययः । प्रत्ययस्वरः । धाः । दधातेः धातोः  छान्दसे लुङि रूपम् । पादादित्वादनिघातः । जागृविम् । क्विन्प्रत्ययान्तो जागृविशब्दः । नित्स्वरः ॥