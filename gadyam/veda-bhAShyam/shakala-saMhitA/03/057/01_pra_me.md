+++
title = "001"
devataa = "विश्वेदेवाः"
RShiH = "गाथिनो विश्वामित्रः"
ChandaH = "त्रिष्टुप्"

+++


**विविक्वान्** विवेकवानिन्द्रोऽग्निर्वा **मे** मम **मनीषां** देवताविषयां स्तुतिं **प्र** **अविदत्** प्रकर्षेण जानातु । तत्र दृष्टान्तः । **चरन्तीं** यवसे इतस्ततो गच्छन्तीं **प्रयुतां** पृथग्भूतामेकाकिनीम् **अगोपां** गोप्तृरहितां यथाकामं चरन्तीं **धेनुं** नवसूतिका गामिव देवतानां प्रीणयित्रीं स्तुतिमविददित्यन्वयः । **या** स्तुतिरूपा धेनुः **सद्यश्चित्** तदानीमेव **धासेः** । धारयति प्राणान् धीयते दीयते अर्थिभ्यः इति वा धासिरन्नम् । कर्मणि षष्ठी । **भूरि** बह्वन्नमपेक्षितं फलं **दुदुहे** दुग्धे **इन्द्रः** **अग्निः** अन्ये च देवाः **अस्याः** स्तुतिरूपाया धेनोः **तत्** तस्यान्नभूतस्य पयसः **पनितारः** स्तोतारो भवन्ति । यद्वा । इन्द्राग्नी स्तोतारो वयं चास्या धेनोस्तत्पयः प्राप्नुमः ॥ विविक्वान् ।  ‘ विचिर् पृथग्भावे इत्यस्य क्वसौ रूपम् । अविदत् ।' विद ज्ञाने ' इत्यस्य लङि • बहुलं छन्दसि ' इति शः । दुदुहे।  ‘ दुह प्रपूरणे' इत्यस्य लिटि रूपम् । यद्वृत्तयोगादनिघातः । प्रत्ययस्वरः । पनितारः। ‘पन स्तुतौ ' इत्यस्य तृचि रूपम् ॥