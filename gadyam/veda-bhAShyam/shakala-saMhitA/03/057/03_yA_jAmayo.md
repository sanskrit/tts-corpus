+++
title = "003"
devataa = "विश्वेदेवाः"
RShiH = "गाथिनो विश्वामित्रः"
ChandaH = "त्रिष्टुप्"

+++


**या** **जामयः** । जमन्ति वर्षाकाले प्रादुर्भवन्तीति जामय ओषधयः । **वृष्णे** अपां वर्षकायेन्द्राय **शक्तिं** सेचनसामर्थ्यम् **इच्छन्ति** । **नमस्यन्तीः** प्रह्वीभूतास्ता ओषधयः **अस्मिन्** इन्द्रे **गर्भं** वृष्टिद्वारा पुष्पफलादिलक्षणगर्भाधानादिसामर्थ्यं **जानते** जानन्ति । **वावशानाः** फलं कामयमानाः **धेनवः** सर्वस्य प्रीणयित्र्य ओषधयः **महः** महान्ति नानाप्रकाराणि **वपूंषि** रूपाणि **बिभ्रतं** व्रीहियवनीवारादिफललक्षणं **पुत्रं** तनयम् **अच्छ** आभिमुख्येन **चरन्ति** प्राप्नुवन्ति । लोके हि हम्भारवं कुर्वाणाः धेनवः वत्समभिलक्ष्य गच्छन्ति । तद्वत् । यद्वा जामयः । जमन्ति सर्वत्र प्रसरन्तीति जामयः सूर्यदीप्तयः । वृष्णेऽपां वर्षकाय । स्वरश्मिभिर्भौमान् रसानादाय पुनर्वर्षतीति वर्षकः सूर्यः ।  ‘ आदित्याज्जायते वृष्टिः ' इति स्मृतेश्च । तस्मै वर्षणशक्तिम् इच्छन्ति । ता दीप्तयोऽस्मिन्नादित्ये गर्भम् अब्रूपगर्भाधानसामर्थ्यं जानन्ति ॥ जामयः । जमतेर्गतिकर्मणः  ‘ जनिघसिभ्यामिण् ' इति विधीयमानो बहुलवचनादस्मादपि भवति । नमस्यन्तीः । नमःशब्दात् 'नमोवरिवश्चित्रङः क्यच् इति क्यच् । तदन्ताच्छतरि रूपम् । प्रत्ययस्वरः । जानते ।  ज्ञा अवबोधने ' इत्यस्य लटि रूपम् । अच्छ। 'निपातस्य च ' इति संहितायां दीर्घः ॥