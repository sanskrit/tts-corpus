+++
title = "007"
devataa = "विश्वेदेवाः"
RShiH = "प्रजापतिर्वैश्वामित्रः प्रजापतिर्वाच्यो वा"
ChandaH = "त्रिष्टुप्"

+++


**समान्या** समाने परस्परप्रीणनाख्येन कर्मणा ऐकमत्यं गते **वियुते** वियुज्य वर्तमाने **दूरेअन्ते** । दूरेऽन्तोऽवसानं ययोस्ते दूरेअन्ते अविनाशिन्यौ ते द्यावापृथिव्यौ **जागरूके** जागरणशीले सत्यौ **ध्रुवे** अविनाशिनि **पदे** अन्तरिक्षे **तस्थतुः** तिष्ठतः। **उत** अपि च **युवती** नित्यतरुणे **स्वसारा** भगिन्यौ एकस्मादात्मनो जाते इति **भवन्ती** भवन्त्यौ तस्थतुरित्यन्वयः । **आदु** अनन्तरं **मिथुनानि** द्वन्द्वानि **नाम** उर्वी, पृथ्वी, बहुले, दूरेअन्ते, रोदसी, पुरोहिते इत्यादीनि नामानि **ब्रुवाते** ते परस्परं ब्रूतः । उर्व्यादिभिर्द्वन्द्वनामभिर्द्यावापृथिव्यावुच्येते इत्यर्थः ॥ समान्या । ‘सुपां सुलुक्' इति विभक्तेर्डादेशः । दूरेअन्ते ।  ‘ इण् गतौ । दुरीणो लोपश्च' ( उ. सू. २. १७७ ) इति रक्प्रत्ययो धातोर्लोपश्च ।  ‘ रो रि' (पा. सू. ८. ३.१४ ) इति रेफलोपः ।  ‘ ढ्रलोपे' इति दीर्घः । अन्तशब्दः अमेः ‘असिहसिं° ' इत्यादिना तन्प्रत्ययान्तः ।  ‘ सप्तम्युपमान ' इति बहुव्रीहिः ।  ‘ हलदन्तात् ' इति सप्तम्या अलुक् । पूर्वपदस्वरः । जागरूके। ‘जागृ निद्राक्षये' इत्यस्मात् ताच्छील्यार्थे ‘जागुरूकः' ( पा. सू. ३.२.१६५ ) इत्यूकप्रत्ययः । प्रत्ययस्वरः । स्वसारा । न षट्स्वस्रादिभ्यः' इति डीपः प्रतिषेधः ॥