+++
title = "010"
devataa = "विश्वेदेवाः"
RShiH = "प्रजापतिर्वैश्वामित्रः प्रजापतिर्वाच्यो वा"
ChandaH = "त्रिष्टुप्"

+++


हे **रोदसी** द्यावापृथिव्यौ **इमं** युष्मदीयं **स्तोम** स्तोत्रं **प्र** **ब्रवीमि** प्रकर्षेण वदामि । **ऋदूदराः** । ऋदु मृदु उदरं येषां ते ऋदूदराः । यद्वा । मृदुरुदरे सोमो येषां ते ऋदूदराः । **अग्निजिह्वाः** । अग्निर्जिह्वास्थानीयो येषां ते तथोक्ताः । **सम्राजः** सम्यग्दीप्यमानाः **युवानः** नित्यतरुणाः । यद्वा । यजमानान् अभिमतफलैर्मिश्रीकुर्वन्तः । **कवयः** क्रान्तदर्शिनः **पप्रथानाः** स्वानि स्वानि कर्माणि प्रथयन्तो मित्रादयो देवाः **शृणवन्** तदिदं स्तोत्रं शृण्वन्तु ॥ शृणवन् ।  ‘ श्रु श्रवणे ' इत्यस्य लेट्यडागमः । अग्निजिह्वाः । त्रिचक्रादित्वादन्तोदात्तत्वम् । पप्रथानाः ।  ‘ प्रथ प्रख्याने ' इत्यस्य कानचि रूपम् । चित्त्वादन्तोदात्तः ॥ .॥ २५ ॥