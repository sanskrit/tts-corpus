+++
title = "020"
devataa = "विश्वेदेवाः"
RShiH = "प्रजापतिर्वैश्वामित्रः प्रजापतिर्वाच्यो वा"
ChandaH = "त्रिष्टुप्"

+++


**वृषणः** अभिमतफलसेचका मरुतः **पर्वतासः** । पृणन्ति पूरयन्त्यर्थिनां कामानिति पर्वता ग्रावाभिमानिनो देवाः **ध्रुवक्षेमासः** निश्चलस्थानाः **इळया** हविर्लक्षणेनान्नेन **मदन्तः** माद्यन्तः सन्तः **नः** अस्मदीयां स्तुतिं **शृण्वन्तु** । किंच **आदित्यैः** अपत्यभूतैरादित्यैः उपेता **अदितिः** **नः** अस्मदीयां स्तुतिं **शृणोतु** । **मरुतः** च **नः** अस्मभ्यं **भद्रं** कल्याणकरं **शर्म** सुखं **यच्छन्तु** ददतु॥ आदित्यैः । अदितेरपत्यानीत्यर्थे ' दित्यदिति° ' इति ण्यः । प्रत्ययस्वरेणान्तोदात्तः । सुपा सहैकादेशे कृते एकादेश उदात्तः ॥