+++
title = "008"
devataa = "विश्वेदेवाः"
RShiH = "प्रजापतिर्वैश्वामित्रः प्रजापतिर्वाच्यो वा"
ChandaH = "त्रिष्टुप्"

+++


**एते** द्यावापृथिव्यौ **विश्वेत्** **जनिम** सर्वाण्यपि भूतजातानि **सं** **विविक्तः** अवकाशप्रदानेन संविभज्य कुरुतः । किंच **महः** महतः **देवान्** इन्द्रसूर्यादीन् सरित्समुद्रपर्वतादींश्च **बिभ्रती**  बिभ्राणे अपि ते **न** **व्यथेते** न खिद्येते । किंच **एजत्** जङ्गमात्मकं **ध्रुवं** स्थावरात्मकं च **विश्वं** जगत् **एकं** स्थानं पृथिवीमेव **पत्यते** अभिगच्छति । तथा **चरत्** चञ्चलं पशुजातं **पतत्रि** पक्षिजातं च **विषुणं** विष्वक् नानारूपमनयोर्मध्ये **वि** तिष्ठते । योग्यक्रियाध्याहारः ॥ विविक्तः ।  ‘ विचिर् पृथग्भावे ' । जुहोत्यादिः । निघातः । बिभ्रती ।  ‘ डुभृञ् धारणपोषणयोः' इत्यस्य शतरि  ‘ नाभ्यस्ताच्छतुः' इति नुमभावः । अभ्यस्तस्वरः । एजत् । “ एजृ कम्पने ' । शतरि रूपम् ॥ पत्यते । ‘पद गतौ ' । दिवादिरात्मनेपदी । दकारस्य तकारो व्यत्ययेन । निघातः ॥