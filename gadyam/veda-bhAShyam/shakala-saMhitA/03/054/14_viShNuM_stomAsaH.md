+++
title = "014"
devataa = "विश्वेदेवाः"
RShiH = "प्रजापतिर्वैश्वामित्रः प्रजापतिर्वाच्यो वा"
ChandaH = "त्रिष्टुप्"

+++


**स्तोमासः** । स्तूयन्त एभिरिति स्तोमाः स्तोत्राणि । **अर्काः** अर्चनीयानि शस्त्राणि च **भगस्येव** धनस्य **कारिणः** कर्तॄणीव स्थितानि तानि **यामनि** संततं प्रतायमानेऽस्मिन् यज्ञे **पुरुदस्मं** बहुकर्माणम् । यद्वा । बहून् दस्यत्युपक्षपयतीति पुरुदस्मः । तं **विष्णुं** देवं **ग्मन्** गच्छन्तु । **पूर्वीः** बह्व्यः **जनित्रीः** सर्वस्य जनयित्र्यः **युवतयः** परस्परमसंकीर्णाः **ककुहः** । कं स्कुभ्नन्ति विस्तारयन्तीति ककुभो दिशः । यद्वा । ककुबुच्छ्रयार्थः । उच्छ्रिता इव हि दिशो वृक्षाग्रेषूपलभ्यमानाः तिष्ठन्ति । एता दिशो विष्णोराज्ञां न **मर्धन्ति** न हिंसन्ति । सः विष्णुः **उरुक्रमः** । उरुर्महान् क्रमः पादविक्षेपो यस्य सः । त्रिविक्रमावतारे एकेनैव पादेन सर्वं जगदाक्रम्यातिष्ठत ॥ ग्मन् । गमेर्लुङि • मन्त्रे घस ' इत्यादिना च्लेर्लुक् । ककुभः । पृषोदरादित्वाद्रूपस्वरसिद्धिः ॥