+++
title = "018"
devataa = "विश्वेदेवाः"
RShiH = "प्रजापतिर्वैश्वामित्रः प्रजापतिर्वाच्यो वा"
ChandaH = "त्रिष्टुप्"

+++


**अर्यमा** । ऋच्छति सर्वदा गच्छतीत्यर्यमा सूर्यः । **अदितिः** देवमाता **यज्ञियासः** यज्ञार्हा देवा यस्य **वरुणस्य** **व्रतानि** कर्माणि **अदब्धानि** अहिंसितानि भवन्ति स वरुणः ते चार्यमादयो देवाः **नः** अस्मान् रक्षन्त्विति शेषः । ते यूयं **नः** अस्माकम् **अनपत्यानि** अपत्यानां पुत्राणामहितानि कर्माणि । यद्वा । पतनकारणं न भवतीत्यपत्यम् । तदन्यान्यनपत्यानि पतनकारणानि कर्माणि **गन्तोः** सन्मार्गात् 'युयोत पृथक्कुरुत । यथा तान्यहितानि कर्माणि न स्पृशन्ति तथा कुरुतेत्यर्थः । अथ **गातुः** । गायन्ति स्तुवन्तीन्द्रादीनत्रेति गातुर्गृहम् । **नः** अस्मदीयं गृहं **पशुमान्** पश्वादियुक्तं **प्रजावान्** अपत्योपेतम् **अस्तु** ॥ अर्यमा ।  ‘ऋ  गतौ ' ।  ‘ श्वन्नुक्षन्प्लीहन्क्लेदन्' इत्यादिना निपातनात् रूपसिद्धिः। अदितिः । ‘दीङ् क्षये' इत्यस्य कर्तरि क्तिच् । नञा समासः। अदितिरदीना' ( निरु. ४. २२) इति यास्कः । छान्दसं ह्रस्वत्वम् । नञः स्वरः । युयोत । यौतेः अमिश्रीभावकर्मणो लोटि ‘बहुलं छन्दसि' इति शपः श्लुः । ‘तप्तनप् । इति तप्रत्ययस्य तबादेशः । गन्तोः ।  ‘ गम्लृ गतौ । ‘सितनिगमिमसिसच्यविधाञ्क्रुशिभ्यः" इति तुन्प्रत्ययः । नित्त्वादाद्युदात्तः । गातुः ।  ‘ °गायाहिभ्यश्च' (उ. सू. १. ७२ ) इति तुप्रत्ययः ॥