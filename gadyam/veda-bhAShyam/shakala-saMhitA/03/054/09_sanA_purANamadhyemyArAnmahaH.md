+++
title = "009"
devataa = "विश्वेदेवाः"
RShiH = "प्रजापतिर्वैश्वामित्रः प्रजापतिर्वाच्यो वा"
ChandaH = "त्रिष्टुप्"

+++


हे द्यौः **महः** महत्याः **पितुः** सर्वस्य पालयित्र्याः **जनितुः** जनयित्र्यास्तव **सना** सनातनं **पुराणं** पूर्वक्रमागतं **नः** अस्माकं **तत्** **जामि** जामित्वम् । सर्वमेकस्मात्  जातमिति द्यौर्भगिनी भवति । तादृशं भगिनीत्वं तत् **आरात्** अधुना **अध्येमि** स्मरामि। दिवः पितृत्वे जनयितृत्वे च मन्त्रवर्णः---- ‘ द्यौर्मे पिता जनिता नाभिरत्र ( ऋ. सं. १. १६४:३३) इति । **यत्र** यस्यां दिवि **अन्तः** मध्ये **उरौ** विस्तीर्णे **व्युते** विविक्ते **पथि** नभसि **पनितारः** त्वां स्तुवन्तः **देवासः** देवाः **एवैः** गमनसाधनैः स्वैः स्वैर्वाहनैः सहिताः सन्तः **तस्थुः** । तत्र स्थित देवा मदीयं स्तोत्रं शृण्वन्त्विति भावः ॥ पुराणम् । पुराशब्दात् शैषिकार्थे  ‘ सायंचिरम् । इति ट्युप्रत्ययः ।  ‘ पुराणप्रोक्तेषु ब्राह्मणकल्पेषु' ( पा. सू. ४. ३. १०५ ) इति निपातनात्तुडभावः । निपातनादेवान्तोदात्तत्वम् । एमि ।  ‘ इक् स्मरणे' । अदादिः । लटि रूपम् । निघातः । व्युते ।  ‘ वेञ् तन्तुसंताने ' । कर्मणि क्तः । यजादित्वात् संप्रसारणम् ।  ‘ गतिरनन्तरः' इति गतेः प्रकृतिस्वरः। तस्थुः । तिष्ठतेर्लिटि रूपम् । यत्रयोगादनिघातः ॥