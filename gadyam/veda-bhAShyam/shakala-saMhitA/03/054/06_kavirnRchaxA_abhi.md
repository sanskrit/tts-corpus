+++
title = "006"
devataa = "विश्वेदेवाः"
RShiH = "प्रजापतिर्वैश्वामित्रः प्रजापतिर्वाच्यो वा"
ChandaH = "त्रिष्टुप्"

+++


**कविः** क्रान्तदर्शी **नृचक्षाः** नृणां द्रष्टा सूर्यः **सीम्** एते द्यावापृथिव्यौ **अभि** **अचष्ट** सर्वतः पश्यति । **ऋतस्य** **योना** जलस्य स्थानेऽन्तरिक्षे **मदन्ती** हृष्यन्त्यौ **विघृते** । घृतमस्या ओषधयो जलममुष्या इति । एवंविधरसोपेते **समानेन** । ' समानमेतदुदकमुच्चैत्यव चाहभिः । भूमिं पर्जन्या जिन्वन्ति दिवं जिन्वन्त्यग्नयः' (ऋ. सं. १. १६४. ५१ ) इति परस्परप्रीणनाख्येनैकेन **क्रतुना** कर्मणा **संविदाने** परस्परमैकमत्यं प्राप्ते ते द्यावापृथिव्यौ **नाना** पृथग्भूतं **सदनं** स्थानं **चक्राते**। तथा च श्रुतिः - इमौ वै लोकौ सहास्तां तौ व्यैताम् ' ( ऐ. ब्रा. ४. २७) इति । तत्र दृष्टान्तः । **यथा** **वेः** कुलायं नाना भवति तद्वत् ॥ अचष्ट । ' चक्षिङ व्यक्तायां वाचि ' इत्यस्य लङि स्कोः संयोगाद्योः' इति ककारलोपः । निघातः । संविदाने ।  ‘ विद ज्ञाने' इत्यस्य ' समो गमि°' इत्यादिनात्मनेपदे शानच् । चित्त्वादन्तोदात्तः ।