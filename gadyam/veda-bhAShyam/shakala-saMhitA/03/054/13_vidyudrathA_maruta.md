+++
title = "013"
devataa = "विश्वेदेवाः"
RShiH = "प्रजापतिर्वैश्वामित्रः प्रजापतिर्वाच्यो वा"
ChandaH = "त्रिष्टुप्"

+++


**विद्युद्रथाः** विद्योतमानरथोपेताः **ऋष्टिमन्तः** दीप्तिमन्तः । ऋष्टिरायुधविशेषः तद्वन्तो वा । **दिवः** द्योतमानाः **मर्याः** शत्रूणां मारयितारः **ऋतजाताः** उदकाद्यज्ञाद्वा प्रादुर्भूताः । यद्वा । ऋतमुदकं जातं येभ्यस्ते ऋतजाताः । **अयासः** सततगमनशीला: **यज्ञियासः** यज्ञार्हाः **मरुतः** **सरस्वती** । गद्यपद्यरूपेण प्रसरणमस्या अस्तीति सरस्वती । वाग्देवता च । एते सर्वे देवा मदीयमिदं स्तोमं **शृणवन्** शृण्वन्तु । **तुरासः** अस्माकं फलप्रदाने त्वरणयुक्ता हे मरुतः **सहवीरं** पुत्रसहितं **रयिं** धनं **धात** अस्मभ्यं धत्त ॥ धात । दधातेर्लोटि ‘बहुलं छन्दसि' इति शपो लुक् ।  ‘ तप्तनप्तनथनाश्च' इति तबादेशः । पादादित्वादनिघातः । तपः पित्त्वादनुदात्तत्वे धातुस्वरः । तुरासः ।  ‘तुर त्वरणे'। इगुपधलक्षणः कः । आमन्त्रितत्वान्निघातः ॥