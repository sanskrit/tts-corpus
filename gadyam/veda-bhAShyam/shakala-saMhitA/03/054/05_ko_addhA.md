+++
title = "005"
devataa = "विश्वेदेवाः"
RShiH = "प्रजापतिर्वैश्वामित्रः प्रजापतिर्वाच्यो वा"
ChandaH = "त्रिष्टुप्"

+++


**कः** वा **अद्धा** सत्यभूतं तादृशमर्थं **वेद** वेत्ति । **कः** वा **इह** अस्मिन् प्रज्ञातमर्थं **प्र** **वोचत्** प्र ब्रवीति । किं तत्तदुच्यते । **देवान्** **अच्छ** अभिलक्ष्य **का** **पथ्या** पथि साधुः समीचीनः को वा मार्गः **समेति** सम्यक् प्राप्नोतीति । इममर्थं न कश्चिज्जानाति । न कोऽपि ब्रवीति । किं ते देवा विद्यन्ते । बाढमित्याह । **एषां** दिवि स्थितानां नक्षत्ररूपाणां देवानाम् **अवमा** अधोमुखानि **सदांसि** स्थानानि **ददृशे** दृश्यन्ते । तथापि **परेषु** उत्तमेषु **गुह्येषु** दुर्ज्ञानेषु **व्रतेषु** कर्मसु अनुष्ठितेषु **या** यानि दिवि देवस्थानानि लभ्यन्ते तत्रागन्तुं को मार्ग इति वेदमन्तरेण न कश्चिज्जानातीत्यभिप्रायः ॥ अद्धा । स्वरादिष्वन्तोदात्तत्वेन पठितत्वादन्तोदात्तः । वोचत् । ‘ब्रूञ् व्यक्तायां वाचि'। लुङि • ब्रुवो वचिः' इति वच्यादेशः ।  ‘ अस्यतिवक्तिख्यातिभ्योऽङ्' इति च्लेरादेशः । ‘वच उम्' इत्युमागमः । निघातः ॥ ॥ २४ ॥