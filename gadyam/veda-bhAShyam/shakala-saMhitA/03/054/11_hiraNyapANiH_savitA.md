+++
title = "011"
devataa = "विश्वेदेवाः"
RShiH = "प्रजापतिर्वैश्वामित्रः प्रजापतिर्वाच्यो वा"
ChandaH = "त्रिष्टुप्"

+++


**हिरण्यपाणिः** । दानार्थं हिरण्यं पाणौ हस्ते यस्य स तथोक्तः । यद्वा । देवकर्तृकयागे सवितुर्ऋत्विग्भूतस्य हस्ते प्राशित्रं भक्षणार्थमध्वर्यवो ददुः । तत्प्राशित्रं तस्य हस्तौ चिच्छेद । ततोऽध्वर्यवो हिरण्मयौ हस्तौ कृत्वा संदधुः । ततोऽयं हिरण्यपाणिः । तथा च कौषीतकं -'सवित्रे प्राशित्रं प्रतिजह्रुस्तत्तस्य पाणी प्रचिच्छेद तस्मै हिरण्मयौ प्रतिदधुस्तस्माद्धिरण्यपाणिः' इंति । **सुजिह्वः** शोभनवाक् **सविता** **विदथे** यज्ञे **त्रिः** त्रिषु सवनेषु **दिवः** नभसः सकाशात् **आ** **पत्यमानः** आगच्छन् भवतीति शेषः । परोऽधर्चः प्रत्यक्षः । हे **सवितः** त्वं **देवेषु** स्तोतृषु विद्यमानं च **श्लोकम्** । श्लोक्यतेऽनेनेति श्लोकः स्तोत्रम् । तत् **अश्रेः** प्राप्नुहि च । **आत्** अनन्तरं **सर्वतातिं** सर्वमपेक्षितं फलम् **अस्मभ्यम्** **आ** **सुव** प्रेरय ॥ 

**हिरण्यपाणिः** । हिरण्यशब्दं यास्को बहुधा निर्वक्ति-- हिरण्यं कस्मात् ह्रियते आयम्यमानमिति वा ह्रियते जनाज्जनम् ' ( निरु. २:१० ) इत्यादिना । पाणिशब्दं च निर्विवेच--- ‘ पाणिः पणायतेः पूजाकर्मणः ' ( निरु. २.२६ इति ॥  ‘ हर्य कान्तिगत्योः ।  ‘ हर्यतेः कन्यन् हिर च ' इति कन्यन्, हिर इत्ययमादेशो धातोः । नित्त्वदाद्युदात्तः । बहुव्रीहौ पूर्वपदस्वरः । 

**पत्यमानः** । ‘पद गतौ ' । दिवादिरात्मनेपदी । दकारस्य तकारश्छान्दसः । 

**अश्रेः** ।  श्रिञ् सेवायाम्' इत्यस्य लङि  ‘ बहुलं छन्दसि ' इति शपो लुक् । 'चवायोगे प्रथमा ' इति न निघातः । 

**सुव** । 'षू प्रेरणे'। तुदादिः । 

**सर्वतातिम्** । सर्वदेवात्तातिल स्वार्थिकः । लित्स्वरः ॥