+++
title = "016"
devataa = "विश्वेदेवाः"
RShiH = "प्रजापतिर्वैश्वामित्रः प्रजापतिर्वाच्यो वा"
ChandaH = "त्रिष्टुप्"

+++


हे नासत्यावश्विनौ **बन्धुपृच्छा** । हविष्प्रदातृत्वेन बन्धूनस्मान् अपेक्षितमर्थं पृच्छतः इति बन्धूनां प्रष्टारौ । युवां **मे** **पितरा** पालयितारौ भवतम् । युवयोः **अश्विनोः** **सजात्यं** सजाते भवं संगतं **चारु** **नाम** कमनीयं खलु । हे अश्विनौ **युवं** युवां **नः** अस्मभ्यं **रयीणां** धनानां मध्ये **रयिदौ** उत्तमस्य धनस्य दातारौ **स्थः** **हि** भवथः खलु । किंच **अदब्धा** केनाप्यतिरस्कृतौ युवां **दात्रं** हविषाँ दातारं माम् **अकवैः** अकुत्सितैः शोभनैः कर्मभिः **रक्षेथे** पालयतम् ॥ नासत्या ।  ‘ नभ्राण्नपात्°' इत्यादिना निपातनान्नञः प्रकृतिभावः । बन्धुपृच्छा । पृच्छेः क्विप् । ‘सुपां सुलुक्° ' इति सुपो डादेशः । सजात्यम् । सजाते भवम् । ‘भवे छन्दसि ' इति यत् । तित्स्वरितः । स्थः । अस्तेर्लटि रूपम् । हियोगादनिघातः ॥