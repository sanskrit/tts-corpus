+++
title = "019"
devataa = "विश्वेदेवाः"
RShiH = "प्रजापतिर्वैश्वामित्रः प्रजापतिर्वाच्यो वा"
ChandaH = "त्रिष्टुप्"

+++


**पुरुध** पुरुषु बहुषु देशेषु **प्रसूतः** अग्निहोत्रार्थं विहितः । यद्वा । पुरुभिर्यजमानैः प्रसूतो यष्टव्यदेवाह्वानार्थं प्रेरितः **देवानां** **दूतः** । तथा च तैत्तिरीयकम् -‘अग्निर्देवानां दूत आसीत् इति । तादृशोऽग्निः कर्मकर्तृसाधनवैगुण्येन सापराधान् **नः** अस्मान् **अनागान्** अनागसः **सर्वताता** सर्वत्र **वोचतु** ब्रवीतु । किंच **पृथिवी** **द्यौः** च **उत** अपि च **आपः** **सूर्यः** च नक्षत्रैरुरु विस्तीर्णम् **अन्तरिक्षं** च । एते सर्वे देवाः **नः** अस्मदीयां स्तुतिं **शृणोतु** शृण्वन्तु । प्रत्येकविवक्षया एकवचनम् ॥ प्रसूतः । **षू** प्रेरणे'। कर्मणि क्तः ।  ‘ गतिरनन्तरः' इति गतेः प्रकृतिस्वरः । अनागान् । शसि सकारलोपश्छान्दसः । सवर्णदीर्घे कृते “ तस्माच्छसो नः' इति नत्वम् । वोचतु । ‘वच परिभाषणे'।  ‘ व्यत्ययो बहुलम्' इति शपोऽङादेशः । वच उम् । गुणः । निघातः । नक्षत्रैः ।  ‘ नक्ष गतौ ' । ' अमिनक्षियजिबन्धिपतिभ्योऽत्रन्' इत्यत्रन्प्रत्ययः । नित्त्वादाद्युदात्तः । यद्वा । न क्षरति न क्षीयते इति वा नक्षत्रम् ।  ‘ नभ्राण्नपात्' इति नञः प्रकृतिभावः । नञः स्वरः॥