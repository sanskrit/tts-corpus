+++
title = "015"
devataa = "विश्वेदेवाः"
RShiH = "प्रजापतिर्वैश्वामित्रः प्रजापतिर्वाच्यो वा"
ChandaH = "त्रिष्टुप्"

+++


**विश्वैः** सर्वैः **वीर्यैः** सामर्थ्यैः  **पत्यमानः** प्राप्यमाणः सः **इन्द्रः** **उभे** **रोदसी** द्यावापृथिव्यौ **महित्वा** स्वकीयेन महिम्ना **आ** **पप्रौ** पूरयामास । शेषः प्रत्यक्षकृतः। **पुरंदरः** शत्रुपुरां दारयिता **वृत्रहा** वृत्रस्य हन्ता **धृष्णुषेणः** पराभिभवनशीलसेनोपेतः स त्वं **पश्वः** पशून् **संगृभ्य** संगृह्य **नः** अस्मभ्यं **भूरि** प्रभूतं यथा भवति तथा **आ** **भर** देहि । यद्वा । पश्वः पशोर्भूरि बहुत्वं बहून् पशूंश्च यच्छेति ॥ पुरंदरः ।  ‘ दॄ विदारणे' इत्यस्य पुरशब्द उपपदे ‘पू:सर्वयोर्दारिसहोः' इति खच्प्रत्ययः ।  ‘ वाचंयम पुरंदरौ च ' इति निपातनात् पूर्वपदस्यामागमः । चित्त्वात् अन्तोदात्तः । धृष्णुषेणः ।  ‘ पूर्वपदात्' इति संहितायां षत्वम् । यदा षत्वं तदा 'रषाभ्याम्°' इति णत्वम् । संगृभ्य । ग्रहेर्ल्यपि स्थानिवद्भावात् संप्रसारणम् । ' ह्रग्रहोर्भश्छन्दसि' इति भत्वम् ।  ‘ लिति' इति प्रत्ययात्पूर्वस्योदात्तत्वम् । पश्वः । पशुशब्दात् शसः ‘जसादिषु छन्दसि वावचनम्' इति सवर्णदीर्घाभावः ॥