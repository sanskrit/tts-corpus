+++
title = "022"
devataa = "विश्वेदेवाः"
RShiH = "प्रजापतिर्वैश्वामित्रः प्रजापतिर्वाच्यो वा"
ChandaH = "त्रिष्टुप्"

+++


हे **अग्ने** **हव्या** हवनयोग्यानि हवींषि **स्वदस्व** स्वादय । अस्माकम् **इषः** अन्नानि **सं** **दिदीहि** सम्यक् प्रकाशय। दीपितानि तानि **श्रवांसि** अन्नानि **अस्मद्र्यक्**    अस्मदभिमुखानि **सं** **मिमीहि** संमानय । कुरु इत्यर्थः । ततः **पृत्सु** संग्रामेषु **तान्** बाधकानू **विश्वान्** सर्वान् **शत्रून्** **जेषि** जय । अथ **सुमनाः** शोभनमनस्कः सन् **नः** अस्माकं **विश्वा** **अहा** सर्वाण्यहानि **दीदिहि** अग्निहोत्रादिकर्मयोग्यानि प्रकाशय ॥ स्वदस्व। ‘स्वद आस्वादने'। लोटि रूपम् । थासो लसार्वधातुकस्वरे धातुस्वरः । दिदीहि । ‘दिवु क्रीडादौ ' इत्यस्य लोटि ‘बहुलं छन्दसि' इति विकरणस्य श्लुः । परत्वात् ‘हलि च' इति दीर्घत्वे कृते पश्चात् वलि लोपः । निघातः । अस्मद्र्यक् । अस्मानञ्चति इति अञ्चतेः क्विप् । ' विष्वग्देवयोश्च टेः' इति" टेरद्र्यादेशः । सुपां सुलुगिति सुपो लुक् । अद्र्यादेशस्यान्तोदात्तत्वेन निपातनात् यणादेशे कृते ‘ उदात्तस्वरितयोः० ' इति यणः स्वरितत्वम् । मिमीहि । ‘माङ् माने शब्दे च'। जुहोत्यादिः । तस्य लोटि व्यत्ययेन परस्मैपदम् । निघातः । सुमनाः ।  ‘ सोर्मनसी ' इत्युत्तरपदाद्युदात्तत्वम् । दीदिहि । दिवेर्यङ्लुकि लोटि तुजादित्वाभ्यासस्य दीर्घः । वलि लोपः ॥ ॥ २७ ॥