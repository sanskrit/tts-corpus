+++
title = "001"
devataa = "विश्वेदेवाः"
RShiH = "प्रजापतिर्वैश्वामित्रः प्रजापतिर्वाच्यो वा"
ChandaH = "त्रिष्टुप्"

+++


**महे** महते **विदथ्याय** विदथे यज्ञे मन्थनेन निष्पाद्यमानाय **ईड्याय** सर्वैः स्तुत्यायाग्नये **शूषं** सुखकरम् **इमं** स्तोमं **शश्वत्कृत्वः** भूयो भूयः **प्र** **जभ्रुः** प्रभरन्ति प्रकर्षेण धारयन्ति । उच्चारयन्तीत्यर्थः । सः **अग्निः** **दम्येभिः** परेषां दमनकुशलैः दमे गृहे विद्यमानैवर्वा **अनीकैः** तेजोभिः युक्तः सन् **नः** अस्मदीयमिमं स्तोमं **शृणोतु** । **दिव्यैः** दिवि भवैस्तेजोभिः **अजस्रः** निरन्तरं युक्तोऽग्निरिमं स्तोमं **शृणोतु** । शश्वत्कृत्व ईड्याय प्र जभ्रुरिति स्वानामेवैनं तच्छ्रैष्यं । गमयति' (ऐ. ब्रा. १. २८) इति ब्राह्मणानुसारेण महदादिगुणविशिष्टाय यजमानाय इममग्निं प्रजभ्रुः प्रहरन्त्यृत्विज इति वा व्याख्येयम् । उत्तरोऽर्धर्चः समान एव ॥ विदथ्याय। तत्र भव इत्यर्थे ‘भवे छन्दसि ' इति यत्। तित्स्वरितः । ईड्याय । ईडवन्द ' इत्यादिना उदात्तत्वम् । दम्येभिः । तत्र साधुः' इति यत् ।  ‘ यतो नावः' इत्याद्युदात्तत्वम्। दिव्यैः । दिवमर्हतीत्यर्थे  ‘ छन्दसि च ' इति यप्रत्ययः । अजस्रः ।  ‘ जसु मोक्षणे'। नञ्पूर्वः । ' नमिकम्पि ' इत्यादिना ताच्छीलिको रप्रत्ययः । नञा समासे तस्य स्वरः ॥