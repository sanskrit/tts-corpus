+++
title = "017"
devataa = "विश्वेदेवाः"
RShiH = "प्रजापतिर्वैश्वामित्रः प्रजापतिर्वाच्यो वा"
ChandaH = "त्रिष्टुप्"

+++


हे **कवयः** मेधाविनो हे देवाः **वः** युष्माकं **तत्** तादृशं **महत्** प्रभूतं **नाम** कर्म नमनं वा **चारु** मनोहरं खलु । **यत्** येन कर्मणा **विश्वे** सर्वे यूयम् **इन्द्रे** इन्द्रोपलक्षिते लोके **देवाः** **भवथ** **ह** देवत्वं प्राप्नुथ खलु । हे **पुरुहूत** बहुभिराहूत हे इन्द्र त्वं **प्रियेभिः** प्रियतमैः **ऋभुभिः** । ऋतेन भवन्त्यृतेन भान्तीति वा । ऋभुभिर्देवैः **सखा** असि । इन्द्रसहिता ऋभवो यूयम् **इमाम्** अस्मदीयां **धियं** स्तुतिं **नः** अस्माकं **सातये** धनादिलाभार्थं **तक्षत** स्वीकुरुत ॥ यत् । ‘सुपां सुलुक्° ' इत्यादिना सुपो लुक् । भवथ । भवतेर्लटि रूपम् । यद्वत्तयोगादनिघातः । सख ऋभुभिः इत्यत्र संहितायाम् ‘ऋत्यकः ' इति प्रकृतिभावो ह्रस्वत्वं च ॥