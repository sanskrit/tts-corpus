+++
title = "002"
devataa = "अग्निः"
RShiH = "गाथी कौशिकः"
ChandaH = "अनुष्टुप्"

+++


**पावक** पापशोधक हे अग्ने **स्वधर्मन्** स्वायत्तधर्मके साङ्गेऽस्मिन् यज्ञे **ते** तव भक्षणार्थं **देववीतये** यजनीयदेवानां भक्षणार्थं च **घृतवन्तः** घृतोपेताः **मेदसः** मेदोरूपस्य हविषः **स्तोकाः** बिन्दवः **श्चोतन्ति** क्षरन्ति । अथवा देववीतये देवस्य तव वीतये इति योजनीयम् । तस्मात् **वार्यं** वरणीयं संभजनीयं **श्रेष्ठम्** उत्तमं धनं **नः** अस्मभ्यं **धेहि** प्रयच्छ ॥ श्चोतन्ति ।  ‘ श्चुतिर् क्षरणे' इत्यस्य लटि रूपम् । स्वधर्मन् । स्वेऽङ्गभूताः धर्माणो यस्येति बहुव्रीहौ पूर्वपदप्रकृतिस्वरः ।  ‘ सुपां सुलुक् ' इति सप्तम्या लुक् । देववीतये । देवानां वीतिः प्रीतिर्यस्यां भक्षणक्रियायां सा देववीतिः । बहुव्रीहौ पूर्वपदप्रकृतिस्वरः । श्रेष्ठम् । प्रशस्यशब्दादतिशायने इष्टन् । प्रशस्यस्य श्रः' इति श्रादेशः। गुणः । एकादेशस्वरः । धेहि । दधातेर्लोट् । वार्यम् । ‘ वृङ् संभक्तौ '। ऋहलोर्ण्यत्' इति ण्यत् ।  ‘ ईडवन्द ' इत्यादिनाद्युदात्तत्वम् । एतिस्तुशास्' इत्यादिना क्यप् वृणोतेरेव न वृङः ॥