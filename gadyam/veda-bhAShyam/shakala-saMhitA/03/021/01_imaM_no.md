+++
title = "001"
devataa = "अग्निः"
RShiH = "गाथी कौशिकः"
ChandaH = "त्रिष्टुप्"

+++


गाथी प्रार्थयते । हे **जातवेदः** जातप्रज्ञ अग्ने **नः** अस्माकं संबन्धिनम् **इमं** **यज्ञं** पशुयागम् **अमृतेषु** मरणधर्मरहितेषु यष्टव्यदेवेषु **धेहि** तदधीनतया समर्पय । त्वं च **इमा** इमान्यस्माभिर्दीयमानानि **हव्या** हव्यानि हवींषि **जुषस्व** सेवस्व । किंच **होतः** देवानामाह्वातः ।  ‘ अग्निर्वै देवानां होता ' ( ऐ. ब्रा. ३. १४ ) इत्याम्नानात् । तादृश हे **अग्ने** **निषद्य** वेद्यामुपविश्य **प्रथमः** सर्वेषामृत्विजामादिमः सन् **मेदसः** वपाख्यस्य हविषः **घृतस्य** आज्यस्यं च **स्तोकानाम्** । द्वितीयार्थे षष्ठी । मेदोघृतयोर्ये स्तोका बिन्दवो विद्यन्ते तान्प्रकर्षेण **अशान** भक्षय। पिबेत्यर्थः ॥ धेहि । दधातेर्लोटि रूपम् । जुषस्व । जुषी प्रीतिसेवनयोः' इत्यस्य लोटि आत्मनेपदिनो रूपम् । अशान ।  ‘ अश भोजने ' इत्यस्य लोटि ‘हलः श्नः शानज्झौ ' ( पा. सू. ३. १.८३) इति शानजादेशः । पश्चात्  ‘ अतो हेः' इति हेर्लुक्। निघातः। प्रथमः। प्रथ प्रख्याने' । प्रथमः प्रथन्तेऽस्मात् द्वितीयादयः इति । ‘प्रथेरमच्' ( उ. सू. ५. ७४६ ) इत्यमच् । चित्त्वादन्तोदात्तः । निषद्य । ‘षद्लृ विशरणगत्यवसादनेषु ' इत्यस्य ल्यपि रूपम् । **सदिरप्रतेः'** इति षत्वम् । ‘लिति' इति प्रत्ययात्पूर्वस्योदात्तत्वम् ॥