+++
title = "003"
devataa = "अग्निः"
RShiH = "गाथी कौशिकः"
ChandaH = "अनुष्टुप्"

+++


**सन्त्य** यष्टृभिः संभजनीय यद्वा यष्टृभ्यः फलप्रद हे अग्ने **विप्राय** मेधाविने **तुभ्यं** त्वदर्थं **घृतश्रुतः** घृतक्षरणयुक्ताः स्तोकाः सन्ति । **ऋषिः** अतीन्द्रियार्थदर्शी अत एव **श्रेष्ठः** सर्वातिशायी त्वं समिध्यसे घृतयुक्तमेदोबिन्दुभिः सम्यक् प्रज्वल्यसे । स त्वं **यज्ञस्य** अस्माभिः क्रियमाणस्य पशुयागस्य **प्राविता** प्रकर्षेण पालकः **भव** ॥ तुभ्यम् । युष्मच्छब्दस्य ङयि ' तुभ्यमह्यौ ङयि ' (पा. सू. ७. २. ९५ ) इति तुभ्यादेशः ।  ‘ ङेप्रथमयोरम्' इति ङेरमादेशः ।  ‘ ङयि च ' इति आद्युदात्तत्वम् । सन्त्य ।  ‘षण संभक्तौ'; ‘षणु दाने' वा । क्तिच्क्तौ च संज्ञायाम्' इति क्तिच् । न क्तिचि दीर्घश्च' इति दीर्घनलोपाभावः । सन्तौ भवः भवे छन्दसि' इति तत्र साधुः' इति वा यत्प्रत्ययः । यस्येति लोपः। आमन्त्रितत्वान्निघातः। इध्यसे । 'ञिइन्धी दीप्तौ' । कर्मणि यक् । कित्त्वादनुनासिकलोपः । निघातः। प्राविता । अव रक्षणादिषु । तृचि रूपम् । समासस्वरः । भव । निघातः॥