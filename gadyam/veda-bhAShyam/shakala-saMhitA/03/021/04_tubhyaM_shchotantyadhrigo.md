+++
title = "004"
devataa = "अग्निः"
RShiH = "गाथी कौशिकः"
ChandaH = "विराड्रूपा"

+++


**अध्रिगो** अधृतगमन सततगमनस्वभाव । अत एव **शचीवः** शक्तिमन् हे **अग्ने** **तुभ्यं** त्वदर्थं **मेदसः** मेदोरूपस्य हविषः **घृतस्य** **स्तोकासः** बिन्दवः **श्चोतन्ति** स्रवन्ति । तस्मात् **कविशस्तः** कविभिः कर्माभिज्ञैर्होत्रादिभिः स्तुतस्त्वं **हता** प्रभूतेन **भानुना** तेजसा सहितः सन् **आगाः** अस्मदीयं पशुयागमभ्यागच्छ । आगत्य च **मेधिर** प्रज्ञावन्नग्ने **हव्या** अस्माभिर्दीयमानानि वपादीनि हवींषि **जुषस्व** सेवस्व ॥ अध्रिगो । गमनं गौरिति गम्लृ सृप्लृ गतौ ' इत्यस्य भावे  ‘ गमेर्डोः' इति डोः । अधृता गौर्येन इत्यत्र  ‘ गोस्त्रियोरुपसर्जनस्य ' इति गोशब्दस्य ह्रस्वत्वम् । धृतशब्दस्य" पृषोदरादित्वात् ध्रिभावः। संबोधने ‘संबुद्धौ च ' (पा. सू. ७. ३. १०६ ) इति गुणः। अपादादित्वान्निघातः । शचीवः । मतुपः मतुवसो र ० ' इति रत्वम् । कविशस्तः ।  ‘ शंसु स्तुतौ इत्यस्य निष्ठायामनुनासिकलोपः ।  ‘ यस्य विभाषा 'इतीट्प्रतिषेधः । ‘थाथघञ्क्ताजबित्रकाणाम् ' इत्यन्तोदात्तत्वम् । भानुना ।' भा दीप्तौ । “ दाभाभ्यां नुः' इति कर्तरि नुः । प्रत्ययस्वरः। अगाः।  ‘ इण् गतौ ' इत्यस्य छान्दसे लुङि  इणो गा' इति गादेशः ।  ‘ गातिस्था' इति सिचो लोपः । निघातः । मेधिर ।  ‘ मेधारथाभ्यामिरनिरचौ वक्तव्यौ ' इतीरन् । आमन्त्रितत्वान्निघातः ॥