+++
title = "005"
devataa = "अग्निः"
RShiH = "गाथी कौशिकः"
ChandaH = "सतोबृहती"

+++


हे अग्ने **ओजिष्ठम्** अतिशयेन सारयुक्तं **मेदः** वपाख्यं हविः **मध्यतः** पशोर्मध्यभागात् ते त्वदर्थम् **उद्भृतम्** उद्धृतम् अध्वर्य्वादयः **वयम्** अस्मिन् पशौ **ते** तुभ्यं **प्र** **ददामहे** उद्धृतं तद्वपाख्यं हविः प्रयच्छामः । **वसो** सर्वस्य जगतो वासयितर्हे अग्ने **त्वचि** **अधि** वपायामुपरि ये **स्तोकाः** घृतमिश्रा बिन्दवस्ते **ते** त्वदर्थं **श्चोतन्ति** स्रवन्ति । यद्वा ते तव त्वच्यधि ज्वालाख्यशरीरस्योपरि श्चोतन्ति। **तान्** स्तोकान् **देवशः** देवेषु **प्रति** **विहि** प्रत्येकं विभजस्व ॥ मध्यतः । मध्यशब्दात् ‘पञ्चम्यास्तसिः ' ( पा. सू. ५.४.४४ ) इति तसिः । प्रत्ययस्वरः । उद्भृतम् । “ हृञ् हरणे'। कर्मणि क्तः । ‘हृग्रहोर्भश्छन्दसि' इति हकारस्य भकारः ।  ‘ गतिरनन्तरः' इति गतेः प्रकृतिस्वरत्वम् । ददामहे ।' दद दाने ' इत्यस्य लटि ङित्त्वादात्मनेपदम् । अतो दीर्घो यञि ' इति दीर्घः । निघातः । श्चोतन्ति । ‘श्चुतिर् क्षरणे' । पादादित्वादनिघातः । अन्तेर्लसार्वधातुकस्वरेण अनुदात्तत्वे कृते धातुस्वरः । त्वचि । तनु विस्तारे । तनोतेरनश्च वः' (उ. सू. २.२२१ ) इति कर्तरि कर्मणि वा चिक् । अकारनकारयोर्वकारादेशः । तनोति तायते वा त्वक् ।  ‘ सावेकाचः० इति विभक्तेरुदात्तत्वम् । विहि । वी कान्तिगत्यादिष्वित्यस्य लोटि अदादित्वाच्छपो लुक् । ह्रस्वश्छान्दसः । निघातः। खिलम् ॥ ॥ २१ ॥