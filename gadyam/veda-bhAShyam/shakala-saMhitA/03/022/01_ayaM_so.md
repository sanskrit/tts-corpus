+++
title = "001"
devataa = "अग्निः"
RShiH = "गाथी कौशिकः"
ChandaH = "त्रिष्टुप्"

+++


गाथी ब्रूते । अयम् उत्तरवेद्यामाहुत्यधिकरणभूताहवनीयरूपतया दृश्यमानः **अग्निः** **सः** तथाविधः खलु **वावशानः** सोमं कामयमानः **इन्द्रः** **यस्मिन्** अग्नौ **सुतम्** अभिषवादिसंस्कारोपेतं **सोमं** **जठरे** स्वोदरे **दधे** दधार । तस्मात् तादृशमहिमोपेतः सोऽग्निरिति पूर्वेणान्वयः । किंच हे **जातवेदः** **सहस्रिणम्** । सहस्रं नानारूपतां युद्धे यो भजति स सहस्री। तम् **अत्यं** वेगवशात अतनशीलं **सप्तिं** **न** अश्वमिव **वाजम्** आज्यौषधिसोमाद्यनेकप्रकारं हविर्लक्षणमन्नं **ससवान** भेजिवान् **सन्** त्वं **स्तूयसे** स्तोतृभिरस्माभिः स्तूयमानो वर्तसे ॥ दधे । दधातेर्लिटि  ‘ लिटस्तझयोरेशिरेच् ' इति तप्रत्ययस्य एश् इत्यादेशः । यद्वृत्तयोगादनिघातः । प्रत्ययस्वरः । वावशानः ।  ‘ वश कान्तौ ' इत्यस्य यङ्लुकि ' दीर्घोऽकितः' इत्यभ्यासस्य दीर्घः । व्यत्ययेन शानच् । चित्स्वरः । ससवान् ।' षण संभक्तौ । क्वसाविडभावः । नलोपः । प्रत्ययस्वरः । स्तूयसे ।  ‘ ष्टुञ् स्तुतौ ' । कर्मणि यक् ।' अकृत्सार्वधातुकयोः° ' इति दीर्घः । निघातः ॥