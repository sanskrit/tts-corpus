+++
title = "002"
devataa = "अग्निः"
RShiH = "गाथी कौशिकः"
ChandaH = "त्रिष्टुप्"

+++


**यजत्र** यजनीय हे **अग्ने** **दिवि** द्युलोके **यत्** **वर्चः** आदित्याख्यं यज्ज्योतिस्तत् **ते** तवैव ज्योतिः । **पृथिव्याम्** आहवनीयादिरूपतया वर्तमानं  यत्तेजस्तत्त्वदीयमेव । प्रसिद्धं तेजोऽभिधाय गूढं ज्योतिरभिधत्ते । यदोषधीष्वप्सु” इति । **ओषधीषु** अरणिप्रभृतिषु काष्ठेषु **यत्** तेजः । यद्वा ओषधीषु वनस्पत्यादिषु सोमाख्यं यत्तेजः **अप्सु** जलेषु यदौर्वाख्यं तेजस्तत्सर्वम् **आ** सर्वत्र वर्तमानं तेजः तावकमेव । किंच **येन** वायुरूपेण तेजसा **अन्तरिक्षम्** आकाशम् **उरु** **आततन्थ** आतेनिथ विस्तीर्णं कृतवानसि । **त्वेषः** दीप्तिमान् अत एव **भानुः** भासमानः **नृचक्षाः** नॄणां साक्षितया द्रष्टा **अर्णवः** **समुद्रवन्महान्** । **सः** तादृशस्त्वमन्तरिक्षमातेनिथेति पूर्वेणान्वयः। उक्तार्थे वाजसनेयकम् --
‘ अग्ने यत्ते दिवि वर्च इत्यादित्यो वा अस्य दिवि वर्चः पृथिव्यामित्ययमग्निः पृथिव्यां यदोषधीष्वप्स्वा यजत्रेति य एवौषधिषु चाप्सु चाग्निस्तमेतदाह येनान्तरिक्षमुर्वाततन्थेति वायुः स त्वेषः स भानुरर्णवो नृचक्षा इति महान्त्स भानुरर्णवो नृचक्षा इत्येतत् ' ( श. ब्रा. ७. १. २३) इति ॥ पृथिव्याम् ।' उदात्तयणो हल्पूर्वात् ' इति विभक्तेः उदात्तत्वम् । ओषधीषु ।' ओषधेश्च विभक्तावप्रथमायाम् ' इति दीर्घत्वम् । अप्सु । ' सावेकाचः' इति विभक्तेरुदात्तत्वम् । आततन्थ ।  ‘ तनु विस्तारे' इत्यस्य लिटि थलि • बभूथाततन्थ जगृभ्म ववर्थ ' इति निपातनात् इडेत्वाभ्यासलोपाः न भवन्ति ।  ‘ लिति ' इति प्रत्ययात्पूर्वस्योदात्तत्वम् । यद्वृत्तयोगादनिघातः । अर्णवः । अर्णांस्यस्मिन् सन्तीति मतुबर्थे  ‘ वप्रकरणे अन्येभ्योऽपि दृश्यते ' (का. ५. २. १०९. १ ) इति वप्रत्ययः । अर्णसः सलोपश्च' इति सलोपः । प्रत्ययस्वरः । नृचक्षाः ।' चक्षिङ् व्यक्तायां वाचि ' । अभिव्यक्तवाग्वाच्ययं धातुरत्र अभिव्यक्तिमात्रे वर्तते ।' चक्षेर्बहुलं शिच्च ' इत्यसुन् । कृदुत्तरपदप्रकृतिस्वरः ॥