+++
title = "004"
devataa = "इन्द्रः"
RShiH = "गाथिनो विश्वामित्रः"
ChandaH = "बृहती"

+++


**वृषा** कामानां वर्षकः **हरितः** हरिद्वर्णोपेतः **जज्ञानः** जात इन्द्रः **विश्वं** सर्वं **रोचनं** दीप्यमानं लोकम् **आ** **भाति** सर्वतः प्रकाशयति । तथा **हर्यश्वः** इन्द्रः **हरितं** हरिद्वर्णोपेतम् **आयुधं** **धत्ते** बाह्वोर्धत्ते । तथा **हरिं** शत्रूणां प्राणापहारकं **वज्रं** **बाह्वोः** **आ** धत्ते ॥ जज्ञानः । ‘ जनी प्रादुर्भावे' इत्यस्य लिटः कानच् । ' गमहन° ' इत्यादिना उपधालोपः । चित्त्वादन्तोदात्तः । भाति । ‘भा दीप्तौ ' इत्यस्य अन्तर्भावितण्यर्थस्य लटि रूपम् । रोचनम् । “ रुच दीप्तौ ' इत्यस्मात् ‘ अनुदात्तेतश्च हलादेः' इति युच् । चित्त्वादन्तोदात्तः । बाह्वोः । ‘ उदात्तयणो हल्पूर्वात्' इति विभक्तेरुदात्तत्वम् ॥