+++
title = "005"
devataa = "इन्द्रः"
RShiH = "गाथिनो विश्वामित्रः"
ChandaH = "बृहती"

+++


सोऽयम् **इन्द्रः** **हर्यन्तं** कमनीयम् **अर्जुनं** शुभ्रम् । शुभ्रत्वमुपपादयति । **शुक्रैः** शुभ्रैः क्षीरादिभिः **अभिवृतं** व्याप्तं **वज्रं** वेगवन्तं **हरिभिः** । हरन्त्येभिः सोमरसान् इति हरयः । तैः **अद्रिभिः** ग्रावभिः **सुतम्** अभिषुतं सोमम् **अपावृणोत्** आवरणरहितमकरोत् । तथा च मन्त्रवर्णः ---- ‘ पूषा राजानमाघृणिरपगूळ्हं गुहा हितम् । अविन्दत् ' (ऋ. सं. १. २३. १४ ) इति । तथा **गाः** पणिभिरपहृता गाः **हरिभिः** अश्वैरुपेतः स इन्द्रः **उत्** **आजत** बिलात् निरगमयत् ॥ अर्जुनम् । ‘ अर्ज षर्ज अर्जने' इत्यस्मात् ' अर्जेर्णिलुक् च ' इत्युनन् । नित्स्वरः । अभिवृतम् ।' गतिरनन्तरः ' इति गतेः प्रकृतिस्वरत्वम् । आजत । ‘ अज गतिक्षेपणयोः ' । लङि व्यत्ययेनात्मनेपदम् । निघातः ॥ ॥ ८ ॥