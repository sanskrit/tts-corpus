+++
title = "001"
devataa = "इन्द्रः"
RShiH = "गाथिनो विश्वामित्रः"
ChandaH = "त्रिष्टुप्"

+++


हे होतः **महां** महान्तम् **इन्द्रं** **शंस** शस्त्रैः स्तुहि । **यस्मिन्** इन्द्रे रक्षितरि सति **विश्वाः** **कृष्टयः** सर्वे मनुष्याः **सोमपाः** यज्ञमनुष्ठाय सोमपाः सन्तः **कामम्** । काम्यते इति कामः स्वर्गादिः । तम् **आ** **अव्यन्** सर्वतः प्राप्नुवन्ति । **धिषणे** देवमनुष्यादीनां धारयित्र्यौ । यद्वा । प्रगल्भे समर्थे स्वाश्रितान् रक्षतुमिति धिषणे द्यावापृथिव्यौ । **देवाः** च **सुक्रतुम्** । क्रतुः कर्म जगत्पालनादि । शोभनः क्रतुर्यस्यासौ सुक्रतुः । तादृशं **विभ्वतष्टं** विभुना ब्रह्मणा तष्टं जगदाधिपत्ये स्थापितं महान्तं **वृत्राणां** पापरूपाणां **घनं** हन्तारं **यम्** इन्द्रं **जनयन्त** अजनयन् । शंस। ‘ शन्सु स्तुतौ ' इत्यस्य लोटि रूपम् । पादादित्वादनिघातः । द्व्यचोऽतस्तिङः' इति संहितायां दीर्घः । अव्यन् । वी’ कान्तिगत्यादिषु'। लङि रूपम् । यदुवृत्तयोगादनिघातः । अट्स्वरः । सुक्रतुम् । क्रत्वादयश्च ' इत्युत्तरपदाद्युदात्तः । धिषणे ।' ञिधृषा प्रागल्भ्ये 'इत्यस्मात् ‘धृषेर्धिष च संज्ञायाम् ' इति क्युप्रत्ययः । धिष इत्यादेशः । प्रत्ययस्वरः । घनम् । हन्तेः पुंसि संज्ञायाम् । इति घः । **हो** हन्तेः' इति कुत्वम् । प्रत्ययस्वरः । जनयत । जनेर्ष्यन्तस्य लङि रूपम् । यद्वृत्तयोगादनिघातः ॥