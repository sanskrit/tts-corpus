+++
title = "004"
devataa = "इन्द्रः"
RShiH = "गाथिनो विश्वामित्रः"
ChandaH = "त्रिष्टुप्"

+++


स इन्द्रः **दिवः** द्युलोकस्य **रजसः** अन्तरिक्षस्य च **धर्ता** धारकः **पृष्टः** सर्वत्र वर्तमानः **रथो** **न** तदीयो रथ इव **ऊर्ध्वः** **वायुः** ऊर्ध्वगन्ता **वसुभिः** सहायतया निवसद्भिः मरुद्भिः **नियुत्वान्** सहायवान् । यद्वा नेत्ययमुत्तरेणापि संबध्यते । यथा वायुर्नियुत्वान् नियुन्नामक वडवाभिः तद्वान् एवमिन्द्रो वसुभिर्मरुद्भिः सहायवान् । तथा **क्षपां** **वस्ता** रात्रिमाच्छादयन् **सूर्यस्य** जगत्प्रकाशकस्यादित्यस्य **जनिता** जनयिता **भागं** भजनीयं **वाजं** कर्मफलरूपमन्नं **विभक्ता** साधु विभागकर्ता भवति । तत्र दृष्टान्तः । **धिषणेव** । यथा आढ्यानां वाक् अस्येदमिति विभागं करोति तद्वत् ॥ रजसः । रञ्ज रागे' इत्यस्मात् ‘भूरञ्जिभ्यां कित्' ( उ. सू. ४. ६५६ ) इत्यसुन् । कित्त्वान्नलोपः । रज्यते प्रकाशेनेति रजोऽन्तरिक्षम् । नित्त्वादाद्युदात्तः । वस्ता । ‘ वस आच्छादने ' इत्यस्य तृचि रूपम् । जनिता । जनयतेस्तृचि ‘ जनिता मन्त्रे' इति निपातनात् णिलोपः ॥ चित्त्वादन्तोदात्तः । विभक्ता । ‘ भज सेवायाम् ' इत्यस्य साधुकारिष्यर्थे तृन् । ' एकाच उपदेशे°: इतीट्प्रतिषेधः । ‘ तादौ च निति कृत्यतौ ' इति गतेः प्रकृतिस्वरत्वम् ॥