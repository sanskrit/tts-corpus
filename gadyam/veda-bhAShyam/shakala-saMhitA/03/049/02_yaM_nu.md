+++
title = "002"
devataa = "इन्द्रः"
RShiH = "गाथिनो विश्वामित्रः"
ChandaH = "त्रिष्टुप्"

+++


**पृतनासु** । व्याप्रियन्तेऽत्र योद्धार इति पृतनाः संग्रामाः । तेषु **स्वराजं** **हरिष्ठां** हरिस्थां हरियुक्ते रथे वर्तमानं **नृतमं** बलस्य युद्धे नेतृतमं **द्विता** युद्धमासाद्य सेनां द्विधा कृत्वा वर्तमानं **यम्** इन्द्रं **नकिः** न कश्चिदपि **तरति** उत्तीर्य गच्छति। न कोऽप्यभ्यस्ति इत्यर्थः । **नु** प्रसिद्धौ । स इन्द्रः **इनतमः** अतिशयेन सेनास्वामी **सत्वभिः** परितः सीदद्भिर्मरुद्भिः सह **यः** यान् गच्छन् शूषैः । शोषयन्ति परबलानीति शूषाणि बलानि । तैः **पृथुज्रयाः** युद्धं प्रति तीव्रवेगः सन् **दस्योः** शत्रोः **आयुः** अन्नं प्राणं वा **अमिनात्** संग्रामेषु मिनाति हिनस्ति । **ह** प्रसिद्धौ । अत्र निरुक्तं-- ‘ पृथुज्रयाः पृथुजवः । पृथुज्रया अमिनादायुर्दस्योः । प्रामापयदायुर्दस्योः' (निरु. ५. ९ ) इति ॥ तरति । ‘ तॄ प्लवनतरणयोः' इत्यस्य लटि रूपम् । यद्वृत्तयोगादनिघातः । शपः पित्त्वादनुदात्तत्वे धातुस्वरः । यः । ‘ या प्रापणे'। औणादिकः कप्रत्ययः । आतो लोपः । प्रत्ययस्वरः ॥