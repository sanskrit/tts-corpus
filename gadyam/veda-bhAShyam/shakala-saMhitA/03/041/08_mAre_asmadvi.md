+++
title = "008"
devataa = "इन्द्रः"
RShiH = "गाथिनो विश्वामित्रः"
ChandaH = "गायत्री"

+++


हे **हरिप्रिय** हरी अश्वौ प्रियौ यस्य तादृश हे इन्द्र **अस्मत्** अस्मत्तः **आरे** दूरे रथे योजितावश्वौ **मा** **वि** **मुमुचः** मा विमोचय । ताभ्यामुपेत एव **अर्वाङ्** अस्मदाभि मुख्येन **याहि** आगच्छ। हे **स्वधावः** सोमलक्षणान्नवन’“इन्द्र **इह** अस्मिन् देवयजने **मत्स्व** सोमं पीत्वा हृष्टो भव ॥ अस्मत् । अस्मच्छब्दस्य पञ्चमीबहुवचनस्य ‘पञ्चम्या अत् ' (पा. सू. ७. १. ३१ ) इत्यदादेशः । मुमुचः ।' मुच्लृ मोक्षणे ' इत्यस्य ण्यन्तस्य छान्दसे लुङि चङि रूपम् । अभ्यासस्य दीर्घाभावश्छान्दसः । ‘न माङयोगे' इत्यडभावः । निघातः । हरिप्रिय । आमन्त्रितस्य पादादित्वात् षाष्ठिकमाद्युदात्तत्वम् । मत्स्व । मदि स्तुत्यादिषु इत्यस्य लोटि ' बहुलं छन्दसि ' इति विकरणस्य लुक् । आमन्त्रितस्याविद्यमानत्वेन पादादित्वादनिघातः ॥