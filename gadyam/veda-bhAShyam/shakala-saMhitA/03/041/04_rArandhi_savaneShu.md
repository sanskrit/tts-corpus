+++
title = "004"
devataa = "इन्द्रः"
RShiH = "गाथिनो विश्वामित्रः"
ChandaH = "गायत्री"

+++


हे **गिर्वणः** गीर्भिः स्तुतिभिर्वननीय **वृत्रहन्** वृत्रस्य हन्तर्हे **इन्द्र** **नः** अस्माकं संबन्धिषु त्रिषु **सवनेषु** **एषु** क्रियमाणेषु **स्तोमेषु** स्तोत्रेषु **उक्थेषु** शस्त्रेषु च **रारन्धि** रमस्व ॥ रारन्धि । रमतेर्लोटि ‘बहुलं छन्दसि ' इति शपः श्लुः । 'छन्दस्युभयथा' इति हेरार्धधातुकत्वेनाडित्त्वात् ‘अङितश्च' इति हेर्धिः । सवनेषु । सूयते सोमो येष्विति अधिकरणे सुनोतेर्ल्युट् । लित्स्वरः । णः । नसो नकारस्य ‘नश्च धातुस्थोरुषुभ्यः' इति संहितायां णत्वम् ॥