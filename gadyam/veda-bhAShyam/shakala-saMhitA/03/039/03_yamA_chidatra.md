+++
title = "003"
devataa = "इन्द्रः"
RShiH = "गाथिनो विश्वामित्रः"
ChandaH = "त्रिष्टुप्"

+++


प्रसंगादुषःकालं प्रशंसति । **यमसूः** । यमौ यमलौ सूत इति यमसूरुषोभिमानिनी देवता । सा **यमा** यमलावश्विनौ **अत्र** उषःकाले **असूत** । अश्विनोस्तत्र शस्यमानत्वात्तावश्विनौ स्तोतुं मम **जिह्वायाः** **अग्रं** **पतत्** चञ्चलम् **आ** **अस्थात्** **हि** तिष्ठति खलु । **तमोहना** तमसो हन्तारौ **तपुषः** । तपस्यस्मिन् सूर्य इति तपुः दिवसः। तस्य **बुध्ने** मूले **एता** एतावागतौ **मिथुना** परस्परं  संगतौ तावश्विनौ जाता उत्पन्नानि **वपूंषि** । उप्यन्ते निधीयन्ते इति वपूंषि उषःकाले क्रियमाणानि शस्त्रादीनि कर्माणि । **सचेते** संगच्छतः ॥ यमसूः। ‘षूङ् प्राणिगर्भविमोचने' इत्यस्य क्विप्। कृदुत्तरपदस्वरः। असूत । तस्यैव धातोर्लङि अदादित्वाच्छपो लुक् । निघातः । पतत् ।' पत्लृ गतौ ' । शतुर्लसार्वधातुकस्वरे धातुस्वरः । अस्थात् । ष्ठा गतिनिवृत्तौ' । लुङि रूपम् । हियोगादनिघातः । वपूंषि । ‘ डुवप् बीजसंताने' । ‘अर्तिपॄवपियजितनिधनितपिभ्यो नित्' इति उसिप्रत्ययः । ‘ निच्च ' इत्युक्तत्वादाद्युदात्तः । सचेते । षच समवाये' इत्यस्य लटि रूपम् । तपुषः । तप संतापे ' । ‘ अर्तिपॄवपि °' इत्यादिना उसिः । बुध्ने । बन्ध बन्धने' । ‘बन्धेर्ब्रधिबुधी च ' ( उ. सू. ३. २८५ ) इति नक्प्रत्ययः । ब्रधिबुधी एतावादेशौ धातोः । प्रत्ययस्वरः । एता । ‘ इण् गतौ' इत्यस्य कर्मणि निष्ठा । ' गतिरनन्तरः' इति गतेः स्वरः ॥