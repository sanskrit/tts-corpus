+++
title = "004"
devataa = "इन्द्रः"
RShiH = "गाथिनो विश्वामित्रः"
ChandaH = "त्रिष्टुप्"

+++


हे इन्द्र सत्रे प्रवृत्तानाम् **अस्माकं** **ये** **पितरः** अङ्गिरसः **गोषु** पणिभिरपहृतेषु तन्निमित्तं **योधाः** योद्धारो वर्तन्ते तेषाम् **एषां** मर्त्येषु **निन्दिता** दूषकः **नकिः** न कश्चिदस्ति । कुत इत्यत आह । **माहिनावान्** महिमोपेतः **दंसनावान्** वृत्रहननादिकर्मवान् **इन्द्रः** **एषाम्** अङ्गिरसां **दृंहिता** दृंहितानि समृद्धानि **गोत्राणि** गवां वृन्दानि **उत्** **ससृजे** तेभ्योऽङ्गिरोभ्यो ददौ॥ निन्दिता ।' निदि कुत्सायाम्' इत्यस्य तृचि रूपम् । मर्त्येषु । वस्वादित्वात् स्वार्थिको यत् । यतोऽनावः' इत्याद्युदातत्वम् । योधाः । ‘युध संप्रहारे' इत्यस्य पचाद्यचि रूपम् । दृंहिता । ‘ दृह दृहि वृद्धौ' इत्यस्य निष्ठायां रूपम् । महिनावान् ।' महेरिनण्च' (उ. सू. २.२१४ ) इति इनण्प्रत्ययः। तदस्यास्ति' इति मतुप् । माहिनावानिति तस्य संज्ञा ।' मतौ बह्वचोऽनजिरादीनाम् ' ( पा. सू. ६. ३. ११९ ) इति संहितायां दीर्घः । गोत्राणि । गवां समूह इत्यर्थे ' खलगोरथात् ' इत्यनुवृत्तौ ' इनित्रकठ्यचश्च' ( पा. सू. ४. २. ५१ ) इति गोशब्दात् त्रप्रत्ययः । प्रत्ययस्वरः । ससृजे । “ सृज विसर्गे ' इत्यस्य लिटि रूपम् ॥