+++
title = "001"
devataa = "इन्द्रः"
RShiH = "गाथिनो विश्वामित्रः"
ChandaH = "त्रिष्टुप्"

+++


विश्वामित्रः स्तौति । हे इन्द्र **हृदः** हृदयात् **वच्यमाना** उच्यमाना **स्तोमतष्टा** स्तोमकारिभिः कृता **मतिः** स्तुतिः **पतिं** सर्वस्य जगतः स्वामिनं  **अच्छ** अभिलक्ष्य **आ** **जिगाति** समन्तात् गच्छतु । **या** मदीया स्तुतिः **जागृविः** स्तुत्यस्य सर्वं जागरणं कुर्वाणा **विदथे** यज्ञे **शस्यमाना** भवति । हे **इन्द्र** **ते** त्वदर्थं **यत्** स्तोत्रं मत्तः **जायते** तत् **विद्धि** जानीहि । **तस्य** इति द्वितीयार्थे षष्ठी ॥ मतिः । ‘ मन्त्रे वृष ' इत्यादिना क्तिन्नुदात्त: । हृदः । हृदयशब्दस्य ‘ पद्दन्नोमास' ( पा. सू. ६, १. ६३ ) इत्यादिना हृदादेशः । ‘ ऊडिदम्' इति विभक्तेरुदात्तत्वम् । वच्यमाना । ‘ वच परिभाषणे ' इत्यस्य कर्मणि यक् । संप्रसारणवश्छान्दसः । प्रत्ययस्वरः ॥ स्तोमतष्टा । ‘ तक्षू त्वक्षू तनूकरणे' इत्यस्य कर्मणि निष्ठा । ‘ तृतीया कर्मणि ' इति पूर्वपदप्रकृतिस्वरत्वम् । जिगाति । ‘ गा स्तुतौ छन्दसि' इति जुहोत्यादिः । ‘ बहुलं छन्दसि ' इत्यभ्यासस्य इत्वम् । निघातः । जायते । ‘ जनी प्रादुर्भावे' इत्यस्य लटि रूपम् । यद्वृत्तयोगादनिघातः । विद्धि । ‘ विद ज्ञाने' इत्यस्य लोटि हेः “ हुझल्भ्यो हेर्धिः' इति ध्यादेशः । वाक्यभेदादनिघातः ॥