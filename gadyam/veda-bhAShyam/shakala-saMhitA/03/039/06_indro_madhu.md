+++
title = "006"
devataa = "इन्द्रः"
RShiH = "गाथिनो विश्वामित्रः"
ChandaH = "त्रिष्टुप्"

+++


**इन्द्रः** **उस्रियायां** क्षीरदध्यादिक्रमेणोत्स्राविण्यां भोगवत्यां गवि **संभृतं** संपादितं **मधु** क्षीरादि **विवेद** अज्ञासीत् । ततस्तदर्थं **पद्वत्** पादयुक्तं **शफवत्** खुरोपेतं गोधनं विवेद लेभे । कथं लब्धवानिति तदुच्यते । **नमे** **गोः** । गोरिति द्वितीयार्थे षष्ठी । पणिनामकैरसुरैरपहृतां गां नमे आनीतामकरोत् । तथा **दक्षिणावान्** औदार्यवान् समर्थः स इन्द्रः **गुहा** गुहायां **हितं** **गुह्यं** प्रच्छन्नम् अत एव **अप्सु** अन्तरिक्षे 'गूळ्हं गूढचारिणं मायिनमसुरं **दक्षिणे** **हस्ते** **दधे** दधार अग्रहीत् इत्यर्थः । द्वितीयाष्टके ‘श्रुधी हवम् ' इस्यस्मिन् वर्गे  गुहा हितम्' इत्येतत् सम्यगभ्यधायि (ऋ. सं. २. ११. ५ ) ॥ उस्रियायाम् । प्रक्रिया सम्यक् पूर्वमेवावादि । विवेद । • विद ज्ञाने' ‘ विद्लृ लाभे' । एतयोर्लिटि रूपम् । शफवत् । शफोऽस्यास्तीति मतुप् । ‘ ह्रस्वनुड्भ्यां मतुप्' इति मतुप उदात्तत्वम् । नमे । ' णमु प्रह्वत्वे ' इत्यस्य लिटि रूपम् । द्विर्वचनस्य छन्दसि विकल्पितत्वादत्र द्विर्वचनाभावः । वाक्यभेदादनिघातः । गुह्यम् । ‘गुहू संवरणे' इत्यस्मात् ‘ शंसिगुहिदुहिभ्यो वेति वक्तव्यम्' इति क्यप् । कित्त्वादगुणः। प्रत्ययस्य पित्त्वादनुदात्तत्वे धातुस्वरः। दधे । दधातेर्लिटि रूपम् । दक्षिणावान् । ' दक्ष वृद्धौ '। 'द्रुदक्षिभ्यामिनन्' इति इनन्प्रत्ययः । तदस्यास्तीति मतुप् । संहितायाम् अन्येषामपि दृश्यते' इति पूर्वपदस्य दीर्घः । नित्स्वरः ॥