+++
title = "004"
devataa = "इन्द्रः"
RShiH = "गाथिनो विश्वामित्रः"
ChandaH = "त्रिष्टुप्"

+++


**उरुं** महान्तम् अत एव **गभीरं** महावकाशं **जनुषा** जन्मना स्वभावत एव **उग्रं** शत्रूणां भयंकरम् । गभीरत्वमेवोच्यते । **विश्वव्यचसं** विश्वव्याप्तं **मतीनां** स्तुतीनां स्तोतॄणां वा **अवतं** रक्षकं तादृशम् **इन्द्रं** **प्रदिवि** पूर्वेष्वहःसु **सुतासः** ग्रावभिरभिषुताः **सोमासः** सोमाः **अभि** आभिमुख्येन **आ** **विशन्ति** । तत्र दृष्टान्तः **समुद्रं** **न** । यथा **स्रवतः** स्रवन्त्यो नद्यः समुद्रम् आविशन्ति तद्वत् ॥ जनुषा ‘जनी प्रादुर्भावे' इत्यस्मात् ‘जनेरुसिः' इत्युसिप्रत्ययः । विश्वव्यचसम् । ‘ व्यच व्याजीकरणे ' इत्यस्मादसुन् । 'व्यचेः कुटादित्वमनसीति वक्तव्यम्' इत्यत्र 'अनसि' इति पर्युदासात् ङित्त्वाभावः । विश्वव्यचा इतीन्द्रस्य नाम । ‘ बहुव्रीहौ विश्वं संज्ञायाम्' इति पूर्वपदस्यान्तोदात्तत्वम् । अवतम् । अव रक्षणादिषु । औणादिकोऽतच्प्रत्ययः । चित्त्वादन्तोदात्तः ॥