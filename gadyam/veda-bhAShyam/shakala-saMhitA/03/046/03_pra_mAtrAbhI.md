+++
title = "003"
devataa = "इन्द्रः"
RShiH = "गाथिनो विश्वामित्रः"
ChandaH = "त्रिष्टुप्"

+++


**रोचमानः** दीप्यमानः **विश्वतः** सर्वैः **अप्रतीतः** एतावदस्य सामर्थ्यमित्यपरिच्छिद्यमानः **ऋजीषी** सोमवान् **इन्द्रः** **मात्राभिः**। मीयन्ते परिच्छिद्यन्ते इति मात्राः शिलोच्चयाः। तेभ्योऽपि **प्र** **रिरिचे** प्रकर्षेण महत्तयातिरिक्तोऽभूत् । तथा **देवेभिः** देवेभ्योऽपि **मज्मना** । मज्जयति शत्रून् दुःखसागरे इति मज्म बलम् । तेन बलेन **प्र** रिरिचे । तथा **दिवः** **पृथिव्याः** द्यावापृथिवीभ्यां च **प्र** रिरिचे। तथा **उरोः** विस्तीर्णात् **महः** महतः **अन्तरिक्षात्** अपि **प्र** रिरिचे ॥ मात्राभिः। ‘ माङ माने शब्दे च ' इत्यस्मात् ‘हुयामाश्रुभसिभ्यस्त्रन' इति त्रन्प्रत्ययः । नित्त्वादाद्युदात्तः । ‘ ढ्रलोपे पूर्वस्य दीर्घोऽणः' इति संहितायां दीर्घः । रोचमानः। ‘ रुच दीप्तौ ' इत्यस्मात् शानचि रूपम् । तस्य लसार्वधातुकस्वरे धातुस्वरः । अप्रतीतः । ‘ इण् गतौ ' । कर्मणि क्तः । प्रादिसमासः । नञा समासे तस्य स्वरः । मज्मना । ‘ टुमस्जो शुद्धौ ' । औणादिको मनिच्प्रत्ययः । ‘ झलां जश् झशि इति जश्त्वम् । चित्त्वादन्तोदात्तः । पृथिव्याः । उदात्तयणो हत्पूर्वात् ' इति विभक्तेरुदात्तत्वम् ॥