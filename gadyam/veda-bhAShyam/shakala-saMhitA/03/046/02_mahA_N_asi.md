+++
title = "002"
devataa = "इन्द्रः"
RShiH = "गाथिनो विश्वामित्रः"
ChandaH = "त्रिष्टुप्"

+++


हे **महिष** महनीय **उग्र** इन्द्र त्वं **महानसि** । **धनस्पृत्** धनानि दानभोगत्यागैः पारं नयंस्त्वं **वृष्ण्येभिः** वीर्यैः **अन्यान्** शत्रून् **सहमानः** अभिभवन् वर्तसे । तथा **विश्वस्य** सर्वस्य
“भुवनस्य **एकः** असहायः **राजा** **सः** त्वं **योधय** **च** सपत्नान् प्रहर । **जनान्** **क्षयय** **च** निवासय । बाधकान् हत्वा साधुजनान् स्वस्थाने स्थापयेत्यभिप्रायः ॥ महिष ।' मह पूजायाम् । ‘ अविमह्योष्टिषच् ' ( उ. सू. १. ४५ ) इति टिषच्प्रत्ययः । आमन्त्रितत्वान्निघातः । वृष्ण्येभिः । वृष्णि भवानि । ‘ भवे छन्दसि ' इति यत् । यतोऽनावः' इत्याद्युदात्तः । योधय । “ युध संप्रहारे ' इत्यस्य ण्यन्तस्य लोटि रूपम् । ‘ चादिषु च ' इति न निघातः । णित्स्वरः । क्षयय । ‘ क्षि निवासगत्योः' इत्यस्य ण्यन्तस्य लोटि रूपम् । अत्रापि पूर्ववदनिघातः ॥