+++
title = "003"
devataa = "इन्द्रः"
RShiH = "गाथिनो विश्वामित्रः"
ChandaH = "गायत्री"

+++


**शतक्रतो** हे **इन्द्र** अभिमातिषाह्ये । मातिर्मानो गर्वः । अभितो मानो येषां तेऽभिमातयः शत्रवः । तेषां सहनमेव सह्यम् । तस्मिन् युद्धे अस्माकमुपस्थिते सति **ते** तव **नामानि** शक्रवज्रहस्तादीनि नामधेयानि यद्वा तदुपलक्षितानि बलानि **विश्वाभिर्गीभिः** सर्वाभिः स्तुतिलक्षणाभिर्वाग्भिः **ईमहे** वयं याचामहे ॥ ईमहे । ई कान्त्यादिषु । व्यत्ययेनात्मनेपदम् । अदादित्वाच्छपो लुक् । निघातः ॥