+++
title = "009"
devataa = "इन्द्रः"
RShiH = "गाथिनो विश्वामित्रः"
ChandaH = "गायत्री"

+++


**शतक्रतो** हे **इन्द्र** **ते** तव संबन्धिषु **पञ्चसु** **जनेषु** गन्धर्वाः पितरो देवा असुरा रक्षांसि इत्येषु **या** यानि **इन्द्रियाणि** रूपग्रहणादिसामर्थ्यानि स्थितानि **ते** त्वदीयानि **तानि** इन्द्रियाण्यहम् **आ** **वृणे** संभजे । यद्वा पञ्चजनेषु निषादपञ्चमेषु चतुर्षु जनेषु यानीन्द्रियाणि सामर्थ्यानि तानि त्वदीयान्यहमावृणे ॥ इन्द्रियाणि । इन्द्रियमिन्द्रलिङ्गमिन्द्रदृष्टमिन्द्रसृष्टमिन्द्रजुष्टमिन्द्रदत्तमिति वा' इति धच्प्रत्ययान्तत्वेन निपातनादन्तोदात्तः । वृणे । ‘वृङ् संभक्तौ ' इत्यस्य लटि रूपम् । निघातः ॥