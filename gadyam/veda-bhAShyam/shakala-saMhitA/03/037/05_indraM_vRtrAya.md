+++
title = "005"
devataa = "इन्द्रः"
RShiH = "गाथिनो विश्वामित्रः"
ChandaH = "गायत्री"

+++


हे इन्द्र **वृत्राय** **हन्तवे** वृत्रनामकमसुरं हन्तुं **भरेषु** युद्धेषु **वाजसातये** अन्नोपलक्षितधनलाभाय च **पुरुहूतं** पुरुभिराहूतम् **इन्द्रं** बलवन्तं त्वाम् **उप** **ब्रुवे** सोमपानार्थं विश्वामित्रोऽहमाह्वयामि । वृत्राय । ‘क्रियाग्रहणं कर्तव्यम्' इति कर्मणः संप्रदानम् । हन्तवे । हन्तेस्तुमर्थे तवेन्प्रत्ययः । नित्स्वरः ॥ ब्रुवे । ‘ब्रूञ् व्यक्तायां वाचि' इत्यस्य लट्युत्तम इटि रूपम् । निघातः । वाजसातये । सननं सातिः । वाजस्य सातिर्वाजसातिः । दासीभारादित्वात् पूर्वपदप्रकृतिस्वरः ॥ ॥ २१ ॥