+++
title = "011"
devataa = "इन्द्रः"
RShiH = "गाथिनो विश्वामित्रः"
ChandaH = "अनुष्टुप्"

+++


**शक्र** बलवन् हे इन्द्र **अर्वावतः** अर्वाचीनात् समीपाद्देशात् **अथो** अपि च **परावतः** अतिदूराद्देशात् नः अस्मानभिलक्ष्य **आ** **गहि** आगच्छ । **अद्रिवः** । अत्ति भक्षयति शत्रूनिति अद्रिर्वज्रः । तद्वन् हे **इन्द्र** **ते** तव **यः** **उ** **लोकः** उत्तमो लोकोऽस्ति **ततः** तस्मादपि लोकात् **इह** अस्मिन् देवयजने देशे सोमपानार्थम् **आ** **गहि** आगच्छ । गहि । गमेर्लोटि रूपम् । परावतः ।' उपसर्गाच्छन्दसि धात्वर्थे ' इति वतिः । प्रत्ययस्वरः । अद्रिवः । ‘मतुवसो रुः० । इति रुः । ततः । पञ्चम्यास्तसिल्' इति तसिल् । लित्स्वरः ॥ ॥ २२ ॥