+++
title = "009"
devataa = "इन्द्रः"
RShiH = "गाथिनो विश्वामित्रः"
ChandaH = "गायत्री"

+++


हे **इन्द्र** **अवस्यवः** त्वत्तो रक्षणमिच्छन्तः **कुशिकासः** कुशिकगोत्रोत्पन्ना वयं **सुतस्य** ग्रावभिषुतस्य सोमस्य **पीतये** पानार्थं **प्रत्नं** पुरातनं **त्वां** **हवामहे** स्तुतिलक्षणाभिर्गीभिः आह्वयामः ॥ पीतये । 'स्थागापापचो भावे ' इति क्तिन् । ' हिष्ठवत्सरतिशत्थान्तानाम् ' (फि. सू. ७ ) इत्यन्तोदात्तत्वम् । हवामहे । ह्वयतेर्लटि ‘ बहुलं छन्दसि ' इति संप्रसारणे रूपम् । अवस्यवः । अव इच्छन्तीत्यर्थे सुपः क्यच् । ‘ क्याच्छन्दसि ' इत्युप्रत्ययः । कुशिकासो अवस्यवः इत्यत्र संहितायाम् ' अव्यादवद्यात् ' (पा. सू. ६. १. ११६) इत्यादिना एङः प्रकृतिभावः ॥ ॥ ६ ॥