+++
title = "001"
devataa = "ऋभवः"
RShiH = "गाथिनो विश्वामित्रः"
ChandaH = "जगती"

+++


हे ऋभवः **वः** युष्माकं **बन्धुता** । बध्नन्ति फलेन संयोजयन्तीति बन्धवः कर्माणि । तेषां समूहः बन्धुता । **इहेह** सर्वत्र **मनसा** सर्वैर्ज्ञायते । **नरः** हे मनुष्या ऋभवः **उशिजः** यज्ञभागं कामयमाना भवन्तः **वेदसा** यज्ञभागप्रापककर्मविषयज्ञानेन **तानि** तादृशानि कर्माणि **अभि** **जग्मुः**। प्राप्नुवन्ति । कानि तानि । **मायाभिः** । मीयन्ते ज्ञायन्त इति मायाः कर्माणि । **याभिः** मायाभिर्यैः कर्मभिः **प्रतिजूतिवर्पसः** प्रतिपक्षाभिभवनशीलतेजोयुक्ताः **सौधन्वनाः** । सुधन्वा नामाङ्गिरसः पुत्रः कश्चिदृषिः । तस्य पुत्राः सौधन्वनाः । ते च त्रय ऋभुर्विभ्वा वाज इति । एतन्नामका यूयं **यज्ञियं** यज्ञार्हं **भागं** सोमपानादिलक्षणम् **आनश** प्राप्ताः स्थ । तथा च मन्त्रवर्णः- ‘ ऋभुर्विभ्वा वाजो देवाँ अगच्छत स्वपसो यज्ञियं भागमैतन ' ( ऋ. सं. १. १६१. ६ ) इति । अयमर्थो ब्राह्मणेऽपि  ‘ ऋभवो वै देवेषु तपसा सोमपीथमभ्यजयन्' (ऐ. ब्रा. ३. ३०) इत्यत्रोपाख्यानपूर्वकं स्पष्टमभिहितः। यद्वा । नरः कर्मणां नेतारो हे ऋभव उशिजः कामयमाना वेदसा हविर्लक्षणेन धनेन युक्ताः स्तोतारो वो युष्माकं तानि चमसतक्षणादीनि कर्माणि बन्धुता बन्धुतया सख्येन मनसा जग्मुः अभिगच्छन्ति । कानि इत्याशङ्कायामाह। यैः चमसतक्षणादिभिः कर्मभिर्यज्ञार्हं भागं यूयमाप्नुत तान्यभिगच्छन्ति । युष्माकं बुद्धिनैपुणानि चिन्तयन्तीत्यर्थः ॥ इहेह। ‘नित्यवीप्सयोः' इति द्विर्वचनम् । परस्याम्रेडितत्वात् अनुदात्तत्वे पूर्वपदस्वरः । बन्धुता । ‘बन्ध बन्धने'। शॄस्वृस्निहि° ' इत्यादिना कर्तरि उप्रत्ययः । समूह इत्यर्थे ' ग्रामजनबन्धुसहायेभ्यस्तल् ' ( पा. सू. ४.२.४३) इति तल । लित्स्वरः ॥