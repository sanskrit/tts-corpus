+++
title = "002"
devataa = "ऋभवः"
RShiH = "गाथिनो विश्वामित्रः"
ChandaH = "जगती"

+++


हे  **ऋभवः** **याभिः** **शचीभिः** **शक्तिभिः** **चमसान्** चतुरः **अपिंशत** विभक्तवन्तः स्थ। **यया** **धिया** प्रज्ञया **गां** मृताम् **अरिणीत** **चर्मणः** चर्मणा योजनात् प्रापितवन्तः स्थ । **येन** **मनसा** प्रज्ञानेन **हरी** एतन्नामकाविन्द्रस्याश्वौ **निरतक्षत** नितरामकुरुत । तथा च मन्त्रवर्णः- ‘ य इन्द्राय वचोयुजा ततक्षुर्मनसा हरी ' ( ऋ. सं. १.२०.२ ) इति । **तेन** सर्वेणानेन कर्मणा **देवत्वं** यज्ञभागार्हत्वलक्षणं देवभावं **समानश** सम्यक् प्राप्ताः स्थ ॥ अपिंशत ।' पिश अवयवे'। तुदादिः । तस्य लङि मध्यमे रूपम् । यद्वृत्तयोगादनिघातः । अरिणीत ।  ‘ री गतिरेषणयोः । क्र्यादिः । तस्य लङि रूपम् । अत्रापि पूर्ववदनिघातः । निरतक्षत ।  ‘ तक्षु त्वक्षू तनूकरणे ' । लङि रूपम् । पूर्ववत् अनिघाते ‘तिङि चोदात्तवति' इति गतेर्निघातः । अडुदात्तः । आनश । अश्नोतेर्लिटि रूपम् । निघातः।