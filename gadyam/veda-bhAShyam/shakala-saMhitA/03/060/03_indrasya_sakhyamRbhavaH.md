+++
title = "003"
devataa = "ऋभवः"
RShiH = "गाथिनो विश्वामित्रः"
ChandaH = "जगती"

+++


**मनोर्नपातः** मनुष्यस्याङ्गिरसः पुत्राः **अपसः** यागादिलक्षणकर्मवन्तः **ऋभवः** **इन्द्रस्य** **सख्यं** समानख्यानत्वं **समानशुः** सम्यक् प्राप्नुवन् । तथेन्द्रस्य सख्यं प्राप्तास्त ऋभवः **दधन्विरे** । पूर्वं मनुष्यत्वेन मरणयोग्या अपीदानीमिन्द्रस्य सख्येन प्राणान् धारयन्ति । तथा च मन्त्रः - अधारयन्त वह्नयः ' (ऋ. सं. १. २०. ८) इति । **सौधन्वनासः** सुधन्वनामकस्यर्षेः पुत्रा ऋभवः **सुकृतः** शोभनकर्माणः सन्तः प्रभूतैः **शमीभिः** देवत्वप्राप्तिप्रतिबन्धनिवारणहेतुभिः कर्मभिः सुकृत्यया शोभनेन कर्मणा च **विष्ट्वी** व्याप्य **अमृतत्वमेरिरे** देवत्वं प्रापुः । तथा च मन्त्रान्तरमाम्नायते -- ‘ मर्तासः सन्तो अमृतवमानशुः ' ( ऋ. सं. १. ११०. ४ ) इति ॥ नपातः । नभ्राण्नपात! इत्यादिना नञः प्रकृतिभावः । दधन्विरे । धविर्गत्यर्थः । व्यत्ययेनात्मनेपदम् । लिटि रूपम् । ईरिरे ।  ‘ ईर गतौ ' । मन्त्रत्वात् आम् न भवति । निघातः। सुकृत्यया । करोतेर्भावे ‘कृञः श च ' इति क्यप् । प्रत्ययस्य व्यत्ययेनान्तोदात्तत्वम् । समासे कृदुत्तरस्वरः ॥