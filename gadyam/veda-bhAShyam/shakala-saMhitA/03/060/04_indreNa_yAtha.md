+++
title = "004"
devataa = "ऋभवः"
RShiH = "गाथिनो विश्वामित्रः"
ChandaH = "जगती"

+++


हे ऋभवो यूयम् **इन्द्रेण** **सचा** सह **सरथं** समानमेकं रथमारुह्य **सुते** अभिषुतसोमवति यज्ञे **याथ** गच्छथ। **अथो** अनन्तरमिन्द्रेण सह एकरथमारूढा यूयं **वशानाम्** । उश्यते काम्यते यजमानेन स्वर्गादिलक्षणं फलम् एभिरिति वशाः मनुष्याः । तेषां **श्रिया** स्तुतिहविरादिरूपया **सह** **भवथ** । हे **सौधन्वनाः** सुधन्वनः पुत्राः **वाघतः** । अमृतत्वादिलक्षणफलस्य वोढारो मेधाविनो वा इति यास्कः । तादृशा हे **ऋभवः** **वः** युष्माकं **सुकृतानि** देवत्वस्य प्रापकाणि शोभनानि कर्माणि **न** **प्रतिमै** । प्रतिमातुमियत्तया परिच्छेत्तुं न केनापि शक्यानि । तथा **वीर्याणि** युष्माकं सामर्थ्यानि **च** नैव प्रतिमातुं शक्यानि ॥ वशानाम् । ‘वश कान्तौ ।' वशिरण्योरुपसंख्यानम्' इति करणे अप्प्रत्ययः । प्रत्ययस्य पित्त्वादनुदात्तत्वे धातुस्वरः । वशाशब्दो वन्ध्यावचनश्चेत् अन्तोदात्त:  भवति । ' वशा मेषा अवसृष्टास आहुताः' (ऋ. सं. १०.९१. १४ ) इति । वः । युष्मच्छब्दस्य षष्ठीबहुवचने वसादेशः । निघातः । प्रतिमै । माङ् माने '। विच् । प्रतिमाः प्रतिमानम् । तस्य चतुर्थ्येकवचने आतो लोपाभावश्छान्दसः । एकादेशस्वरः ॥