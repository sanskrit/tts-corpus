+++
title = "005"
devataa = "इन्द्र ऋभवश्च"
RShiH = "गाथिनो विश्वामित्रः"
ChandaH = "जगती"

+++


हे **इन्द्र** **वाजवद्भिः** । वाजो नाम ऋभूणां भ्राता । यद्वा । वाजोऽन्नम् । तत्सहितैः **ऋभुभिः** सहितस्त्वं **समुक्षितं** सम्यगद्धिः सिक्तं ग्रावभिः **सुतं** **सोमं** **गभस्त्योः**। बप्सत्यदन्त्याभ्यामन्नमिति गृह्णन्ति पदार्थानाभ्यामिति वा गभस्ती बाहू । तयोर्बाह्वोः **आ** **वृषस्व** आक्षारय । ग्रहमुभाभ्यां बाहुभ्यां गृहीत्वा सोमं पिबेत्यर्थः । हे **मघवन्** इन्द्र **धिया** स्तोत्ररूपेण कर्मणा **इषितः** प्रेरितस्त्वं **दाशुषः** हविर्दत्तवतो यजमानस्य **गृहे** **सौधन्वनेभिः** सुधन्वनः पुत्रैः **नृभिः** मनुष्यैर्ऋभुभिः **सह** साकं **मत्स्व** सोमपानेन हृष्टो भव ॥ समुक्षितम् ।' उक्ष सेचने ' । कर्मणि क्तः ।  ‘ गतिरनन्तरः' इति गतेः स्वरः । गभस्त्योः । ‘भस भर्त्सनदीप्त्योः' इत्यस्मात् ' भसेर्गट्च ' इति सूत्रेण तिप्रत्ययो धातोः गडागमश्च । यद्वा । गृह्णातेः पृषोदरादित्वादेवं नेयम् । मत्स्व । मदि स्तुत्यादिषु । लोटि  ‘ बहुलं छन्दसि' इति विकरणस्य लुक् । निघातः ॥