+++
title = "015"
devataa = "अग्निः"
RShiH = "गाथिनो विश्वामित्रः"
ChandaH = "जगती"

+++


**अमित्रायुधः** अमित्रैः कर्मविघ्नकारिभिरसुरैः सह योद्धारः । यद्वा अमित्राणि पापानि । तैः सह योद्धारः । तत्र दृष्टान्तः । **मरुतामिव** **प्रयाः** इति । यथा मरुतां देवानां प्रयाः प्रकर्षेण शत्रूनभियान्तीति प्रया बलानि शत्रूणां हन्तॄणि तद्वत्कर्मविघ्नकारिणां पापानां च हन्तारः **ब्रह्मणः** सर्वस्य जगतः स्रष्टुः **प्रथमजाः** प्रथममुत्पन्नाः **कुशिकासः** कुशिकगोत्रोत्पन्ना ऋषयः **विश्वं** स्थावरजङ्गमात्मकं सर्वं जगत् **विदुः** **इत्** जानन्त्येव । तेऽमी कुशिकाः **द्युम्नवत्** हविर्युक्तं **ब्रह्म** स्तोत्रम् **एरिरे** । अग्नये अ समन्तात्प्रेरयन्ति । ते च **दमे** स्वे स्वे गृहे **एकएकः** एकैकः भूत्वा
"अग्निं **समीधिरे** आज्याद्याहुतिभिः सम्यग्दीपयन्ति । अमित्रायुधः ।  ‘ युध संप्रहारे । क्विप् । कृदुत्तरपदस्वरः। संहितायां पूर्वपदस्य दीर्घश्छान्दसः । प्रयाः ।  ‘ या प्रापणे' । 'अन्येभ्योऽपि दृश्यन्ते' इति विच् । प्रथमजाः ।' जनी प्रादुर्भावे'।' जनसन' इत्यादिना विट् । 'विड्वनोः । इत्यात्वम् । विदुः । विदेर्लटि ‘ विदो लटो वा' इति झेः उसादेशः । ईरिरे । ' ईर गतौ ' इत्यस्य लिटि रूपम् । मन्त्रत्वादाम्न भवति । दमे ।' दमु उपशमने '। करणे घञ् ।' नोदात्तोपदेशस्य  इति वृद्धिप्रतिषेधः । ञित्स्वरः । ईधिरे । ' ञिइन्धी दीप्तौ ' इत्यस्य लिटि इन्धिभवतिभ्यां च' इति किद्वद्भावान्नकारलोपः । निघातः ॥