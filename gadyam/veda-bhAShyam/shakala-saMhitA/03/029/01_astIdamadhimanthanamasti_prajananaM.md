+++
title = "001"
devataa = "अग्निः"
RShiH = "गाथिनो विश्वामित्रः"
ChandaH = "अनुष्टुप्"

+++


यजमानोऽध्वर्य्वादीन्प्रति बूते । **इदम्** अग्न्यर्थं यूपशकलम् **अस्ति** । **अधिमन्थनम्** । अरण्याः उपरि निधेयं मन्थनसाधनभूतं दण्डरज्वादिकम् **अस्ति** । **प्रजननम्** अग्निजननसाधनभूतं दर्भपिञ्जूलं **कृतं** संपादितमस्ति । यद्वा प्रजननं मन्थनदण्डस्य विन्यासविशेषः । यस्मादेतानि यूपशकलादीन्यग्निमन्थनसाधनान्याहृतानि सन्ति तस्मात् **विश्पत्नीं** विशां प्रजानामग्निसाध्याग्निहोत्रद्वारा स्वर्गादिफलसंपादनेन पालयित्रीम् **एताम्** अरणीम् **आ** **भर** हे अध्वर्यो आहर । तस्यामाहृतायां **पूर्वथा** यथा वयमाधानकालेऽग्निममथ्नीम यथा वा पूर्वे महर्षयोऽग्निममन्थिषुः तद्वद्वयमेनम् **अग्निम्** अस्मिन्कर्मणि **मन्थाम**। मन्थनेन निष्पन्नं करवाम ॥ अस्तीति पदद्वयस्य पादादित्वादनिघातः । विश्पत्नीम् । पतिशब्दस्य ‘ विभाषा सपूर्वस्य ' इति ङीप् नकारश्चान्तादेशः।  ‘ परादिश्छन्दसि बहुलम् ' इत्युत्तरपदाद्युदात्तत्वम् । भर ।  ‘ हृञ् हरणे ' इत्यस्य लोटि ‘ हृग्रहोर्भश्छन्दसि ' इति भकारः । मन्थाम।  ‘ मन्थ विलोडने '। लोटि रूपम् । निघातः । पूर्वथा । पूर्वशब्दात् इवार्थे ' प्रत्नपूर्वविश्वेमात्थाल् छन्दसि ' इति थाल्प्रत्ययः । ‘लिति' इति प्रत्ययात्पूर्वस्योदात्तत्वम् ॥