+++
title = "005"
devataa = "ऋत्विज अग्निर्वा"
RShiH = "गाथिनो विश्वामित्रः"
ChandaH = "त्रिष्टुप्"

+++


**नरः** कर्मणां नेतारो हे अध्वर्य्वादयः **कविं** क्रान्तदर्शिनम् **अद्वयन्तं** द्वयमनाचरन्तमद्वैतं कुर्वाणं मनसा वाचा च एकविधमेव कर्म कुर्वाणमत एव **प्रचेतसं** प्रकृष्टज्ञानोपेतम् **अमृतं** मरणधर्मरहितं **सुप्रतीकं** शोभनैरङ्गैर्ज्वालाभिः समेतं तमिमम् **अग्निं** **मन्थत** मन्थनेन निष्पादयत । किंच। हे **नरः** कर्मणां नेतारः अध्वर्य्वादयः यूयं **यज्ञस्य** ज्योतिष्टोमादेः **केतुं** प्रज्ञापकं **प्रथमं** मुख्याङ्गभूतम् । अग्निपूर्वकत्वात् सर्वेषामुत्तरक्रतूनाम् । **सुशेवं** शोभनसुखोपेतं तादृशमग्निं **पुरस्तात्** कर्मणः प्रारंभे **जनयत** । तमिममग्निमेवंविधगुणयुक्तं कुरुतेति भावः । मन्थत ।' मन्थ विलोडने ' । लोटि रूपम् । पादादित्वादनिघातः । नरः ।  ‘ णीञ् प्रापणे  ।  ‘ नयतेर्डिच्च' ( उ. सू. २. २५७ ) इति ऋप्रत्ययः । डित्त्वाट्टिलोपः । नयन्ति कर्माणि नीयन्ते कर्माण्येभिरिति वा नरः । आमन्त्रितत्वात् निघातः । अद्वयन्तम् । द्वयमिवाचरतीत्यर्थे ' सर्व प्रातिपदिकेभ्यः क्विब्वक्तव्यः' इत्याचारार्थे क्विप् । द्वयति । तस्य शतरि रूपं द्वयन्निति । न द्वयन्नद्वयन् । तम् । तत्पुरुषे नञ्स्वरः । सुप्रतीकम् । बहुव्रीहौ  ‘ क्रत्वादयश्च ' इत्युत्तरपदाद्युदात्तत्वम् । जनयत । जनी प्रादुर्भावे ' । णिच् । अत उपधायाः इति वृद्धौ प्राप्तायां ‘जनीजॄष्क्नसुरञ्जोऽमन्ताश्च' इति मिद्वद्भावात् ‘मितां ह्रस्वः' इति ह्रस्वः । निघातः । सुशेवम् । शेवशब्दो वन्प्रत्ययान्त आद्युदात्तः । बहुव्रीहौ ‘आद्युदात्तं द्व्यच्छन्दसि' इत्युत्तरपदाद्युदात्तत्वम् ॥ ॥ ३२ ॥