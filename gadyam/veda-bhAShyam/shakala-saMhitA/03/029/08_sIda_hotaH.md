+++
title = "008"
devataa = "अग्निः"
RShiH = "गाथिनो विश्वामित्रः"
ChandaH = "त्रिष्टुप्"

+++


यजमानो ब्रूते । **होतः** होमनिष्पादक हे **अग्ने** **स्वे** स्वकीये **लोके** उत्तरवेद्याः नाभौ **सीद** **उ** त्वं होमनिमित्तम् उपविशैव । तथा **चिकित्वान्** ज्ञानवांस्त्वं **सुकृतस्य** सुकृतजन्योपभोगस्य **योनौ** स्थाने उत्तमलोके **यज्ञं** यज्ञस्य कर्तारं यजमानं **सादय** स्थापय । किंच **देवावीः** । देवान् हविष्प्रदानेन अवतीति देवावीः । तादृशस्त्वं **हविषा** पुरोडाशादिलक्षणेन हव्येन **देवान्** **यजासि** यज । अथ त्वं **यजमानं** यागं कुर्वाणे मयि **बृहत्** प्रभूतं पशुपुत्रादिसमेतं **वयः** अन्नं **धाः** विधेहि ॥ सीद । सदेर्लोटि रूपम् । सादय । सदेर्ण्यन्तस्य लोटि रूपम् । णिच्व्परः । देवावीः । अव रक्षणादिषु ।' अवितॄस्तृतन्त्रिभ्य ईः' इति ईप्रत्ययः । कृदुत्तरपदस्वरः । यजासि । यजेर्लेटि आडागमः । धाः । दधातेः छान्दसे लुङि रूपम् ॥