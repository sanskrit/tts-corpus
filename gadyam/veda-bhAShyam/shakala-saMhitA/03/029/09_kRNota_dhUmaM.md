+++
title = "009"
devataa = "अग्निः"
RShiH = "गाथिनो विश्वामित्रः"
ChandaH = "त्रिष्टुप्"

+++


यजमानोऽध्वर्य्वादीन्प्रति ब्रूते । हे **सखायः** कर्मसहकारिणः यूयं **वृषणं** कामानां वर्षितारं **धूमम्** । धुनोति कम्पयतीति धूमोऽग्निः। एवंविधम् अग्निं **कृणोत** कुरुत । मथनेन उत्पादयत । यद्यग्निर्न जायते तदानीमाह । **अस्रेधन्तः** अक्षीणा अनुपरतसामर्थ्याः सन्तो यूयं **वाजं** मथनलक्षणं युद्धम् **अच्छ** अग्न्याभिमुख्येन **इतन** प्राप्नुत । **सुवीरः** शोभनसामर्थ्योपेतः **अयमग्निः** पृतनाषाट् पृतनोपलक्षितं युद्धं सहमानो भवति । **येन** युद्धं सहमानेनाग्निना **देवासः** देवाः **दस्यून्** उपक्षपयितॄनसुरान् **असहन्त** अभ्यभवन् । तस्मादक्षीणबला यूयं मथनं कुरुतेति भावः ॥ कृणोत ।' कृवि हिंसाकरणयोः' । लोटि तप्रत्ययस्य ' तप्तनप्तनथनाश्च ' इति तबादेशः । पित्त्वाद्गुणः । पादादित्वादनिघातः । उप्रत्ययस्वरः । धूमम् ।  ‘ धूञ् कम्पने० ' । ' इषियुधीन्धिदसि ' इत्यादिना मक् । कित्त्वाद्गुणाभावः । धुनोति कम्पयति दाह्यानीति धूमोऽग्निः । प्रत्ययस्वरः । इतन । इण् गतौ ' इत्यस्य लोटि तप्रत्ययस्य तनादेशः । निघातः । पृतनाषाट् ।  ‘ षह मर्षणे '।  ‘ छन्दसि सहः' इति ण्विः । णित्त्वादुपधावृद्धिः ।' सहेः साडः सः' इति षत्वम् । कृदुत्तरपदस्वरः । असहन्त ।  ‘ षह मर्षणे ' इत्यस्य लङि रूपम् । यद्योगादनिघातः । दस्यून् ।' दसु उपक्षये '।' यजिमनिशुन्धिदसिजनिभ्यो युच्' इति युच् । दस्यन्तीति दस्यवः शत्रवः । व्यत्ययेनाद्युदात्तत्वम् ॥