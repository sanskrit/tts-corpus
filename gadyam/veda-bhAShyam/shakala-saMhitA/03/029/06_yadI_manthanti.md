+++
title = "006"
devataa = "अग्निः"
RShiH = "गाथिनो विश्वामित्रः"
ChandaH = "जगती"

+++


**यदि** अध्वर्य्वादयः **बाहुभिः** स्वकीयैर्हस्तैरग्निं **मन्थन्ति** मथ्नन्ति ततः स जातोऽग्निः **वनेषु** काष्ठेषु **वाजी** शीघ्रगमनवान् **अरुषः** आरोचमानः सर्वेषां प्रीतिकरः सन **आ** **वि** **रोचते** आ समन्ताद्विशेषेण दीप्यते । तत्र दृष्टान्तः । **अश्वो** **न** इति । यथाश्वो वनेषु वननीयेषु वाह्यालीस्थानेषु वेगवानारोचमानो वर्तते तद्वत् । तत्रैव दृष्टान्तान्तरम् । **चित्रो** **न** इति । यथा **यामन्** यामनि वेगगमने **अश्विनोः** देवभिषजोः चित्रो नानाविधवर्णः रथः आरोचमानो वर्तते तद्वत् । **अनिवृतः** केनाप्यप्रतिबद्धगमनः सोऽयमग्निः **अश्मनः** उपलान् **तृणा** तृणानि च  **दहन्** भस्मसात्कुर्वन् **परि** **वृणक्ति** दग्धस्थानानि परितो वर्जयति । तादृशोऽग्निरारोचते इति पूर्वेणान्वयः।  मन्थन्ति । ‘मन्थ विलोडने '। लटि रूपम्। यदियोगादनिघातः । रोचते। ‘रुच दीप्तौ । भौवादिकः । लटि रूपम् । निघातः । यामन् । ' या प्रापणे '। ' आतो मनिन्क्वनिब्वनिपश्च' इति मनिन् । ‘सुपां सुलुक्' इत्यादिना सप्तम्या लुक् । नित्स्वरः । अनिवृतः । वृञ् वरणे'। निष्ठायां यस्य विभाषा' इतीट्प्रतिषेधः । निपूर्वो वृणोतिर्निवारणे वर्तते । न निवृतोऽनिवृतः । नञ्स्वरः । वृणक्ति ।  ‘ वृजी वर्जने' । रुधादिः ।  ‘ चोः कुः' इति कुत्वम् । निघातः । तृणा । ' तृह हिंसायाम्'।' तृहेः क्नो हलोपश्च' ( उ. सू. ५. ६८६ ) इति क्नः । कित्त्वादगुणः हलोपश्च । तृह्यते तद्गवादिभिरिति तृणम् । नित्स्वरः ॥