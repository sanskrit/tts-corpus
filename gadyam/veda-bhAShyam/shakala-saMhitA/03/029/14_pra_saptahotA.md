+++
title = "014"
devataa = "अग्निः"
RShiH = "गाथिनो विश्वामित्रः"
ChandaH = "जगती"

+++


**सनकात्** सनातनोऽग्निः **सप्तहोता** । सप्त होतारो होत्रका यस्यासौ सप्तहोता सन् **प्र** **अरोचत** गार्हपत्यस्थानेऽदीप्यत । **यत्** यदा **मातुः** पृथिव्याः **उपस्थे** उत्सङ्गे तत्रापि **ऊधनि** ऊधःस्थाने उत्तरवेद्याम् **अशोचत** अशोभत तदा सोऽग्निः **सुरणः** । सुष्ठु रणयति शब्दयतीति सुरणः । सर्वैः कमनीयतया दृश्यमानः सन् **दिवेदिवे** प्रतिदिनं **न** **नि** **मिषति** न निद्राति । किंतु सर्वदा यज्ञार्थं जागर्त्येव  । **यत्** यस्मात् **असुरस्य** अग्नेः प्रेरकस्यारणीरूपस्य काष्ठस्य **जठरात्** उदरात् **अजायत** कर्मार्थमुदपद्यत तस्मान्न निमिषतीति पूर्वेणान्वयः ॥ अरोचत ।  ‘ रुच दीप्तौ ' इत्यस्य लङि रूपम् । निघातः । अशोचत् ।  ‘ शुच दीप्तौ । ऊधनि । सकारस्य नकारश्छान्दसः । मिषति ।  ‘ मिषु सेचने ' इत्यस्य लटि रूपम् । सुरणः ।  ‘रण शब्दे '।  ‘ तत्करोति° ' इति णिच् । तस्मात् अकृच्छ्रार्थे खल् । लित्स्वरः । असुरस्य ।  ‘ असु क्षेपणे ' इत्यस्मात् ' असेरुरन्' इत्युरन्प्रत्ययः । अस्यतीत्यसुरः । नित्स्वरः । जठरात् ।  ‘ जनी प्रादुर्भावे' इत्यस्मात्  ‘ जनेररष्ठ च ' ( उ. सू. ५. ७१६ ) इत्यरप्रत्ययः ठकारश्चान्तादेशः । प्रत्ययस्वरः । अजायत । जनी प्रादुर्भावे ' इत्यस्य लङि श्यनि  ‘ ज्ञाजनोर्जा ' इति धातोर्जादेशः । यद्योगादनिघातः ॥