+++
title = "016"
devataa = "अग्निः"
RShiH = "गाथिनो विश्वामित्रः"
ChandaH = "त्रिष्टुप्"

+++


**होतः** होमनिष्पादक **चिकित्वः** कर्मविषयज्ञानवन् हे अग्ने **अद्य** इदानीं **प्रयति** प्रवर्तमाने **अस्मिन्** ज्योतिष्टोमादौ **यज्ञे** **त्वा** त्वां **यत्** यस्मात् कारणात् **अवृणीमहि** त्वद्विषयं वरणमकुर्म तस्मात्तादृशस्त्वम् **इह** कर्मणि देवान् **ध्रुवमयाः** ध्रुवं यथा भवति तथास्माभिर्दत्तानि हवींषि प्रापय" । **उत** अपि च **अशमिष्ठाः** हविःस्वीकरणात्तृप्तैर्देवैः शान्तस्त्वमकारिष्टाः । अथ **प्रजानन्** इमं यज्ञं सम्यक् जानन **विद्वान्** यत्किञ्चित्सर्वं जानानस्त्वं **सोमम्** अस्माभिः क्रियमाणमिममभिषुतं सोममभिलक्ष्य **उप** **याहि** समीपे आगच्छ ॥ प्रयति । ‘इण् गतौ ' इत्यस्य शतरि रूपम् । ‘शतुरनुमः' इति विभक्तेरुदात्तत्वम् । अवृणीमहि । ' वृञ् वरणे । क्र्यादित्वात् श्ना । लङि उत्तमबहुवचने ‘ई हल्यघोः' इति ईत्वम् । आमन्त्रितस्याविद्यमानवत्त्वेन पादादित्वात् अनिघातः । अयाः । ' या प्रापणे ' इत्यस्य लङि सिपि रूपम् । निघातः । अशमिष्ठाः । ‘शमु उपशमने ' इत्यस्य ण्यन्तस्य कर्मणि' लुङि ' स्यसिच्सीयुट्' (पा. सू. ६. ४. ६२ ) इति विकल्पेन इडागमः । तस्यासिद्धत्वात् ' णेरनिटि ' इति णिलोपः । निघातः । प्रजानन् । “ ज्ञा अवबोधने' । शतरि रूपम् । याहि । यातेर्लोटि रूपम् ॥ ॥ ३४ ॥ ॥ २ ॥