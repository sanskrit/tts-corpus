+++
title = "004"
devataa = "अग्निः"
RShiH = "गाथिनो विश्वामित्रः"
ChandaH = "अनुष्टुप्"

+++


**जातवेदः** जातप्रज्ञ हे **अग्ने** अध्वर्य्वादयः **वयं** **पृथिव्याः** **अधि** भूमेरुपरि उत्तरवेद्यां **नाभा**  नाभौ तस्या नाभिस्थाने मध्यप्रदेशे । तदेव स्थान विशेष्यते । **इळायाः** **पदे** मानव्या इडाया गोः पदे इडापदरूपे उत्तरवेद्यात्मके स्थाने **त्वा** त्वां **हव्याय** **वोळ्हवे** पुरोडाशादिलक्षणं हविर्वोढुं **नि** **धीमहि** निदधीमहि । उक्तार्थे ब्राह्मण -- ‘ इळायास्त्वा पदे वयं नाभा पृथिव्या अधीत्येतद्वा इळायास्पदं यदुत्तरवेदीनाभिर्जातवेदो नि धीमहीति निधास्यन्तो ह्येनं भवन्त्यग्ने हव्याय वोळ्हव इति हव्यं हि वक्ष्यन्भवति ' ( ऐ. ब्रा. १. २८ ) इति ॥ नाभा ।  ‘ णह बन्धने '। 'इञ् ' इत्यनुवृत्तौ  ‘ नहो भश्च ' इति इञ् भकारश्चान्तादेशः । ञित्त्वादुपधावृद्धिः । नह्यतीति नाभिर्मध्यस्थानम् । ' सुपां सुलुक्° ' इति सप्तम्या डादेशः । ञित्स्वरः । धीमहि । दधातेर्लिङि रूपम् ।  ‘ लिङः । सीयुट्' (पा. सू. ३. ४. १०२ ) इति सीयुट् । द्विर्वचनाभावश्छान्दसः । निघातः । वोळ्हवे ।  ‘ वह प्रापणे '। तुमर्थे तवेन् । 'सहिवहोरोदवर्णस्य' इति धात्वकारस्यौत्वम् । ढत्वधत्वष्टुत्वढलोपाः ॥ नित्त्वादाद्युदात्तः ॥