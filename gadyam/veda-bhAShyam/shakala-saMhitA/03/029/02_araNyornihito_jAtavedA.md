+++
title = "002"
devataa = "अग्निः"
RShiH = "गाथिनो विश्वामित्रः"
ChandaH = "त्रिष्टुप्"

+++


**जातवेदाः** सर्वविषयज्ञानवानयमग्निः **अरण्योर्निहितः** । देवैर्यज्ञार्थं नितरां स्थापितोऽस्ति । अत्र दृष्टान्तः । **गर्भइव** इति । यथा गर्भः **गर्भिणीषु** स्त्रीषु **सुधितः** सुष्ठु निहितो वर्तते तद्वत् । स तादृशः **अग्निः** **हविष्मद्भिः** संभृतहविष्कैरत एव **जागृवद्भिः** कर्मणि जागरूकैः **मनुष्येभिः** मनुष्यैरस्माभिः **दिवेदिवे** प्रत्यहमुत्पत्त्यर्थम् ईड्यः स्तुतिरूपाभिर्गीर्भिः स्तोतव्यः ॥ अरण्योः ।  ‘ऋ  गतौ । ' अर्तिसृधृधमि' इत्यादिना अनिः । प्रत्ययस्वरः । निहितः। दधातेः कर्मणि निष्ठायां  ‘ दधातेर्हिः ' इति हिरादेशः ।  ‘ गतिरनन्तरः' इति गतेः प्रकृतिस्वरत्वम् । सुधितः । दधातेः कर्मणि निष्ठा । तस्मिन् “ सुधित वसुधित° ' इत्यादिना निपातनात् धिरादेशः । दिवेदिवे । दिवु क्रीडादौ । इगुपधलक्षणः कः ।  ‘ नित्यवीप्सयोः' इति द्विर्वचनम् । तस्याम्रेडितत्वादनुदात्तत्वे पूर्वपदस्वरः । जागृवद्भिः ।  ‘ जागृ निद्राक्षये ' इत्यस्य क्वसौ रूपम् ।  ‘ द्विर्वचनप्रकरणे छन्दसि वेति वक्तव्यम्' इति विकल्पितत्वात् द्विर्वचनाभावः । वसुस्रंसुध्वंस्वनडुहां दः ' (पा. सू. ८. २. ७२) इति वसोः सकारस्य दत्वम् । प्रत्ययस्वरः ॥