+++
title = "007"
devataa = "अग्निः"
RShiH = "गाथिनो विश्वामित्रः"
ChandaH = "त्रिष्टुप्"

+++


**जातः** मन्थनानन्तरमुत्पन्नः स च **चेकितानः** सर्वं जानानः सन् **वाजी** सततगमनस्वभावः **विप्रः** कर्माभिज्ञः अत एव **कविशस्तः** कविभिर्मेधाविभिर्होतृभिः स्तुतः सुदानुः सुष्ठु कर्मफलस्य दाता एवंविधः **अग्निः** **रोचते** दीप्यते । **देवासः** देवाः इन्द्रादयः **ईड्यं** होत्रादिभिः स्तुत्यं **विश्वविदं** सर्वस्य जगतो वेदितारं **यम्** अग्निम् **अध्वरेषु** ज्योतिष्टोमादियज्ञेषु **हव्यवाहं** हव्यानां वोढारम् **अदधुः** व्यदधुः सोऽग्निर्दीप्यते इति पूर्वेणान्वयः ॥ चेकितानः ।  ‘ कित ज्ञाने' इत्यस्य यङ्लुकि ' गुणो यङ्लुकोः ' इति अभ्यासस्य गुणः ।  ‘ अभ्यस्तानामादिः' इत्याद्युदात्तत्वम् । कविशस्तः । थाथघञ्ताणःजबित्रकाणाम्' इत्यन्तोदात्तत्वम् । अदधुः । दधातेर्लङि झेः 'सिजभ्यस्तविदिभ्यश्च ' इति जुस् । यद्वृत्तयोगादनिघातः । अडागमस्वरः ॥