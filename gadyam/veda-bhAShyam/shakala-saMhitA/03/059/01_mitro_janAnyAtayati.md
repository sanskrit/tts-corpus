+++
title = "001"
devataa = "मित्रः"
RShiH = "गाथिनो विश्वामित्रः"
ChandaH = "त्रिष्टुप्"

+++


**ब्रुवाणः** स्तूयमानः शब्दं कुर्वाणो वा **मित्रः** । प्रकर्षेण सर्वैर्मीयते ज्ञायते तथा सर्वान् वृष्टिप्रदानेन त्रायत इति वा मित्रः सूर्यः । **जनान्** कर्षकादिजनान् **यातयति** । कृष्यादिकर्मसु प्रयत्नं कारयति । तथा **मित्रः** एव **पृथिवीमुत** अपि च **द्याम्** एतावुभौ लोकौ वृष्टिद्वारा अन्नं यागांश्च जनयन् **दाधार** धारयति । तथा सति **मित्रः** **अनिमिषा** अनिमिषेणानुग्रहदृष्ट्या **कृष्टीः** कर्मवतो मनुष्यान् **अभि** **चष्टे** सर्वतः पश्यति । एतत्सर्वं ज्ञात्वा हे ऋत्विजः **घृतवत्** उपस्तरणाभिघारणयुक्तं **हव्यं** हवनयोग्यं पुरोडाशादिकं तस्मै **मित्राय** देवाय **जुहोत** जुहुत प्रयच्छतेत्यर्थः । उक्तार्थं यास्को ब्रवीति -- ‘ मित्रो जनान्यातयति ब्रुवाणः शब्दं कुर्वन् । मित्र एव धारयति पृथिवीं च दिवं च । मित्रः कृष्टीरनिमिषन्नभिविपश्यतीति । कृष्टय इति मनुष्यनाम कर्मवन्तो भवन्ति विकृष्टदेहा वा । मित्राय हव्यं घृतवज्जुहोतेति व्याख्यातम् । जुहोतिर्दानकर्मा ' ( निरु. १०. २२ ) इति ॥ यातयति ।  ‘ यती प्रयत्ने' इत्यस्य ण्यन्तस्य लटि रूपम् । दाधार । ‘तुजादीनाम्' इत्यभ्यासस्य दीर्घः । जुहोत । जुहोतेर्लोटि प्रत्ययस्य तबादेशः । गुणः । निघातः ॥