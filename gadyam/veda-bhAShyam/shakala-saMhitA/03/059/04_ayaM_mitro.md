+++
title = "004"
devataa = "मित्रः"
RShiH = "गाथिनो विश्वामित्रः"
ChandaH = "त्रिष्टुप्"

+++


**अयं** पूर्वमन्त्रे प्रतिपादितः **मित्रः** सूर्यः **नमस्यः** सर्वैर्नमस्करणीयः **सुशेवः** शोभनसुखः ॥ सुखेन सेव्य इत्यर्थः। **राजा** सर्वस्य जगतः प्रकाशप्रदानेन स्वामी **सुक्षत्रः** । क्षत्रशब्देन बलमुच्यते । शोभनबलोपेतः **वेधाः** सर्वस्य जगतो विधाता । एवंगुणोपेतः सूर्यः **अजनिष्ट** प्रादुरभूत् । **तस्य** एवंविधगुणोपेतस्य **यज्ञियस्य** यज्ञार्हस्य सूर्यस्य **सुमतौ** शोभनायां बुद्धौ **भद्रे** कल्याणकारिणि **सौमनसे** सौमनस्ये **अपि** यजमानाः **वयं** **स्याम** भवेम ॥ नमस्यः । नमसि साधुः । तत्र साधुः  इति यत् । तित्स्वरितः । अजनिष्ट ।  ‘ जनी प्रादुर्भावे' इत्यस्य लुङि सिचि रूपम् । सौमनसे । सुमनस इदमित्यर्थे ' तस्येदम्' इत्यण् । प्रत्ययस्वरः ॥