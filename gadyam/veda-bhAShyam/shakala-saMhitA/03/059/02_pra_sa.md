+++
title = "002"
devataa = "मित्रः"
RShiH = "गाथिनो विश्वामित्रः"
ChandaH = "त्रिष्टुप्"

+++


हे **आदित्य** **व्रतेन** यज्ञेन युक्तः **यः** मनुष्यः **ते** तुभ्यं **शिक्षति** हविर्लक्षणमन्नं ददाति हे **मित्र** **सः** **मर्तः** मनुष्यः **प्रयस्वान्** अन्नवान् **प्र** **अस्तु** प्रभवतु । **त्वोतः** त्वया रक्षितः सः मनुष्यः केनापि **न** **हन्यते** न बाध्यते । **न** **जीयते** नाभिभूयते च । **एनं** तुभ्यं हविर्दत्तवन्तं पुरुषम् **अंहः** पापम् **अन्तितः** समीपात् **न** **अश्नोति** न प्राप्नोति । **दूरात्** अपि **न** प्राप्नोति ॥ शिक्षतिर्दानकर्मा । व्यत्ययेन परस्मैपदम् । यद्वृत्तयोगादनिघातः । जीयते । जयतेः कर्मणि यकि  ‘ अकृत्सार्वधातुकयोः' इति दीर्घः । त्वोतः । तृतीया कर्मणि ' इति पूर्वपदस्वरः । अश्नोति । अशू व्याप्तौ । स्वादिः । व्यत्ययेन परस्मैपदम् ॥