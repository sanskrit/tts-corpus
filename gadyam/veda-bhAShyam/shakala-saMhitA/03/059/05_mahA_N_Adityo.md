+++
title = "005"
devataa = "मित्रः"
RShiH = "गाथिनो विश्वामित्रः"
ChandaH = "त्रिष्टुप्"

+++


योऽयम् **आदित्यः** **महान्** अत एव **नमसा** नमस्कारेण **उपसद्य** सर्वैरुपसदनीयः **यातयज्जनः** । प्रातःप्रातः स्वस्वकर्मणि प्रवर्तनीया जना येनेति स तथोक्तः । **गृणते** स्तोत्रं कुर्वते जनाय **सुशेवः** च भवति **तस्मै** **पन्यतमाय** स्तुत्यतमाय **मित्राय** आदित्याय **जुष्टं** प्रीतिविषयम् **एतत्** **हविः** **अग्नौ** **आ** **जुहोत** जुहुत ॥ यातयज्जनः ।  ‘ यती प्रयत्ने' इत्यस्य ण्यन्तस्य शतरि रूपम् । बहुव्रीहौ पूर्वपदप्रकृतिस्वरे प्राप्ते मरुद्वृधादित्वात् पूर्वपदान्तोदात्तत्वम् । गृणते । ‘गॄ शब्दे'।  ‘ शतुरनुमः' इति विभक्तेरुदात्तत्वम् । पन्यतमाय । पनतेरघ्न्यादित्वात् यत् । यतोऽनावः' इत्याद्युदात्तत्वम् । जुष्टम् ।  ‘ नित्यं मन्त्रे 'इत्याद्युदात्तत्वम् ॥ ॥ ५ ॥