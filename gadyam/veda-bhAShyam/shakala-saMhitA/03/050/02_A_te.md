+++
title = "002"
devataa = "इन्द्रः"
RShiH = "गाथिनो विश्वामित्रः"
ChandaH = "त्रिष्टुप्"

+++


हे इन्द्र **ते** तव **जवसे** यज्ञं प्रत्यागमनाय **सपर्यू** परिचारकौ हरी **आ** **युनज्मि** रथे योजयामि । **प्रदिवः** पुरातनस्त्वं **ययोः** अश्वयोः **श्रुष्टिं** वेगम् ।  श्रुष्टीति क्षिप्रनाम इति यास्कः । तम् **अनु** **आवः** अनुगच्छसि । हे **सुशिप्र** शोभनहनो इन्द्र **हरयः** रथे योजितास्तेऽश्वाः **इह** कर्मणि **त्वा** त्वां **धेयुः** यज्ञं प्रति धारयन्तु । तत आगतस्त्वं **सुषुतस्य** सुष्ठ्वभिषुतं **चारोः** कमनीयम् **अस्य** इमं सोमं **तु** क्षिप्रं **पिब** । सपर्यू। सपरशब्दः कण्ड्वादिः। तदन्तात् औणादिकः कुप्रत्ययः । आवः । अव रक्षणादिषु । छान्दसे लङि रूपम् । यद्वृत्तयोगात् अनिघातः। धेयुः । दधातेराशीर्लिङि किदाशिषि' इति यासुट् । ‘ एर्लिङि' ( पा. सू. ६. ४. ६७ ) इत्येकादेशः । निघातः । पिब । पादादित्वादनिघातः । सुषुतस्य । “ षुञ् अभिषवे' कर्मणि क्तः। ‘ गतिरनन्तरः' इति गतिस्वरः ।' उपसर्गात्सुनोति' इत्यादिना संहितायां षत्वम् ॥