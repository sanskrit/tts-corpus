+++
title = "004"
devataa = "अग्निः"
RShiH = "गाथिनो विश्वामित्रः"
ChandaH = "गायत्री"

+++


यः **अग्निः** **अध्वरे** यज्ञे **समिध्यमानः** घृताज्याहुतिभिः सम्यक् प्रज्वल्यमानः अत एव **शोचिष्केशः** ज्वालाकेशः **पावकः** शोधकः **ईड्यः** स्तोतृभिः प्रशस्यो भवति **तम्** इममभिमतफलार्थम् **ईमहे** वयं याचामहे ॥ ईड्यः । ‘ ईड स्तुती ' इत्यस्माण्ण्यत् । अस्य ‘ तित्स्वरितम् । इति स्वरितत्वे प्राप्ते 'ईडवन्द ' इत्यादिना आद्युदात्तत्वम् । ईमहे । ई कान्त्यादिषु । अयं धातुरत्र याच्ञार्थः । निघातः ॥