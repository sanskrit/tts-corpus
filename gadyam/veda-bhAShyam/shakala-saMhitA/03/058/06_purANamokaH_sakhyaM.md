+++
title = "006"
devataa = "अश्विनौ"
RShiH = "गाथिनो विश्वामित्रः"
ChandaH = "त्रिष्टुप्"

+++


हे अश्विनौ **वां** युवयोः **पुराणं** पुरातनं **सख्यम्** **ओकः** सेव्यं **शिवं** कल्याणकरं भवति । किंच **नरा** नरावस्मदीयस्य कर्मणो नेतारौ **युवोः** युवयोः **द्रविणं** धनं **जह्नाव्यां** जह्नुकुलजायां भवति । **शिवानि** सुखकराणि युवयोः **सख्या** सख्यानि **पुनः** **कृण्वानाः** कुर्वन्तः **समानाः** हविष्प्रदानेन उपकारकत्वान्मित्रभूता एकीभूताः सन्तः वयं **मध्वा** मदकरेण सोमेन वां युवां **सह** युगपत् **नु** क्षिप्रं **मदेम** हर्षयेम ॥ सख्यम् । सख्युर्भाव इत्यर्थे ‘सख्युर्यः' इति यप्रत्ययः । जह्नाव्याम् । जह्नोः संबन्धिनीत्यर्थे ' तस्येदम् ' इत्यण । **ओर्गुणः'** । ह्रस्वदीर्घयोर्व्यत्ययः । मदेम ।  ‘ मदी हर्षे ' इत्यस्य आशीर्लिङि लिङ्याशिष्यङ्प्रत्ययः । निघातः॥