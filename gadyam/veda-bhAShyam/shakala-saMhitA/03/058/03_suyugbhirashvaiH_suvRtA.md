+++
title = "003"
devataa = "अश्विनौ"
RShiH = "गाथिनो विश्वामित्रः"
ChandaH = "त्रिष्टुप्"

+++


हे अश्विनौ **सुयुग्भिः** सुष्ठु योजितैः **अश्वैः** **सुवृता** । पुनःपुनरावर्तते इति वृच्चक्रम् । शोभनचक्रोपेतेन **रथेन** आगत्य **दस्रौ** शत्रूणामुपक्षपयितारौ युवाम् **अद्रेः** । अद्रियते सर्वैरित्यद्रिः स्तोता । तस्य **इमं** **श्लोकं** स्तोत्रं **शृणुतम्** । **अङ्ग** हे अश्विनौ **विप्रासः** मेधाविनः **पुराजाः** पुरातना ऋषयः **वां** युवाम् **अवर्तिम्** अस्माकं वृत्तिहानिं **प्रति** **गमिष्ठा** अतिशयेन गन्ताराविति **किम्** **आहुः** किं कथयन्ति। न कथयन्तीत्यर्थः । प्रथमाष्टकेऽष्टमेऽध्याये  ‘ सुवृता रथेन' (ऋ. सं. १. ११८.३) इत्यादि गतम् ॥ गमिष्ठा । गन्तृशब्दादिष्ठनि रूपम् ॥