+++
title = "002"
devataa = "अश्विनौ"
RShiH = "गाथिनो विश्वामित्रः"
ChandaH = "त्रिष्टुप्"

+++


हे अश्विनौ **सुयुक्** सुष्ठु रथे योजिता अश्वाः **ऋतेन** सत्यभूतेन रथेन **वां** युवां **प्रति** **वहन्ति** । यज्ञं प्रत्यागमनाय धारयन्ति । **मेधाः** यज्ञाश्च **ऊर्ध्वाः** युष्मदभिमुखम् ऊर्ध्वाः **भवन्ति** । तत्र दृष्टान्तः । **पितरेव** । यथा पुत्राः पितरौ मातापितरावभिलक्ष्य गच्छन्ति तद्वत् । **अस्मत्** अस्मत्तः सकाशात् **पणेर्मनीषां** आसुरी बुद्धिं **वि** **जरेथां** विशेषेण नाशयतम् । वयं तु **युवोः** युवयोः **अवः** हविर्लक्षणमन्नं **चकृम** कुर्मः । युवाम् **अर्वाक्** अस्मदाभिमुख्येन **आ** **यातम्** ॥ सुयुक् । युजेः क्विप् । ‘सुपां सुलुक्' इति सुपो लुक् । पितरेव । पिता मात्रा' इति पितुः शेषः । सुपो डादेशः । जरेथाम् । जॄष् वयोहानौ'। ण्यन्तस्य ‘जनीजॄष्क्नसुरञ्जोऽमन्ताश्च' इति मित्त्वात् वृद्ध्यभावः ।  ‘ छन्दस्युभयथा' इति आथाम आर्धधातुकत्वात् णिलोपः । शपः पित्त्वादनुदात्तत्वे धातुस्वरः ॥