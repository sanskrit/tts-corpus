+++
title = "007"
devataa = "अश्विनौ"
RShiH = "गाथिनो विश्वामित्रः"
ChandaH = "त्रिष्टुप्"

+++


**सुदक्षा** शोभनसामर्थ्योपेतौ **युवाना** नित्यतरुणौ **नासत्या** । न विद्यतेऽसत्यं ययोस्तौ। **सुदानू** शोभनफलस्य दातारौ हे अश्विनी **वायुना** **नियुद्भिः** अश्वैः **च** **सजोषसा** संगतौ **जुषाणा** सोमविषयप्रीतियुक्तौ **अस्रिधा** अनुपक्षीणौ **युवं** युवां **तिरोअह्नयम्** अह्नि तिरोहिते हूयमानमिमं **सोमं** **पिबतम्** ॥ नियुद्भिः । यौतेः क्विप् । तिरोअह्न्यम् । अह्नि भवमह्न्यम् ।' भवे छन्दसि ' इति यत् । तिरोभूतमह्न्यं यस्मिन् काले स तिरोअह्न्यः । पूर्वपदप्रकृतिस्वरः१॥