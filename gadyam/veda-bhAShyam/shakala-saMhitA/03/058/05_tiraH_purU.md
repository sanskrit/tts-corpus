+++
title = "005"
devataa = "अश्विनौ"
RShiH = "गाथिनो विश्वामित्रः"
ChandaH = "त्रिष्टुप्"

+++


हे अश्विनौ **पुरू** **चित्** बहून्यपि **रजांसि** स्थानानि **तिरः** स्वतेजसा तिरस्कुर्वन्तौ वां युवाम् **इह** कर्मणि **देवयानैः** **पथिभिः** मार्गैः **आ** **यातम्** आगच्छतम् । **मघवाना** धनवन्तौ हे अश्विनौ **जनेषु** स्तोतृषु **वां** युवयोः आङ्गूषः आ समन्तात् घोषणीयं स्तोत्रं वर्तते । **दस्रौ** शत्रूणामुपक्षपयितारौ हे अश्विनौ **वां** युवयोः **मधूनां** मदकराणां सोमानाम् **इमे** **निधयः** । निधीयतेऽत्र सोम इति निधयः पात्रविशेषाः । सन्ति । तस्मादागच्छतमिति भावः ॥ आङ्गूषः । आङ्पूर्वात् घुषेः कर्मणि घञ् । आघुष्यत इत्याघोषः। घो इस्यस्य पृषोदरादित्वात् गू इत्यादेशः ।' आङोऽनुनासिकश्छन्दसि ' इति अनच्यप्यनुनासिकश्छान्दसः । यद्वा । अगिर्गत्यर्थः । अस्मात् ‘अङ्गूषः' इति सूत्रेण उषच्प्रत्ययान्तो निपातितः । अङ्गति गच्छति देवानित्यङ्गूषः स्तोत्रम् । अङ्गूषः एव आङ्गूषः। प्रज्ञादित्वात् स्वार्थिकः अण् । प्रत्ययस्वरः ।  ‘एह यातम् ' इत्यर्धर्चो गतः ॥ ॥ ३ ॥