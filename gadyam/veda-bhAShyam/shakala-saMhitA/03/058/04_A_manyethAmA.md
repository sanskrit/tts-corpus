+++
title = "004"
devataa = "अश्विनौ"
RShiH = "गाथिनो विश्वामित्रः"
ChandaH = "त्रिष्टुप्"

+++


**कच्चित्** इति प्रश्ने । हे अश्विनौ **आ** **मन्येथाम्** इमां मदीयां स्तुतिं जानीतम् । किंच **एवैः** गमनसाधनैरश्वैः **आ** **गतं** यज्ञं प्रत्यागच्छतम् । **विश्वे** सर्वे **जनासः** स्तोतारः **अश्विना** अश्विनौ **वां** युवां **हवन्ते** स्तुतिलक्षणाभिर्वाग्भिराह्वयन्ति । किंच **गोऋजीका** गवां पयसा मिश्रणोपेतानि **मधूनि** मदकराणि सोमरसरूपाणि **इमा** इमानि हवींषि युवाभ्यां **प्र** **ददुः'** अध्वर्य्वादयः प्रयच्छन्ति । तत्र दृष्टान्तः । **मित्रासो** **न** । यथा मित्राणि मित्रेभ्योऽपेक्षितं ददति तद्वत् । **उस्रः** । वसति नभसीत्युस्रः सूर्यः । **अग्रे** उषसोऽग्र उदेति । तस्मादागच्छतमिति भावः॥ मन्येथाम् ।  ‘ मन ज्ञाने' । दिवादिः । लोटि रूपम् । इमा। सुपो डादेशः । गोऋजीका ।  ‘ प्रकृत्यान्तःपादम्' इत्येङः प्रकृतिभावः । ददुः । दाण् दाने ' इत्यस्य लिट्युसि रूपम् । हियोगादनिघातः । उस्रः ।  ‘ वस निवासे '। 'स्फायितञ्चि' इत्यादिना रक् । कित्त्वात् संप्रसारणम् । शासिवसिघसीनां च ' इति षत्वाभावश्छान्दसः ॥