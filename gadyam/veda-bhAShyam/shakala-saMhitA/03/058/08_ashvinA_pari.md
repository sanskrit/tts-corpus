+++
title = "008"
devataa = "अश्विनौ"
RShiH = "गाथिनो विश्वामित्रः"
ChandaH = "त्रिष्टुप्"

+++


हे अश्विनौ **पुरूचीः** । पुरु अञ्चन्ति गच्छन्ति इति पुरूचीः। बहूनि **इषः** हविर्लक्षणान्यन्नानि **वां** युवा **परि** **ईयुः** परितो गच्छन्ति । तथा **अमृध्राः** केनाप्यतिरस्कृताः **यतमानाः** कर्मणि प्रवर्तमानाः स्तोतारः **गीर्भिः** स्तुतिलक्षणाभिर्वाग्भिर्युवां परिचरन्ति । **ऋतजाः** ऋतस्योदकस्य जनयिता । ऋते यज्ञे प्रादुर्भवतीति वा । **अद्रिजूतः** स्तोतृभिराकृष्टः **वां** युवयोः **रथः** **द्यावापृथिवी** द्यावापृथिव्यौ **सद्यः** तदानीमेव **परि** **याति** **ह** सर्वतः प्राप्नोति खलु । अश्विनो रथस्य वेगवत्त्वे मन्त्रवर्ण: -- ‘ यो वामश्विना मनसो जवीयान्रथः स्वश्वो विश आजिगाति ' ( ऋ. सं. १. ११७.२ ) इति । अतः कारणादस्मदीयं यज्ञं प्रत्यागच्छतमिति भावः ॥ ईयुः ।  ‘ इण् गतौ ' इत्यस्य लिटि ‘दीर्घ इण: किति' इत्यभ्यासस्य दीर्घः । पादादित्वादनिघातः । यतमानाः ।  ‘ यती प्रयत्ने ' इत्यस्य शानचि रूपम् । शपः पित्त्वादनुदात्तत्वे शानचो लसार्वधातुकस्वरेणानुदात्तत्वे धातुस्वरः । ऋतजाः । जनेर्विट् । ‘विड्वनोः' इत्यात्वम् । अद्रिजूतः । जू इति सौत्रो धातुः । कर्मणि क्तः ।  ‘ तृतीया कर्मणि ' इति पूर्वपदस्वरः ॥