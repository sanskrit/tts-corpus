+++
title = "001"
devataa = "अग्निः"
RShiH = "गाथिनो विश्वामित्रः"
ChandaH = "अनुष्टुप्"

+++


विश्वामित्रः स्तौति । हे **अग्ने** **पृतनाः** अभियोक्त्रीः सेनाः **सहस्व** अभिभव । **अभिमातीः** अभिमानिनः कर्मविघ्नकारिणः शत्रून् **अपास्य** अपनुद । किंच **दुष्टरः** दुस्तरः न केनापि तरितुं शक्यः अत एव **अरातीः** अरातीन् शत्रून् **तरन्** स्वतेजसा तिरस्कुर्वंस्त्वं **यज्ञवाहसे** यज्ञनिर्वाहकाय यजमानाय **वर्चो** **धाः** अन्नं धेहि । कुरु ॥ सहस्व । ‘षह मर्षणे ' इत्यस्य लोटि रूपम् । आमन्त्रितस्य अविद्यमानत्वेन पादादित्वादनिघातः । अभिमातीः ।  ‘ माङ् माने ' । मानं मातिः । भावे क्तिन् । अस्य लुग्विकरणत्वात् ईत्वेत्वे न भवतः। अभितो मानं येषां ते इति बहुव्रीहौ पूर्वपदप्रकृतिस्वरत्वम् । अस्य । असु क्षेपणे ' । दिवादे: लोटि रूपम् । दुष्टरः ।  ‘ तॄ प्लवनतरणयोः । अस्मात् कृच्छ्रार्थे खल् । सुषामादित्वात् विसर्जनीयस्य सकारस्य षत्वम् । लित्स्वरः । तरन् । तरतेः शतरि रूपम् । अदुपदेशाल्लसार्वधातुकस्वरेण शतुरनुदात्तत्वे कृते धातुस्वरः । धाः । दधातेश्छन्दसि लुङि रूपम् । निघातः ॥