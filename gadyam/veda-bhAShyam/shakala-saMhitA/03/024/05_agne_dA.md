+++
title = "005"
devataa = "अग्निः"
RShiH = "गाथिनो विश्वामित्रः"
ChandaH = "गायत्री"

+++


हे **अग्ने** **दाशुषे** तुभ्यं हविर्दत्तवते यजमानाय **वीरवन्तं** पुत्रयुक्तं **परीणसं** प्रभूतं **रयिं** धनं **दाः** देहि । **सूनुमतः** पुत्रपौत्रादिसहितान् **नः** अस्मान् **शिशीहि** धनप्रदानेन तीक्ष्णीकुरु ॥ दाः ।  ‘ डुदाञ् दाने ' इत्यस्य छान्दसे लुङि रूपम् । आमन्त्रितस्याविद्यमानत्वेन पादादित्वात् अनिघातः । दाशुषे ।' दाशृ दाने' इत्यस्य क्वसौ ‘दाश्वान्साह्वान्मीढ्वांश्च' इति निपातनात् द्विर्वचनाभावः इडभावश्च । भसंज्ञायां संप्रसारणम् । प्रत्ययस्वरः । परीणसम् । परिपूर्वात् नसतेर्व्याप्त्यर्थात् क्विप् । अन्येषामपि दृश्यते ' इति दीर्घः । शिशीहि ।  ‘ शिञ् निशाने '। व्यत्ययेन श्लुः । दीर्घः छान्दसः । हेरपित्त्वादन्तोदात्तत्वम् ॥ ॥ २४ ॥