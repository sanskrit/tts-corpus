+++
title = "002"
devataa = "इन्द्रः"
RShiH = "प्रजापतिर्वैश्वामित्रः (वाच्यो वा द्वौ वा तौ विश्वामित्रो वा)"
ChandaH = "त्रिष्टुप्"

+++


**उत** इत्यामन्त्रणे । हे इन्द्र **कवीनां** सुकृतकर्मणां देवभूयं गतानां **जनिम** जन्म । केन कर्मणा दिवं गताः कुतो वा तेषामुत्पत्तिः इत्येतमर्थम् **इना** ईश्वरान् गुरून् **पृच्छ** । ते कवयः **मनोधृतः** संयतमनस्का अतः एव **सुकृतः** शोभनकर्माणः सन्तः **द्यां** दिवं **तक्षत** अकुर्वन् । **अध** अथेदानीं **धर्मणि** अस्मिन् यज्ञे **ते** त्वदर्थं **प्रण्यः** प्रणीयमानाः **मनोवाताः** मनोवेगाः **वर्धमानाः** त्वां वर्धयन्त्यः **इमाः** अस्माभिः क्रियमाणाः स्तुतयः **नु** क्षिप्रं **ग्मन्** त्वां गच्छन्तु । **उ** सर्वत्र प्रसिद्ध्यर्थः ॥ पृच्छ ।' प्रच्छ ज्ञीप्सायाम्' इत्यस्य लोटि तुदादित्वात् शः । तस्य ङित्त्वात् ग्रहिज्यादिना संप्रसारणम् । निघातः । प्रण्यः । ‘ णीञ् प्रापणे ' इत्यस्मात् औणादिकः कर्मणि क्विप् । सर्वविधीनां छन्दसि विकल्पितत्वादियङादेशं बाधित्वा यणादेशः । ‘ उदात्तस्वरितयोः । इति स्वरितत्वम् । ग्मन् । गमेर्लङि ‘ बहुलं छन्दसि ' इति शपो लुक् । झेर्ङित्वात् ‘गमहन° ' इत्यादिना उपधालोपः । निघातः ॥