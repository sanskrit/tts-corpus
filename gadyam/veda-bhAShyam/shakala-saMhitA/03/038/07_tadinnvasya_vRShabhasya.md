+++
title = "007"
devataa = "इन्द्रः"
RShiH = "प्रजापतिर्वैश्वामित्रः (वाच्यो वा द्वौ वा तौ विश्वामित्रो वा)"
ChandaH = "त्रिष्टुप्"

+++


ये यजमानाः **वृषभस्य** अभिमतफलप्रदस्य **अस्य** इन्द्रस्यार्थं **धेनोः** **गोः** नामभिः विश्वायुर्विश्वव्यचा इत्यादिभिरुपलक्षितां गां **सक्म्यं** संभजनार्हं तत्क्षीरादिकं हविः **नु** क्षिप्रम् **आ** **ममिरे** आदुहन्ति । धातूनामनेकार्थत्वात् । तेन च हविषा यज्ञमनुष्ठाय देवभूयं प्राप्तास्ते कवयः **अन्यदन्यत्** नूतनम् **असुर्यम्** असुराणां बलं **वसानाः** आच्छादयन्तः अत एव **मायिनः** मायया स्वीकृतकामरूपाः । यद्वा मायिनः प्रज्ञावन्तः सन्तः **अस्मिन्** इन्द्रे **रूपं** स्वं स्वं रूपं **नि** **ममिरे** इयत्तया परिच्छिद्य निदधुः ॥ इत् पूरण:। ममिरे । माङ् माने ' । लिटि रूपम् । निघातः । सक्म्यम् । ‘ युजिरुचितिजां कुश्च ' ( उ. सू. १. १४३ ) इत्यत्र चकारस्यानुक्तसमुच्चयार्थत्वात् सचतेः मक्प्रत्ययः कुत्वं च । सचनं सक्मः । तत्र भवः इत्यर्थे ' भवे छन्दसि ' इति यत् ।' यतोऽनावः ' इत्याद्युदात्तः । गोः । एकादेशस्वरः । असुर्यम् । असुरस्य स्वमित्यर्थे ' असुरस्य स्वम् ' ( पा. सू.. ४. ४. १२३ ) इति यत् । तित्स्वरितः । रूपम् । ‘ रूप रूपक्रियायाम् । ण्यन्तः । खष्पशिल्पशष्पबाष्परूपपर्पतल्पाः ' ( उ. सू.३. ३०८ ) इति पप्रत्ययान्तत्वेन निपातनात् पकारलोपोऽगुणत्वं च। रूपयति रूप्यते वेति रूपम् । प्रत्ययस्वरः ॥