+++
title = "003"
devataa = "इन्द्रः"
RShiH = "प्रजापतिर्वैश्वामित्रः (वाच्यो वा द्वौ वा तौ विश्वामित्रो वा)"
ChandaH = "त्रिष्टुप्"

+++


**अत्र** भूलोके **गुह्या** गुह्यानि कर्माणि **सीमित्** सर्वत एव **नि** **दधानाः** कुर्वाणा एते कवयः **उत** अपि च **क्षत्राय** बलाय धनाय वा **रोदसी** द्यावापृथिव्यौ **समञ्जन्** । ओषधीभिः पृथिवीं देवैश्च दिवं संगतामकार्षुः। किंच ते **मात्राभिः** । मीयन्ते मान्तीति वा मात्राः शिलोच्चयाः। ताभिर्मात्राभिः **सं** **ममिरे** । ते रोदस्यावियत्तया परिच्छिन्ने चक्रुश्च । **समृते** परस्परं संगते **उर्वी** विस्तीर्णे **मही** महत्यौ ते द्यावापृथिव्यौ **येमुः** नियमितवन्तः । विष्टम्भकेनान्तरिक्षेण **अन्तः** उदयच्छन् । तथा **धायसे** तयोर्धारणार्थमन्तरिक्षं **धुः** व्यधुः ॥ इदवधारणार्थे । गुह्या । गुहायां भवानि । भवार्थे यत् ।' यतोऽनावः' इत्याद्युदात्तः । दधानाः । दधातेः शानचि रूपम् । अभ्यस्तस्वरः । अञ्जन् । ‘ अञ्जू व्यक्तिम्रक्षणगतिषु' इत्यस्य लङि श्नसोरल्लोपः । निघातः । मात्राभिः ।' मा माने ' ‘माङ् माने' वा । ‘हुयाम इत्यादिना त्रन्प्रत्ययः । नित्स्वरः । ममिरे । 'माङ् माने' इत्यस्य लिटि रूपम् । ‘चादिलोपे विभाषा ' इति न निघातः । येमुः । ‘ यम उपरमे ' इत्यस्य लिट्युसि रूपम् । तिङुत्तरत्वादनिघातः । धायसे । ‘ वहिहाधाञ्भ्यश्छन्दसि इत्यसुन् । नित्स्वरः । धुः । दधातेः लुङि रूपम् ॥
२॥