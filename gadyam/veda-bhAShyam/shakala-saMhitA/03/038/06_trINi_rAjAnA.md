+++
title = "006"
devataa = "इन्द्रः"
RShiH = "प्रजापतिर्वैश्वामित्रः (वाच्यो वा द्वौ वा तौ विश्वामित्रो वा)"
ChandaH = "त्रिष्टुप्"

+++


हे राजानौ इन्द्रावरुणौ **विदथे** अस्मिन् यज्ञे **विश्वानि** व्याप्तानि **पुरूणि** यजनीयैः सोमादिभिः पूर्णानि **त्रीणि** **सदांसि** सवनानि **परि** **भूषथः** सर्वतोऽलंकुरुथः । हे इन्द्र त्वं **जगन्वान्** यज्ञे प्रति गतवानसि । **अपि** संभावनायाम् । यतोऽहम् **अत्र** **व्रते** यज्ञे **वायुकेशान्** वायुवत् चञ्चलरश्मीन् **गन्धर्वान्** सोमरक्षकान् स्वानभ्राजादीन् **मनसा** **अपश्यम्** । ते च स्वानभ्राजादयः तैत्तिरीयके स्पष्टमभिहिताः-’ स्वान भ्राजाङ्घारे बम्भारे हस्त सुहस्त कृशानवेते वः सोमक्रयणास्तान् रक्षध्वं मा वो दभन्' ( तै. सं. १. २. ७) इति ॥ भूषथः । ‘ भूष अलंकारे' इत्यस्य लटि रूपम् । अपश्यम् ।' दृशिर् प्रेक्षणे ' इत्यस्य लङि रूपम् । पादादित्वादनिघातः । जगन्वान् । गमेः क्वसौ ' विभाषा गमहनविदविशाम्' इति इटो विकल्पितत्वादत्र इडभावः । ‘ मो नो धातोः ' ‘ म्वोश्च' इति मकारस्य नकारः । प्रत्ययस्वरः । गन्धर्वान् । ‘ धृञ् धारणे' इत्यस्य गोशब्दे उपपदे ‘ गवि गन् धृञो वः' इति वप्रत्ययः । तत्संनियोगेन गोशब्दस्य गनादेशः । प्रत्ययस्वरः ॥