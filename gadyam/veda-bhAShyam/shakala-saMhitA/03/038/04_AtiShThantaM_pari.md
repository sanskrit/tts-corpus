+++
title = "004"
devataa = "इन्द्रः"
RShiH = "प्रजापतिर्वैश्वामित्रः (वाच्यो वा द्वौ वा तौ विश्वामित्रो वा)"
ChandaH = "त्रिष्टुप्"

+++


**विश्वे** सर्वे कवयो रथम् **आतिष्ठन्तम्** इन्द्रं **परि** **अभूषन्** । परितोऽलमकुर्वन् । **स्वरोचिः** । स्वमेव रोचिर्यस्यासौ स्वरोचिः । स्वप्रभयैव दीप्यमान इत्यर्थः । अत एव **श्रियः** दीप्तीः **वसानः** आच्छादयन् सोऽयमिन्द्रः **चरति** सर्वत्र वर्तते । **वृष्णः** कामानां वर्षितुः **असुरस्य** । अस्यति प्रेरयति सर्वानन्तर्यामितयेत्यसुरः । तस्येन्द्रस्य **तत्** तादृशमनुभूतपूर्वं **नाम** । नमयति सर्वान् अनेन शत्रूनिति नाम कर्म । यद्वा नम्यते सर्वैर्नमस्क्रियते इति नाम इन्द्रस्य शरीरं कर्म वा। **महत्** आश्चर्योपेतं वर्तते । तथा **विश्वरूपः** नानाविधरूपतां भजमानः स इन्द्रो वरुणात्मना **अमृतानि** जलानि **आ** **तस्थौ** अधितिष्ठति ॥ विश्वे । जसः शी। अभूषन् । ‘ भूष अलंकारे' ' इत्यस्य लङि रूपम् । वसानः । वस आच्छादने ' इत्यस्य शानचि रूपम्। तस्य लसार्वधातुकस्वरे थातुस्वरः। नाम। ‘ णमु प्रह्वत्वे 'इत्यस्मात् 'नामन्सीमन” ' इत्यादिना मनिन्प्रत्ययान्तत्वेन निपातनादाद्युदात्तः । विश्वरूप इति तस्य संज्ञा । ‘ बहुव्रीहौ विश्वं संज्ञायाम्' इति पूर्वपदान्तोदात्तत्वम् । अमृतानि । ‘ कालाध्वनोरत्यन्तसंयोगे' इति द्वितीया । तस्थौ । तिष्ठतेर्लिटि णलि रूपम् ॥