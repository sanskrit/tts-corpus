+++
title = "009"
devataa = "इन्द्रः"
RShiH = "प्रजापतिर्वैश्वामित्रः (वाच्यो वा द्वौ वा तौ विश्वामित्रो वा)"
ChandaH = "त्रिष्टुप्"

+++


हे इन्द्रावरुणौ **युवं** युवां **प्रत्नस्य** स्तोतुः **महः** तादृशं श्रेयः **साधथः** साधयथः । कीदृशं तदित्यत आह । **यद्दैवी** **स्वस्तिः** यदिदं देवसंबन्धि श्रेयः स्वराज्यलक्षणम् । किंच युवां **नः** अस्मान् **परि** परितः **स्यातं** रक्षको भवेतम् । **विश्वे** सर्वे **मायिनः** देवाः **गोपाजिह्वस्य** । गोप्त्री जिह्वा मा बिभीतेत्येतादृशी वाग्यस्य स तथोक्तः । **तस्थुषः** स्थिरतरस्येन्द्रस्य **विरूपा** नानाविधानि वृत्रहननादीनि **कृतानि** कर्माणि **पश्यन्ति** । एवमिन्द्रस्य विश्वरूपत्वमुक्तम् ॥ युवम् । युष्मच्छब्दस्य द्विवचने ‘युवावौ द्विवचने' ( पा. सू. ७. २. ९२ ) इति युवादेशः । ‘ ङेप्रथमयोरम्' (पा. सू. ७. १. २८) इति सुपः अमादेशः । साधथः । ‘ साध संसिद्धौ ' इत्यस्य ण्यन्तस्य लटि रूपम् । ‘ बहुलमन्यत्रापि°' इति णेर्लुक् । निघातः । दैवी । ' देवाद्यञञौ ' इति अञ्प्रत्ययः । ञित्स्वरः ॥ स्यातम् । अस्तेर्लिङि रूपम् । गोपजिह्वस्य । ‘गुपू रक्षणे' इत्यस्य आयप्रत्ययान्तस्य क्विपि अतोलोपयलोपयोः कृतयो रूपं गोपा इति । बहुव्रीहौ पूर्वपदस्वरः । तस्थुषः । **ष्ठा** गतिनिवृत्तौ ' इत्यस्य क्वसौ ‘वस्वेकाजाद्धसाम्' इति प्राप्तस्य इटः ‘ संप्रसारणं संप्रसारणाश्रयं च बलीयः' इति संप्रसारणस्य बलीयस्त्वान्निवृत्तिः । ‘ वसोः संप्रसारणम्' । प्रत्ययस्वरः । पश्यन्ति । ' दृशिर् प्रेक्षणे ' । निघातः ॥