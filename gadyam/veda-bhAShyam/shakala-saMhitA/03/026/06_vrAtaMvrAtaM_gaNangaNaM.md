+++
title = "006"
devataa = "मरुतः"
RShiH = "गाथिनो विश्वामित्रः"
ChandaH = "जगती"

+++


कुशिका वयम् **अग्नेर्भामं** भासकं **मरुतामोजः** तेजः 'व्रातंव्रातं व्राते व्राते प्रतिसमूहं **गणंगण** गणे गणे महति समूहे क्रियमाणाभिः **सुशस्तिभिः** । शोभनाः शस्तयः स्तुतयो यैर्मन्त्रैः क्रियन्ते ते सुशस्तयः । तैर्मन्त्रैः **ईमहे** तादृशं मारुतं तेजो याचामहे । **पृषदश्वासः** । पृषत्यश्चित्रवर्णा अश्वा येषां ते तादृशाः । **अनवभ्रराधसः** । न विद्यतेऽवभ्रंशो यस्य तदनवभ्रम् । अनवभ्रं राधो धनं येषां तेऽनवभ्रष्टधनाः । संपूर्णधना इति यावत् । **धीराः** कर्माभिज्ञास्ते मरुतः **विदथेषु** यज्ञेषु **यज्ञं** यजनीयं हविः अभिलक्ष्य **गन्तारः** गमनशीला भवन्ति ॥ गणंगणम् ।' गण संख्याने '। पचाद्यच् । ‘ नित्यवीप्सयोः' इति द्विर्वचनम् । परस्याम्रेडितत्वादनुदात्तत्वे पूर्वपदस्वरः । सुशस्तिभिः । बहुव्रीहौ ' नञ्सुभ्याम् ' इत्युत्तरपदान्तोदात्तत्वम् । भामम् । ‘ भा दीप्तौ' ।' अर्तिस्तुसु° ' इत्यादिना मन् । नित्स्वरः । ओजः ।' उब्ज आर्जवे' । 'उब्जेर्बले बलोपश्च' ( उ. सू. ४. ६३१) इत्यसुन् । तत्संनियोगेन बकारलोपः । आर्धधातुकलक्षणो गुण: । नित्स्वरः । ईमहे । ई कान्त्यादिषु । निघातः । अनवभ्रराधसः । अनवभ्रम् । ‘नञ्सुभ्याम्' इत्युत्तरपदान्तोदात्तत्वम् । बहुव्रीहौ° पूर्वपदस्वरः । गन्तारः । ताच्छीलिकस्तृन् । विदथेषु ।' विद ज्ञाने' । 'रुदिविदिभ्यां कित्' इत्यथप्रत्ययः । कित्त्वादगुणः । विदन्त्यस्मिन्कर्मजातमध्वर्य्वादय इति विदथो यज्ञः । प्रत्ययस्वरः ॥