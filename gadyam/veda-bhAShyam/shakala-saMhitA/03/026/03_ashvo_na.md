+++
title = "003"
devataa = "वैश्वानरोग्निः"
RShiH = "गाथिनो विश्वामित्रः"
ChandaH = "जगती"

+++


यः **वैश्वानरः** अग्निः **कुशिकेभिः** स्तोत्रं कुर्वाणैर्होत्रादिभिः **युगेयुगे** प्रतिदिनं समिध्यते आज्याहुतिप्रक्षेपेण' सम्यक् दीप्यते । तत्र दृष्टान्तः । **अश्वो** **न** इति । यथा जातोऽश्वः **क्रन्दन्** हेषारवं कुर्वन् **जनिभिः** जनयित्रीभिः वडवाभिः स्तन्यप्रदानेन प्रतिदिनं सम्यक् पोष्यते तद्वत् । **अमृतेषु** मरणधर्मरहितेषु देवेषु मध्ये **जागृविः** ज्वालया जाग्रत् दीप्यमानः **सः** **अग्निः** **सुवीर्यं** शोभनापत्ययुक्तं **स्वश्व्यं** शोभनाश्वादिपशुयुक्तं **रत्नम्** उत्तमं धनं **नः** अस्माकं **दधातु** विदधातु प्रयच्छतु ॥ युगेयुगे । ‘नित्यवीप्सयोः ' इति द्विर्वचनम् । परस्याम्रेडितत्वात् अनुदात्तत्वे पूर्वपदप्रकृतिस्वरः । स्वश्व्यम् । अश्वशब्दः क्वन्प्रत्ययान्तः आद्युदात्तः । बहुव्रीहौ ‘आद्युदात्तं द्व्यच्छन्दसि' इत्युत्तरपदाद्युदात्तत्वम् । यकारोपजनश्छान्दसः । यद्वा । अश्वेषु साधवोऽश्व्याः । तत्र साधुः ' इति यत् । यतोऽनावः' इत्याद्युदात्तत्वम् । बहुव्रीहौ पूर्वोक्तस्वरः । दधातु । दधातेर्लोटि रूपम् । रत्नम् ।' रमु क्रीडायाम् । “ रमेस्त च ' इत्यधिकरणे नप्रत्ययस्तकारश्चान्तादेशः । रमन्तेऽस्मिन्निति रत्नम् । नित्' इत्यनुवृत्तौ आद्युदात्तः । जागृविः । क्विन्प्रत्ययान्तः । नित्त्वादाद्युदात्तः ॥