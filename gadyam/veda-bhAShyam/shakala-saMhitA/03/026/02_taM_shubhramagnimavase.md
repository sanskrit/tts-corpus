+++
title = "002"
devataa = "वैश्वानरोग्निः"
RShiH = "गाथिनो विश्वामित्रः"
ChandaH = "जगती"

+++


योऽग्निः पूर्वमन्त्रे प्रतिपादितः **तं** **शुभ्रं** द्योतमानं **वैश्वानरं** विश्वानरसंबन्धिनं **मातरिश्वानम्** । मातरि अन्तरिक्षे श्वसिति विद्युदादिरूपतया चेष्टते इति मातरिश्वा अग्निः । तम् **उक्थ्यम्** उक्थैः शस्त्रैः शंसनीयं **बृहस्पति** बृहतो यज्ञस्य पतिं पालकतया स्वामिनं **विप्रं** मेधाविनं **श्रोतारं** स्तोत्रशस्त्रादिमन्त्रवाक्यं शृण्वन्तम् **अतिथिम्** आतिथेयपूजार्हतया यदृच्छया प्राप्तं **रघुष्यदम्** । रघुर्लघुः स्यदो वेगो यस्येति क्षिप्रगन्तारम् । यद्वा स्यदशब्देन अध्वा लक्ष्यते । रघुस्यदः क्षिप्रगन्ता इत्यर्थः । तम् एवंविधगुणयुक्तम् **अग्निम्** **अवसे** अस्माकं रक्षणाय **हवामहे** कुशिकगोत्रजा वयम् आह्वयामः । किंच **मनुषः** मनुष्यस्य **देवतातये** यज्ञार्थं त्वामाह्वयामः ॥ शुभ्रम् । ‘शुभ दीप्तौ' । अस्मात् ‘ स्फायितञ्चि ' इत्यादिना कर्तरि रक् । कित्त्वाद्गुणाभावः । प्रत्ययस्वरः । मातरिश्वानम् । निर्माणहेतुत्वात् माता अन्तरिक्षम् । तत्र श्वसिति प्राणितीति मातरिश्वा अग्निः । ‘ श्वनुक्षन्' इत्यादिना मातरिश्वञ्छब्दस्य कन्प्रत्ययान्तत्वेन निपातनात्पूर्वपदान्तोदात्तत्वम् । उक्थ्यम् । उक्थेन स्तोत्रेण स्तुत्यः । तत्र भवः इत्यर्थे ' भवे छन्दसि ' इति यत् । “ तित्स्वरितम्' इति स्वरितः । देवतातये । देव एव देवतातिः । स्वार्थिकस्तातिल् । देवतातिशब्देन यज्ञो लक्ष्यते तत्संप्रदानकत्वाद्यज्ञस्य । लित्स्वरः । रघुस्यदम् । ' स्यन्दू प्रस्रवणे' इत्यस्मात् घञन्तः स्यदशब्दः । ‘स्यदो जवे' इति निपातनादनुनासिकलोपः । कृदुत्तरपदप्रकृतिस्वरत्वम् ॥