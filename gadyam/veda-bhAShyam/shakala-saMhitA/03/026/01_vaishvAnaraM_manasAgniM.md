+++
title = "001"
devataa = "वैश्वानरोग्निः"
RShiH = "गाथिनो विश्वामित्रः"
ChandaH = "जगती"

+++


विश्वामित्रः स्तौति । हे अग्ने **हविष्मन्तः** संभृतहविष्काः **वसूयवः** धनमात्मन इच्छन्तः **कुशिकासः** कुशिकगोत्रोत्पन्ना वयं **वैश्वानरम्** । विश्वे नरा अग्निप्रणयनादिक्रियाया नेतारो यस्येति विश्वानरः अग्निः । तस्य संबन्धी वैश्वानरः । अपत्यमिति यावत् । यद्वा विश्वानर एव वैश्वानरः । तद्धितोऽनन्यार्थो राक्षसवायसादिवत् । तम् **अनुषत्यं** सत्येनानुगतं कर्मानुरूपफलप्रदाने सत्यप्रतिज्ञं **स्वर्विदं** स्वर्गादिलक्षणफलस्य ज्ञातारम् अत एव **सुदानुं** सुष्ठु फलस्य दातारं **रथिरं** रथवन्तम् अत एव **रण्वं** यज्ञान् गच्छन्तं **देवं** द्योतमानं तमिमम् **अग्निं** **मनसा** **निचाय्य** अन्तःकरणेन एवंविधगुणविशिष्टस्त्वमिति ज्ञात्वा **गीर्भिः** स्तुतिलक्षणाभिर्वाग्भिः **हवामहे** इह कर्मणि त्वामाह्वयामः ॥ वैश्वानरम् ।' नरे संज्ञायाम् ' इति पूर्वपदस्य दीर्घत्वम् । विश्वानरस्येदमित्यर्थे ' तस्येदम् इत्यण् । प्रत्ययस्वरः । निचाय्य । ‘ चायृ पूजानिशामनयोः' इत्यस्य ल्यपि रूपम् । लित्स्वरः ॥ अनुषत्यम् । अनुगतं सत्येन । ' अवादयः क्रुष्टाद्यर्थे तृतीयया' इति समासः । सुषामादित्वात् षत्वम् । निरुदकादित्वादन्तोदात्तत्वम् । सुदानुम् । डुदाञ् दाने '। ' दाभाभ्यां नुः' इति कर्तरि नुप्रत्ययः । ‘ परादिश्छन्दसि बहुलम् ' इत्युत्तरपदाद्युदात्तत्वम् । रथिरम् । रथशब्दान्मतुबर्थे ‘ मेधारथाभ्यामिरन्निरचौ वक्तव्यौ ' इति इरच् । चित्स्वरः । वसूयवः । वसु आत्मन इच्छन्त इति • सुप आत्मनः क्यच् '। ‘ अकृत्सार्वधातुकयोः ' इति दीर्घः ।' क्याच्छन्दसि ' इत्युप्रत्ययः । अतो लोपः । प्रत्ययस्वरः । रण्वम् । रविर्गत्यर्थः । रण्वति यज्ञान् गच्छतीति रण्वः । पचाद्यजन्तः । चित्स्वरः । कुशिकासः । कुशिकशब्दात् ' गोत्रम्' इत्यर्थे विदादित्वादञ् । तस्य बहुषु ‘ यञञोश्च' ( पा. सू. २. ४. ६४ ) इति लुक् । हवामहे । ह्वयतेः ‘ बहुलं छन्दसि ' इति संप्रसारणम् । निघातः ॥