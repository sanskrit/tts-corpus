+++
title = "009"
devataa = "विश्वामित्रोपाध्यायः"
RShiH = "गाथिनो विश्वामित्रः"
ChandaH = "त्रिष्टुप्"

+++


यस्मादुपाध्यायाद्विश्वामित्रो वैश्वानराख्यं परं ब्रह्माज्ञासीत्तमिममुपाध्यायमनयर्चा स्तौति । हे **रोदसी** द्यावापृथिव्यौ **शतधारम्** अपरिमितजलधारायुक्तम् **अक्षीयमाणं** न कदापि विच्छिन्नप्रवाहम् **उत्सम्** । लुप्तोपममेतत् । उत्समिव सतत प्रवाहोपेत स्रोत इवाविच्छिन्नवावसरणीसमेतं **विपश्चितं** मेधाविनं सकलशास्त्राभिज्ञं **पितरं** शिष्याणां विद्योपदेशेन पालकं **वक्त्वानां** वक्तव्यानां वेदवाक्यानां **मेळिं** मेलकं नानाशाखागतानां वाक्यानामेकस्मिन्नर्थे संकलय्य वक्तारं **पित्रोः** द्यावापृथिव्योः **उपस्थे** समीपे **मदन्तं** ज्ञानातिशयेन हृष्यन्तम् अत एव **सत्यवाचम्** अज्ञातार्थाभावात्परप्रतारणे च कारणाभावात् सत्यवादिनम् । **तम्** इममुपाध्यायं **पिपृतम्** अपेक्षितफलप्रदानेन संपूर्णं कुरुतम् । यद्वा पालयतम् ॥ उत्सम् । ‘उन्दी क्लेदने' । अस्मात् ' उन्द्यमिगुधिषिभ्यः कित्' (उ.सू. ३. ३४८ ) इति सप्रत्ययः । कित्त्वान्नकारलोपः । उनत्तीत्युत्सः  । व्यत्ययेनाद्युदात्तः । विपश्चितम् ॥ विशेषेण पातीति विपा वाक् । विपो वाचश्चिनोतीति क्विप् । ह्रस्वस्य पिति०' इति तुक् । 'तत्पुरुषे  कृति बहुलम्' इति बहुलवचनात् द्वितीयाया अप्यलुक्। कृदुत्तरपदस्वरः। वक्वातिनाम् ।' वच परिभाषणे'। अस्मात् ‘कृत्याथें तवैकेन्केन्यत्वनः' इति त्वन्प्रत्ययः । ‘चोः कुः' इति कुत्वम् । नित्स्वरः । मेळिम् । मिलिः संपर्कार्थो धातुः । अस्मादौणादिक इप्रत्ययः। रोदसी। आमन्त्रितत्वान्निघातः । पिपृतम् । ‘  पॄ पालनपूरणयोः'। छान्दसो जुहोत्यादिः। ‘अर्तिपिपर्त्योश्च ' इत्यभ्यासस्येत्वम् । निघातः ॥ ॥ २७॥