+++
title = "005"
devataa = "मरुतः"
RShiH = "गाथिनो विश्वामित्रः"
ChandaH = "जगती"

+++


**अग्निश्रियः** वैद्युतमग्निं श्रयन्तः **विश्वकृष्टयः** । विश्वस्य वृक्षादेः कृष्टिराकर्षणं नमनोन्नमनादिलक्षणं कर्म येभ्यो भवति ते विश्वकृष्टयः । एवंविधा ये **मरुतः** विद्यन्ते तेषां च मरुतां **त्वेषं** दीप्तम् **उग्रम्** उद्गूर्णम् **अवः** रक्षणम् **आ** **ईमहे** कुशिका **वयम्** आ समन्तात् याचामहे । **ते** मरुतः **रुद्रियाः** रुद्रपुत्राः **वर्षनिर्णिजः** । निर्णिक्शब्दो रूपवाची • निर्णिक् वव्रिः' इति तन्नामसु पाठात् । वर्षणं रूपं स्वभावो येषां ते वर्षनिर्णिजो वर्षकाः । **हेषक्रतवः** । हेषारवस्य क्रतुः करणं येषां ते कृतहेषारवाः **सिंहा** **न** सिंहा इव **स्वानिनः** शब्दवन्तः एवंविधास्ते मरुतः **सुदानवः** सुष्ठु जलस्य दातारो भवन्ति ॥ अग्निश्रियः । ‘ श्रिञ् सेवायाम्। वचिप्रच्छि०' इत्यादिना क्विप् संप्रसारणभावो धातोर्दीर्घश्च । जसि इयङादेशः । कृत्स्वरः । उग्रम् । गम्लृ गतौ' । उत्पूर्वः । ऋज्रेन्द्राग्र° ' इति निपातनात् रप्रत्ययो मकारलोप उपसर्गस्यान्तलोपश्च । उद्गच्छतीत्युग्रः । प्रत्ययस्वरः । ईमहे । ई कान्तिगत्यादिषु" । व्यत्ययेनात्मनेपदम् । अदादित्वाच्छपो लुक् । निघातः । स्वानिनः । स्वानो घञन्तः । तद्वन्तः । अत इनिठनौ ' इतीनिः । प्रत्ययस्वरः। रुद्रियाः । रुद्रशब्दाच्छान्दसो घः । तस्येयादेशः । प्रत्ययस्वरः ॥ ॥ २६ ॥