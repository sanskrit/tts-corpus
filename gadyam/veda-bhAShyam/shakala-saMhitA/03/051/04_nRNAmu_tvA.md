+++
title = "004"
devataa = "इन्द्रः"
RShiH = "गाथिनो विश्वामित्रः"
ChandaH = "त्रिष्टुप्"

+++


हे इन्द्र **सबाधः** । रक्षोघ्नमन्त्रोच्चारणेन तद्विषयबाधया सह वर्तन्त इति सबाधः ऋत्विजः । **नृणां** **नृतमं** मनुष्याणामतिशयेन स्वस्वकर्मणि नेतारं **वीरं** सामर्थ्योपेतं **त्वा** त्वां **गीर्भिः** स्तुतिसाधनभूतैर्वाक्यैः **उक्थैः** शस्त्रैश्च **अभि** आभिमुख्येन **प्र** **अर्चत** प्रकर्षेणार्चन्ति । **पुरुमायः** वृत्रहननादिबहुकर्मा स इन्द्रः **सहसे** बलाय **सं** **जिहीते** गमनोद्यमं करोति । किंच **प्रदिवः** पुरातनः **एकः** असहायः स इन्द्रः **नमः** नमसः **अस्य** हविर्लक्षणस्यान्नस्य **ईशे** इष्टे । यद्वा अस्य सर्वस्य जगत ईष्टे । तस्मै इन्द्राय नमः ॥ नृणाम् । नामन्यतरस्याम् ' इति विभक्तेरुदात्तत्वम् । अर्चत । अर्चतेर्लटि झेस्तादेशः ‘ तिङां तिङो भवन्ति' इति वचनात् । सबाधः । ‘ बाधृ विलोडने '। क्विप् । ‘ वोपसर्जनस्य ' इति सहस्य सत्वम् । कृदुत्तरपदस्वरः । पुरुमायः । ‘ अन्तोदात्तप्रकरणे त्रिचक्रादीनामुपसंख्यानम् ' इत्यन्तोदात्तत्वम् । ईशे । ‘ ईश ऐश्वर्ये ' इत्यस्य लटि • लोपस्त आत्मनेपदेषु' इति तलोपः । निघातः ॥