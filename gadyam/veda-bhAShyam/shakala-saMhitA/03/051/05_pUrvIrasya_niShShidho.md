+++
title = "005"
devataa = "इन्द्रः"
RShiH = "गाथिनो विश्वामित्रः"
ChandaH = "त्रिष्टुप्"

+++


**मर्त्येषु** मनुष्येषु **अस्य** इन्द्रस्य **निष्षिधः** अनुशासनानि **पूर्वीः** हितोपदेशादिभिः प्रभूतानि नानाप्रकाराणि भवन्ति । इन्द्रस्य शासितृत्वे मन्त्रः-’ उक्थमिन्द्राय शंस्यं वर्धनं पुरुनिष्षिधे ' ( ऋ. सं. १. १०. ५) इति । तथा शासकाय तस्मै **इन्द्राय** **पृथिवी** **पुरु** पुरूणि बहूनि **वसूनि** धनानि **बिभर्ति** अन्तर्धारयति । किंच **द्यावः** द्युलोकाः **ओषधीः** ओषधयः **उत** अपि च **आपः** जलानि **जीरयः** । जीर्यन्त इति जीरयो मनुष्याः । **वनानि** वृक्षाश्च एते सर्वे इन्द्रस्याज्ञया तदुपभोगयोग्यं **रयिं** धनं रक्षन्ति ॥ निष्षिधः । ‘ षिधु गत्याम् ' । क्विप् । संहितायां निसः सकारेण इणो व्यवधानं छान्दसत्वात् अनादृत्य १ उपसर्गात्सुनोति° ' इत्यादिना षत्वम् । निसः सकारस्य ‘ ष्टुना ष्टुः' इति षत्वम् ॥ ॥ १५ ॥