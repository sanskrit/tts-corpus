+++
title = "002"
devataa = "इन्द्रः"
RShiH = "गाथिनो विश्वामित्रः"
ChandaH = "जगती"

+++


**मे** मदीयाः **गिरः** स्तुतिलक्षणा वाचः **शतक्रतुम्** । शतं क्रतवो यज्ञा यस्य तम् । **अर्णवं** पर्जन्यात्मना उदकवन्तं **शाकिनम्** । शक्नोत्येभिरिन्द्र इति शाकाः सहायभूता मरुतः । तद्वन्तं **नरं** सर्वस्य जगतो नेतारं **वाजसनिं** वाजस्यान्नस्य दातारं **पूर्भिदं** शत्रुपुरां भेत्तारं **तूर्णिं** युद्धं प्रति शीघ्रं गन्तारम् **अप्तुरं** मेघभेदनद्वारा अपां प्रेरकं **धामसाचं** तेजो भजमानम् । यद्वा धनं धाम । तदर्थिभिः सह योजयितारम् । **अभिषाचं** शत्रूणामभिभवितारं **स्वर्विदं** स्वर्गस्य लम्भकं तमिमम् **इन्द्रं** **विश्वतः** सर्वतः **उप** **यन्ति** उपगच्छन्तु ॥ अर्णवम् । अर्णोऽस्यास्तीति मत्वर्थे ‘ अर्णसः सलोपश्च' इति वप्रत्ययः सकारलोपश्च । प्रत्ययस्वरः । नरम् । नयतेर्डिच्च' इति ऋप्रत्ययः । अमः सुप्त्वादनुदात्तत्वे प्रत्ययस्वरः । यन्ति । ‘ इण गतौ ' इत्यस्य लटि • इणो यण् इति यण् । निघातः । वाजसनिम् ।' षणु दाने '। खनिकष्यज्यसिवसि" ' इत्यादिना इप्रत्ययः । ‘ परादिश्छन्दसि बहुलम्' इत्युत्तरपदाद्युदात्तत्वम् । तूर्णिम् । ‘ञित्वरा संभ्रमे '। **वहिश्रि°** ' इत्यादिना निप्रत्ययः । ज्वरत्वर° ' इत्यादिना ऊठ्। ‘ नित्' इत्यतिदेशादाद्युदात्तः । अप्तुरम् । ‘ तुर त्वरणे'। क्विप् । कृदुत्तरपदस्वरः । अभिषाचम् । षच समवाये । ण्यन्तस्य क्विप् ॥