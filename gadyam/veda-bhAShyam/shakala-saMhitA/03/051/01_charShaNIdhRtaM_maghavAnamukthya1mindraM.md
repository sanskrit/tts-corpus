+++
title = "001"
devataa = "इन्द्रः"
RShiH = "गाथिनो विश्वामित्रः"
ChandaH = "जगती"

+++


**बृहतीः** प्रभूताः **गिरः** अस्मदीयाः स्तुतिलक्षणा वाचः **चर्षणीधृतं** चर्षणीनां मनुष्याणामभिमतफलप्रदानेन धारकं पोषकम् । यद्वा । आकृषन्त्यनेन सर्वमिति चर्षणि बलं तद्धारकम् । **मघवानं** धनवन्तम् **उक्थ्यम्** उक्थैः शस्त्रैः शंसनीयं **वावृधानं** बलधनादिसंपत्त्या प्रतिक्षणं वर्धमानं **पुरुहूतं** स्तोतृभिर्बहुवारमाहूतम् **अमर्त्यं** मरणधर्मरहितं **सुवृक्तिभिः** शोभनस्तुतिवाक्यैः **दिवेदिवे** प्रत्यहं **जरमाणं** स्तूयमानं तमिमम् **इन्द्रम्** **अभ्यनूषत** अभितः सर्वतः स्तुवन्तु ॥ बृहतीः। ‘ वा छन्दसि' इति सवर्णदीर्घः । अनूषत । ‘णू स्तवने'। अस्माल्लुङि सिच् । धातोः कुटादित्वात् सिचो ङित्त्वेन गुणाभावः । सुवृक्तिभिः । ‘ नञ्सुभ्याम्' इत्युत्तरपदान्तोदात्तत्वम् । यद्वा । सुवृक्तय इति स्तुतिकरणभूताः ऋचो वृक्तिशब्देनोच्यन्ते । ‘ क्तिच्क्तौ च ' इति क्तिच् । कृत्स्वरेणान्तोदात्तः । दिवेदिवे । ' नित्यवीप्सयोः' इति द्विर्वचनम् । परस्याम्रेडितत्वादनुदात्तत्वे पूर्वपदस्वरः ॥