+++
title = "007"
devataa = "इन्द्रः"
RShiH = "गाथिनो विश्वामित्रः"
ChandaH = "त्रिष्टुप्"

+++


हे **इन्द्र मरुत्वः** । 'मतुवसोः' इति रुत्वम् । 'नामन्त्रिते समानाधिकरणे' इति पूर्वपदस्याविद्यमानवत्त्वनिषेधान्निहन्यते ।  

इहास्मिन् कर्मणि **सोमं पाहि** पिब । पूर्ववच्छपो लुक् । 

**शर्यातिर्** नाम राजा, तस्येदं शार्यातम् । यथा शर्यातेर् यागे **सुतस्य** सोमस्यापिबः । पूर्ववत् सम्प्रदानत्वं षष्ठ्याः षष्ठी च । कस्मात्पुनरेवमभ्यर्थ्यत इत्याह - हे **शूर** इन्द्र तव **प्रणीती** प्रणीत्या । 'सुपां सुलुक्' इति तृतीयायाः पूर्वसवर्णदीर्घत्वम् । 

तद्विषयेन प्रणयनेन तवैव **शर्मन्** शर्मणि शरणभावे । निमित्तसप्तमी, भावेसुखे वा निमित्ते सप्तमी । त्वमेव शरणं मे यथा भवसि, तदर्थं **सुयज्ञाः** शोभन-यज्ञाः **कवयो** मेधाविनस् त्वाम् एवाविवासन्ति परिचरन्ति । तस्मात्त्वामेव प्रार्थयामहे ॥

हे **मरुत्वः** मरुद्भिस् तद्वन् हे **इन्द्र** त्वम् **इह** अस्मदीये यज्ञे आगत्य **सोमं** **पाहि** पिब । **यथा** त्वं पूर्वं **शार्याते** शर्यातेः पुत्रे तस्मिन् राजनि यज्ञं कुर्वाणे **सुतस्य** अभिषुतं सोमम् **अपिबः** तथा अत्रापि पिबेत्यर्थः । इन्द्रः शार्यातस्य यज्ञे सोमरसानपिबदित्येषोऽर्थः कौषीतके स्पष्टमुक्तः । तथा मन्त्रवर्णश्च -- आ स्मा रथं वृषपाणेषु तिष्ठसि शार्यातस्य प्रभृता येषु मन्दसे' (ऋ. सं. १. ५१. १२) इति । हे **शूर** इन्द्र **तव** संबन्धिनि **शर्मन्** शर्मणि निर्बाधस्थाने स्थिताः **सुयज्ञाः** सुष्ठुकृतयज्ञाः **कवयः** मेधाविनो यजमानाः **प्रणीती** तव हविषां प्रणयनेन प्रापणेन **आ** समन्तात् **विवासन्ति** त्वामेव परिचरन्ति । विवासतिः परिचरणकर्मा ॥ 

**शार्याते** । शर्यातेरयमित्यर्थे ‘ तस्येदं ' इत्यण्प्रत्ययः ।  
**अपिबः** । यथायोगादनिघातः । अडागमस्वरः । प्रणीती । नयतेर्भावे  क्तिन् ।  तादौ च निति कृति° ' इति गतेः प्रकृतिस्वरत्वम्। ‘ सुपां सुलुक्° ' इति तृतीयाया: सवर्णदीर्घः । ‘ उपसर्गादसमासेऽपि' इति णत्वम् ॥