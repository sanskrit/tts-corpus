+++
title = "003"
devataa = "इन्द्रः"
RShiH = "गाथिनो विश्वामित्रः"
ChandaH = "जगती"

+++


**जरिता** शत्रूणां जरयिता **इन्द्रः** **आकरे** । आकीर्यते युद्धार्थं धनमत्रेत्याकरो युद्धम् । तस्मिन् **वसोः** धनस्य स्थानभूते युद्धे **पनस्यते** सर्वैः स्तूयते । यद्वा वसोः । वसत्याभिमुख्येन तिष्ठतीति वसुः शत्रुः तस्य जरयितेति योजनीयम् । स इन्द्रः **अनेहसः** अपापाः **स्तुभः** स्तुतीः **दुवस्यति** परिचरति । तासां फलं प्रयच्छन् पूजयतीत्यर्थः । किंच स इन्द्रः **विवस्वतः** विशेषेण अग्निहोत्रार्थं वसतो हविष्मतो वा यजमानस्य **सदने** गृहे **आ** **पिप्रिये** **हि** सोमपानादिना अत्यन्तं प्रीतो भवति खलु । **सत्रासाहं** शत्रूणामेव हन्तारं यद्वा मरुद्भिः सह शत्रूणामभिभवितारम् अत एव **अभिमातिहनं** शत्रूणां हन्तारमिन्द्रं **स्तुहि** हे विश्वामित्रेति ॥ आकरे। ‘कॄ विक्षेपे ' । अधिकरणे • ऋदोरप्' इत्यप् । थाथादिस्वरेणान्तोदात्तः । जरिता । ' जॄष् वयोहानौ ' इत्यस्यान्तर्भावितण्यर्थस्य तृचि रूपम् । चित्त्वादन्तोदात्तः । पनस्यते । पनस्यतिः स्तुतिकर्मा । तस्य कर्मणि लटि रूपम् । निघातः । अनेहसः । हन्तेर्नञि उपपदे ' नञि हन एह च' ( उ. सू . ४. ६६३ ) इस्यसिप्रत्ययः एह इत्ययं चादेशो धातोः । ‘ नञ्सुभ्याम् ' इति स्वरेणान्तोदात्तः । स्तुभः । स्तोभतिः अर्चतिकर्मा । क्विप् । दुवस्यति । दुवः परिचरणमात्मन इच्छतीत्यर्थे क्यच् । निघातः । पिप्रिये । ‘ प्रीङ् तर्पणे ' । लिटि रूपम्। हियोगादनिघातः ॥