+++
title = "001"
devataa = "विश्वेदेवाः"
RShiH = "गाथी कौशिकः"
ChandaH = "त्रिष्टुप्"

+++


गाथी ब्रूते । **वह्निः** हविषां प्रापयिताग्निः **व्युष्टिषु** उषसां व्युच्छनेषु **अग्निं** यजनीयं देवम् **उषसम्** उषोऽभिमानिनीं देवताम् **अश्विना** अश्विनौ देवौ **दधिक्राम्** । दधिक्रावा नाम कश्चिद्देवः तं दधिक्रावाणम् । एतान् देवान् **उक्थैः** शस्त्रैः शंसनसाधनैरप्रगीतमन्त्रात्मकैः सूक्तैः **हवते** आह्वयति । **सुज्योतिषः** सुष्ठु द्योतमानाः **नः** **अध्वरम्** अस्मत्संबन्धिनमिमं यज्ञं **वावशानाः** कामयमानाः **सजोषसः** परस्परं संगताः भूत्वा सर्वे **देवाः** तदाह्वानं **शृण्वन्तु** ॥ दधिक्राम् । ‘ क्रमु पादविक्षेपे ' । दधीत्युपपदे ‘ जनसनखनक्रमगमः' इति विट् । ‘ विड्वनोरनुनासिकस्यात् ' इत्याकार । कृदुत्तरपदप्रकृतिस्वरः । व्युष्टिषु । ' उछी विवासे' । भावे क्तिन् । व्रश्चादिना षत्वम् । तादौ च निति कृत्यतौ ' इति गतेः प्रकृतिस्वरत्वम् । हवते । ह्वयतेः ‘बहुलं छन्दसि' इति संप्रसारणम् । सुज्योतिषः । सुष्ठु द्योतमाना इति विग्रहे ‘द्युत दीप्तौ ' इत्यस्य ‘द्युतेरिसिन्नादेश्च जः ' ( उ. सू. २. २६७ ) इतीसिन्प्रत्ययो दकारस्य जकारः । कृदुत्तरपदप्रकृतिस्वरत्वम् । बहुव्रीहिपक्षे तु ' नञ्सुभ्याम्' इत्युत्तरपदान्तोदात्तता स्यात् । यथा ‘सुज्योतिषो अक्तवस्ताँ अभि ष्युः ' (ऋ. सं. १०. ८९. १५) इत्यत्रान्तोदात्तता । तस्मादत्र नायं समासः किंतु तत्पुरुष एव । शृण्वन्तु । श्रु श्रवणे ' इत्यस्मात् ' श्रुवः शृ च ' इति श्नुः तत्संनियोगेन धातोः शृ इत्यादेशः । निघातः । वावशानाः । ‘ वश कान्तौ' इत्यस्य यङ्लुकि रूपम् । अभ्यासस्य • दीर्घोऽकितः ' इति दीर्घः । व्यत्ययेन शानच् । चित्स्वरः ॥