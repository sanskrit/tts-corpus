+++
title = "002"
devataa = "अग्निः"
RShiH = "गाथी कौशिकः"
ChandaH = "त्रिष्टुप्"

+++


हे **अग्ने** **ते** तव **त्री** वाजिना आज्यौषधिसोमात्मकानि त्रीण्यन्नानि **त्री** **षधस्था** त्रीणि आग्नीध्रीयादीनि धिष्ण्यानि स्थानानि । यद्वा एकाहाहीनसत्राख्यानि त्रीणि स्थानानि । यद्वा त्रयो लोकाः । **ऋतजात** ऋतेषु सत्यभूतेषु यज्ञेषु समुत्पन्न हे अग्ने **ते** तव **पूर्वीः** [देवानां जिह्वाः सात्विकादिभेदेन त्रिप्रकाराः । यद्वा त्रयो वा अग्नेयोहन ( अग्नयो हव्यवाहनो ) वै देवानां कव्यवाहनः पितृणां सह रक्षा असुराणामिति श्रुतेरग्नित्रैविध्यात् जिह्वात्रैविध्ये] देवानामुदरपूरयित्र्यः **तिस्रः** गार्हपत्याद्याः **जिह्वा:** । हे अग्ने **ते** तव **देववाताः** देवैरभिलषिताः **तिस्रः** **तन्वः** पवमानपावकशुच्यात्मकानि त्रीणि शरीराणि । एवंभूतस्त्वम् **अप्रयुच्छन्** अप्रमाद्यन् सावधानो भूत्वा **ताभिः** तनूभिः **नः** अस्माकं स्तोतॄणां **गिरः** स्तोत्रशस्त्रादीनि वाक्यानि **पाहि** पालय॥ तिस्रः । ‘ तिसृभ्यो जसः' इति जस उदात्तत्वम् । जिह्वाः । ‘ लिह आस्वादने '। लिहन्त्याभी रसानिति ‘ शेवायह्वाजिह्वाग्रीवाप्वामीवाः' इति निपातनात् वन् । लकारस्य जकारः । गुणाभावः । व्यत्ययेन अन्तोदात्तत्वम् । देववाताः । ‘ वा गतिगन्धनयोः । अस्मात्कर्मणि क्तः । तृतीया कर्मणि ' इति पूर्वपदप्रकृतिस्वरत्वम् । पाहि ।' पा रक्षणे ' इत्यस्य लोटि रूपम् । निघातः । अप्रयुच्छन् । ' युच्छ प्रमादे'। नञ्स्वरः ॥