+++
title = "005"
devataa = "इन्द्रः"
RShiH = "गाथिनो विश्वामित्रः"
ChandaH = "बृहती"

+++


हे **इन्द्र** **स्वयुः** धनवानसि । तथा **स्वराट्** स्वर्गस्य राजा **असि** । **स्मद्दिष्टिः** भद्रवाक्यः **स्वयशस्तरः** अतिशयेन प्रभूतकीर्तिरसि । हे **पुरुष्टुत** बहुभिराहूतेन्द्र **सः** त्वम् **ओजसा** बलेन **वावृधानः** वर्धमानः सन् **नः** अस्मदर्थं **सुश्रवस्तमः** अतिशयेन शोभनान्नोपेतः **भव** ॥ स्वयुः । स्वशब्दात् मत्वर्थीयो युः । स्वराट् ।' राजृ दीप्तौ ' । क्विप् । व्रश्चादिना षत्वम् । स्मद्दिष्टिः । स्मत् सुमदित्यर्थे। उकालोपश्छान्दसः। बहुव्रीहौ पूर्वपदस्वरः । पुरुष्टुत । संहितायां स्तुतस्तोमयोश्छन्दसि इति षत्वम् । भव । भवतेर्लोटि रूपम् । ‘ द्व्यचोऽतस्तिङः ' इति संहितायां दीर्घः । सुश्रवस्तमः । श्रवःशब्दोऽसुन्नन्तः । बहुव्रीहौ ' आद्युदात्तं द्व्यच्छन्दसि' इत्युत्तरपदाद्युदात्तत्वम् । तदन्तादतिशायने तमप् । तस्य पित्त्वादनुदात्तत्वे बहुव्रीहिस्वरः ॥ ॥ ९ ॥