+++
title = "003"
devataa = "इन्द्रः"
RShiH = "गाथिनो विश्वामित्रः"
ChandaH = "बृहती"

+++


हे इन्द्र त्वं **गम्भीरान्** महावकाशान् **उदधीन्** समुद्रान्” उदकैर्यथा पोषयसि तद्वत् **क्रतुं** यज्ञस्य कर्तारमिमं यजमानमभिमतफलप्रदानेन **पुष्यसि** पोषयसि । अत्र दृष्टान्तः। यथा **सुगोपाः** समीचीनो गोपालः यवसेन **गाः** पोषयति तद्वत् । **यथा** **धेनवः** **यवसं** तृणादिकं प्राप्नुवन्ति तद्वत् त्वं सोमान् प्राप्नोषि । ते च सोमाः **कुल्याइव** कृत्रिमसरितः **ह्रदं** महाजलाशयं यथा प्राप्नुवन्ति तद्वत् त्वाम् **प्र** **आशत** व्याप्नुवन्ति ॥ गम्भीरान् । 'गाधृ प्रतिष्ठालिप्सयोर्ग्रन्थे च  इत्यस्मात् ' गभीरगम्भीरौ ' (उ. सू. ४. ४७५ ) इत्यनेन सूत्रेण इरच्प्रत्ययः । नुमागमोपधाह्रस्वभकाराः सर्वे निपात्यन्ते । चित्त्वादन्तोदात्तः । उदधीनिव। उदकशब्दे उपपदे दधातेरधिकरणेऽर्थे ‘ कर्मण्यधिकरणे च ' इति किप्रत्ययः । उदकशब्दस्य ‘ पेषंवासवाहनधिषु च ' (पा. सू. ६.३.५८) इत्युदभावः । कृत्स्वरः । इवेन विभक्त्यलोपः । पुष्यसि ।' पुष पुष्टी ' इत्यस्यान्तर्णीतण्यर्थस्य लटि रूपम् । निघातः । सुगोपाः । गोपायतेः क्विपि रूपम् । यथा । ‘ यथेति पादान्ते' (फि. सू. ८५ ) इति निघातः । आशत । अशू व्याप्तौ ' इत्यस्माल्लङि • बहुलं छन्दसि ' इति विकरणस्य लुक् । निघातः