+++
title = "004"
devataa = "इन्द्रः"
RShiH = "गाथिनो विश्वामित्रः"
ChandaH = "बृहती"

+++


हे **इन्द्र** **नः** अस्माकं **तुजं** शत्रूणां बाधकं **रयिं** धनेनोपलक्षितं पुत्रम् **आ** **भर** संपादय । तत्र दृष्टान्तः। **अंशं** **न** । यथा पिता **प्रतिजानते** व्यवहारज्ञाय पुत्राय स्वकीयस्य धनस्य भागं ददाति तद्वत् । किंच **पक्वं** **फलं** प्रति **वृक्षम्** **अङ्कीव** अङ्कुशी यथा धूनोति तथा त्वं **संपारणम्** अस्मदिच्छायाः सम्यक् पूरकं **वसु** धनं **धूनुहि** चालय । प्रयच्छेत्यर्थः ॥ प्रतिजानते । ‘ज्ञा अवबोधने ' इत्यस्य शतरि रूपम् । प्रादिसमासः । ‘ शतुरनुमः' इति विभक्तेरुदात्तत्वम् । धूनुहि । ‘धूञ् कम्पने' इत्यस्य लोटि रूपम्। संपारणम् ।' पॄ पालनपूरणयोः' इत्यस्य ण्यन्तस्य करणे ल्युट् । समासे कृत्स्वरः ॥