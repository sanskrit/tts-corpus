+++
title = "001"
devataa = "अग्निः"
RShiH = "उत्कीलः कात्यः"
ChandaH = "त्रिष्टुप्"

+++


उत्कीलः स्तौति । हे अग्ने **पृथुना** विस्तीर्णेन **पाजसा** तेजसा **शोशुचानः** अत्यर्थं दीप्यमानस्त्वं **द्विषः** कर्मानुष्ठानविघ्नकारिणः शत्रून् **वि** **बाधस्व** विशेषेण नाशय । तथा **अमीवाः** रोगराहित्येन सामर्थ्योपेतानि **रक्षसः** । उभयत्र सुब्व्यत्ययः । तानि रक्षांसि बाधस्व । कर्मविघ्नकारीणि तान्यपनुदस्व । यद्वा अमीवाः आभिमुख्येनागमनपरागमनपराः पिशाचिकाश्च बाधस्व। **सुशर्मणः** स्वर्गादिलक्षणशोभनसुखहेतोः **बृहतः** महतः शत्रुविजयेन प्राप्तमहिम्नः **सुहवस्य** सुष्ठ्वाह्वानोपेतस्य **अग्नेः** **शर्मणि** अस्माकं सुखहेतौ **प्रणीतौ** उत्तरवेद्यादिस्थानेषु प्रणयने । प्रकर्षेण नयनं तत्र तत्रानीय प्रक्षेपः । एवंभूते तव प्रणयने **अहं** स्याम् अग्निप्रणयनपूर्वके क्रत्वनुष्ठाने भवेयम् ॥ पाजसा । ‘ पा रक्षणे ' । 'असुन्' इत्यनुवृत्तौ ‘पातेर्बले जुट् च ' इत्यसुन्। जुडागमः । नित्त्वादाद्युदात्तः । पृथुना । ‘ प्रथ प्रख्याने '। ‘ उत्' इत्यनुवृत्तौ ‘ प्रथिम्रदिभ्रस्जा संप्रसारणम्' इत्युप्रत्ययः । तसंनियोगेन संप्रसारणम् । प्रत्ययस्वरः । शोशुचानः। ‘शुच दीप्तौ' इत्यस्य यङ्लुकि ‘गुणो यङ्लुकोः' इत्यभ्यासस्य गुणः । व्यत्ययेन शानच् । चर्करीतस्य अदादिवद्भावात् शपो लुक् । चित्वादन्तोदात्तत्वे प्राप्ते अभ्यस्तानामादिः' इत्याद्युदात्तत्वम् । बाधस्व ।' बाधृ लोडने ' इत्यस्य लोटि रूपम् । पादादित्वात् निघाताभावः । सुशर्मणः । ‘शॄ हिंसायाम् ' । दुःखं शृणातीत्यौणादिको मनिन् ।' सोर्मनसी ' इति उत्तरपदाद्युदात्तत्वम् । स्याम् । अस भुवि ' इत्यस्य लिङि ‘यासुट् परस्मैपदेषु' इत्यादिना यासुट् । ‘ लिङः सलोपः' इति सलोपः । यासुटो ङित्त्वात् श्नसोरल्लोपः । निघातः ॥