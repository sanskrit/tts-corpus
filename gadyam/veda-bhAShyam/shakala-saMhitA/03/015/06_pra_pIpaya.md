+++
title = "006"
devataa = "अग्निः"
RShiH = "उत्कीलः कात्यः"
ChandaH = "त्रिष्टुप्"

+++


**वृषभ** कामानां वर्षितर्हे **अग्ने** **त्वं** 'नः अस्माकं **प्र** **पीपय** अभिलषितफलानि वर्धय। **वाजान्** अन्नानि च **जिन्व** प्रयच्छ । किंच **देव** दीप्यमान हे अग्ने **सुरुचा** शोभनदीप्त्या **रुचानः** शोभमानस्त्वं **देवेभिः** यजनीयदेवैः सहितोऽस्माकं **रोदसी** इमे द्यावापृथिव्यौ **सुदोघे** वृष्टिद्वाराभिमतफलप्रदानेन सुष्ठु दोग्ध्र्यौ कुरु। तथा **मर्तस्य** शत्रोः दुर्मतिः दुष्टबुद्धिप्रयुक्तोऽभिभवः **नः** अस्मान् **मा** **परि** **ष्ठात्** परितो मा गच्छतु ॥ पीपय । ‘ पा पाने' इत्येतस्य ण्यन्तस्य लुङि चङि द्विर्वचनाभ्यासदीर्घौ । सिपो लोपश्छान्दसः । जिन्व। 'इवि जिवि धिवि प्रीणनार्थाः । एतस्य लोटि इदित्त्वान्नुम् । शप् । अतो हे: इति हेर्लुक् । आमन्त्रितस्याविद्यमानवत्त्वेन अतिङ उत्तरत्वाभावात् न निघातः । सुदोघे। दोहनं दोघः। भावे घञ् । कुत्वं छान्दसम् । ' आद्युदात्तं द्व्यच् छन्दसि' इत्युत्तरपदाद्युदात्तत्वम् । दुर्मतिः । ‘मनु अवबोधने' । मन्यते इति मतिर्बुद्धिः । कर्तरि क्तिच् । दुष्टा बुद्धिः । अव्ययपूर्वपदप्रकृतिस्वरत्वे प्राप्ते कृदुत्तरपदप्रकृतिस्वरत्वम् ॥