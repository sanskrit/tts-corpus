+++
title = "002"
devataa = "अग्निः"
RShiH = "उत्कीलः कात्यः"
ChandaH = "त्रिष्टुप्"

+++


हे **अग्ने** **त्वम्** **अस्याः** अद्य वर्तमानायाः **उषसो** व्युष्टौ व्युच्छने प्रकाशने **सूरे** सूर्ये **उदिते** च सति **नः** अग्निहोत्रादिकर्मणि प्रवृत्तानामस्माकं **गोपाः** गोपायिता भवामीति **बोधि** बुध्यस्व । केचित्सूर्योदयात्प्रागग्निहोत्रं जुह्वति केचित् उदिते तस्मिञ्जुह्वति । तेषामुभयेषां पालयिता भवेत्यर्थः । **तन्वा** **सुजात** ज्वालापरिवृतेन शरीरेण सुष्ठु जात देदीप्यमान । अथवा तन्वा सुजातः आत्मनैव सुजातः स्वयंभूरित्यर्थः । तादृशस्त्वं मे मदीयं **स्तोमं** त्रिवृत्पञ्चदशादिलक्षणं स्तोत्रं **नित्यं** **जुषस्व** । तत्र दृष्टान्तः । **जन्मेव** इति । यथा जन्म जनकः पिता औरसं **तनयं** पुत्रं परिष्वङ्गादिभिः सेवते तद्वदस्माभिः क्रियमाणमिमं सेवस्व ॥ व्युष्टौ ।' उछी विवासे'। तमो विवास्यते अनया इति करणे क्तिन् । व्रश्चादिना षत्वम् । तादौ च निति कृत्यतौ ' इति गतेः प्रकृतिस्वरत्वम् । गोपाः । ‘ गुपू रक्षणे ' । ‘ गुपूधूपविच्छिपणिपनिभ्यः' इत्यायप्रत्ययः । तदन्ताद्धातोः क्विप् । ‘ अतो लोपः' इत्यकारलोपः । लोपो व्योः० ' इति यलोपः । धातुस्वरः । जुषस्व । ‘जुषी प्रीतिसेवनयोः' इत्यस्य लोटि रूपम् । निघातः ॥