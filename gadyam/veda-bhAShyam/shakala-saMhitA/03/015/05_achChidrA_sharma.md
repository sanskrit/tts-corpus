+++
title = "005"
devataa = "अग्निः"
RShiH = "उत्कीलः कात्यः"
ChandaH = "त्रिष्टुप्"

+++


**जरितः** सर्वस्य जगतोऽन्तकाले जरयितर्हे अग्ने **सुमेधाः** शोभनप्रज्ञोपेतः **दीद्यानः** स्वतेजसा प्रकाशमानस्त्वं **देवान्** यष्टव्यान् देवान् **अच्छ** अभिलक्ष्य तदुद्देशेन क्रियमाणानि **पुरूणि** **शर्म** स्वर्गादिसुखसाधनभूतानि अग्निहोत्रादीनि कर्माणि **अच्छिद्रा** अच्छिद्राणि कुरु । कर्तृकर्मसाधनवैकल्यराहित्येन संपूर्णानि कुरु । किंच हे अग्ने **त्वं** सस्निः संनिरुद्धः स्वकीयं सततगमनं संनिरुध्य हविःप्रक्षेपपर्यन्तमत्र वर्तमानस्त्वं **वाजं** **नः** अस्माभिर्दीयमानं हविर्लक्षणमन्नम् **अभि** देवानभिलक्ष्य **वक्षि** वह प्रापय । तत्र दृष्टान्तः । **रथो** **न** रथ इव । यथा रथो धान्यादिकमूढ्वा तत्स्वामिनं प्रापयति तद्वत् । किंच त्वम् **अग्ने** **रोदसी** द्यावापृथिव्यौ **सुमेके** शोभनरूपोपेते स्वकीयप्रभाभिः प्रकाशयुक्ते कुरु ॥ दीद्यानः । दीदेतिर्दीप्तिकर्मा । तस्मात् शानच् । ‘ अभ्यस्तानामादिः' इत्याद्युदात्तत्वम् । सुमेधाः । ‘ नित्यमसिच् प्रजामेधयोः' इत्यसिच्प्रत्ययः । बहुव्रीहौ ' नञ्सुभ्याम्' इत्युत्तरपदान्तोदात्तत्वम् । सस्निः। ‘ षस स्वप्ने'। अस्मादौणादिको निन् । नित्त्वादाद्युदात्तत्वम्। वक्षि । ‘ वह प्रापणे' अस्य लोटः सिपि ‘ बहुलं छन्दसि ' इति शपो लुक् । ढत्वकत्वे । हिरादेशश्छान्दसत्वान्न भवति । निघातः॥