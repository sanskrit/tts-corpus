+++
title = "018"
devataa = "इन्द्रः"
RShiH = "गाथिनो विश्वामित्रो वा कुशिक ऐषीरथिः"
ChandaH = "त्रिष्टुप्"

+++


हे वृत्रहन् इन्द्र **विश्वायुः** । विश्वं संपूर्णमायुर्यस्यासौ विश्वायुः । अविनाशी **वृषभः** कामानां वर्षिता **वयोधाः** अन्नस्य दाता तादृशस्त्वं **सूनृतानां** **गिराम्** अस्माभिः क्रियमाणानां प्रियतमानां वाचां **पतिः** स्वामी **भव** । **सरण्यन्** सरणं यज्ञार्थं गमनमिच्छन् **महान्** **महीभिः** महतीभिः **ऊतिभिः** रक्षाभिः **शिवेभिः** कल्याणैः सख्येभिः फलप्रदानरूपोपकारलक्षणैः सख्यैश्च सहितस्त्वं **नः** अस्मान् प्रति **आ** **गहि** यज्ञार्थमागच्छ ॥ सुनृतानाम् । ‘ऊन परिहाणे'। सुतरामूनयत्यप्रियमिति सूनिति प्रियमुच्यते । तच्च तदृतं सत्यं चेति सूनृतम् । परादिश्छन्दसि बहुलम् ' इत्युत्तरपदाद्युदात्तत्वम् । वयोधाः । वयस्युपपदे दधातेर्विच् । गहि । गमेर्लोटि • बहुलं छन्दसि ' इति शपो लुक् । सेर्हिरादेशः । अपिच्च । तस्य ङित्त्वात् ' अनुदात्तोपदेश° ' इत्यादिना मलोपः । तस्यासिद्धत्वात ‘ अतो हेः' इति हेर्लुक् न भवति । निघातः । सरण्यन् । सरणशब्दात् क्यच् । एकादेशस्वरः ॥