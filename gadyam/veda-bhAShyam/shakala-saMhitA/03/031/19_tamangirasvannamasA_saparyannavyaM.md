+++
title = "019"
devataa = "इन्द्रः"
RShiH = "गाथिनो विश्वामित्रो वा कुशिक ऐषीरथिः"
ChandaH = "त्रिष्टुप्"

+++


हे इन्द्र **अङ्गिरस्वत्** अङ्गिरस इव **नमसा** स्तोत्रेण **सपर्यन्** पूजयन् विश्वामित्रोऽहं **तं** तादृशमहिमोपेतं **पुराजां** पुरातनं त्वां **सन्यसे** संभजनाय **नव्यं** **कृणोमि** । स्तोतव्यतयाभिनवं करोमि । **अदेवीः** तमोरूपत्वेनाद्योतमानान् **बहुलाः** बहून् **द्रुहः** द्रोग्धॄन् शत्रुभूतान् राक्षसान् **वि** **याहि** विशेषेण मृतिं प्रापय । हे **मघवन्** इन्द्र **नः** अस्मभ्यं **स्वः** स्वं धनं च **सातये** संभजनार्थं **धाः** धेहि ॥ अङ्गिरस्वत् । अङ्गिरस इव । तेन तुल्यम्' इति वतिप्रत्ययः ।' नभोऽङ्गिरोमनुषां वत्युपसंख्यानम्' इति भसंज्ञायां सकारस्य रुत्वाभावः। सपर्यन् । सपरशब्दः कण्ड्वादिः। नव्यम् । ‘णु स्तुतौ' इत्यस्मात् ‘ अचो यत्' इति यत्प्रत्ययः । ‘धातोस्तन्निमित्तस्य' इति वान्तादेशः। यतोऽनावः ' इत्याद्युदात्तत्वम् । कृणोमि । कृवेर्लटि रूपम् । सन्यसे । सनतेर्भावे क्विप् । **यसु** प्रयत्ने'। अस्मात् क्विप् । सनः संभजनस्य यसे यत्नाय । संभजनार्थमित्यर्थः। पुराजाम्। जनेर्विटि आत्वे रूपम्। याहि । यातेर्लोटि रूपम् । स्वः । ‘स्वरादिनिपातमव्ययम्' इत्यव्ययसंज्ञायाम् ‘अव्ययादाप्सुपः' इति सुपो लुक् । सातये । ‘षण संभक्तौ । भावे क्तिन् । ' जनसन' इत्यादिना आत्वम् ।' ऊतियूति°' इत्यादिना निपातनादुदात्तः ॥