+++
title = "012"
devataa = "इन्द्रः"
RShiH = "गाथिनो विश्वामित्रो वा कुशिक ऐषीरथिः"
ChandaH = "त्रिष्टुप्"

+++


सत्रमनुतिष्ठन्तोऽङ्गिरसः **पित्रे** **चित्** पालकाय **अस्मै** इन्द्राय **महि** महत् **त्विषीमत्** दीप्तिमत् **सदनम्** उन्नतं स्थानं **सं** **चक्रुः** । कथमिति तदुच्यते । यतः **सुकृतः** समुपार्जितसुकृतकर्माणः तेऽङ्गिरसस्तादृशमिन्द्रस्य उचितं स्थानं **वि** **हि** **ख्यन्** विशेषेणादर्शयन् खलु । कुत इत्यत आह । **आसीनाः** सत्रम् उपतिष्ठन्तः तेऽङ्गिरसः **जनित्री** सर्वस्य जगतो जनयित्र्यौ द्यावापृथिव्यौ **स्कम्भनेन** स्तम्भनसाधनेन अन्तरिक्षेण 'विष्कभ्नन्तः यथा ते रोदस्यौ अधो न पततस्तथा विष्टब्धे कुर्वन्तः सन्तः **रभसं** वेगवन्तं तमिन्द्रम् **ऊर्ध्वं** द्युलोके **वि** **मिन्वन्** हविःस्वीकरणार्थं विशेषेणास्थापयन् ॥ चक्रुः । करोतेर्लिट्युसि रूपम् । निघातः । ख्यन् ।' ख्या प्रकथने ' । अस्य लुङि च्लेः । अस्यतिवक्तिख्यातिभ्योऽङ् ' इत्यादेशः । आतो लोप इटि ' इत्याकारलोपः। हियोगादनिघातः । विष्कभ्नन्तः । ‘स्कम्भु रोधने' । सौत्रो धातुः । तस्मात् शतरि रूपम् । वेः स्कभ्नातेर्नित्यम्' (पा. सू. ८. ३. ७७ ) इति षत्वम् । शतृप्रत्ययस्वरः । जनित्री। ऋन्नेभ्यो ङीप् ।' जनिता मन्त्रे ' इति निपातनात् णिलोपः । ‘वा छन्दसि ' इति सवर्णदीर्घः । असीनाः । ‘आस उपवेशने' इत्यस्मात् शानच् । 'ईदासः ' ( पा. सू. ७. २. ८३ ) इतीकारः । शानचो लसार्वधातुकस्वरे कृते धातुस्वरः । मिन्वन् । डुमिञ् प्रक्षेपणे ' इत्यस्य लङि रूपम् । निघातः ॥