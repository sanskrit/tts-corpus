+++
title = "009"
devataa = "इन्द्रः"
RShiH = "गाथिनो विश्वामित्रो वा कुशिक ऐषीरथिः"
ChandaH = "त्रिष्टुप्"

+++


**गव्यता** गा इच्छता **मनसा** युक्ताः **अर्कैः** अर्चनीयैः स्तोत्रैः **अमृतत्वाय** देवत्वप्राप्त्यर्थं **गातुम्** । गच्छन्त्यनेनेति गातुर्मार्गः । अमृतत्वप्राप्त्युपायभूतं मार्गं **कृण्वानासः** कुर्वाणास्तेऽङ्गिरसः **नि** **सेदुः** सत्राख्ये कर्मणि आसीदन् । **एषाम्** अङ्गिरसाम् **इदं** **चित्** **सदनम्** इदमेव सत्राख्ये कर्मणि आसदनं **भूरि** **नु** प्रभूतम् । अमृतत्वप्राप्त्यर्थं महानुपायः खलु । कुत इत्यत आह । **ऋतेन** सत्यभूतेन **येन** सत्रकर्मणा तेऽङ्गिरसः **मासान्** अभिप्लवपृष्ठ्यषडहै। कल्पितान् मासान् **असिसासन्** संभक्तुमैच्छन् ॥ गव्यता । गोशब्दात् क्यचि रूपम् । ‘वान्तो यि प्रत्यये' इति वान्तादेशः। एकादेशस्वरः । सेदुः । सदेर्लिटि ‘अत एकहल्मध्येऽनादेशादेर्लिटि' इत्येत्वाभ्यासलोपौ । निघातः । कृण्वानासः । ‘कृवि हिंसाकरणयोः' इत्यस्य ताच्छीलिकश्चानश् ।' धिन्विकृण्व्योरच ' इत्युप्रत्ययः । चित्स्वरः । गातुम् । गाङ् गतौ'। 'कमिमनिजनिगाभापायाहिभ्यः' इति करणे तुप्रत्ययः। प्रत्ययस्वरः । असिषासन् । ‘षण संभक्तौ' इत्यस्य सनि “ जनसनखनां सञ्झलोः' इत्यात्वम् । अभ्यासस्य ‘सन्यतः' इतीत्वम् । सनोतेरनः' इति संहितायां षत्वम् । तदन्ताल्लङि रूपम् । यद्वृत्त योगादनिघातः ॥