+++
title = "001"
devataa = "इन्द्रः"
RShiH = "गाथिनो विश्वामित्रो वा कुशिक ऐषीरथिः"
ChandaH = "त्रिष्टुप्"

+++


कुशिकः प्रसङ्गात् कंचित् शास्त्रार्थं ब्रूते- अपुत्रस्य पितुः पुत्री दायादा पुत्रिका सती । यतः संतानकृत्तस्याः पुत्र इत्यनयोच्यते इति । अपुत्रो यः पिता कन्यामन्यकुलं प्रापयति स **वह्निः** इत्युच्यते । स पिता **शासत्** ।' अभ्रातृकां प्रदास्यामि तुभ्यं कन्यामलंकृताम् । अस्यां यो जायते पुत्रः स मे पुत्रो भवेदिति' ( वासिष्ठ. १७. १७) स्मृत्युक्तम् अनुशासनं कुर्वन् **दुहितुः** पुत्रिकायाः **नप्त्यं** नप्तृभवं पिण्डदानादिकं कर्तव्यतया **गात्** गच्छति । किं कुर्वन् । **विद्वान्** अस्यां दुहितरि जातः पुत्रो मम स्वधाकरो भविष्यतीति जानन् **ऋतस्य** सत्यस्य पुत्रोत्पादनसमर्थस्य रेतसः **दीधितिं** धर्तारं जामातरं तत्पतिं **सपर्यन्** वस्त्रालंकारादिना पूजयन् **पिता** नप्तृभवं गच्छति । **यत्र** यस्याः **दुहितुः** पिता पालकः पतिर्जामाता **सेकं** तस्यां रेतःसेकम् **ऋञ्जन्** प्रसाधयन् यः **शग्म्येन** केवलं सुखनिमित्तेन मनसा तया स्वशरीरं **सं** **दधन्वे** संधत्ते । न तु पुत्रनिमित्तेन मनसा । एतमर्थं यास्कोऽप्याह- प्रशास्ति वोढा सन्तानकर्मणे दुहितुः पुत्रभावम् । दुहिता दुर्हिता दूरे हिता दोग्धेर्वा । नप्तारमुपागमद्दौहित्रं पौत्रमिति । विद्वान्प्रजननयज्ञस्य रेतसो वाङ्गादङ्गात्संभूतस्य हृदयादधिजातस्य मातरि प्रत्यृतस्य विधानं पूजयन्' (निरु. ३. ४ ) इत्यादिना ॥ शासत् । शासेः शतरि अभ्यस्तत्वान्नुमभावः । दुहितुः । ‘दुह प्रपूरणे'। • नप्तृनेष्ट्र° ' इत्यादिना तृचि निपातनादिडागमः । चित्स्वरः । नप्त्यम् । नप्तरि भवम् । ‘भवे छन्दसि' इति यत् । 'रीङृतः' इति रीङादेशः । 'यस्य' इति लोपः । रेफलोपश्छान्दसः । गात् । इण् गतौ' इत्यस्य छान्दसे लुङि रूपम् । ऋञ्जन्। ऋञ्जतिः प्रसाधनकर्मा । शग्म्येन । शं सुखं गच्छन्तीति गमेरौणादिकः कप्रत्ययः । कित्त्वात् ‘गमहन' इत्यादिनोपधालोपः । शग्मे साधुः इति तत्र साधुः' इति यत्प्रत्ययः । वीरवीर्यौ च इत्यत्र यतोऽनावः' इत्यस्य अनित्यत्वज्ञापितत्वादत्र० तित्स्वरः । दधन्वे । धवि सौत्रो धातुः । लिटि रूपम् । प्रत्ययस्वरः । यद्योगादनिघातः ॥