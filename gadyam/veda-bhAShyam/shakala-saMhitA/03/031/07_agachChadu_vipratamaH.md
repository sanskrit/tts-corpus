+++
title = "007"
devataa = "इन्द्रः"
RShiH = "गाथिनो विश्वामित्रो वा कुशिक ऐषीरथिः"
ChandaH = "त्रिष्टुप्"

+++


**विप्रतमः** अतिशयेन मेधावी **सखीयन्** अङ्गिरोभिः साकमात्मनः सखित्वमिच्छन् इन्द्रः **अगच्छत्** **उ** । गोभिरधिष्ठितं पर्वतमगमदेव । सः **अद्रिः** सखित्वमिच्छन् **सुकृते** सुष्ठु युद्धकर्त्रे इन्द्राय **गर्भं** गवात्मकं गर्भम् **असूदयत्** निरगमयत् । **युवभिः** नित्यतरुणैर्मरुद्भिः सह **मखस्यन्** गोधनमङ्गिरसामिच्छन् **मर्यः** असुराणां मारयितेन्द्रः **ससान** असुरैरपहृताः ताः गाः भेजे । **अथ** अनन्तरम् **अङ्गिराः** सप्तानामङ्गिरसां मध्ये वरिष्ठोऽङ्गिरा ऋषिः इन्द्रात् ता गा लब्ध्वा **सद्यः** तदानीमेव **अर्चन्** इन्द्रं पूजयन् **अभवत्** ॥ अगच्छत् । गमेर्लङि रूपम् । सखीयन् । सुप आत्मनः क्यच् । असूदयत् । ‘षूद निरासे' इत्यस्य ण्यन्तस्य लङि रूपम् । ससान। ‘षण संभक्तौ' इत्यस्य लिटि णलि रूपम् । लित्स्वरः। मखस्यन् । 'छन्दसि परेच्छायाम्' इति" परेच्छायामपि क्यच् । सर्वप्रातिपदिकेभ्यो लालसायां सुग्वक्तव्यः इति सुगागमः । एकादेशस्वरः । अङ्गिराः ।' सृ गतौ' । अङ्गारशब्द उपपदे सर्तेर्धातोरसुन्प्रत्ययः । उपपदे गकारात् परस्याकारस्येत्वम् अन्त्यलोपश्च धातोर्लोपश्च ‘अङ्गिराः' इति सूत्रेण निपात्यते। भूतकालेऽङ्गारेभ्यः सृत इति अङ्गिरा ऋषिः । ‘अङ्गारेष्वङ्गिराः ' ( निरु. ३. १७ ) इति यास्कः । नित्स्वरः ॥