+++
title = "016"
devataa = "इन्द्रः"
RShiH = "गाथिनो विश्वामित्रो वा कुशिक ऐषीरथिः"
ChandaH = "त्रिष्टुप्"

+++


**दमूनाः** । दान्तं मनो यस्यासौ दमूनाः दन्तमनाः । यद्वा दाम्यतीति दमूनाः । उपरत इत्यर्थः । स **एषः** एवेन्द्रः **विभ्वः** व्याप्तः **सधीचीः** परस्परसंगता: **विश्वश्चन्द्राः** विश्वस्याह्लादयित्रीः। विश्वस्याह्लादो याभ्यस्ता इति वा । एवंभूताः **अपः** **प्र** **असृजत्** सृष्टवान् । सृष्टाश्च ता आपः **मध्वः** माधुर्योपेतान् सोमान् **कविभिः** **पवित्रैः** अग्निवायुसूर्यैः **पुनानाः** शोधयित्र्यः **धनुत्रीः** सर्वस्य जगतः प्रीणयित्र्यः सत्यः **द्युभिः** दिवसैः **अक्तुभिः** **चित्** रात्रिभिः च **हिन्वन्ति** । रात्रिंदिवं सर्वं जगत् स्वस्वव्यापारप्रवणं कुर्वन्तीत्यर्थः ॥ दमूनाः। 'दमु उपशमे । ‘दमेरूनसिः' इत्यूनसिप्रत्ययः । दाम्यतीति दमूनाः । यद्वा दान्तशब्दस्य दभावो मनसो मकारात् परस्याकारस्य ऊकारश्छान्दसः । असृजत् ।' सृज विसर्गे'। हिन्वन्ति । ' हि गतौ । निघातः । धनुत्रीः । ‘धन धान्ये ' इत्यस्मात् अशित्रादित्वात् उत्रप्रत्ययः । शार्ङ्गरवादिषु ङीन् द्रष्टव्यः । नित्स्वरः ॥