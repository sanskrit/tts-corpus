+++
title = "004"
devataa = "इन्द्रः"
RShiH = "गाथिनो विश्वामित्रो वा कुशिक ऐषीरथिः"
ChandaH = "त्रिष्टुप्"

+++


**जैत्रीः** जित्वर्यो विशो मरुतः **स्पृधानं** वृत्रेण सह स्पर्धमानमिन्द्रम् **अभि** **असचन्त** सर्वतः समगच्छन् । ते च मरुतः **महि** महत् **ज्योतिः** सूर्याख्यं तेजः **तमसः** तमोरूपात् वृत्रात् निरजानन् निर्गतमज्ञासिषुः । उदितं सूर्यं **जानतीः** जानानाः **उषसः** **तं** **प्रति** **उत्** अभिलक्ष्यैव **आयन्** प्राप्नुवन् । अथ तत्रोद्भूतानां **गवां** रश्मीनाम् **एकः** अद्वितीय एव **इन्द्रः** **पतिः** **अभवत्** ॥ जैत्रीः। जयतेः तृनि रूपम् । गुणस्य स्थाने व्यत्ययेन वृद्धिः। नित्स्वरः। असचन्त । ‘पच समवाये' इत्यस्य लङि रूपम् । स्पृधानम् ।' स्पर्ध संघर्षे '। छन्दसि कानजादेशः । छन्दसि द्विर्वचनस्य विकल्पितत्वात् द्विर्वचनाभावः । चित्स्वरः । अजानन्। 'ज्ञा अवबोधने ' इत्यस्य लङि रूपम् । निघातः । आयन् । 'अय गतौ ' इत्यस्य लङि रूपम् ॥