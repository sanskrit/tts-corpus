+++
title = "011"
devataa = "इन्द्रः"
RShiH = "गाथिनो विश्वामित्रो वा कुशिक ऐषीरथिः"
ChandaH = "त्रिष्टुप्"

+++


**सः** **इन्द्रः** **जातेभिः** सहायतया संपन्नैर्मरुद्भिः सहितः सन् **वृत्रहा** वृत्रस्यासुरस्य हन्ता भवति । **सेदु** स एव इन्द्रः **अर्कैः** अर्चनीयैः अत एव **हव्यैः** होतव्यैर्मरुद्भिः सहितः सन् **उस्रियाः**। ऊर्ध्वं वसत्यासु क्षीरादिरूपं हविरित्युस्रिया गावः । यद्वा ऊर्ध्वं क्षीरदधिनवनीतादि क्रमेणासु वसतीति । ‘उस्रियेति गोनामोत्स्राविणोऽस्यां भोगाः । ( निरु. ४. १९ ) इति यास्कः । ता गाः **उत** **असृजत्** यज्ञार्थं सम्यक् ससर्ज । यस्मादेवं तस्मात् **घृतवत्** घृतोपेतं क्षीरादिकं हविः **भरन्ती** बिभ्राणा अत एव **उरूची** । उरु प्रभूतमग्निहोत्रादिकम् अञ्चति हविः प्रदातुं प्राप्नोतीत्युरूची । **जेन्या** जेतव्या प्रशस्ता **गौः** **अस्मै** यजमानाय **स्वाद्म** स्वादुतरं क्षीरादि दुदुहे दुह्यते स्म ॥ उस्रियाः । वस निवासे' इत्यस्मात् ' स्फायितच्चि° ' इत्यादिना रक्प्रत्ययः । उस्रशब्दात् स्वार्थे पृषोदरादित्वात् घप्रत्ययः । प्रत्ययस्वरः। यद्वा । ‘सृ गतौ'। उत्पूर्वस्य सरतेः कप्रत्ययः । पूर्वपदस्यान्त्यलोपश्छान्दसः। अत्रापि स्वार्थिको घप्रत्ययः । असृजत् ।' सृज विसर्गे' इत्यस्य लङि रूपम् । उरूची । उरु अञ्चतीति क्विन् ।' अञ्चतेश्चोपसंख्यानम् ' इति ङीप् । उदात्तनिवृत्तिस्वरेणान्तोदात्तः । दुदुहे। ‘दुह प्रपूरणे' इत्यस्य लिटि रूपम् । जेन्या । जयतेः कृत्यार्थे केन्यप्रत्ययः । इकारलोपश्छान्दसः । प्रत्ययस्वरः ॥