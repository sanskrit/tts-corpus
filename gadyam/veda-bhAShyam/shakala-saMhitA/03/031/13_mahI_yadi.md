+++
title = "013"
devataa = "इन्द्रः"
RShiH = "गाथिनो विश्वामित्रो वा कुशिक ऐषीरथिः"
ChandaH = "त्रिष्टुप्"

+++


**मही** महती **धिषणा** अस्माभिः क्रियमाणेन्द्रविषया स्तुतिः **रोदस्योः** **शिश्नथे** द्यावापृथिव्योरन्योन्यविश्लेषाय **सद्योवृधं** तदानीमेव वर्धमानं **विभ्वं** विभुं तयोर्धारणसमर्थं साधनं **यदि** **धात्** अकरोत् ततस्तत्र वर्तमाने **यस्मिन्** इन्द्रे **अनवद्याः** दोषरहिताः **गिरः** स्तुतिलक्षणा वाचः **समीचीः** संगता भवन्ति । इन्द्राय इति विभक्तिव्यत्ययः । तादृशस्येन्द्रस्य **विश्वाः** **तविषीः** सर्वाणि बलानि **अनुत्ताः** अपरप्रेषितानि स्वभावसिद्धान्येव ॥ धिषणा । ‘ञिधृषा प्रागल्भ्ये ' । धृषेः ‘धिष च संज्ञायाम् ' इति क्युप्रत्ययः । धातोर्धिषादेशः । धृष्णोत्यनयेति धिषणा स्तुतिः । प्रत्ययस्वरः। शिश्नथे। श्नथ हिंसार्थः । अस्मात् क्विप्। 'छन्दस्युभयथा' इति तस्य सार्वधातुकत्वात् शप्। तस्य ‘बहुलं छन्दसि' इति श्लुः । ‘बहुलं छन्दसि ' इत्यभ्यासस्येत्वम् । धातुस्वरः । धात् । दधातेश्छान्दसे लुङि रूपम् । यदियोगादनिघातः । विभ्वम् । भवतेः क्विप्  । 'छन्दस्युभयथा' इति यणादेशः । उदात्तस्वरितयोर्यणः' इति स्वरितत्वम् । अनुत्ताः । ‘णुद प्रेरणे' इत्यस्य नञ्पूर्वस्य निष्ठायां ' नसत्तनिषत्तानुत्त' इत्यादिना निपातनान्निष्ठातकारस्य नत्वाभावः । नञः स्वरः ॥