+++
title = "006"
devataa = "इन्द्रः"
RShiH = "गाथिनो विश्वामित्रो वा कुशिक ऐषीरथिः"
ChandaH = "त्रिष्टुप्"

+++


**यदि** यदा **सरमा** इन्द्रेण गवान्वेषणार्थं प्रेषिता सरमा नाम देवशुनी **अद्रेः** **रुग्णं** भग्नं द्वारं **विदत्** अलभत तदानीमिन्द्रः **महि** महत् **पूर्व्यं** पूर्वं प्रेषणकालेऽन्नादिनीं ते प्रजां करिष्यामि इति प्रतिज्ञातं **सध्र्यक्** इतरैरपि भोज्यैः सध्रीचीनं **पाथः** गव्यादिलक्षणमन्नं कः अकार्षीत् तस्यै दत्तवान् । ततः **सुपदी** शोभनपादयुक्ता सा सरमा **अक्षराणां** क्षयरहितानां गवाम् **अग्रं** प्रान्तं **नयत्** प्राप्नोत् । कुत इत्यत आह । यतः **रवं** तेषां हम्भारवं **प्रथमा** प्रथमं **जानती** सती **अच्छ** शब्दाभिमुख्येन **गात्** जगाम ॥ विदत् । **विद्लृ** लाभे ' इत्यस्य लुङि लृदित्त्वात् च्लेरादेशः। तस्य स्वरः । सरमा। सृ गती ' । औणादिकोऽमप्रत्ययः । सरतीति सरमा। ‘सरमा सरणात् ' ( निरु. ११. २४ ) इति यास्कः । प्रत्ययस्वरः । रुग्णम् । ‘रुजो भङ्गे' इत्यस्य निष्ठायाम् ‘ओदितश्च' इति नत्वम् । प्रत्ययस्वरः । पाथः । ‘पा रक्षणे ' ।' अन्ने च ' ( उ. सू. ४. ६४४ ) इत्यसुन्प्रत्ययः । थुडागमः । पातीति पाथोऽन्नम् । नित्स्वरः । सध्र्यक्। 'अञ्चु गतिपूजनयोः । ‘ऋत्विक् ' इत्यादिना क्विन् । सहाञ्चतीति । सहस्य सध्रिः ' इति सध्र्यादेशः । क्विन्प्रत्ययस्य कुत्वम् । ‘अद्रिसध्र्योः अन्तोदात्तत्वनिपातनं कृत्स्वरनिवृत्त्यर्थम् ' ( पा. सू. ६. ३. ९५. १ ) इति सध्रि इत्यादेशोऽन्तोदात्तः । यणादेशे कृते ‘ उदात्तस्वरितयोर्यणः स्वरितः' इति यणः स्वरितत्वम् । कः । करोतेर्लुङि सिपि च्लेः ' मन्त्रे घसह्वर ' इत्यादिना लुक् । गुणे कृते हल्या कदिना सिपो लोपः । विसर्जनीयः । निघातः । नयत् । नयतेर्लङि रूपम् । सुपदी । ‘पादोऽन्यतरस्याम् ' (पा. सू. ४. १. ८) इति ङीप् । गात् । इणो लुङि रूपम् ॥