+++
title = "010"
devataa = "इन्द्रः"
RShiH = "गाथिनो विश्वामित्रो वा कुशिक ऐषीरथिः"
ChandaH = "त्रिष्टुप्"

+++


**स्वं** स्वकीयं गोधनम् **अभि** अभिलक्ष्य **संपश्यमानाः** मदीया एता गाव इत्यात्मीयतया जानानाः तेऽङ्गिरसः **प्रत्नस्य** पुरा जातस्य **रेतसः** तदुपलक्षितस्य पुत्रस्य धारणार्थं **पयः** **दुघानाः** ता गाः पयो दुहन्तः सन्तः **अमदन्** हृष्टा अभूवन् । **एषाम्** अङ्गिरसां **घोषः** हर्षादुत्पन्नो महाध्वनिः स्तुतिजातः । वा रोदसी द्यावापृथिव्यौ **वि** **अतपत्** ते व्याप्य अतपिष्ट। ततस्तेऽङ्गिरसः **जाते** आत्मीयतया संपन्ने चराचरात्मके वस्तुनि **निःष्ठां** पूर्वं यथा स्थितिमकार्षुः । तथा **गोषु** आहृतासु **वीरान्** रक्षाकर्मण्यतिशूरान् पुरुषान् **अदधुः** स्थापयामासुः ॥ संपश्यमानाः । संपूर्वस्य दृशेः ' 'दृशेश्चेति वक्तव्यम्' इत्यात्मनेपदम् । शानचो लसार्वधातुकस्वरेणानुदात्तत्वे कृते धातुस्वरः । अमदन् । मदी हर्षे' इत्यस्य लुङि सिच्यङि रूपम् । निघातः । दुघानाः । ‘दुह प्रपूरणे' इत्यस्मात् शानच् । अदादित्वाच्छपो लुक् । घत्वं छान्दसम् । वृषादित्वादाद्युदात्तः । अतपत् । विपूर्वस्य तपतेरत्र सकर्मकत्वादात्मनेपदाभावः । लङि रूपम् । घोषः। 'घुष संशब्दने'। घञन्तः । ञित्स्वरः । निःष्ठाम् । ‘ष्ठा गतिनिवृत्तौ ' ।' स्थः क च ' ( पा. सू. ३. २. ७७ ) इति क्विप् । कृदुत्तरस्वरः । अदधुः । दधातेर्लङि झेः ' सिजभ्यस्त ' इति जुसादेशः । वाक्यभेदान्निघाताभावः । गोषु । ‘सावेकाचः' इति विभक्तेरुदात्तत्वे प्राप्ते ‘न गोश्वन्' इति प्रतिषिद्धत्वात् प्रातिपदिकस्वरः ॥ ॥६॥