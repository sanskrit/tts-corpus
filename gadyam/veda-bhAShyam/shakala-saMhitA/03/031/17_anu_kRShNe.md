+++
title = "017"
devataa = "इन्द्रः"
RShiH = "गाथिनो विश्वामित्रो वा कुशिक ऐषीरथिः"
ChandaH = "त्रिष्टुप्"

+++


हे **इन्द्र** सूर्यस्य सुष्ठु जगतः प्रेरकस्य तव **मंहना** महत्त्वेन सामर्थ्येन **वसुधिती** वस्तव्यपदार्थधारणोपेते **यजत्रे** यजनार्हे ते **उभे** **कृष्णे** अहोरात्रे **अनु** **जिहाते** पुनःपुनरावृत्य वर्तेते । किंच। **ऋजिप्याः** ऋजुगतयः **सखायः** ते मित्रभूताः **काम्याः** कमनीया मरुतः **वृजध्यै** कर्मविघ्नकारिणामसुराणां वर्जनाय परिभवाय । **यत्** यस्य ते तव **महिमानं** सामर्थ्यमनुसृत्य **परि** परितः प्रभवन्ति ॥ जिहाते । **ओहाङ्** गतौ' । जुहोत्यादिः । ‘भृञामित्' इत्यभ्यासस्येत्वम् । निघातः । मंहना । ' महि वृद्धौ ' । ल्युट् । लित्स्वरः । वृजध्यै । ' वृजी वर्जने' । तुमर्थे कध्यैप्रत्ययः । कित्त्वाद्गुणाभावः । प्रत्ययस्वरः । काम्याः । कमेर्ण्यन्तस्य ' अचो यत्' इति यत्प्रत्ययः । यतोऽनावः' इत्याद्युदात्तत्वम् । ऋजिप्याः । ‘ओप्यायी वृद्धौ ' । क्विप् । लोपो व्योर्वलि ' इति यलोपः । पूर्वपदस्योकारस्येकारो व्यत्ययेन । बहुवचनस्यैकवचनं छान्दसम् । कृदुत्तरपदप्रकृतिस्वरः ॥