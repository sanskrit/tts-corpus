+++
title = "008"
devataa = "इन्द्रः"
RShiH = "गाथिनो विश्वामित्रो वा कुशिक ऐषीरथिः"
ChandaH = "त्रिष्टुप्"

+++


योऽयमिन्द्रः **सतःसतः** उत्तमस्य वसुनः **प्रतिमानम्** । प्रतिमीयत उपमीयतेऽनेन सर्वमिति प्रतिमानं प्रतिनिधिः । यद्वा सतःसतो जातस्य सर्वस्य प्रतिमानं स्वस्य महत्त्वेन प्रतिमातीयत्तया सर्वं परिच्छिनत्तीत्यर्थः । **पुरोभूः** युद्धे पुरतः शत्रूनवाप्नोतीति पुरोभूश्च **विश्वा** **जनिम** सर्वाणि जातानि **वेद** जानाति । **शुष्णं** शुष्णनामानम् असुरं  **हन्ति** । **पदवीः** कवितमः **गव्युः** गोधनम् अङ्गिरसामिच्छन् अस्माकं **सखा** इन्द्रः **सखीन्** **नः** अस्मान् **दिवः** द्युलोकादागत्य **प्र** **अर्चन** प्रकर्षेण पूजयन् **अवद्यात्** वृत्रबाधरूपात् दोषात् **निः** **अमुञ्चत्** नितरां मुञ्चतु ॥ प्रतिमानम् । मातीति मानम् । औणादिको नन्प्रत्ययः । यद्वा करणे ल्युट् । पुरोभूः ।‘भू प्राप्तौ'। क्विप् । वेद । वेत्तेर्लटि रूपम् । जनिम। ‘जनी प्रादुर्भावे । जनिहृभ्यामिमनिन् ' इति इमनिन्प्रत्ययः । भूतकाले जातानीति जनिम ।' सुपां सुलुक्' इति सुपो लुक् । नित्स्वरः । हन्ति । हन्तेर्लटि रूपम् । वाक्यभेदादनिघातः। शुष्णम् । शोषयतीति शुष्णः । प्र णः ।' उपसर्गाद्बहुलम्' इति संहितायां णत्वम् । पदवीः । वी कान्त्यादिषु । क्विप् । पदानि वेत्ति परस्परसंगतानि करोतीति पदवीः कविः । गव्युः । गोशब्दात् परेच्छायां छन्दसि' इति क्यच् । 'वान्तो यि प्रत्यये' इति वान्तादेशः । ‘क्याच्छन्दसि' इत्युप्रत्ययः । प्रत्ययस्वरः । अर्चन् । अर्चतेः शतरि रूपम् । सखीन् । संहितायां नकारस्य ‘दीर्घादटि' इति रुः । पूर्वस्य वर्णस्य अत्रानुनासिकः' इत्यनुनासिकादेशः । अमुञ्चत् । ‘मुच्लृ मोक्षणे' इत्यस्य लङि ‘शे मुचादीनाम्' इति नुमागमः । निघातः । अवद्यात् ।' वद व्यक्तायां वाचि' इत्यस्य नञ्पूर्वस्य गर्ह्यार्थे ' अवद्यपण्यवर्याः' (पा. सू. ३. १. १०१ ) इति निपातनात् यत्प्रत्ययः ॥