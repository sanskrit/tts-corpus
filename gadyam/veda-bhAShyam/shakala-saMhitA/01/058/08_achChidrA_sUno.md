+++
title = "008"
devataa = "अग्निः"
RShiH = "नोधा गौतमः"
ChandaH = "त्रिष्टुप्"

+++


हे **सहसः** **सूनो** बलस्य पुत्र । बलेन हि मथ्यमानोऽग्निर्जायते । **मित्रमहः** अनुकूलदीप्तिमन्नग्ने **नः** अस्मभ्यं **स्तोतृभ्यः** **अद्य** अस्मिन् कर्मणि **अच्छिद्रा** अच्छेद्यानि **शर्म** शर्माणि सुखानि **यच्छ** देहि । किंच हे **ऊर्जो** **नपात्** अन्नस्य पुत्र । भुक्तेनान्नेन जठराग्नेः प्रवर्धनादग्नेरन्नपुत्रत्वम् । एवंविध **अग्ने** **गृणन्तं** त्वां स्तुवन्तम् **आयसीभिः** व्याप्तैः । यद्वा अयोवत् दृढतरैः। **पूर्भिः** पालनैः **अंहसः** पापात् **उरुष्य** रक्ष । ' उरुष्यती रक्षाकर्मा ' ( निरु. ५, २३ ) इति यास्कः ॥ अच्छिद्रा । ‘ शेश्छन्दसि° ' इति शेर्लोपः । सूनो सहसः। ‘ परमपिच्छन्दसि ' इति परस्य षष्ठ्यन्तस्य पूर्वामन्त्रिताङ्गवद्भावे सति पदद्वयसमुदायस्य आष्टमिकं सर्वानुदात्तत्वम् । शर्म । ‘ सुपां सुलुक्' इति विभक्तेः लुक् । ऊर्जो नपात् । न पातयतीति नपात् । “ नभ्राण्नपात्' इति नञः प्रकृतिभावः । ‘ सुबामन्त्रिते॰ ' इति षष्ठ्यन्तस्य पराङ्गवद्भावे सति पादादित्वात् आष्टमिकनिघाताभावे षाष्ठिकमामन्त्रिताद्युदात्तत्वम् । पूर्भिः । ‘ पॄ पालनपूरणयोः' इत्यस्मात् संपदादिलक्षणो भावे क्विप् । उत्वदीर्घौ । ‘ सावेकाचः' इति विभक्तेरुदात्तस्वम् ॥