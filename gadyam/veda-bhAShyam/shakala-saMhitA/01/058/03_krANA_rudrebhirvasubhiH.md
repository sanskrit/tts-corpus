+++
title = "003"
devataa = "अग्निः"
RShiH = "नोधा गौतमः"
ChandaH = "जगती"

+++


**क्राणा** हविर्वहनं कुर्वाणः **रुद्रेभिः** रुद्रैः **वसुभिः** च **पुरोहितः** पुरस्कृतः **होता** देवानामाह्वाता **निषत्तः** हविःस्वीकरणीय देवयजने निषण्णः **रयिषाट्** रयीणां शत्रुधनानामभिभविता **अमर्त्यः** मरणरहितः । एवंभूतः **देवः** द्योतमानोऽग्निः **विक्षु** प्रजासु लौकिकजनेषु **रथो** **न** रथ इव **आयुषु** यजमानलक्षणेषु मनुष्येषु **ऋञ्जसानः** स्तूयमानः **वार्या** वार्याणि संभजनीयानि धनानि **आनुषक्** आनुषक्तं यथा भवति तथा **वि** **ऋण्वति** विशेषेण प्रापयति । यद्वा । वार्याणि वरणीयानि हवींषि स्वयं प्राप्नोति ॥ क्राणा । करोतेः शानचि ‘ बहुलं छन्दसि ' इति विकरणस्य लुक् । शानचो ङित्त्वात् गुणाभावे यणादेशः । ‘ चितः' इत्यन्तोदात्तत्वम् । ‘ सुपां सुलक्° ' इति सोः पूर्वसवर्णदीर्घत्वम् । निषत्तः । ‘षद्लृ विशरणगत्यवसादनेषु'। अस्मात् कर्मणि निष्ठा। ‘नसत्तनिषत्त' (पा. सू. ८. २. ६१ ) इत्यादिना निष्ठानत्वाभावो निपातितः । ‘ गतिरनन्तरः' इति गतेः प्रकृतिस्वरत्वम् । रयिषाट् ।' षह अभिभवे । छन्दसि सहः ' ( पा. सू. ३. २. ६३ ) इति ण्विः । ‘ सहेः साडः सः ' ( पा. सू. ८. ३. ५६ ) इति षत्वम् । ऋञ्जसानः । ऋञ्जतिः स्तुतिकर्मा । ‘ असानच् ' इत्यनुवृत्तौ ऋञ्जिवृधिमन्दिसहिभ्यः कित् ' ( उ. सू. २. २४४ ) इति कर्मणि असानच्प्रत्ययः । ‘ चितः 'इत्यन्तोदात्तत्वम् । आयुषु । आयवः इति मनुष्यनाम (नि. २. ३. १७)। ‘ इण् गतौ। इत्यस्मात् छन्दसीणः' इति उण्प्रत्ययः । वृद्ध्यायादेशौ । वार्या । ‘ वृङ् संभक्तौ । • ऋहलोर्ण्यत् । तित्स्वरिते प्राप्ते ‘ ईडवन्दवृशंसदुहां ण्यतः' इत्याद्युदात्तत्वम् । ‘ शेश्छन्दसि° ' इति शेर्लोपः । ऋण्वति । ‘ रिवि गतौ । व्यत्ययेन संप्रसारणम् । इदित्त्वात् नुम् । कर्तरि शप् ॥ ।