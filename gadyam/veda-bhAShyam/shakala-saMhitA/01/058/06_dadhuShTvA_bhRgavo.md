+++
title = "006"
devataa = "अग्निः"
RShiH = "नोधा गौतमः"
ChandaH = "त्रिष्टुप्"

+++


हे **अग्ने** **त्वा** त्वां **मानुषेषु** मनुष्येषु मध्ये **भृगवः** एतत्संज्ञा महर्षयः **दिव्याय** **जन्मने** देवत्वप्राप्तये **चारुं** **रयिं** **न** शोभनं धनमिव **आ** **दधुः** आधानसंभारेषु मन्त्रैः स्थापनेन समस्कुर्वन् । कीदृशं त्वाम् । **जनेभ्यः** **सुहवं** यजमानार्थमाह्वातुं सुशकं **होतारं** देवानामाह्वातारं **अतिथिम्** अतिथिवत्पूज्यम् । यद्वा । देवयजनदेशेषु सततं गन्तारम् । **वरेण्यं** वरणीयं **मित्रं** **न** **शेवम्** । यथा सखा सुखकरो भवति तद्वत् सुखकरमित्यर्थः ॥ दधुः । लिटि उसि ‘ आतो लोप इटि च' इति आकारलोपः । ‘युष्मत्तत्ततक्षुःष्वन्तःपादम् ' इति विसर्जनीयस्य षत्वम् । सुहवम् । ह्वयतेः 'ईषद्दुसुषु ' इति खल् । “ बहुलं छन्दसि ' इति संप्रसारणम् । परपूर्वत्वम् । गुणावादेशौ । ‘लिति' इति प्रत्ययात् पूर्वस्योदात्तत्वम् । कृदुत्तरपदप्रकृतिस्वरत्वम् ॥