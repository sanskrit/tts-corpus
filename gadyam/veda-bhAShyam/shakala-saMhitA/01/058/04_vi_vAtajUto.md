+++
title = "004"
devataa = "अग्निः"
RShiH = "नोधा गौतमः"
ChandaH = "जगती"

+++


**वातजूतः** वायुना प्रेरितः **तुविष्वणिः** महास्वनः एवंभूतोऽग्निः **जुहूभिः** स्वकीयाभिः जिह्वाभिः **सृण्या** सरणशीलेन तेजःसमूहेन च युक्तः सन् । वृथा इति अनायासवचनः । **वृथा** अनायासेनैव **अतसेषु** उन्नतेषु वृक्षेषु **वि** **तिष्ठते** विशेषेण तिष्ठति । हे **अग्ने** **यत्** यदा **वनिनः** वनसंबन्धान वृक्षान् दग्धुं **वृषायसे** वृषवदाचरसि दहसीत्यर्थः । हे रुशदूर्मे दीप्तज्वाल **अजर** जरारहिताग्ने **ते** तव **एम** गमनमार्गः **कृष्णं** कृष्णवर्णो भवति ॥ वातजूतः । जू इति सौत्रो धातुः । वातेन जूतो वातजूतः। तृतीया कर्मणि' इति पूर्वपदप्रकृतिस्वरत्वम् । वि तिष्ठते । **समवप्रविभ्यः** स्थः इत्यात्मनेपदम् । जुहूभिः । 'हु दानादनयोः' । हूयते' आस्विति जुह्वः । हुवः श्लुवच्च' (उ. सू. २. २१८ ) इति क्विप्, चकारात् दीर्घः । श्लुवद्भावात् द्विर्भावादि। ‘ धातोः' इत्यन्तोदात्तत्वम् । सृण्या। ‘ सृ गतौ । सरतीति सृणिः । ‘ सृवृषिभ्यां कित्' (उ. सू. ४. ४८९ ) इति निप्रत्ययः ॥ एम । एत्यनेनेति एम मार्गः । ‘ इण् गतौ ' इत्यस्मात् करणे औणादिको मनिन् । नित्त्वादाद्युदात्तत्वम् ॥