+++
title = "005"
devataa = "अग्निः"
RShiH = "नोधा गौतमः"
ChandaH = "जगती"

+++


**तपुर्जम्भः** । तपूंषि ज्वाला एव जम्भा आयुधानि मुखानि वा यस्य स तथोक्तः । **वातचोदितः** वायुना प्रेरितः । एवंभूतोऽग्निः **यूथे** ज्वालासमूहे सति **अक्षितम्** अक्षीणं **रजः** आर्द्रवृक्षान्तर्गतमुदकं **पाजसा** तेजोवलेन **अभिव्रजन्** आभिमुख्येन गच्छन् **वने** अरण्ये **साह्वान्** सर्वमभिभवन् **आ** आभिमुख्येन **अव** **वाति** व्याप्नोति । तत्र दृष्टान्तः । **वंसगः** **न** । यथा वननीयगतिः वृषः
गोयूथे सर्वमभिभवन् वर्तते तद्वत् । यस्मादेवं तस्मात् **पतत्रिणः** पतनवतोऽग्नेः सकाशात् **स्थातुः** स्थावरं **चरथं** च जङ्गमं च **भयते** बिभेति ॥ साह्वान् । दाश्वान्साह्वान् ' इति क्वसुप्रत्ययान्तो निपातितः । ‘ दीर्घादटि समानपादे ' इति संहितायां नकारस्य रुत्वम् । आतोऽटि नित्यम्' इति सानुनासिक आकारः । यत्वलोपौ । ह्रस्वत्वं छान्दसम् । स्थातुः । ‘ कमिमनिजनि°' (उ, सू. १.७२) इत्यादिना विहितः तुप्रत्ययो बहुलवचनात् तिष्ठतेरपि भवति । यद्वा । स्थातुरनन्तरं चरथं भयते । प्रथमं स्थातृ स्थावरं बिभेति पश्चाच्चरथमित्यर्थः । चरथम् । चर गत्यर्थः । अस्मात् औणादिकः अथ प्रत्ययः । भयते । “ ञिभी भये ' । व्यत्ययेनात्मनेपदम् । ‘बहुलं छन्दसि' इति श्लोरभावः । गुणावादेशौ ॥ ॥ २३ ॥