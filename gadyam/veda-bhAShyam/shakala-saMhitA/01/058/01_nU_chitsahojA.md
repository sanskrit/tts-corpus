+++
title = "001"
devataa = "अग्निः"
RShiH = "नोधा गौतमः"
ChandaH = "जगती"

+++


**सहोजाः** सहसा बलेन जातः । अग्निर्हि बलेन मथ्यमानोऽरण्योः सकाशात् जायते । **अमृतः** मरणरहितः । एवंभूतोऽग्निः **नू** **चित्** क्षिप्रमेव **नि** **तुन्दते** नितरां व्यथयति । उत्पन्नमात्रस्याग्नेः स्प्रष्टुमशक्यत्वात् । यद्वा निर्गच्छति । तुन्दतिर्गत्यर्थः सौत्रो धातुः । **यत्** यदा होता देवानामाह्वाता होमनिष्पादको वायमग्निः **विवस्वतः** परिचरतो यजमानस्य देवान्प्रति हविर्वहनाय **दूतः** **अभवत्** हविर्वहने नियुक्तो भवति तदानीं **साधिष्ठेभिः** समीचीनैः **पथिभिः** मागैर्गन्छन् **रजः** अन्तरिक्षलोकं **वि** **ममे** निर्ममे । पूर्वं विद्यमानमप्यन्तरिक्षम् असत्कल्पमभूत्। इदानीं तस्य तेजसा प्रकाशमानं सत् उत्पन्नमिव दृश्यते । किंच । देवताता इति यज्ञनाम । **देवताता** देवतातौ यज्ञे **हविषा** चरुपुरोडाशादिलक्षणेन देवान् **आ** **विवासति** परिचरति ॥ अमृतः । मृतं मरणमस्य नास्तीति बहुव्रीहौ ‘ नञो जरमरमित्रमृताः' इत्युत्तरपदाद्युदात्तत्वम् । तुन्दते। तुद व्यथने' । स्वरितेत्त्वात् आत्मनेपदम् । नकारोपजनश्छान्दसः । साधिष्ठेभिः । बाढशब्दात् आतिशायनिके इष्टनि अन्तिकबाढयोर्नेदसाधौ । ( पा. सू. ५. ३. ६३ ) इति साधादेशः । ‘ बहुलं छन्दसि ' इति भिसः ऐसभावः । नित्त्वादाद्युदात्तत्वम् । देवताता। ‘ सर्वदेवात्तातिल्' (पा. सू. ४. ४. १४२) इति स्वार्थिकः तातिल्प्रत्ययः । तेन च तत्संबन्धी यज्ञो लक्ष्यते । यद्वा । देवान्हविषा आ विवासति इति योज्यम् । ‘सुपां सुलक्° ' इति विभक्तेः डादेशः । लित्स्वरेण प्रत्ययात् पूर्वस्योदात्तत्वम् ॥