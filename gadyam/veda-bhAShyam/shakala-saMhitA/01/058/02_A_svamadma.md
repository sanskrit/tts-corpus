+++
title = "002"
devataa = "अग्निः"
RShiH = "नोधा गौतमः"
ChandaH = "जगती"

+++


**अजरः** जरारहितोऽयमग्निः **स्वं** स्वकीयम् **अद्म** अदनीयं तृणगुल्मादिकं **युवमानः** स्वकीयज्वालया संमिश्रयन् तदनन्तरं च **अविष्यन्** भक्षयंश्च । अविष्यन् इत्येतत् अत्तिकर्मसु पठितम् (नि. २. ८. ६)। एवंभूतोऽग्निः **तृषु** क्षिप्रमेव **अतसेषु** प्रभूतेषु काष्ठेषु **आ** **तिष्ठति** आरोहति। अत्र अतसशब्दः काष्ठवाची, ' अतसं न शुष्कम् ' (ऋ. सं. ४. ४. ४) इति दर्शनात् । **प्रुषितस्य** दग्धुमितस्ततः प्रवृत्तस्याग्नेः **पृष्ठम्** उपर्यवस्थितं ज्वालाजालम् **अत्यो** **न** रोचते । यथा सततगमनशीलः अश्वः इतस्ततो गच्छन् शोभते एवमग्नेर्ज्वालापि सर्वत्र गच्छन्ती शोभते इति भावः। तदानीं **दिवः** द्युलोकस्य संबन्धि **सानु** समुच्छ्रितमभ्रं **स्तनयन्** **न** शब्दयन्निव **अचिक्रदत्** गम्भीरं शब्दम् आत्मानमचीकरत् ॥ युवमानः। ‘ यु मिश्रणे'। व्यत्ययेन आत्मनेपदम् । शपि प्राप्ते व्यत्ययेन शः। तस्य ‘बहुलं छन्दसि' इति लुगभावः । अदुपदेशात् लसार्वधातुकानुदात्तत्वे विकरणस्वर एव शिष्यते। अजरः । बहुव्रीहौ ‘नञो जरमरमित्रमृताः' इत्युत्तरपदाद्युदात्तत्वम् । अचिक्रदत् । **कदि** क्रदि क्लदि आह्वाने रोदने च । अस्मात् ण्यन्तात् लुङि चङि आगमानुशासनस्यानित्यत्वात् नुमभावः। द्विर्भावहलादिशेषसन्वद्भावेत्वानि ॥