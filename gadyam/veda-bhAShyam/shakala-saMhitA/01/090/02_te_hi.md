+++
title = "002"
devataa = "विश्वेदेवाः"
RShiH = "गोतमो राहूगणः"
ChandaH = "गायत्री"

+++


**ते** **हि** पूर्वोक्ता मित्रादयः **वस्वः** वसुनो धनस्य **वसवानाः** वासका आच्छादयितारः सर्वं जगद्धनेनाच्छादयन्तीत्यर्थः । अतः **ते** मित्रादयः **अप्रमूराः** अप्रमूर्च्छिता अमूढाः प्राज्ञाः सन्तः **महोभिः** आत्मीयैस्तेजोभिः **विश्वाहा** सर्वाण्यहानि । अत्यन्तसंयोगे द्वितीया । सर्वेष्वप्यहःसु **व्रता** व्रतानि जगन्निर्वाहरूपाणि स्वकीयानि कर्माणि **रक्षन्ते** पालयन्ति ॥ वस्वः । आगमानुशासनस्य अनित्यत्वात् नुमभावे  ‘ जसादिषु च्छन्दसि वावचनम् ' इति: घेर्ङिति' इति गुणस्य विकल्पनादभावे यणादेशः । वसवानाः ।  ‘ वस आच्छादने । अस्मात् अन्तर्भावितण्यर्थात् लटः शानच् ।  ‘ बहुलं छन्दसि ' इति शपो लुगभावः । वर्णव्यापत्त्या मकारस्य वकारः । अप्रमूराः ।  ‘ मुर्छा मोहसमुच्छ्राययोः ' । अस्मात् संपदादिलक्षणो भावे क्विप् । राल्लोपः' इति छकारलोपः । प्रकृष्टा मूः प्रमूः । ततो मत्वर्थीयो रः ।  ‘ रो रि ' ( पा. सू. ८. ३. १४ ) इति रेफलोपः। न प्रमूरा अप्रमूराः । अव्ययपूर्वपदप्रकृतिस्वरत्वम् । रक्षन्ते ।  ‘ रक्ष पालने । व्यत्ययेन तङ् ॥