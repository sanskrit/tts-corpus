+++
title = "006"
devataa = "विश्वेदेवाः"
RShiH = "गोतमो राहूगणः"
ChandaH = "गायत्री"

+++


**ऋतायते** ऋतं यज्ञमात्मन इच्छते यजमानाय **वाताः** वायवः **मधु** माधुर्योपेतं कर्मफलं **क्षरन्ति** वर्षन्ति प्रयच्छन्तीत्यर्थः । तथा **सिन्धवः** स्यन्दनशीला नद्यः समुद्रा वा **मधु** माधुर्योपेतं स्वकीयं रसं क्षरन्ति । एवं **नः** अस्मभ्यम् **ओषधीः** फलपाकान्ता ओषधयस्ताश्च **माध्वीः** माधुर्योपेताः **सन्तु** भवन्तु ॥ मधु । अस्मादुत्तरस्य मत्वर्थीयस्य: लुगकारेकाररेफाश्च वक्तव्याः । ( पा. सू. ४, ४. १२८. २ ) इति लुक् । ऋतायते । ऋतमात्मन इच्छति । 'सुप आत्मनः क्यच् । न च्छन्दस्यपुत्रस्य' इति ईत्वदीर्घयोर्निषेधः । अन्येषामपि संहितायां दीर्घत्वम् । क्यजन्तात् लटः  शतृ ।  ‘ शतुरनुमः' इति विभक्तेरुदात्तत्वम् । माध्वीः । मधोरञ् च ‘ ( पा. सू. ४. ४. १२९) इति मत्वर्थीयः अञ्प्रत्ययः ।  ‘ ऋत्व्यवास्त्व्य ' इत्यादौ अञि यणादेशो निपात्यते ।  ‘ वा छन्दसि । इति पूर्वसवर्णदीर्घत्वम् । ओषधीः । ओषः पाकः आसु धीयते इति ओषधयः ।  ‘ कर्मण्यधिकरणे च " इति किप्रत्ययः ।  ‘ कृदिकारादक्तिनः' इति ङीष् । जसि पूर्ववत् पूर्वसवर्णदीर्घः । दासीभारादिषु पठितत्वात् पूर्वपदप्रकृतिस्वरत्वम् । तच्च घञन्तमाद्युदात्तम् ॥