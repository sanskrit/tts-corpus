+++
title = "009"
devataa = "विश्वेदेवाः"
RShiH = "गोतमो राहूगणः"
ChandaH = "अनुष्टुप्"

+++


अहरभिमानी **मित्रः** देवः **नः** अस्माकं **शं** सुखकरो भवतु । यद्वा । अस्मदीयानामुपद्रवाणां शमयिता भवतु । राज्यभिमानी **वरुणः** च **शं** सुखकरः **भवतु** । **अर्यमा** अहोरात्रयोः ख्यापयिता सूर्यश्च **नः** अस्माकं **शं** सुखकरो भवतु । **बृहस्पतिः** बृहतां देवानां पालयिता **इन्द्रः** च **नः** अस्माकं **शं** सुखकरो भवतु । **उरुक्रमः** । उरु विस्तीर्णं क्रामति पादौ विक्षिपतीति उरुक्रमः । विष्णुर्हि वामनावतारे पृथिव्यादीन् लोकान् पदत्रयरूपेणाक्रान्तवान् । अतः उरुक्रमः **विष्णुः** च **नः** अस्माकं **शं** सुखकरः उपद्रवाणां शमयिता वा भवतु ॥ उरुक्रमः ।  ‘ क्रमु पादविक्षेपे । पचाद्यच् । यद्वा । उरून् क्रामतीति उरुक्रमः । कर्मणि अण् । ‘नोदात्तोपदेशस्य मान्तस्य' इति वृद्धिप्रतिषेधः ॥ ॥१८॥