+++
title = "007"
devataa = "विश्वेदेवाः"
RShiH = "गोतमो राहूगणः"
ChandaH = "गायत्री"

+++


**नक्तं** रात्रिः **नः** अस्माकं **मधु** मधुमती माधुर्योपेतफलप्रदा भवतु। **उत** अपि च **उषसः** उषःकालोपलक्षितान्यहानि च मधुमन्ति भवन्तु । **पार्थिवं** रजः पृथिव्याः संबन्धी लोकोऽस्माकं **मधुमत्** माधुर्यविशिष्टफलयुक्तो भवतु । **पिता** वृष्टिप्रदानेन सर्वेषां पालयिता **द्यौः** द्युलोकोऽपि **मधु** मधुयुक्तः भवतु ॥ पार्थिवम् ।  ‘ पृथिव्या ञाञौ ' (पा. सू. ४. १. ८५. २ ) इति प्राग्दीव्यतीयः अञ्प्रत्ययः । रजः । रजःशब्दो लोकवाची । **लोका** रजांस्युच्यन्ते ' (निरु. ४. १९) इति यास्कः । रजन्त्यस्मिन् जना इति रजः । असुनि रजकरजनरजःसूपसंख्यानम् ' ( का. ६. ४. २४. ४ ) इति रञ्जेर्नलोपः ॥