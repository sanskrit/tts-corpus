+++
title = "003"
devataa = "उषाः"
RShiH = "कक्षीवान् दैर्घतमस औशिजः"
ChandaH = "त्रिष्टुप्"

+++


**सुजाते** शोभनजनने **देवि** देवनशीले हे उषः उषःकालाभिमानिदेवते **मर्त्यत्रा** मनुष्याणां पालयित्री त्वम् अद्य अस्मिन् काले **नृभ्यः** मनुष्येभ्यः यत् यं **भागं** भजनीयं स्वकीयप्रकाशस्यांशं **विभजासि** विभज्य ददासि । यद्वा । मर्त्यत्रा मर्त्येषु मध्ये नृभ्यः यजमानेभ्यः देवानां भागं विभज्य ददासि । उषसि प्रवृत्तायां हविषो दीयमानत्वात् उषसो दातृत्वमुपचर्यते । **अत्र** अस्मिन् भागविषये **दमूनाः** यजमानेभ्यः अभिमतफलदानमनाः। दमूना दममना वा दाममना वा दान्तमना वा' (निरु. ४. ४ ) इति निरुक्तवचनम् । तादृशः **सविता** प्रेरकः **देवः** **नः** अस्मान् **अनागसः** **वोचति** अपापान् यागयोग्यान् ब्रवीतु अनुगृह्णातु इत्यर्थः। किमर्थम्। **सूर्याय** अस्मद्यागदेशं प्रति सूर्यस्यागमनार्थम् ॥