+++
title = "005"
devataa = "उषाः"
RShiH = "कक्षीवान् दैर्घतमस औशिजः"
ChandaH = "त्रिष्टुप्"

+++


**सूनृते** सुष्ठु मनुष्याणां नेत्रि **उषः** हे उषोदेवते **भगस्य** सर्वैर्भजनीयस्य आदित्यस्य **स्वसा** असि स्वसृस्थानीयसि । तेन सहोत्पद्यमानत्वात् तद्वत्पूज्येत्यर्थः। तथा **वरुणस्य** तमोवारकस्य सवितुर्देवस्य **जामिः**  असि भगिनीस्थानीयासि। एकस्मिन्नेव स्थाने उत्पद्यमानत्वात्।जनयन्त्युत्पादयन्ति अस्यामपत्यम् अन्ये इति जामिः। यद्वा । जमति गच्छति स्वोत्पत्तिस्थानात् अन्यत्रेति । उक्तनिर्वचनद्वयम् अभिप्रेत्य यास्क आह-' न जामये भगिन्यै जामिरन्येऽस्यां जनयन्ति जामपत्यं जमतेर्वा स्याद्गतिकर्मणो निर्गमनप्राया भवति ' (निरु. ३. ६ ) इति । तादृशी त्वं **प्रथमा** इतरदेवेभ्यः पूर्वा उत्कृष्टा वा सती **जरस्व** स्तुता भव । जरतिः स्तुत्यर्थः । ‘ जरा स्तुतिर्जरतेः स्तुतिकर्मणः ' ( निरु. १०. ८) इति यास्कः । **पश्चा** पश्चात् त्वत्प्रीत्यनन्तरं **यः** **अघस्य** **धाता** यः कश्चिद्दुःखस्य तदुत्पादकपापस्य वा धारयितास्ति **सः** **दध्याः** गच्छतु । वचनव्यत्ययः । दध्यतिर्गत्यर्थः ।' दृध्यति दभ्नोति ' ( नि. २. १४. ६१) इति गत्यर्थेषु पाठात् । यदि स पापी बलीयान् तं दक्षिणया प्रवृद्धया सहायभूतया त्वया **रथेन** अस्मदीयरथादिसाधनेन च **जयेम** ॥ ॥ ४ ॥