+++
title = "011"
devataa = "उषाः"
RShiH = "कक्षीवान् दैर्घतमस औशिजः"
ChandaH = "त्रिष्टुप्"

+++


हे उषोदेवि **मातृमृष्टा** मातृभिर्जननीभिः शुद्धीकृता **योषा** इव **सुसंकाशा** अत्यर्थं प्रकाशमाना एवं तन्वं स्वकीयां तनुं **दृशे** सर्वेषां दर्शनाय **आविः** **कृणुषे** प्रकटयसि । यथा लोके मात्रादिना स्वलंकृता अत्यन्तं शोभना सती स्वकीयं लावण्योपेतं सर्वशरीरं दर्शनायाविष्करोति तद्वत्त्वमपीत्यर्थः । अत्र **कम्** इति पादपूरणः अत्र विशेषस्याभावात् • शिशिरं जीवनय कम्' इतिवत् । तथा च यास्काचार्यः-’ मिताक्षरेष्वनर्थकाः कमीमिद्विति' (निरु. १. ९) इति । यद्वा । कमिति सुखवचनः । सुखं यथा भवति तथा आविष्कृणुषे इत्यर्थः । हे उषः यत एवं करोषि अतः  **भद्रा** कल्याणशीला स्तुत्या **त्वं** **वितरं** **व्युच्छ** आवरकमन्धकारं विप्रकृष्टं यथा भवति तथा विवासय । अत्र यद्यपि विशेषो न श्रुतस्तथापि प्रकाशनिवर्त्यत्वात् परिहरणीयत्वाच्च व्युदसनीयं तम एव इति गम्यते । किंच **ते** तव **तत्** व्युदसनम् **अन्याः** **उषसः** अतीताः आगामिन्यश्च **न** **नशन्त** न व्याप्नुवन्ति तथा व्युच्छेति भावः । नशिर्व्याप्तिकर्मा।' इन्वति ननक्ष' इति व्याप्तिकर्मसु पाठात् ॥