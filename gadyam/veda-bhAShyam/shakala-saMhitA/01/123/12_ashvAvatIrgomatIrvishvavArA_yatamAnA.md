+++
title = "012"
devataa = "उषाः"
RShiH = "कक्षीवान् दैर्घतमस औशिजः"
ChandaH = "त्रिष्टुप्"

+++


**अश्वावतीः** अश्ववत्यो बहुभिरश्वैस्तद्वत्यः तथा **गोमतीः** बहुभिर्गोभिस्तद्वत्यः **विश्ववाराः** विश्वे वाराः वरणीयाः कालाः यासां ताः तथोक्ताः । सार्वकालीन इत्यर्थः । यद्वा । विश्वे वरितारो यासु ताः विश्ववाराः। विश्वैर्वरणीया इत्यर्थः । सूर्यस्य रश्मिभिः यतमानाः सूर्यरश्मिभिः साकं तमोनिवारणाय प्रयत्नं कुर्वाणाः । यद्यपि सूर्यरश्मय एव जगत्प्रकाशनाय प्रभवन्ति तथापि सूर्योदयात् पूर्वं तमोनिवारणस्यापेक्षितत्वात् तासामपि प्रयत्नमविरुद्धम् । रश्मिदेवताः अपि प्रकाशिकाः  इत्यर्थः । किंच **भद्रा** भद्रं कल्याणं स्तुत्यं  वा **नाम** नमनं सर्वजनानुकूल्यं वहमानाः धारयमाणाः **उषासः** उषोदेवताः **परा** **च** **यन्ति** परायन्ति च । तथा **पुनरा** च **यन्ति** पुनरायन्ति च । परस्परापेक्षया उभयत्र चशब्दः । या एवातीतेषु दिनेषु गताः ता एव पुनःपुनर्दिनान्तरेषु अपि आयन्ति । जगन्निर्वाहाय प्रतिदिनं गतागतं कुर्वन्तीत्यर्थः ॥