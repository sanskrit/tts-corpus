+++
title = "010"
devataa = "उषाः"
RShiH = "कक्षीवान् दैर्घतमस औशिजः"
ChandaH = "त्रिष्टुप्"

+++


**तन्वा** शरीरेण **शाशदाना** शाशाद्यमाना स्पष्टतां प्राप्नुवती । ‘ शाशदानः शाशाद्यमानः ' (निरु. ६. १६ ) इति यास्कः । **कन्येव** कमनीया कन्यकेव। ' कन्या कमनीया भवति क्वेयं नेतव्येति वा ' ( निरु. ४, १५) इति यास्कः । सा यथा जनान्तिके विवसना संचरति तथा हे उषस्त्वं कन्या कमनीया अप्रगल्भा सती तन्वा शरीरेण शाशदाना स्पष्टतां गच्छन्ती दृश्यसे । पश्चात् प्रगल्भा सती हे **देवि** देवनशीले **इयक्षमाणं** यष्टुमिच्छन्तम् अभिमतं दातुमिच्छन्तं वा **देवं** द्योतनस्वभावं सूर्यरूपं प्रियम् **एषि** गच्छसि । ततः पश्चात् **युवतिः** यौवनोपेता सती पुरस्तात् पत्युः सूर्यस्य पुरतः **संस्मयमाना** सम् ईषत् हसन्ती हास्यं कुर्वती विभाती अत्यन्तं भासमाना **वक्षांसि** वक्षसोपलक्षितानवयवान् **आविः** **कृणुषे** प्रकटीकरोषि । यद्वा । युवतिरिति लुप्तोपमा । यथा लोके प्रगल्भा योषित् पुरस्तात् प्रियतमस्य पुरतः संस्मयमाना दन्तप्रदर्शनाय ईषद्धसनं कुर्वती वक्षांसि वक्षसोपलक्षितानि गोप्यानि बाहुमूलस्तनादीनि आविष्करोति तथा त्वमपीत्यर्थः । यद्वा । पुरस्तात् पूर्वस्यां दिशि संस्मयमाना स्मितोपमप्रकाशं कुर्वती युवतिः सर्वेषु भावेषु मिश्रणशीला वक्षांसि । वक्ष इति रूपनाम । दन्तस्थानीयानि नीलपीतादीनि रूपाण्याविष्करोषि ॥ ॥ ५ ॥