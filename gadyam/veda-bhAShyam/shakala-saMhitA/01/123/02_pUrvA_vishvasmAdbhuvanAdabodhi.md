+++
title = "002"
devataa = "उषाः"
RShiH = "कक्षीवान् दैर्घतमस औशिजः"
ChandaH = "त्रिष्टुप्"

+++


**विश्वस्मात्** **भुवनात्** सर्वस्मात् सुप्ताद्भूतजातात् **पूर्वा** प्रथमा सती इयम् उषाः **अबोधि** बुद्धा अभूत् । उषःकालमवगत्य हि पश्चात् सर्वे प्राणिनः प्रतिबुध्यन्ते। कीदृशी सा। **वाजं** गमनशीलं प्रकाशं निर्वर्त्य अन्धकारं **जयन्ती** पराभवं कुर्वती । यद्वा । वाजशब्दोऽअन्ननामसु पठितत्वादन्ननाम । अन्नं वै वाजः' (श. ब्रा. ९. ३. ४. १; तै. ब्रा. १. ३. ६. २ ) इति श्रुतेश्च । यजमानार्थम् अन्नं संपादयन्ती । **बृहती** महती **सनुत्री** सर्वं जगत्संभजन्ती दात्री वा प्रकाशस्य । किंच सा उषाः **उच्चा** उच्चैरुन्नता सती **व्यख्यत्** विचष्टे सर्वं जगत् पश्यति' इत्यर्थः । कीदृशी सा । **युवतिः** मिश्रणशीला नित्ययौवना वा पुनर्भूः पुनःपुनर्भवनशीला प्रतिदिनं वर्तमानत्वात्। सा **उषाः** पूर्वहूतौ सत्यां **प्रथमा** मुख्या प्रकृष्टा सती **आ** **अगन्** देवयजनदेशंप्रत्यागच्छति ।' प्रथम इति मुख्यनाम प्रतमो भवति ' (निरु. २. २२) इति यास्कः । इतरदेवेभ्यः पूर्वमाहूता सती शीघ्रमेवागच्छतीत्यर्थः ॥