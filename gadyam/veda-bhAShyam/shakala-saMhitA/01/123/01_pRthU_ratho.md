+++
title = "001"
devataa = "उषाः"
RShiH = "कक्षीवान् दैर्घतमस औशिजः"
ChandaH = "त्रिष्टुप्"

+++


**दक्षिणायाः** प्रवृद्धायाः स्वव्यापारकुशलायाः उषोदेवतायाः पृथुः विस्तीर्णः **रथः** **अयोजि** अश्वैर्युक्तः संनद्धोऽभूत् । अत्र यद्यपि देवताविशेषो न श्रुतः तथापि उषस्यत्वात् उषस इति गम्यते । **एनं** संनद्धं रथम् अमृतासः अमरणधर्माणः **देवासः** देवनाशीलाः हविर्भाजो देवाः **आ** **अस्थुः** अस्थितवन्तः देवयजनं गन्तुमारूढाः इत्यर्थः । अनन्तरं सा उषाः **कृष्णात्** निकृष्टवर्णात् नैशात् तमसः सकाशात् **उदस्थात्** उत्थिता अभूत् । **कृष्णं** कृष्यतेर्निकृष्टो वर्णः' (निरु. २. २०) इति यास्कः । कीदृशी सा। **अर्या** अरणीया पूजनीया **विहायाः** विविधगमनयुक्ता महती वा । विहाया इति महन्नाम ‘विहायाः यह्वः' ( नि. ३. ३. १२) इति तन्नामसु पाठात् । मानुषाय **क्षयाय** मनुष्याणां निवासाय **चिकित्सन्ती** अन्धकारनिवारणरूपां चिकित्सां कुर्वती तमो निवारयन्तीत्यर्थः॥