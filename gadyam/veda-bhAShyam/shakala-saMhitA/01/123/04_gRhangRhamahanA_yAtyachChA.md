+++
title = "004"
devataa = "उषाः"
RShiH = "कक्षीवान् दैर्घतमस औशिजः"
ChandaH = "त्रिष्टुप्"

+++


**अह्ना**। उषो नामैतत् । ‘अहना द्योतना' (नि. १.८.११) इति तन्नामसु पाठात् । सा देवी **दिवेदिवे** प्रत्यहम्। 'दिवेदिवे द्यविद्यवि' (नि. १.९.११) इति अहर्नामसु पाठात्। **गृहंगृहं** तत्तद्यज्ञगृहम् **अच्छ** आभिमुख्येन याति गच्छति। कीदृशी। **अधि** अधिकं **नाम** नमनं प्रह्वत्वं प्रतिगृहम् उद्योगं प्रकाशनरूपं दधाना धारयन्ती । यद्वा । अधि दधाना अधिकं धारयन्ती । किंच **सिषासन्ती** संभक्तुमिच्छन्ती **द्योतना** कृत्स्नं जगत् द्योतनशीला **शश्वत्** प्रतिदिनम् **आगात्** आगच्छति । पूर्वं यातीत्युक्तत्वात् पुनः आगादिति वचनमावश्यकत्वद्योतनार्थम् । आगत्य च **वसूनां** धनानां हविर्लक्षणानाम् अग्रमग्रमित् तत्तच्छ्रेष्ठभागं **भजते** सेवते स्वीकरोतीत्यर्थः ॥