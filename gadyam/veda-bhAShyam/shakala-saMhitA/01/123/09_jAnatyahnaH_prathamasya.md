+++
title = "009"
devataa = "उषाः"
RShiH = "कक्षीवान् दैर्घतमस औशिजः"
ChandaH = "त्रिष्टुप्"

+++


उषाः **प्रथमस्य** मुख्यस्य प्रथमानस्य वा **अह्नः** दिवसस्य **नाम** नमनमागमनं **जानती** अवगच्छन्ती प्राणिनां प्रज्ञापयन्तीत्यर्थः। सा उषाः **शुक्रा** स्वतो दीप्ता अत एव **श्वितीची** श्वैत्यं गच्छन्ती प्रकाशं प्राप्नुवती कृष्णात् निकृष्टात् तमसः सकाशात् **अजनिष्ट** प्रादुर्भवति । यद्यपि तमसः सकाशान्नोत्पद्यते तथापि तदनन्तरभावित्वात् तत उत्पद्यते इत्युपचर्यते । उत्पन्ना सा **ऋतस्य** सत्यभूतस्यादित्यस्य **धाम** तेजोयुक्तं स्थानं **योषा** मिश्रयन्ती **न** **मिनाति** न हिनस्ति तदीयं तेजो न पराभवति । अपि तु **अहरहः** सर्वेष्वहःसु **निष्कृतमाचरन्ती** अलंकारशोभां कुर्वती । यद्वा । ऋतस्य सत्यभूतस्य यज्ञस्य धाम देवयजनाख्यं स्थानं योषा मिश्रणशीला सती न मिनाति न हिनस्ति। किंतु अहरहः सर्वेषु यागदिवसेषु निष्कृतं हविरादीनां प्रकाशनरूपमलंकारम् आचरन्ती कुर्वती तादृश्युषा अजनिष्टेति पूर्वत्रान्वयः ॥