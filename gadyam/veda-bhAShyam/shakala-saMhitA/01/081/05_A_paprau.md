+++
title = "005"
devataa = "इन्द्रः"
RShiH = "गोतमो राहूगणः"
ChandaH = "पङ्क्तिः"

+++


इन्द्रः स्वतेजसा **पार्थिवं** पृथिव्याः संबन्धि वस्तुजातं **रजः** अन्तरिक्षलोकं च **आ** **पप्रौ** आपूरयति । तथा **दिवि** द्युलोके **रोचना** रोचमानानि दीप्तानि नक्षत्राणि **बद्बधे** बबन्ध स्थापितवान् । अतो हे **इन्द्र** **त्वावान्** त्वत्सदृशः **कश्चन** **न** **जातः** नोऽत्पन्नोऽस्ति । **न** च **जनिष्यते** । उत्पत्स्यमानोऽपि नास्ति । तादृशस्त्वं **विश्वं** सर्वं रक्षितव्यं जगत् **अति** **ववक्षिथ** अतिशयेन वोढुमिच्छसि । सर्वस्य जगतो निर्वाहको भवसीत्यर्थः । पप्रौ ।  ‘ प्रा पूरणे'। लिटि  ‘ आत औ णलः ' (पा. सू. ७. १. ३४ ) इति औकारादेशः । पार्थिवम् । पृथिव्या ञाञौ' (पा. सू. ४. १. ८५, २) इति अञ्प्रत्ययः । ञित्त्वादाद्युदात्तत्वम् । रजः। रजन्त्यस्मिन् गन्धर्वादय इति रजः अन्तरिक्षम् ।  ‘ रज रागे । असुनि रजकरजनरजःसूपसंख्यानम् ' ( का. ६. ४. २४. ४ ) इति नलोपः । बद्बधे ।  ‘ बध बन्धने' । लिटि व्यत्ययेन हलादिशेषाभावः । एकहल्मध्यगतस्वाभावात् एत्वाभ्यासलोपावपि न स्तः । पादादित्वात् निघाताभावः । त्वावान् ।' वतुष्प्रकरणे युष्मदस्मद्भ्यां छन्दसि सादृश्य उपसंख्यानम्' इति वतुप् । ' आ सर्वनाम्नः' इति आत्वम् । ववक्षिथ। वह प्रापणे ' । अस्मात् इच्छासनि  सन्यतः ' इति इत्वस्य  ‘ सर्वे विधयश्छन्दसि विकल्प्यन्ते ' इति अभावः । सनन्तात् लिटि • अमन्त्रे ' इति निषेधात् आम्प्रत्ययाभावः ॥ ॥ १ ॥