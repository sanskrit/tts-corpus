+++
title = "007"
devataa = "इन्द्रः"
RShiH = "गोतमो राहूगणः"
ChandaH = "पङ्क्तिः"

+++


**मदेमदे** सोमपानेन हर्षेहर्षे सति **ऋजुक्रतुः** ऋजुकर्मा स इन्द्रः **नः** अस्मभ्यं **गवां** **यूथा** यूथानि **ददिः** **हि** गोयूथानां दाता खलु। हे इन्द्र स त्वं **पुरु** पुरूणि प्रभूतानि **शता** शतसंख्याकानि अपरिमितानीत्यर्थः । **वसु** वसूनि धनानि **उभयाहस्त्या** उभाभ्यां हस्ताभ्यां **सं** **गृभाय** अस्मभ्यं दातुं सम्यग्गृहाण । **शिशीहि** अस्मांस्तीक्ष्णीकुरु । निशितबुद्धियुक्तान् कुर्वित्यर्थः । **रायः** धनानि हस्तयोः स्थितानि **आ** **भर** आहर प्रयच्छ ॥ ददिः ।  ‘ डुदाञ् दाने ' । **आदृगमहनजनः°**  इति किप्रत्ययः । यूथा।  ‘ शेश्छन्दसि बहुलम् । इति शेर्लोपः । गवाम् । सावेकाचः' इति प्राप्तस्य न गोश्वन्साववर्ण ' इति प्रतिषेधः । गृभाय ।  ‘ ग्रह उपादाने '। लोटि हौ । छन्दसि शायजपि ' ( पा. सू. ३. १.८४ ) इति श्नाप्रत्ययस्य शायजादेशः ।  ‘ हृग्रहोर्भ: ' इति भत्वम् । उभयाहस्त्या। उभयहस्तशब्दादुत्तरस्य तृतीयाद्विवचनस्य ‘सुपां सुलुक्' इति ङ्यादेशः। ‘अन्येषामपि दृश्यते' इति पूर्वपदस्य दीर्घत्वम् । समासान्तोदात्तत्वे उदात्तनिवृत्तिस्वरेण विभक्तेरुदात्तत्वम् । वसु । ‘सुपां सुलुक्' इति विभक्तेर्लुक् । शिशीहि ।' शो तनूकरणे'। ‘बहुलं छन्दसि ' इति विकरणस्य श्लुः ।  ‘ आदेचः । इति आत्वम् ।  ‘ इत्' इत्यनुवृत्तौ  ‘ बहुलं छन्दसि' इति अभ्यासस्य इत्वम् ।  ‘ ई हल्यघोः ' इति धातोः ईत्वम् । पादादित्वात् निघाताभावः। रायः ।  ‘ ऊडिदम्' इति विभक्तेरुदात्तत्वम् ॥