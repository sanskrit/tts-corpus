+++
title = "003"
devataa = "इन्द्रः"
RShiH = "गोतमो राहूगणः"
ChandaH = "पङ्क्तिः"

+++


अत्रेदमाख्यानम् । रहूगणपुत्रो गोतमः कुरुसृञ्जयानां राज्ञां पुरोहित आसीत् । तेषां राज्ञां परैः सह युद्धे सति स ऋषिरनेन सूक्तेनेन्द्रं स्तुत्वा स्वकीयानां जयं प्रार्थयामासेति । तस्य च तत्पुरोहितत्वं वाजसनेयिभिराम्नातम् -  ‘ गोतमो ह वै राहूगण उभयेषां कुरुसृञ्जयानां पुरोहित आसीत् ' इति । **यत्** यदा **आजयः** संग्रामाः **उदीरते** उद्गच्छन्ति उत्पद्यन्ते तदानीं **धना** धनं **धृष्णवे** यो धृष्णुर्धर्षयिता शत्रूणां जेता भवति तस्मै **धीयते** निधीयते । जयतो धनं भवतीत्यर्थः । हे इन्द्र एवं तादृशेषु युद्धेषु प्रवृत्तेषु **मदच्युता** शत्रूणां मदस्य गर्वस्य च्यावयितारौ **हरी** त्वदीयावश्वौ **युक्ष्व** रथे योजय । योजयित्वा च **कं** कंचित् राजानं तव परिचरणमकुर्वन्तं **हनः** हन्याः । कंचन त्वां परिचरन्तं **वसौ** वसुनि धने **दधः** स्थापयसि । अतो जयपराजययोस्त्वमेव कारयितासि । तस्मात् हे **इन्द्र** **अस्मान्** अस्मदीयान् राज्ञः **वसौ** धने **दधः** स्थापय ॥ उदीरते ।  ‘ ईर गतौ ' । आदादिकः । अनुदात्तेत्त्वात् लसार्वधातुकानुदात्तत्वे धातुस्वर एव शिष्यते । यद्वृत्तयोगादनिघातः । धना । ‘सुपां सुलुक्' इति डादेशः । युक्ष्व । ‘युजिर् योगे'। अन्तर्भावितण्यर्थात् लोटि ‘ बहुलं छन्दसि ' इति विकरणस्य लुक् ।  ‘ द्व्यचोऽतस्तिङः ' इति संहितायां दीर्घत्वम् । हनः । हन्तेर्लेटि सिपि अडागमः । हनश्च दधश्चेति चार्थप्रतीतेः 'चादिलोपे विभाषा' इति प्रथमायास्तिङ्विभक्तेः निघातप्रतिषेधः ॥ वसौ । लिङ्गव्यत्ययः । दधः ।  ‘ दध धारणे'। लेटि व्यत्ययेन परस्मैपदम् ॥