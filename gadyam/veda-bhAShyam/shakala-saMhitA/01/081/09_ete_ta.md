+++
title = "009"
devataa = "इन्द्रः"
RShiH = "गोतमो राहूगणः"
ChandaH = "पङ्क्तिः"

+++


हे **इन्द्र** **ते** तव स्वभूताः **एते** **जन्तवः** यजमानलक्षणा जनाः **विश्वं** सर्वं **वार्यं** सर्वैः संभजनीयं हविः **पुष्यन्ति** वर्धयन्ति । **अदाशुषां** हविषामदातॄणां **जनानाम्** **अन्तः** मध्ये विद्यमानं **वेदः** धनम् **अर्यः** सर्वेषां स्वामी त्वं **ख्यः** **हि** पश्यसि हि जानासीत्यर्थः। **तेषाम्** अयजमानानां **वेदः** धनं **नः** अस्मभ्यम् **आ** **भर** आहर प्रयच्छेति यावत् । अयजमानेषु विद्यमानं धनं यागानुपयुक्तत्वात् व्यर्थमेव भवेत् । अतस्तस्य धनस्य सार्थकत्वाय तदीयं धनमपहृत्य यजमानेभ्यः प्रयच्छेति तात्पर्यार्थः ॥ ख्यः ।  ‘ख्या प्रकथने '। अयं दर्शनार्थोऽपि । वर्तमाने छान्दसो लुङ् । अस्यतिवक्ति ' इत्यादिना च्लेः अङादेशः ।  ‘ आतोलोप इटि च ' इति आकारलोपः ।  ‘ बहुलं छन्दस्यमाङ्योगेऽपि ' इति अडभावः ।  ‘ हि च ' इति निघातप्रतिषेधः ॥ ॥ २ ॥