+++
title = "004"
devataa = "इन्द्रः"
RShiH = "गोतमो राहूगणः"
ChandaH = "पङ्क्तिः"

+++


**क्रत्वा** कर्मणा प्रज्ञया वा **महान्** सर्वाधिकः **भीमः** शत्रूणां भयंकरः इन्द्रः **अनुष्वधम्** । स्वधा इति अन्ननाम । स्वधायाम् । विभक्त्यर्थे अव्ययीभावः । सोमलक्षणस्यान्नस्य पाने सतीत्यर्थः । **शवः** आत्मीयं बलम् **आ** **ववृधे** आभिमुख्येन प्रवर्धयत् । तदनन्तरम् **ऋष्वः** दर्शनीयः **शिप्री**। शिप्रे हनू नासिके वा। तद्युक्तः **हरिवान्** हरिनामकाश्वोपेत इन्द्रः **उपाकयोः** अन्तिकनामैतत् । समीपवर्तिनोः **हस्तयोः** बाह्वोः **आयसम्** अयोमयं **वज्रं** **श्रिये** संपदर्थं **नि** **दधे** निदधाति स्थापयति। सोमपानेन हृष्टः प्रबल इन्द्रः शत्रूणां हननाय हस्ते वज्रं गृह्णातीति तात्पर्यार्थः ॥ क्रत्वा ।  ‘ जसादिषु च्छन्दसि वावचनम् ' इति नाभावस्य विकल्पितत्वादभावः । आयसम् ।  ‘ तस्य विकारः' इति अण्प्रत्ययः ॥