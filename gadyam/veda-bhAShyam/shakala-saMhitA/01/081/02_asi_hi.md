+++
title = "002"
devataa = "इन्द्रः"
RShiH = "गोतमो राहूगणः"
ChandaH = "पङ्क्तिः"

+++


हे **वीर** शत्रुक्षेपणकुशलेन्द्र त्वं **सेन्यः** **असि** सेनार्हो भवसि । त्वमेकोऽपि सेनासदृशो भवसीत्यर्थः । **हि** यस्मादेवं तस्मात् **भूरि** प्रभूतं शत्रूणां धनं **पराददिः** परादाता शत्रूणां पराङ्मुखं यथा भवति तथा आदाता **असि** भवसि । **दभ्रस्य** **चित्** । अल्पनामैतत् । अल्पस्यापि तव स्तोतुः **वृधः** वर्धयिता **असि** । तथा **यजमानाय** यागं कुर्वते **सुन्वते** सोमाभिषवं कुर्वते पुरुषाय **शिक्षसि** अपेक्षितं धनं ददासि । शिक्षतिर्दानकर्मा । यस्मात् **ते** तव **वसु** धनं **भूरि** बहुलमक्षयं धनं विद्यते तस्मात् ददासीति भावः ॥ पराददिः । ‘डुदाञ् दाने'।  ‘ आदृगमहनजनः । इति किप्रत्ययः   । लिङ्वद्भावात् द्विर्वचने ह्रस्वत्वम्। ‘आतो लोप इटि च' इति आकारलोपः। वृधः । वृधेरन्तर्भावितण्यर्थात् इगुपधलक्षणः कः । सुन्वते । ‘शतुरनुमः' इति विभक्तेरुदात्तत्वम् ॥