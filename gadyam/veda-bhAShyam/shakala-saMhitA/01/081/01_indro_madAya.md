+++
title = "001"
devataa = "इन्द्रः"
RShiH = "गोतमो राहूगणः"
ChandaH = "पङ्क्तिः"

+++


**वृत्रहा** वृत्रस्यावरकस्य वृष्टिनिरोधकस्य मेघस्यासुरस्य वा हन्ता। यद्वा आवरकाणां शत्रूणां हन्ता **इन्द्रो** **मदाय** हर्षार्थं **शवसे**। बलनामैतत् । बलार्थं च **नृभिः** यज्ञस्य नेतृभिर्ऋत्विग्भिः **ववृधे** स्तोत्रशस्त्ररूपाभिः स्तुतिभिः प्रवर्धितो बभूव । स्तुत्या हि देवता प्राप्तबला सती प्रवर्धते । **तमित्** तमेवेन्द्रं **महत्सु** प्रभूतेषु **आजिषु** संग्रामेषु **हवामहे** अस्माकं रक्षणायाह्वयामहे । **उत** अपि च **ईम्** एनम् **अर्भे** अल्पे संग्रामे हवामहे । अस्माभिराहूतः **सः** च इन्द्रः **वाजेषु** संग्रामेषु **नः** अस्मान **प्र** **अविषत्** प्रावतु प्रकर्षेण रक्षतु ॥ ववृधे । वृधेः कर्मणि लिट् । संहितायामभ्यासस्य ‘अन्येषामपि दृश्यते' इति दीर्घत्वम् । तुजादित्वे हि तूतुजान इतिवत् पदकाले दीर्घः श्रूयेत'। नृभिः। 'सावेकाच:० इति प्राप्तस्य विभक्त्युदात्तत्वस्य नृ चान्यतरस्याम्' इति प्रतिषेधः । हवामहे । ह्वयतेर्लटि ‘ह्वः' इति अनुवृतौ  ‘ बहुलं छन्दसि ' इति संप्रसारणम् । शपि गुणावादेशौ । अविषत् । अव रक्षणे ' । लेटि अडागमः । ‘इतश्च लोपः' इति इकारलोपः ।  ‘ सिब्बहुलं लेट ' इति सिप् । तस्य आर्धधातुकत्वात् वलादिलक्षण इट् ॥