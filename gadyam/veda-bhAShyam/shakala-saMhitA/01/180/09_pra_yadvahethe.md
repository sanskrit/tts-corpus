+++
title = "009"
devataa = "अश्विनौ"
RShiH = "अगस्त्यो मैत्रावरुणिः"
ChandaH = "त्रिष्टुप्"

+++


हे अश्विनौ युवां **रथस्य** गमनसाधनस्य **महिना** महत्त्वेन **यत्** यस्मात् **प्र** **वहेथे** धारयथो यज्ञम् । यद्वा । रथस्य स्वर्गगमनसाधनस्य यागस्य धुरं वहत । तथा हे **स्यन्द्रा** स्यन्दनशीलौ युवां **याथः** गच्छथः । स्वस्थानं यज्ञारम्भे आगच्छथः यज्ञसमाप्तौ पुनर्गच्छथश्च । तत्र दृष्टान्तः । **मनुषः** **होता** मनुष्यस्य यजमानस्य होता यथा यज्ञप्रारम्भे आगच्छति कर्मणि निर्वृत्ते पुनरपगच्छति तद्वत् । आगमनसमये **सूरिभ्यः** स्तोतृभ्यः **धत्तं** धारयतं फलम् । **उत** **वा** **स्वश्व्यं** शोभनाश्वसमूहं धत्तम् । **नासत्या** । सत्सु भवौ सत्यौ । न असत्यौ नासत्यौ । हे तादृशौ त्वदनुग्रहात् **रयिसाचः** धनसमवायिनः **स्याम** भवेम ॥