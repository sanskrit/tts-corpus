+++
title = "003"
devataa = "अश्विनौ"
RShiH = "अगस्त्यो मैत्रावरुणिः"
ChandaH = "त्रिष्टुप्"

+++


हे अश्विनौ **युवं** युवाम् **उस्रियायाम्** । गोनामैतत् । भोगोत्स्राविण्यां गवि **पयः** **अधत्तम्** अधारयतं स्थापितवन्तौ । तथा **आमायाम्** अपक्वायां **पक्वं** परिपक्वं भोगयोग्यं गोसंबन्धि दुग्धं **पूर्व्यं** पूर्वभवं तत्रैवोत्पन्नम् **अव** अवस्तादधारयतम् । गवि क्षीरमुत्पाद्य पुनर्भोगाय पृथक्कृतवन्तावित्यर्थः ।
"यत् यस्मात् हे **ऋतप्सू** सत्यस्वरूपौ यज्ञियहविर्भक्षयितारौ वा हे अश्विनौ **वां** **वनिनः** उदकवतः उद्कोपलक्षितहविष्मतो यज्ञस्य **अन्तः** मध्ये **हविष्मान्** प्रदेयहविषा तद्वान् **शुचिः** शुद्धो यजमानः **यजते** पूजयति युवां तस्मादेवमकुरुतम् । यद्वा । यदैवं यजमानः करोति तदेत्यर्थः । तत्र दृष्टान्तः । वनिनः वनसंबन्धिवृक्षसमूहस्य अन्तः मध्ये **ह्वारो** **न** चोर इव । स यथा जागरूको वर्तते तथा यजमानोऽपीत्यर्थः ॥