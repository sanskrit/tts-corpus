+++
title = "006"
devataa = "अश्विनौ"
RShiH = "अगस्त्यो मैत्रावरुणिः"
ChandaH = "त्रिष्टुप्"

+++


हे **सुदानू** शोभनदानावश्विनौ **यत्** यदा **नियुतः** अश्वान् **नि** **युवेथे** नियुञ्जाथे नियोजयथः ताभिरस्मद्यज्ञगमनाय संयुक्तौ भवथः तदा **स्वधाभिः** अन्नैः तत्कारणैरुदकैर्वा **पुरंधिं** बहूनां धात्रीं पृथिवीम् **उप** **सृजथः**। एवं च सति **सूरिः** स्तोता अयं यजमानः **वातो** **न** वायुरिव तद्वत् क्षिप्रं युवां **प्रेषत्** तर्पयतु । **वेषत्** व्याप्नोतु । कामयतां वा ॥ प्रीणातेर्वेतेश्च लेटि रूपे ॥ अनन्तरं **सुव्रतो** **न** अतिप्रशस्तोष्मादिकर्मवानिव **वाजम्** अन्नं **महे** महत्त्वाय अयं यजमानः **आ** **ददे** आदत्ते स्वीकरोति ॥ ‘ आङो दोऽनास्यविहरणे' (पा. सू. १. ३. २०) इत्यात्मनेपदम् । ‘लोपस्त आत्मनेपदेषु' इति तलोपः । यद्वा । छान्दसे लिटि रूपम् ॥ स्वीकृत्य स्वमहत्त्वाय युवामेव तर्पयत्वित्यर्थः॥