+++
title = "008"
devataa = "अश्विनौ"
RShiH = "अगस्त्यो मैत्रावरुणिः"
ChandaH = "त्रिष्टुप्"

+++


हे अश्विनौ **वां** युवयोः रुशतः दीप्तस्य **वप्ससः** रूपस्यैव वपुषो वा ख्यापयित्री **गीः** स्तुतिवाक् त्रिबर्हिषि त्रिधात्वास्तीर्णबर्हिष्के **सदसि** यागसदने **नॄन्** कर्मनेतॄनस्मान् **पिन्वते** आप्याययति आप्याययतु वा उचितप्रदानादिना । केन प्रकारेण उच्यते । हे **वृषणा** वर्षितारौ कामानां **वां** युवयोः स्वभूतः **मेघः** सेक्ता जलदः प्रदानविशेषो वा **वृषा** वर्षकः सन् 'मनुषः मनुष्यान् प्रति **दशस्यन्** प्रयच्छन् **पीपाय** आप्याययति । आप्यायने दृष्टान्तः । **गोर्न** **सेके** उदकसेके इव शांतनात् सेके उदकस्येव । तद्यथा आप्याययति तद्वदित्यर्थः । यद्वा । नेति संप्रत्यर्थे । गोः उदकस्य सेके निमित्तभूते सति पीपायेति संबन्धः ॥