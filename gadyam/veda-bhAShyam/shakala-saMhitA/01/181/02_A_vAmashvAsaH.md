+++
title = "002"
devataa = "अश्विनौ"
RShiH = "अगस्त्यो मैत्रावरुणिः"
ChandaH = "त्रिष्टुप्"

+++


अश्विनौ शोभनाश्वयुक्तौ **वां** युवाम् **अश्वासः** युष्मदीयाः **इह** अस्मिन् यज्ञे **आ** **वहन्तु** प्रापयन्तु । अवशिष्टानि अश्वविशेषणानि । कीदृशास्ते । **शुचयः** शुद्धा दीप्ता वा **पयस्पाः** वृष्ट्युदकस्य पातारः **वातरंहसः** वायुवेगाः दिव्याः दिविभवाः **अत्याः** अतनशीलाः **मनोजुवः** मनोजवाः **वृषणः** वर्षकाः युवान इत्यर्थः । **वीतपृष्ठाः** कान्तपृष्ठाः वपुष्मन्त इत्यर्थः । **स्वराजः** स्वयमेव राजमानाः। ईदृशा भवन्तु ॥