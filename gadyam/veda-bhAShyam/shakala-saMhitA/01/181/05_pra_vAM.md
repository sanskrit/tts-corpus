+++
title = "005"
devataa = "अश्विनौ"
RShiH = "अगस्त्यो मैत्रावरुणिः"
ChandaH = "त्रिष्टुप्"

+++


हे **अश्विना** अश्विनौ **वां** युवयोर्मध्ये अन्यस्य एकस्य **ककुहः** श्रेष्ठः **पिशङ्गरूपः** हिरण्यरूपः पीतवर्णो वा बहुभिरक्षाद्यवयवैर्निरूप्यमाणो वा रथः **वशान्** अनु कामाननुलक्ष्य यथाकामम् । अस्मद्यज्ञागमनेच्छयेत्यर्थः । यद्वा । वशान्स्वाधीनाः ककुहो दिशो दिगन्तरालानुक्रमेण नीचैरुच्चैश्चरन् स्वस्थानाद्देवयजनमुखं गच्छन् । **सदनानि** अस्मद्यागगृहाणि **प्र** **गम्याः** प्रकर्षेण गच्छतु॥ पुरुषव्यत्ययः ॥ अत्र यद्यप्यन्यस्येति नोक्तं तथाप्युत्तरवाक्ये तथोक्तत्वादत्रापि लभ्यते । **अन्यस्य** युवयोरन्यतमस्य **हरी** अश्वौ **रजांसि** लोकाः । अत्र लोकशब्दो जनवाचकः । ते यजमानरूपा जनाः इत्यर्थः । ते च **मथ्ना** प्रमथनेनालोडनेन निष्पादितैः **वाजैः** अन्नैरामिक्षादिरूपैः **घोषैः** स्तुतिभिश्च आह्वानादिशब्दविशिष्टैर्वा **पीपयन्त** आप्याययन्ति ॥ ॥ २५ ॥