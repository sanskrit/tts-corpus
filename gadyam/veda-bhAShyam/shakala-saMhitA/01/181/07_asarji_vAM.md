+++
title = "007"
devataa = "अश्विनौ"
RShiH = "अगस्त्यो मैत्रावरुणिः"
ChandaH = "त्रिष्टुप्"

+++


हे वेधसा विधातारावश्विनौ **वां** युवयोः **बाळ्हे** दृढे स्थैर्ये निमित्तभूते सति **गीः** स्तुतिरूपा वाक् **असर्जि** सृज्यते। कीदृशी सा । **स्थविरा** अत्यन्त स्थिरा नित्या वेदमयी **त्रेधा** मन्त्रादिभेदेन त्रिप्रकारा **क्षरन्ती** युवां गच्छन्ती । ईदृशी स्तुतिः कृतेत्यर्थः । तथा **उपस्तुतौ** सन्तौ **नाधमानम्** अभिमतफलं याचमानम् **अवतं** रक्षतं तर्पयतं वा । किंच **यामन्** गमने **अयामन्** अगमने च **हवम्** आह्वानं **शृणुतम्** ॥