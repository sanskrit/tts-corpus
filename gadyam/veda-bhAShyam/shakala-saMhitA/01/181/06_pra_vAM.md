+++
title = "006"
devataa = "अश्विनौ"
RShiH = "अगस्त्यो मैत्रावरुणिः"
ChandaH = "त्रिष्टुप्"

+++


हे अश्विनौ युवयोरन्यतमो मध्यमस्थानः **शरद्वान्** शरणवान् मेघवृक्षपर्णादीनां विशरणवान् । अथवा बहुसंवत्सरः पूर्वतनो नित्य इत्यर्थः । **वृषभो** **न** वर्षितैवेन्द्रः। स इव शत्रूणां **निष्षाट्** निःसारयिता सन् **पूर्वीः** बह्वीः पुरातनीर्वा **इषः** अन्नानि सस्यादीन्युद्दिश्य **प्र** **चरति** प्रकर्षेण गच्छति । मध्यमस्थानश्चन्द्रः इति पक्षे शरद्वाञ्छरत्कालवान् । तस्मिन् ऋतौ हि चन्द्रः संनद्धः भवति । तेन च तृणगुल्मौषध्यादीनि वर्धन्ते । स किमर्थमेवं करोतीति उच्यते । **मध्व** **इष्णन्** मधुनो मधुसदृशस्य हविषः । कर्मणि षष्ठी ॥ हविरिच्छन् । तदर्थमेवं करोति । तथा **अन्यस्य** उत्तमादित्यस्य **एवैः** कामैर्गमनैर्वा निमित्तभूतैः **पीपयन्त** आप्याययन्ति हविर्भिर्यजमानाः । तुष्टेन तेन प्रेरिताः **वेषन्तीः** व्यापयन्तीः **ऊर्ध्वाः** उन्नताः उत्तीराः **नद्यः** न नदनशीला यथा **नः** अस्मदर्थम् **आगुः** आगच्छन्ति ॥