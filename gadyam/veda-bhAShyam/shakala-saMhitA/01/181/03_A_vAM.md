+++
title = "003"
devataa = "अश्विनौ"
RShiH = "अगस्त्यो मैत्रावरुणिः"
ChandaH = "त्रिष्टुप्"

+++


पूर्वमन्त्रेऽश्वव्याजेन अश्विनोरागमनमुक्तम् । अनेन रथव्याजेनोच्यते । हे **धिष्ण्या** उन्नतस्थानार्हौ **स्थातारा** स्वरथाधिष्ठानौ **वां** युवयोः **यः** **रथः** अस्ति सः **सुविताय** शोभनफलाय **आ** **गम्याः** अस्मद्यज्ञमागच्छतु ॥ पुरुषव्यत्ययः ॥ कीदृशो रथ इति स विशेष्यते । **अवनिर्न** **प्रवत्वान्** भूमिरिवात्यन्तविस्तारवान् **सृप्रवन्धुरः** विस्तीर्णपुरोभागः **वृष्णः** वर्षकस्याश्वस्य **मनसः** अपि **जवीयान्** मनोवेगवानित्यर्थः । **अहंपूर्वः** अहंकारपूर्वो मनस्वी वा अत्युदारः **यजतः** यष्टव्यः । ईदृशो रथ आगच्छतु ॥