+++
title = "006"
devataa = "अग्निर्निर्मथ्योग्निराहवनीयश्च"
RShiH = "मेधातिथिः काण्वः"
ChandaH = "गायत्री"

+++


**अग्निः** आहवनीयाख्यः तस्मिन् प्रक्षिप्यमाणेन **अग्निना** निर्मथ्येन प्रणीतेन वा सह **समिध्यते** सम्यक् दीप्यते । कीदृशोऽग्निः । **कविः** मेधावी **गृहपतिः** यजमानगृहस्य पालकः **युवा** नित्यतरुणः हव्यवाट् हविषो वोढा **जुह्वास्यः** जुहूरूपेण मुखेन युक्तः ॥ गृहपतिः ।' पत्यावैश्वर्ये' (पा. सू. ६. २. १८) इति पूर्वपदप्रकृतिस्वरत्वम् । युवा । ‘ यु मिश्रणे । ‘ कनिन्युवृषितक्षिराजधन्विद्युप्रतिदिवः ' ( उ. सू. १. १५४ ) इति कनिन् । नित्त्वादाद्युदात्तः । हव्यं वहतीति हव्यवाट् । **वहश्च** (पा. सू. ३. २. ६४) इति ण्विप्रत्ययः। णित्वादुपधावृद्धिः । गतिकारकोपपदात् कृदुत्तरपदप्रकृतिस्वरत्वम् । जुह्वास्यः । हूयतेऽनयेति जुहूः । ‘ हुवः श्लुवच्च' (उ. सू. २. २१८) इति क्विप् । तत्संनियोगात् दीर्घः । श्लुवद्भावात् द्विर्भावः । चुत्वजश्त्वे । प्रातिपदिकस्वरेणान्तोदात्तः । जुहूः आस्यं यस्येति बहुव्रीहौ पूर्वपदप्रकृतिस्वरत्वेन स एव शिष्यते । शेषनिघातः । यणादेशे ‘ उदात्तस्वरितयोर्यणः स्वरितोऽनुदात्तस्य ' ( पा. सू. ८. २. ४ ) इति आकारः स्वरितः ॥ ॥ २२ ॥