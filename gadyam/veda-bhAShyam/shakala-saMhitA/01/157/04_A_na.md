+++
title = "004"
devataa = "अश्विनौ"
RShiH = "दीर्घतमा औचथ्यः"
ChandaH = "जगती"

+++


हे **अश्विना** अश्विनौ **युवं** युवां **नः** अस्माकम् **ऊर्जं** बलं प्राणनसमर्थमन्नं वा **आ** **वहतं** प्रापयतम् । किंच **नः** अस्मान् **मधुमत्या** माधुर्योपेतया **कशया** वाचा इष्टप्रदानरूपया **मिमिक्षतं** सिञ्चतं प्रीणयतम् । कशा इति वाङ्नाम, कशा धिषणा ' (नि. १.११.४३) इति तन्नामसूक्तत्वात। यद्वा । मधुमत्या मधुरवृष्टिमत्या माधुर्योपेतया कशया अश्वताडन्या नोऽस्मान् मिमिक्षतम् । मधु इति उदकनाम, ‘मधु पुरीषम् ' (नि. १. १२. ११ ) इति तन्नामसूक्तत्वात् । कशया अश्वताडनेन शीघ्रमागत्य वृष्टिरूपं फलं दास्यतः इति कशाया मधुमत्त्वम् । किंच **आयुः** आयुष्यं **प्र** **तारिष्टं** प्रवर्धयतम् ॥ प्रपूर्वस्तिरतिर्वर्धनार्थः ॥ तथा **रपांसि** **मृक्षतं** पापानि निःशेषेण शोधयतम् । ‘रपो रिप्रमिति पापनामनी भवतः ' (निरु. ४.२१) इति यास्कः । किंच द्वेषः द्वेष्यममित्रादिकं **सेधतं** नाशयतम् । इदं च भाव्यम् । **सचाभुवा** सहभुवौ अस्मत्कार्येषु सहभवनवन्तौ **भवतं** भवन्तौ ऐकमत्यं भजत इत्यर्थः॥ वाक्यभेदादिनिघातः ॥