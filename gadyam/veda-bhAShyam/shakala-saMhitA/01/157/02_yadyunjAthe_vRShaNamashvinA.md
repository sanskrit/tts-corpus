+++
title = "002"
devataa = "अश्विनौ"
RShiH = "दीर्घतमा औचथ्यः"
ChandaH = "जगती"

+++


हे **अश्विना** अश्विनौ **यत्** यदा **वृषणं** वृष्ट्यादिवर्षकं **रथं** **युञ्जाथे** योजयथः तदा **नः** **क्षत्रम्** अस्मदीयं बलं क्षत्रियजातं वा **घृतेन** उदकेन **मधुना** मधुरेण **उक्षतं** प्रवर्धयतमित्यर्थः। यद्वा। घृतेन क्षरणरूपेण मधुना मधुरेण अमृतेनोक्षतं युष्मद्रथस्थेन मधुना अस्मदीयं बलं प्रवर्धयतमित्यर्थः । अश्विनोः रथस्य मधुपूर्णत्वं मधुवाहनो रथः' इत्यादिषु प्रसिद्धम् । किंच **अस्माकं** **पृतनासु** अस्मदीयासु पुत्रभृत्यादिमनुष्यरूपासु प्रजासु **ब्रह्म** ब्राह्मं  तेजः **जिन्वतम्** । पृतना इति मनुष्यनाम,  ‘ विवस्वन्तः पृतनाः' (नि. २. ३. २५) इति तन्नामसूक्तत्वात् । यद्वा । पृतनासु परकीयासु प्रजासु ब्रह्म तासां परिवृढमन्नमस्माकं जिन्वतं प्रीणयतम् । ब्रह्म इति अन्ननाम, ब्रह्म वर्चः' (नि. २. ७. २५) इति तन्नामसूक्तत्वात् । **वयं** च **शूरसाता** शूरसातौ शूराणां प्रहारादिना युक्ते संग्रामे **धना** तदीयानि धनानि बहुविधानि **भजेमहि** लभेमहि ।