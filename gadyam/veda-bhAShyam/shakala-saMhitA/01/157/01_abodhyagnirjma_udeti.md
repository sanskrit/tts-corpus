+++
title = "001"
devataa = "अश्विनौ"
RShiH = "दीर्घतमा औचथ्यः"
ChandaH = "जगती"

+++


अयम् **अग्निः** विहितः सन् **ज्मः** ज्मायाः पृथिव्या वेदिलक्षणायाः संबन्धी सन् **अबोधि** प्रतिबोधितः । ज्मेति पृथिवीनाम, ‘ग्मा ज्मा' (नि. १.१.३) इति तन्नामसूक्तत्वात् । किंच **सूर्यः** **उदेति** । **मही** महती **उषाः** **अर्चिषा** प्रकृष्टेन तेजसा **चन्द्रा** प्राणिनाम् आह्लादिनी सती **वि** **आवः** तमांसि विवासयति ॥ वसेर्लुङि' छान्दुसः च्लेर्लुक्। 'छन्दस्यपि दृश्यते' इति आडागमः ॥ यतः इयमुषा उदेति यतश्च सूर्यो यतश्चायमग्निः प्रबुद्धो भवति अतः कारणात् हे अश्विनौ युष्मत्संबन्धिनं **रथं** **यातवे** देवयजनगमनाय रासभाभ्याम् **आयुक्षाताम्** आभिमुख्येन युञ्जाथाम् । तथा **सविता** सर्वकर्मणोऽनुज्ञाता **देवः** **जगत्** जङ्गमं प्राणिजातं **पृथक्** स्वस्वकर्मानुरोधेन **प्रासावीत्** प्रसौतु अनुजानातु ॥