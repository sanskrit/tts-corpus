+++
title = "006"
devataa = "अश्विनौ"
RShiH = "दीर्घतमा औचथ्यः"
ChandaH = "त्रिष्टुप्"

+++


हे अश्विनौ **युवं** युवां **ह** खलु **भेषजेभिः** भेषजैरौषधैः।' भेषजौषधभैषज्यान्यगदो जायुः ‘अगदं तत्रौषधम् ' इति चाभिधानात् । तैः **भिषजा** भिषजौ **स्थः**। हशब्दः ‘अश्विनौ हि देवानां भिषजौ' इत्यादिप्रसिद्धिद्योतनार्थः । **अथो** अपि च **रथ्येभिः** रथवोढृभिरश्वैः **रथ्या** रथवन्तौ **स्थः** ।  ‘ आ वां रथो अश्विना' ( ऋ. सं. १. ११८. १) इत्यादिप्रसिद्धिद्योतनार्थो हशब्दः । अनयोः रथेन विशेषसंबन्धः **युवोर्हि** पूर्वं सवितोषसो रथमृताय चित्रं घृतवन्तमिष्यति' (ऋ. सं. १. ३४. १०) इत्यादिमन्त्रान्तरेषु प्रसिद्धः । **अथो** अपि च युवयोः **क्षत्रं** बलम् **अधि** **ह** अधिकं खलु । हशब्दः प्रसिद्धौ । यस्मादेवं तस्मात् हे **उग्रा** उद्गूर्णसामर्थ्यावश्विनौ **वां** युवाभ्यां **यः** **हविष्मान्** आज्यपुरोडाशादिहविर्युक्तो यजमानः **मनसा** युष्मदायत्तेन चेतसा **ददाश** ददाति हविरादिकं तं **धत्थः** धारयथः अत्यधिकमनुगृह्णीथ इत्यर्थः। प्रभूतबलौ युवां रथमारुह्य अस्मद्देवयजनमागत्य हविष्प्रदं मां धृत्वा अस्मद्यज्ञे अस्मान्विचिकित्सतमिति तात्पर्यार्थः ॥ ॥ २७ ॥