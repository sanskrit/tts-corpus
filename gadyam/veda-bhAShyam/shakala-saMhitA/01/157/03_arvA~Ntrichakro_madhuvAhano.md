+++
title = "003"
devataa = "अश्विनौ"
RShiH = "दीर्घतमा औचथ्यः"
ChandaH = "जगती"

+++


**अश्विनोः** **रथः** **अर्वाङ्** अस्मदभिमुखः **यातु** गच्छतु । कीदृशः । **त्रिचक्रः** चक्रत्रययुक्तः **मधुवाहनः** मधुवोढा **जीराश्वः** शीघ्रगाम्यश्वोपेतः **सुष्टुतः** अत एवास्माभिः स्तूयमानः **त्रिवन्धुरः** निम्नोन्नतकाष्ठत्रयोपेतः । सारथ्याश्रयस्थानं वन्धुरम् । **मघवा** धनवान् अत एव **विश्वसौभगः** सर्वसौभाग्योपेतः । ईदृशोऽश्विनोः रथः **नः** अस्माकं **द्विपदे** पुत्रादिप्रजायै **चतुष्पदे** पशवे च **शं** सुखम् **आ** **वक्षत्** आवहतु ॥ वहेर्लेटि अडागमः । सिप् ॥