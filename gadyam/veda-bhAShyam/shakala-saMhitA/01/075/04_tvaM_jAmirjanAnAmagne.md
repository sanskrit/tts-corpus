+++
title = "004"
devataa = "अग्निः"
RShiH = "गोतमो राहूगणः"
ChandaH = "गायत्री"

+++


हे **अग्ने** **त्वम्** उक्तप्रकारेण अचिन्त्यरूपोऽप्यनुग्रहीतृतया सर्वेषां **जनानां** **जामिः** बन्धुः **असि**। तथा **प्रियः** प्रीणयिता त्वं यजमानानां **मित्रः** प्रमीतेस्त्रायकोऽसि । **ईड्यः** स्तुतिभिः स्तुत्यस्त्वं **सखिभ्यः** समानख्यानेभ्य ऋत्विग्भ्यः **सखा** सखिवदत्यन्तं प्रियः असि ॥ जामिः । 'जमु अदने'। जमन्ति सहैकस्मिन्पात्रे अदन्तीति जामयो बन्धवः । ‘ जनिघसिभ्यामिण् ' ( उ. सू. ४-५६९ ) इति विधीयमानः इण् बहुलवचनादस्मादपि द्रष्टव्यः । ईड्यः । ‘ ईड स्तुतौ '। ‘ ईडवन्दवृशंसदुहां ण्यतः 'इत्याद्युदात्तत्वम् ।