+++
title = "001"
devataa = "अग्निः"
RShiH = "गोतमो राहूगणः"
ChandaH = "गायत्री"

+++


हे अग्ने **सप्रथस्तमम्** अतिशयेन विस्तीर्णं **वचः** स्तोत्रलक्षणमस्मदीयं वचनं **जुषस्व** सेवस्व । कीदृशम् । **देवप्सरस्तमं** देवानां प्रीणयितृतमम् । किं कुर्वन् । **आसनि** तवास्ये **हव्या** हव्यानि स्तोकलक्षणानि हवींषि **जुह्वानः** प्रक्षिपन् । इमानि स्तोकलक्षणानि हवींषि वृथा मा भूवन् तत्सर्वं त्वदीयेन मुखेन स्वीकुर्वित्यर्थः ॥ देवप्सरस्तमम् ।' स्पृ प्रीतिबलयोः । देवान् स्पृणोति प्रणयतीति देवप्सराः ।' गतिकारकयोरपि पूर्वपदप्रकृतिस्वरत्वं च ' इति असुन् पूर्वपदप्रकृतिस्वरत्वं च । सकारपकारयोः स्थानविपर्ययः। अतिशयेन देवप्सरा देवप्सरस्तमः । जुह्वानः । जुहोतेर्व्यत्ययेन शानच् । ‘ अभ्यस्तानामादिः' इत्याद्युदात्तत्वम् । आसनि । ' पद्दन्' इत्यादिना आस्यशब्दस्य आसन्नादेशः ।