+++
title = "007"
devataa = "विश्वेदेवाः"
RShiH = "कुत्स आङ्गिरसः"
ChandaH = "त्रिष्टुप्"

+++


**देवी** दानादिगुणयुक्ता **अदितिः** अखण्डनीया अदीना वा देवमाता **देवैः** दानादिगुणयुक्तैः स्वकीयैः पुत्रैः सह **नः** अस्मान् **नि** **पातु** नितरां रक्षतु । **देवः** दीप्यमानः **त्राता** सर्वेषां रक्षकः सविता **अप्रयुच्छन्** अप्रमाद्यन् अस्मद्रक्षणे जागरूकः सन्त्रायताम् अस्मान् पालयतु । यदनेन सूक्तेनास्माभिः प्रार्थितं **नः** अस्मदीयं **तत्** मित्रादयः षड्देवताः **ममहन्तां** पूजयन्तु ॥ त्रायताम् । ‘त्रैङ् पालने '। भौवादिकः । अप्रयुच्छन् । युच्छ प्रमादे'। अस्मात् लटः शतृ । नञ्समासेऽव्ययपूर्वपदप्रकृतिस्वरत्वम् ॥ ॥ २४ ॥