+++
title = "006"
devataa = "विश्वेदेवाः"
RShiH = "कुत्स आङ्गिरसः"
ChandaH = "जगती"

+++


काटः इति कूपनाम । तस्मिन् **निबाळ्हः** निपातितः **कुत्सः** **ऋषिः** **ऊतये** रक्षणाय **इन्द्रम्** **अह्वत्** आह्वयति स्म । कीदृशम् । **वृत्रहणं** वृत्राणां शत्रूणां हन्तारं **शचीपतिम्** । शचीति कर्मनाम । सर्वेषां कर्मणां पालयितारम् । यद्वा । शच्या देव्याः भर्तारम् ॥ शचीपतिम् । वनस्पत्यादिषु पाठादुभयपदप्रकृतिस्वरत्वम् । शचीशब्दः शार्ङ्गरवादिङीनन्त आद्युदात्तः । निबाळ्हः ।  ‘ बाहृ प्रयत्ने । नीत्युपसर्गवशात् पतने वर्तते । निष्ठायाम् ' अनित्यमागमशासनम्' इति इडभावः। ढत्वधत्वादीनि । यद्वा ।' क्षुब्धस्वान्त° ' ( पा. सू. ७. २. १८) इत्यादौ भृशार्थे इडभावो निपात्यते । अत्र च बाढशब्दो भृशत्वोपेते' पतने सामर्थ्याद्वर्तते ।  ‘ गतिरनन्तरः' इति गतेः प्रकृतिस्वरत्वम् । अह्वत् ।  ‘ लिपिसिचिह्वश्च' (पा. सू. ३. १. ५३ ) इति लुङि च्लेरादेशः ।  ‘ आतो लोप इटि च' इत्याकारलोपः ॥