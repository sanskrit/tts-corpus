+++
title = "004"
devataa = "विश्वेदेवाः"
RShiH = "कुत्स आङ्गिरसः"
ChandaH = "जगती"

+++


**नराशंसं** नरैः शंसनीयं **वाजिनम्** अन्नवन्तमग्निं **वाजयन्** उपवाजयन् प्रज्वलयन् **इह** अस्मिन् काले स्तौमीति शेषः । तथा **क्षयद्वीरम्** अतिबलिनं यस्मिन् सर्वे वीराः क्षीयन्ते एवंरूपं **पूषणं** पोषकं देवं **सुम्नैः** सुखकरैः स्तोत्रैर्हेतुभूतैः **ईमहे** याचामहे अभीष्टं प्रार्थयामहे ॥ नराशंसम् । ' उभे वनस्पत्यादिषु' इति युगपदुभयपदप्रकृतिस्वरत्वम् । नरशब्दः ‘ऋदोरप्' इति अबन्त आद्युदात्तः। निपातनात् दीर्घः । शंसशब्दो घञन्त आद्युदात्तः । वाजयन् ।‘वज व्रज गतौ' । अस्मात् णिच् । क्षयद्वीरम् ।  ‘ क्षि क्षये '। लटः शतृ । शपि प्राप्ते व्यत्ययेन शः । तस्य छन्दस्युभयथा' इति आर्धधातुकत्वेन ङित्त्वाभावात् गुणायादेशौ । अदुपदेशात् लसार्वधातुकानुदात्तत्वे विकरणस्वरः । अतो गुणे इति पररूपत्वे ' एकादेश उदात्तेन ' इति एकादेश उदात्तः । क्षयन्तो वीरा यस्मिन् । बहुव्रीहौ पूर्वपदप्रकृतिस्वरत्वम् ॥