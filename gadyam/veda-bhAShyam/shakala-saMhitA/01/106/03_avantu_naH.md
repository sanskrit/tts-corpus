+++
title = "003"
devataa = "विश्वेदेवाः"
RShiH = "कुत्स आङ्गिरसः"
ChandaH = "जगती"

+++


**नः** अस्मान् **पितरः** अग्निष्वात्तादयः **अवन्तु** रक्षन्तु । कीदृशाः। 'सुप्रवाचनाः सुखेन प्रवक्तुं स्तोतुं शक्याः । **उत** अपि च **देवपुत्रे** देवाः सर्वे पुत्रस्थानीया ययोस्ते **ऋतावृधा** ऋतस्य सत्यस्य यज्ञस्य वा वर्धयित्र्यौ **देवी** देवनादिगुणयुक्ते द्यावापृथिव्यौ अस्मान् रक्षताम्। अन्यत् समानम् ॥ देवी । वा छन्दसि ' इति पूर्वसवर्णदीर्घत्वम् । ऋतावृधा । वृधेरन्तर्भावितण्यर्थात् क्विप्। सुपां सुलुक्' इति विभक्तेः आकारः ॥