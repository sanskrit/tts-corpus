+++
title = "001"
devataa = "अग्निर्मरुतश्च"
RShiH = "मेधातिथिः काण्वः"
ChandaH = "गायत्री"

+++


त्यच्छब्दः सर्वनाम तच्छब्दपर्यायः। हे **अग्ने** यो यज्ञः चारुः अङ्गवैकल्यरहितः **त्यं** तथाविधं **चारुमध्वरं** प्रतिलभ्य **गोपीथाय** सोमपानाय **प्र** **हूयसे** प्रकर्षेण त्वं हूयसे तस्मात् अस्मिन्नध्वरे त्वं **मरुद्भिः** देवविशेषैः सह **आ** **गहि** आगच्छ । सेयमृक् यास्केनैवं व्याख्याता -' तं प्रति चारुमध्वरं सोमपानाय प्रहूयसे सोऽग्ने मरुद्भिः सहागच्छ ' ( निरु. १०. ३६ ) इति ॥ प्रति । निपात आद्युदात्तः । त्यम् ।  ‘ त्यदादीनामः ' ( पा. सू. ७. २. १०२ ) । प्रातिपदिकस्वरः । चारुम् ।  ‘ दॄसनिजनिचरि° । (उ. सू. १. ३ ) इत्यादिना ञुण् । अत उपधायाः' (पा. सू. ७. २. ११६ ) इति वृद्धिः । नित्त्वादाद्युदात्तः । गोपीथाय।  ‘ निशीथगोपीथावगथाः ' ( उ. सू. २. १६६ ) इति थक्प्रत्ययान्तो निपातितः । प्र । निपातस्वरः ॥