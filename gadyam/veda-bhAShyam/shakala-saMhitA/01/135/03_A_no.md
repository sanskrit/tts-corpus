+++
title = "003"
devataa = "वायुः"
RShiH = "परुच्छेपो दैवोदासिः"
ChandaH = "अत्यष्टिः"

+++


हे **वायो** त्वं **नः** **अध्वरम्** अस्मत्संबन्धिनं यज्ञं **शतिनीभिः** **नियुद्भिः** **सहस्रिणीभिः** च ताभिस्त्वदीयैरश्वैः नः अस्मद्यज्ञम् **उप** **आ** **याहि** उपागच्छ । किमर्थम् । **वीतये** त्वदभिमतकामाय तत्पूर्तये । आगत्य च **हव्यानि** **वीतये** सोमादिहविर्भक्षणाय । अध्वरं हव्यानि च उपलक्ष्य तेषामेव भक्षणाय शतसहस्रैरश्वैः अतिशीघ्रमागच्छेत्यर्थः । किंच **अयं** **तव** **भागः** भजनीयः सोमः **ऋत्वियः** प्राप्तकालः प्रदानावसरं प्राप्तः । ऋतुशब्देन प्रदानकालो लक्ष्यते ॥  ‘ छन्दसि घस्' (पा.सू. ५. १. १०६), 'सिति च ' (पा. सू. १. ४. १६) इति पदसंज्ञया भसंज्ञाया बाधात् ओर्गुणाभावे यण् ॥ किंच सोमः **सूर्ये** उदिते सति तस्य रश्मिभिः **सचा** सह **सरश्मिः** भवति समानदीप्तिर्भवति । यद्वा । तैः सहितो भवति । यतः सूर्ये उदिते सति रश्मिः भवति अतः प्राप्तकालः इत्यर्थः। किंच सोमाः **अध्वर्युभिः** चमसाध्वर्युभिः । तेषां दशत्वाद्बहुवचनम् । तैः **भरमाणाः** भ्रियमाणाः **अयंसत** नियता अभवन् । किंच हे **वायो** ते सोमाः **शुक्राः** **अयंसत** अत्यन्तदीप्ताः उद्यताः । अतः तेषां भक्षणाय अयाहीत्यर्थः ॥