+++
title = "007"
devataa = "इन्द्रवायू"
RShiH = "परुच्छेपो दैवोदासिः"
ChandaH = "अष्टिः"

+++


हे **वायो** त्वं **ससतः** आलस्यादिना निद्रां कुर्वतः **शश्वतः** बहून् यजमानान् । शश्वदि बहुनाम, ‘शश्वत् विश्वम्' (नि. ३. १. ५) इति तन्नामसु पाठात् । **अति** अतिक्रम्य उपेक्ष्य अस्मद्यज्ञं **याहि** गच्छ। **इन्द्रश्च** तथा करोतु । कं देशमिति तमाह। **यत्र** **ग्रावा** **वदति** यस्मिन्देशे अभिषवार्थः पाषाणध्वनिः श्रूयते **तत्र** **गच्छतं** तं देशं प्रति आगच्छतम् । **गृहं** यज्ञगृहं **गच्छतम्** । पुनः स्थानमेव विशेष्यते । **सूनृता** प्रियतथ्यात्मिका स्तुतिरूपा वाक् यत्र **वि** **ददृशे** विशेषेण दृश्यते श्रूयते इत्यर्थः। तत्र गच्छतम् । यत्र च **घृतम्** अत्यन्तदीप्तमाज्यं होमार्थं गृहीतं **रीयते** गच्छति आहवनीयं प्रति नीयते ॥  ‘ रीङ स्रवणे '। दिवादित्वात् श्यन् ॥ तत्र गच्छतम् । गमनप्रकारः एव विशेष्यते । **पूर्णया** संपूर्णया पुष्टाङ्गया **नियुता** ॥ जातावेकवचनम् ॥ नियुज्जात्या **अध्वरम्** अस्मदीयं यज्ञम् **आ** **याथः** अभिमुख्येन प्रयाथः। किंच हे वायो त्वम् **इन्द्रश्च** युवाम् **अध्वरम्** अस्मदीयं यागम् **आ** **याथः** सहैवागच्छतम् । तथा अस्माभिरपि सहैव गच्छतमित्यर्थः ॥