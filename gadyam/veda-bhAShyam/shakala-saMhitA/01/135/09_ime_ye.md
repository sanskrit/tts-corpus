+++
title = "009"
devataa = "वायुः"
RShiH = "परुच्छेपो दैवोदासिः"
ChandaH = "अत्यष्टिः"

+++


हे **सु** **वायो** शोभनफलप्रद वायुदेव **ते** तव स्वभूताः **इमे** पुरतो दृश्यमानाः **ये** अश्वाः सन्ति **ते** **नदी** नदने द्यावापृथिव्यौ **अन्तः** तयोरन्तराले तं त्वां **पतयन्ति** पातयन्ति गमयन्ति । यद्वा । ते तव संबन्धिनोऽश्वाः पतयन्ति पतन्ति यज्ञदेशं गच्छन्ति ॥ ‘पत गतौ ' । चौरादिरदन्तः ॥ कीदृशास्ते । **बाह्रोजसः** बाहुषु प्रकृष्टबलवन्तः । उपलक्षणमेतत् । सर्वाङ्गबला इत्यर्थः । किंच **उक्षणः** सेक्तारः। युवान इत्यर्थः । **महि** महदतिप्रभूतं **व्राधन्तः** वर्धमानाः तथा **उक्षणः** उक्षाणः तत्सदृशाः इत्यर्थः ॥‘वा षपूर्वस्य निगमे ' इति दीर्घाभावः ॥ किंच **धन्वन्** **चित्** धन्वनि उदकनिर्गमनापादानभूतेऽन्तरिक्षेऽपि निरालम्बे **अनाशवः** नाशरहिता अव्याप्ता वा । आकाशे विलम्बमकुर्वाणा इत्यर्थः । अत एव" **जीराश्चित्** । चिच्छब्दः पूजायाम् । अत्यन्तं क्षिप्रगतयः । यद्वा । अनाशवः इत्यनेन सह समुच्चयार्थश्चिच्छब्दः । आकाशमार्गेऽक्षीणाः शीघ्रगतयश्चेत्यर्थः । किंच **अगिरौकसः** । गिरा ओकः स्थानं येषां नास्ति ते तादृशाः । भर्त्सनादिना स्थितिमलभमाना इत्यर्थः ॥ छान्दसः तृतीयाया अलुक् ॥ तदेव स्पष्टयति । **सूर्यस्य** **रश्मयः** इव दुर्नियन्तवः दुःखेन नियन्तव्याः । ते यथा क्षणेन दश दिशो व्याप्नुवन्ति बहवश्व तद्वदेतेऽपीत्यर्थः । पूर्वं गिरा अनिर्ग्राह्यत्वमुक्तम् । इदानीं हस्तेनापि अनिर्ग्राह्यत्वमाह । **हस्तयोः** **दुर्नियन्तवः** उभाभ्यामपि हस्ताभ्यां दुःखेन नियन्तव्याः देवयजनगमनाय शीघ्रगामिन इत्यर्थः ॥ ॥ २५ ॥