+++
title = "004"
devataa = "इन्द्रवायू"
RShiH = "परुच्छेपो दैवोदासिः"
ChandaH = "अत्यष्टिः"

+++


केवलं वायुं स्तुत्वा व्यासक्ततया इन्द्रवायू स्तौति । हे **वायो** त्वामिन्द्रं च **वां** युष्मान् **रथः** युवयोः संबन्धी रथः **नियुत्वान्** नियुद्भिरश्वैः तद्वान् सन्” **आ** **वक्षत्** देवयजनं प्रति युष्मानावहतु॥ वहेर्लेटि अडागमः ।  ‘ सिब्बहुलम् ' इति सिप् ॥ यद्यपि नियुतो वायोरेव रथस्योचिताः तथापि व्यासक्तदेवतात्वात् सहैवागमनात् इन्द्रार्थमपि वहन्ति । किमर्थम् । **अवसे** गमनाय रक्षणाय वा । पुनश्च किमर्थम्। **प्रयांसि** अन्नानि सोमलक्षणानि **सुधितानि** सुष्ठु गृहीतानि **वीतये** तेषां भक्षणाय। तथा **हव्यानि** **वीतये** इतरेषां सवनीयपुरोडाशादीनां खादनाय ॥ वेतेः क्तिन् ।  ‘ मन्त्रे वृष°' इत्यादिना तस्योदात्तत्वम् ॥ किंच **मध्वः** मधुररसस्य **अन्धसः** अन्नस्य सोमरूपस्य ॥ कर्मणि षष्ठी ॥ मधुरं सोमं **पिबतम्** । यतः **पूर्वपेयम्** इतरदेवेभ्यः पूर्वपानं **वां** युवयोः **हितम्** ॥ पातेः ' अचो यत्' इति यत् ।  ‘ ईद्यति' इति ईकारः ॥ अभिमतम् । अतः प्रथमं पिबतमित्यर्थः । यद्यपि इन्द्रादपि वायोः पूर्वपानं त्वं हि पूर्वपा असि' ( ऋ. सं. ४. ४६. १ ), ' देव दधिषे पूर्वपेयम्' (ऋ. सं. ७. ९२. १ ) इत्यादिषु सर्वत्र प्रसिद्धं तथापि इन्द्रस्य इतरदेवेभ्यः पूर्वं वायुना सह पानं च इन्द्रतुरीयार्थवादनब्राह्मणे  ‘ देवा वै सोमस्य राज्ञोऽग्रपेये न समपादयन् ' ( ऐ. ब्रा. २. २५) इत्यत्र प्रतिपादितम् । किंच आगमनसमये हे **वायो** त्वम् **इन्द्रश्च** **चन्द्रेण** अस्मदाह्लादकेन हिरण्येन **राधसा** गवादिरूपेण धनेन च सह **आ** **गतम्** आगच्छतम्। **राधसा** रत्नेन धनेन सह **आ** **गतम्** ॥ गमेर्लोटि छान्दसः शपो लुक् । अनुदात्तोपदेश' इति अनुनासिकलोपः । लुङि च ' मन्त्रे घस' इति च्लेर्लुक् ॥