+++
title = "002"
devataa = "वायुः"
RShiH = "परुच्छेपो दैवोदासिः"
ChandaH = "अत्यष्टिः"

+++


हे वायो **तुभ्यं** तुभ्यं त्वदर्थम् ॥  ‘ सुपां सुलुक्' इति चतुर्थ्या लुक् ॥ **अयं** **सोमः** हूयमानः **कोशं** कोशस्थानीयं ग्रहम् **अर्षति** गच्छति प्राप्नोति। कीदृशः सोमः । **अद्रिभिः** **परिपूतः** अभिषवसाधनैः अपगतर्जीषत्वेन शोधितः । यद्वा। अद्रिभिरभिषुतो शापवित्रशोधनेन ग्रहणेन वा शोधितः । तथा **स्पार्हा** स्पृहणीयानि तेजांसि **वसानः** पिधानः । किंच **शुक्रा** निर्मलानि दीप्तानि वा तेजांसि **वसानः** सोमः **अर्षति** त्वां प्राप्नोति ॥ ऋषी गतौ' । व्यत्ययेन शप् । हे वायो **आयुषु** मनुष्येषु यष्टव्यत्वेन स्थितः **भागः** भजनीयः **सोमः** **तव** त्वदर्थं **देवेषु** मध्ये **हूयते** । सत्स्वपि इतरेषु देवेषु यतः सोमस्तव भागः अतः प्रथमं तुभ्यं हूयते इत्यर्थः । किंच हे **वायो** एवं तं सोमम् **अस्मयुः** अस्माभिः तद्वान् ॥ मत्वर्थीयो युः ॥ त्वं **नियुतः** **वह** नियुत्संज्ञकानश्वान् वाहनाय प्रापय । ततः परं **याहि** दिवं प्रति गच्छ। तथा कुर्वन् **अस्मयुः** अस्माभिर्युक्तः सन् अस्माननुगृह्णन् अस्मान् कामयमानो वा ॥ क्यचि छान्दसेऽन्त्यलोपे ' क्याच्छन्दसि ' इति उः ॥ **जुषाणः** प्रीयमाणः **याहि** गच्छ॥