+++
title = "008"
devataa = "इन्द्रवायू"
RShiH = "परुच्छेपो दैवोदासिः"
ChandaH = "अष्टिः"

+++


हे इन्द्रवायू **अत्र** **अह** अस्मिन्नेव यज्ञे ॥ अहेति विनिग्रहार्थीयः ॥ **मध्वः** मधुरस्य मधुसदृशस्य वा **तत्** तस्य **आहुतिं** प्रदेयद्रव्यं **वहेथे** धारयतम् । **यं** सोमम् **अश्वत्थं** पर्वतादिव्याप्तिप्रदेशे स्थितं **जायवः** जेतारो यजमानाः **उपतिष्ठन्त** उपेत्य तिष्ठन्ति क्रयाद्यर्थम् । किंच **अस्मे** अस्माकं संबन्धिनः **जायवः** जेतारः कर्मनिर्वहितारः **ते** ऋत्विजः **सन्तु** समर्था भवन्तु यज्ञं निर्वहन्त्वित्यर्थः । यद्वा । ते प्रसिद्धाः प्रयोगकुशला जायवो जेतारः ऋत्विजः अस्मे सन्तु नान्यस्य । अत्र वहेथे इत्युक्तम् । कोऽत्र विशेष इति तत्राह । हे इन्द्रवायू अस्मिन् यज्ञे **गावः** धेनवः **साकं** सहैव **सुवते** युष्मदर्थमेव क्षीरमुत्पादयन्ति दोग्ध्र्यो भवन्तीत्यर्थः । यद्वा । गावः साकं सहैव सुवते अपत्यमुत्पादयन्ति त्वद्दोहनार्थम् ॥ आदादिकः । ङित्त्वात् ‘ तास्यनुदात्तेत्' इति लसार्वधातुकानुदात्तत्वे धातुस्वरः ॥ किंच **यवः** । जातावेकवचनम् । उपलक्षणमेतत् । यवादिभिः पुरोडाशादिकं **पच्यते** इत्यर्थः । किंच हे **वायो** इन्द्र च यतो गावः एवं सुवते अतः **ते** त्वदर्थाः **धेनवः** **न** **उप** **दस्यन्ति** नोपक्षीणा भवन्ति रोगादिना कृशा न भवन्ति । न केवलमनुपक्षीणाः किंतु **धेनवः** युष्मत्प्रीणयित्र्यः गावः **नाप** **दस्यन्ति** चौराद्युपहारैः उपक्षीणा नष्टा न भवन्ति ॥