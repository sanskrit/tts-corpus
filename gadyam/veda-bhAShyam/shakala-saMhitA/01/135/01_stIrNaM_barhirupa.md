+++
title = "001"
devataa = "वायुः"
RShiH = "परुच्छेपो दैवोदासिः"
ChandaH = "अत्यष्टिः"

+++


हे वायो **नः** अस्मद्यज्ञार्थं **स्तीर्णम्** आस्तृतं **बर्हिः** अभिलक्ष्य **उप** **याहि** आगच्छ। किमर्थम्। **वीतये** हविषां भक्षणाय। केन साधनेनेति तदुच्यते। **सहस्रेण** सहस्रसंख्याकेन **नियुता**। जातावेकवचनम् ॥ नियुत इति वायोरश्वानां नामधेयं, ' नियुतो वायोः' (नि. १. १५. १०) इति निरुक्तत्वात् । तथा **शतिनीभिः** शतसंख्योपेताभिः नियुद्भिः आगच्छेति शेषः । यद्वा । सहस्रेण नियुता शतिनीभिश्च नियुद्भिः **नियुत्वते** तद्वते देवाय हविर्दीयते इति शेषः । यद्वा । तुभ्यमित्यनेन संबन्धः । उक्तसंख्याकाभिर्नियुद्भिः तद्वते **देवाय** द्योतमानाय **तुभ्यम्** ॥  ‘ ङयि च ' ( पा. सू. ६. १. २१२) इति आद्युदात्तत्वम् ॥ **पूर्वपीतये** इतरदेवेभ्यः पूर्वं पानाय **देवाः** **येमिरे** यमितवन्तः । यद्वा । स्तोतारः ऋत्विजो देवाय तुभ्यं येमिरे । आहवनीयं प्रति सोमं नियमितवन्तः । अग्रं पिबा मधूनां सुतं वायो' (  ऋ. सं. ४. ४६. १ ) इत्यादिमन्त्रान्तरप्रसिद्धिद्योतनार्थो हिशब्दः । किंच एते त्वदर्थं **सुतासः** अभिषुताः **मधुमन्तः** माधुर्योपेताः सोमाः **मदाय** तव मोदाय **अस्थिरन्** तिष्ठन्ति। किंच **क्रत्वे** कर्मणे तत्सिद्ध्यर्थम् **अस्थिरन्**। ऋत्विग्भिः धृताः तिष्ठन्ति । अतः त्वं पिबेति शेषः ॥ तिष्ठतेश्छान्दसे लुङि व्यत्ययेन झस्य रन् । 'स्थाध्वोरिञ्च' इति सिचः कित्त्वं धातोः इत्वं च । 'ह्रस्वादङ्गात् ' इति सिचोलोपः ॥