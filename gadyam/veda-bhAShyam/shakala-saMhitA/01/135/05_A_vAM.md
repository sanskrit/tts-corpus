+++
title = "005"
devataa = "इन्द्रवायू"
RShiH = "परुच्छेपो दैवोदासिः"
ChandaH = "अत्यष्टिः"

+++


हे इन्द्रवायू **वां** युवां **धियः** कर्माणि स्तोत्रादिलक्षणानि **अध्वरान्** **उप** अस्मदीयान् यज्ञान् लक्षीकृत्य **ववृत्युः** अतिशयेन वर्तयन्ति प्रवर्तयन्ति । किंच युष्मदर्थं **वाजिनं** ग्रहणाय द्रोणकलशात् ग्रहान् प्रति गमनवन्तम् आमिक्षावन्तं वा 'इममिन्दुं पुरतो वर्तमानं सोमं **मर्मृजन्त** अध्वर्यवो दशापवित्रेण संमार्जयन्ति। मार्जने दृष्टान्तः । **आशुम्** अतिशीघ्रगामिनम् **अत्यं** **न** सततं गन्तारं **वाजिनं** वेजनवन्तमश्वमिव । तं यथा स्वेदाद्यपनयनेन संमार्जयन्ति तद्वत् । किंच हे **इन्द्रवायू** **तेषाम्** अध्वर्यूणां संबन्धिनः शोधितान् सोमान् **पिबतं** पानं कुरुतम् । तदर्थं **नः** अस्माकं यज्ञं प्रति **इह** इदानीम् **ऊत्या** अस्मद्रक्षणेन सह **आ** **गन्तम्** आगच्छतम् । किंच हे इन्द्रवायू **अस्मयू** अस्मद्यज्ञमिच्छन्तौ **युवं** युवाम् **अद्रिभिः** ग्रावभिः **सुतानाम्** अभिषुतानाम् ॥ पूर्ववत्कर्मणि षष्ठी ॥ तान् पिबतमिति शेषः । किमर्थम् । **मदाय** तृप्तये मोदाय वा। यतः **युवं** युवां **वाजदा** वाजस्यान्नस्य दातारौ अतः पिबतमित्यन्वयः ॥ ॥ २४ ॥