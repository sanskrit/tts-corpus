+++
title = "006"
devataa = "इन्द्रवायू"
RShiH = "परुच्छेपो दैवोदासिः"
ChandaH = "अत्यष्टिः"

+++


हे **वायो** **वां** युवयोः तव च इन्द्रस्य च स्वभूताः **इमे** **सोमाः** **अप्सु** अस्मदीयेषु कर्मसु ॥ ‘ऊडिदम्' इत्यादिना विभक्तेरुदात्तत्वम् ॥ **इह** अस्मिन् अभिषवस्थाने **सुताः** **अध्वर्युभिः** **भरमाणाः** तैर्भ्रियमाणाः गृहीता होतुं वा ह्रियमाणाः॥ कर्मणि कर्तृप्रत्ययः॥सन्तः **आ** **अयंसत** आगच्छन्त युवयोर्नियता भवन्ति । किंच त एव सोमाः **शुक्राः** शुभ्रा दीप्ताः **अयंसत** नियता भवन्ति । किंच **एते** **आशवः** व्यापकाः सोमाः **वां** युबां प्रीणयितुमिति शेषः । **तिरः** **पवित्रं** तिर्यग्भूतं सोमान्तर्धायकं वा ऊर्णामयं पवित्रम् **अभ्यसृक्षत** अभिलक्ष्य असृज्यन्त सृष्टा भवन्ति ॥ सृजेः कर्मणि लुङि  ‘ लिङ्सिचावात्मनेपदेषु ' इति सिचः कित्त्वात् गुणाभावः अमागमाभावश्च ॥ किंच **युवायवः** युवां कामयमानाः **सोमासः**  सोमाः **अव्यया** अव्ययानि अच्छिन्नानि **रोमाणि** पवित्रसंबन्धीनि अविरोमाणि । यद्वा । अव्यया अविमयानि ॥ मकारो लुप्यते । तादृशानि रोमाणि **अति** अतिक्रम्य पात्रात् गच्छन्तीति शेषः । पुनस्त एवं विशेष्यन्ते । अति अतिशयेम **अव्यया** व्ययरहिताः सोमासः सोमाः असृक्षतेति शेषः ॥