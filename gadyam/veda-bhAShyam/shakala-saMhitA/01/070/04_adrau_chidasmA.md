+++
title = "004"
devataa = "अग्निः"
RShiH = "पराशरः शाक्त्यः"
ChandaH = "द्विपदा विराट्"

+++


**यः** अग्निः **अपां** **गर्भः** गर्भवदन्तर्वर्ती अपांनपात्संज्ञः । यश्च **वनानाम्** अरण्यानां **गर्भः** दावाग्निरूपेण तन्मध्ये वर्तते । यः **च** **स्थातां** स्थावराणां काष्ठादीनां **गर्भः** अन्तरवस्थाता । **चरथां** चरणवतां जङ्गमानां **गर्भः** जाठररूपेण देहमध्येऽवतिष्ठते । एवंभूताय **अस्मै** अग्नये **दुरोणे** दुस्तर्यगृहे **अद्रौ** **चित्** पर्वतेऽपि **अन्तः** मध्ये हविः प्रयच्छन्तीति शेषः । सोऽयम् **अमृतः** अमरणधर्माग्निः **स्वाधीः** शोभनकर्मयुक्तः शोभनाध्यानः वा अस्माकं भवत्विति शेषः। तत्र दृष्टान्तः । **विश्वः** निवेशयिता सुखेनावस्थापयिता राजा **विशां** **न** । प्रजानां यथा रक्षणरूपशोभनकर्मयुक्तो भवति तद्वत् ॥ स्थाताम् । तिष्ठतेः क्विपि छान्दसः तुक्। यद्वा । औणादिकः तुप्रत्ययः । आमि अन्त्यलोपश्छान्दसः । चरथाम् । शीङ्शपिरुगमि° ' ( उ. सू. ३. ३९३ ) इति विधीयमानः अथप्रत्ययो बहुलवचनात् चरेरपि द्रष्टव्यः । आगमानुशासनस्यानित्यत्वात् आमो नुडभावे सवर्णदीर्घः । विश्वः । ‘ विश प्रवेशने' । अस्मात् अन्तर्भावितण्यर्थात् “ अशिप्रुषि' इत्यादिना क्वन्प्रत्ययः । नित्त्वादाद्युदात्तत्वम् ॥