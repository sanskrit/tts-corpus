+++
title = "010"
devataa = "अग्निः"
RShiH = "पराशरः शाक्त्यः"
ChandaH = "द्विपदा विराट्"

+++


हे अग्ने त्वं **वनेषु** वननीयेषु संभजनीयेषु **गोषु** अस्मदीयेषु **पशुषु** प्रशस्तिं प्रशंसां **धिषे** दधिषे स्थापयसि । अस्माकं प्रशस्ता गवादिपशवो भवन्त्वित्यर्थः । **विश्वे** सर्वे जनाः **नः** अस्मभ्यं **स्वः** सुष्ठु अरणीयं **बलिम्** उपायनरूपं धनं **भरन्त** आहरन्तु । हे अग्ने **त्वा** त्वां **नरः** मनुष्याः **पुरुत्रा** बहुषु देवयजनदेशेषु **वि** **सपर्यन्** विविधं पूजयन्ति । पूजयित्वा च **वेदः** धनं **वि** **भरन्त** त्वत्तो विशेषेण हरन्ति गृह्णन्तीत्यर्थः । तत्र दृष्टान्तः । **जिव्रेः** जीर्णात् वृद्धात् **पितुर्न** पितुरिव । यथा पुत्रा वृद्धात् पितुः सकाशाद्धनं हरन्ति तद्वत् ॥ धिषे । छान्दसो वर्तमाने लिट् । द्विर्वचनप्रकरणे छन्दसि वेति वक्तव्यम् ' ( का. ६. १.८. १ ) इति द्विर्वचनाभावः । भरन्त । ‘ हृञ् हरणे ' । केवलोऽपि सोपसर्गार्थो द्रष्टव्यः । छन्दसो लङ्। 'हृग्रहोर्भः' इति भत्वम् । पुरुत्रा। देवमनुष्यपुरुषपुरुमर्त्य°' इत्यादिना सप्तम्यर्थे त्राप्रत्ययः । जिव्रेः । जॄष् वयोहानौ' । ‘जॄशॄस्तॄजागृभ्यः क्विन्' (उ. सू. ४.४९४)। ‘ ऋत इद्धातोः' इति इत्वम् । ‘उणादयोऽव्युत्पन्नानि प्रातिपदिकानीति जिव्रिः किर्योर्गिर्योरित्येवमादिषु दीर्घो न भवति ' ( का. ८. २. ७८ ) इत्युक्तत्वात् ' हलि च ' इति दीर्घस्याभावः । रेफवकारयोर्विपर्ययः । उक्तं च- ‘ वर्णागमो वर्णविपर्ययश्च ' ( का. ६. ३. १०९) इति । नित्त्वादाद्युदात्तत्वम् । वेद इति धननाम । विद्यते लभ्यते इति वेदः ॥ विद्लृ लाभे। '। कर्मणि असुन् ॥