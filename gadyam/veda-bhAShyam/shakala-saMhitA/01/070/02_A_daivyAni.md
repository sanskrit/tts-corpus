+++
title = "002"
devataa = "अग्निः"
RShiH = "पराशरः शाक्त्यः"
ChandaH = "द्विपदा विराट्"

+++


**पूर्वीः** प्रभूता इषोऽन्नानि **वनेम** संभजेमहि। अग्निस्तादृशान्यन्नानि ददात्वित्यर्थः। **मनीषा** मनीषया बुद्ध्या **अर्यः** गन्तव्यः प्राप्तव्यः । यद्वा। मनीषया अर्यः स्वामी । **सुशोकः** शोभनदीप्तिः । एवंभूतः **अग्निः** **विश्वानि** सर्वाणि कर्माणि **अश्याः** अश्नुते व्याप्नोति । किं कुर्वन् । **दैव्यानि** देवेषु भवानि **व्रता** व्रतानि कर्माणि **चिकित्वान्** **आ** समन्तात् जानन् । तथा **मानुषस्य** **जनस्य** मनुष्यजातस्य **जन्म** उत्पत्तिरूपं कर्म चिकित्वान् आभिमुख्येन जानन् । द्यावापृथिव्योः संबन्धीनि यानि कर्माणि तानि सर्वाण्यवगच्छन् । अवगत्य व्याप्नोतीत्यर्थः ॥ वनेम । ‘ वन षण संभक्तौ । शपि प्राप्ते व्यत्ययेन शः । अदुपदेशात् लसार्वधातुकानुदात्तत्वे विकरणस्वरः शिष्यते । पूर्वीः । पुरुशब्दात् ‘वोतो गुणवचनात्' इति ङीष् । ' हलि च' इति दीर्घः । मनीषा। ईषाअक्षादित्वात्प्रकृतिभावः ( पा. सू. ६. १. १२७. २ ) । सुशोकः । ‘ शुच दीप्तौ । भावे घञ् । 'चजोः कु घिण्ण्यतोः । इति कुत्वम् । शोभनः शोको यस्य। ' आद्युदात्तं द्व्यच्छन्दसि ' इत्युत्तरपदाद्युदात्तत्वम् । अश्याः । ‘ देवत्वा विश्वान्यश्याः ' ( ऋ. सं. १. ६९. ६ ) इतिवत् । चिकित्वान् । कित ज्ञाने । लिटः क्वसुः ॥ ।