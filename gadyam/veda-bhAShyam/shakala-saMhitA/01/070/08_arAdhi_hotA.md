+++
title = "008"
devataa = "अग्निः"
RShiH = "पराशरः शाक्त्यः"
ChandaH = "द्विपदा विराट्"

+++


**पूर्वीः** बह्व्य उषसः **क्षपः** निशाः च **विरूपाः** शुक्लकृष्णतया विविधरूपाः सत्यः **यम्** अग्निं **वर्धान** वर्धयन्ति । तथा **स्थातुः** स्थावरं वृक्षादिकं **रथं** रममाणं जङ्गमं मनुष्यादिकं च **ऋतप्रवीतम्** ऋतेनोदकेन सत्येन यज्ञेन वा प्रकर्षेण वेष्टितं यमग्निं वर्धयन्ति । सोऽग्निः **स्वः** सुष्ठु अरणीये देवयजने **निषत्तः** निषण्ण उपविष्टः सन् **होता** देवानामाह्वाता **अराधि** संसिद्धोऽभूत् । यद्वा । ऋत्विग्भिरराधि आराधित इत्यर्थः । किं कुर्वन् । **विश्वानि** सर्वाणि **सत्या** सत्सु यजमानेषु भवानि यद्वा सत्यफलानि **अपांसि** कर्माणि **कृण्वन्** कुर्वन् । वर्धान् । वृधेर्ण्यन्तात् लेटि आडागमः । छन्दस्युभयथा ' इति शप आर्धधातुकत्वात् णिलोपः । ‘ इतश्च लोपः० ' इति इकारलोपे संयोगान्तलोपः । ऋतप्रवीतम् । 'व्येञ् संवरणे । अस्मात् कर्मणि निष्ठा । ‘ वचिस्वपि° ' इत्यादिना संप्रसारणम् । कृद्ग्रहणे गतिकारकपूर्वस्य ग्रहणात् “ तृतीया कर्मणि ' इति पूर्वपदप्रकृतिस्वरत्वम् । अराधि । 'राध साध संसिद्धौ ' । कर्तरि लुङि व्यत्ययेन च्लेः चिण् ॥