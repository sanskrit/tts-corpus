+++
title = "001"
devataa = "अग्निः"
RShiH = "दीर्घतमा औचथ्यः"
ChandaH = "जगती"

+++


अहम् **अग्नये** **तव्यसीं** तवीयसीम् अतिशयेन वर्धयित्रीम् ॥ तवतिर्वृद्ध्यर्थः सौत्रो धातुः । अस्मात् तृजन्तात्  तुश्छन्दसि ' इति ईयसुन् । तुरिष्ठेमेयःसु ' इति तृलोपः । छान्दस ईकारलोपः॥ **नव्यसीं** नवतरामपूर्वां **धीतिं** यागलक्षणाम् उक्तगुणकं कर्म **प्र** **भरे** प्रकर्षेण करोमि । तथा उक्तलक्षणां **वाचो** **मतिं** स्तुतिरूपं कर्म भरे । कीदृशायाग्नये। **सहसः** बलस्य **सूनवे** पुत्राय । किंच **यः** अग्निः **अपां** **नपात्** तासां नप्ता । ‘ अद्भ्यः ओषधयः ओषधीभ्योऽग्निः' इति अग्नेर्नप्तृत्वम् । अथवा अपां न पातयिता वैद्युताग्निरूपेण प्रवर्षकत्वादिति भावः । तथा **प्रियः** यजमानस्य प्रीणयिता प्रियतमो वा तस्य **होता** होमनिष्पादकः सोऽग्निः **ऋत्वियः** प्राप्तकालः प्राप्तप्रदानसमयः सन् **पृथिव्यां** वेदिलक्षणायां **वसुभिः** निवासयोग्यैर्गवादिधनैः सहितः **न्यसीदत्** नितरां सीदति ॥