+++
title = "007"
devataa = "अग्निः"
RShiH = "दीर्घतमा औचथ्यः"
ChandaH = "जगती"

+++


**घृतप्रतीकं** घृतोपक्रमं प्रयाजादिषु आज्यैर्हूयमानत्वात् । यद्वा । प्रतीकमङ्गम् । दीप्तज्वालमित्यर्थः। किंच **वः** युष्मत्संबन्धिनः **ऋतस्य** यज्ञस्य **धूर्षदं** धुरि निर्वहणे सीदन्तं यज्ञनिर्वाहकम् **अग्निं** **मित्रं** **न** मित्रमिव 'समिधानः इध्मैर्दीपयमानः **ऋञ्जते** प्रसाधयति । ऋञ्जतिः प्रसाधनकर्मा । एवम् **इन्धानः** सम्यग्दीप्यमानः **अक्रः** ज्वालासमिदादिभिराक्रान्तः अन्यैः अनाक्रान्तः वा ॥ क्रमेश्छान्दसो डः ॥ **विदथेषु** यज्ञेषु वेदयत्सु स्तोत्रेषु निमित्तभूतेषु **दीद्यत्** स्वयं दीप्यमानः अस्मदीयां **धियं** प्रज्ञां यागादिविषयां **शुक्रवर्णां** शुभ्रवर्णां निर्मलां ज्योतिष्टोमादि कर्म वा **उदु** **यंसते** उद्योजयत्येव ॥ यमेर्लेटि अडागमः । सिप् ॥ उशब्दोऽवधारणे । धीरिति कर्मनाम, ‘ धीः शमी' (नि. २. १. २१) इति तन्नामसु पाठात् ॥