+++
title = "002"
devataa = "अग्निः"
RShiH = "दीर्घतमा औचथ्यः"
ChandaH = "जगती"

+++


**सः** पूर्वोक्तः **अग्निः** **जायमानः** अरणीभ्यामुत्पद्यमानः काष्ठेषु वा प्रादुर्भूतः सन् तदानीमेव **परमे** उत्कृष्टे **व्योमनि** विविधरक्षणवति वेदिदेशे **मातरिश्वने** अन्तरिक्षसंचारिणे वायवे प्रथमम् **आविः** **अभवत्** प्रत्यक्षोऽभूत् ।' त्वमग्ने प्रथमो मातरिश्वन आविर्भव' ( ऋ. सं. १. ३१.३ ) इत्यादिश्रुत्यन्तरप्रसिद्धेः । वायुसंयोगात् प्रज्वलित इत्यर्थः । अथवा मातरि फलस्य निर्मातरि यज्ञे श्वसिति चेष्टते इति मातरिश्वा यजमानः । तदर्थम् । किंच समिधानस्य इन्धनैः सम्यग्वर्धमानस्य अग्नेः **मज्मना** । बलनामैतत् । बलवता **क्रत्वा** क्रतुना कर्मणा ज्वालनादिव्यापारेण **शोचिः** **द्यावा** **पृथिवी** द्यां च पृथिवीं च **प्र** **अरोचयत्** प्रकर्षेणादीपयत् ॥ मध्ये शोचिःशब्दश्छान्दसः ॥ मज्मना क्रत्वा समिधानस्येति वा योज्यम् । प्रबलेन समिन्धनादिव्यापारेण समिध्यमानस्येत्यर्थः ।