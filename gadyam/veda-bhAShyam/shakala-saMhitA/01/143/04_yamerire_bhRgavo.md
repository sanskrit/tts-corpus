+++
title = "004"
devataa = "अग्निः"
RShiH = "दीर्घतमा औचथ्यः"
ChandaH = "जगती"

+++


**विश्ववेदसं** सर्वधनम् । वेद इति धननाम, ‘ वेदः वरिवा' (नि. २. १०. ४ ) इति तन्नामसु पाठात् । तादृशं **यम्** अग्निं **भृगवः** भृगुगोत्रोत्पन्नाः पापस्य भर्जकाः **पृथिव्याः** वेद्याः । एकदेशे कृत्स्नशब्दः । यद्वा । ‘ एतावती वै पृथिवी ' (तै. सं. २. ६. ४. ३) इत्यादिश्रुतेर्वेद्याः पृथिवीत्वम् । तस्या नाभौ उत्तरवेद्यां **भुवनस्य** भूतजातस्य **मज्सना** बलेन निमित्तेन **आ** आभिमुख्येन **ईरिरे** ईरितवन्तः स्थापितवन्तः **तम्** **अग्निं** **स्वे** स्वकीये **दमे** गृहे उत्तवेद्यां **गीर्भिः** स्तुतिभिः **आ** **हिनुहि** प्राप्नुहि ॥ ‘ हि गतौ वृद्धौ च ' । उतश्च प्रत्ययाच्छन्दसि वावचनम् ' इति
हेर्लुगभावः ॥ **यः** अग्निः **एकः** मुख्यः सन् एक एव वा **वस्वः** वसुनो गवादिधनस्य **राजति** ईश्वरो भवति । प्रदातुमिति शेषः । राजति इत्यैश्वर्यकर्मा, ‘क्षियति राजति' ( नि. २. २१. ४ ) इति तन्नामसु पाठात् । तत्र दृष्टान्तः। **वरुणो** **न** वारक आदित्य इव । स यथा सर्वस्य ईष्टे तद्वत् ॥