+++
title = "003"
devataa = "अग्निः"
RShiH = "दीर्घतमा औचथ्यः"
ChandaH = "जगती"

+++


**अस्य** स्तूयमानस्याग्नेः **त्वेषाः** दीप्तयः **अजराः** जरारहिताः अजीर्णा: अविरता इत्यर्थः ॥ ‘ नञो जरमर ' इत्यादिना उत्तरपदाद्युदात्तत्वम् ॥ तथा **सुप्रतीकस्य** शोभनमुखस्य **अस्य** अग्नेः **भानवः** रश्मयः । दीप्तेरुक्तत्वादत्र विस्फुलिङ्गा अवगन्तव्याः । ते च सुसंदृशः सुष्ठु सम्यक् द्रष्टारः । सर्वतो व्याप्ता इत्यर्थः । **सुद्युतः** सुष्ठु सर्वतो द्योतमानाः । तथा अस्य अग्नेः **भात्वक्षसः** । त्वक्ष इति बलनाम, ‘ त्वक्षः शर्धः ' ( नि. २. ९, ६ ) इति बलनामसु पाठात् । भासमानबलाः । **अक्तुः** इति सत्रिनामैतत् ,' अक्तुः ऊर्म्या' (नि. १. ७. ४ ) इति तन्नामसूक्तत्वात् । द्वितीयार्थे प्रथमा । अक्तुं जगदञ्जकं नैशं तमः **अति** अतिक्रम्य **सिन्धवः** स्यन्दमानाः सर्वत्र व्याप्नुवन्तः **अससन्तः** स्वव्यापारेषु अस्वपन्तोऽविरताः अत एव **अजराः** **न** **रेजन्ते** न कम्पन्ते । दाहपाकादिषु न चलन्ति न चाल्यन्ते वा अन्यैः । यद्वा । नशब्दो दृष्टान्तवचनः। भात्वक्षसो भा एवं त्वक्षो बलं यस्य तादृशस्यादित्यस्य सिन्धवो न रश्मय इव । ते यथा स्यन्दनशीला व्याप्तिमन्तः अक्तुरति भञ्जकं तमः अतिक्रम्य अससन्तो रेजन्ते तद्वत् भात्वक्षसोऽस्याग्नेरुक्तलक्षणा दीप्तयोऽपि सर्वत्र रेजन्ते कम्पन्ते व्याप्नुवन्तीत्यर्थः ॥