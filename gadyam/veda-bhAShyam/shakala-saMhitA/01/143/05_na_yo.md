+++
title = "005"
devataa = "अग्निः"
RShiH = "दीर्घतमा औचथ्यः"
ChandaH = "जगती"

+++


**यः** अग्निः **वराय** वरणाय निग्रहाय **न** शक्तो न भवति । तत्र दृष्टान्तत्रयमुच्यते । **मरुतां** **स्वनः** **इव** । स यथा अग्राह्यः तद्वत् । तथा **सृष्टा** वैरिक्षयार्थं प्रबलेन अतिसृष्टा **सेनेव** । सा यथा अन्यैः अनिरोध्या तद्वत् । तथा **दिव्या** दिवि भवा **अशनिः** **यथा** पतत्येव न निवार्यते तद्वत् । ईदृक् सामर्थ्यमस्तीति दर्शयति । अयम् **अग्निः** **तिगितैः** निशितैस्तीक्ष्णीभूतैः ॥ अन्त्यविकारश्छान्दसः । **जम्भैः** दन्तैर्दन्तस्थानीयाभिर्ज्वालाभिः **अत्ति** अस्मद्विरोधिनो भक्षयति । तथा **भर्वति** हिनस्ति ॥ ‘ भर्व हिंसायाम् ' । यास्कस्त्वाह-' भर्वतिरत्तिकर्मा ' (निरु. ९, २३ ) इति । यद्यपि अत्तिभर्वत्योः अदनमेवार्थः तथापि तदवान्तरभेदोऽवगन्तव्यः । तत्र दृष्टान्तः । **योधो** **न** संप्रहर्ता शूर इव । स यथा **शत्रून्** भर्वति भक्षयति तद्वत् । किंच **सः** अग्निः **वना** वनानि वृक्षदिसमूहान् **न्यृञ्जते** नितरां प्रसाधयति दहतीत्यर्थः ।  ‘ऋञ्जतिः प्रसाधनकर्मा ' इति यास्कः ॥