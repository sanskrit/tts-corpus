+++
title = "009"
devataa = "इन्द्रः"
RShiH = "नोधा गौतमः"
ChandaH = "त्रिष्टुप्"

+++


हे **इन्द्र** **ते** तव **गोतमेभिः** गन्तृतमैरेतत्संज्ञैर्ऋषिभिः **अकारि** स्तोत्रं कृतमित्यर्थः। एतदेव स्पष्टीकरोति । **ब्रह्माणि** मन्त्रजातानि **नमसा** हविर्लक्षणेनान्नेन सह **हरिभ्याम्** अश्वाभ्यां युक्ताय तुभ्यम् **ओक्ता** आभिमुख्येन उक्तानि। यद्वा । मर्यादायाम् आकारः । यथाशास्त्रं प्रयुक्तानि । स त्वं **सुपेशसम्** । पेश इति रूपनाम । बहुविधरूपयुक्तं **वाजम्** अन्नं **नः** अस्मभ्यम् **आ** **भर** आहर देहीति यावत् । धिया बुद्ध्या कर्मणा वा प्राप्तधन इन्द्रः प्रातःकाले अस्मद्रक्षणार्थं **जगम्यात्** आगच्छतु ॥ ओक्ता ।  ‘ शेश्छन्दसि बहुलम् ' इति शेर्लोपः । सुपेशसम् ।' पिश अवयवे'। असुन्। बहुव्रीहौ  ‘ आद्युदात्तं द्व्यच्छन्दसि' इत्युत्तरपदाद्युदात्तत्वम् । भर। 'हृग्रहोर्भः' इति भत्वम् । 'द्व्यचोऽतस्तिङः ' इति संहितायां दीर्घः ॥ ॥ ५ ॥