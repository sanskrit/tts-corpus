+++
title = "006"
devataa = "इन्द्रः"
RShiH = "नोधा गौतमः"
ChandaH = "त्रिष्टुप्"

+++


हे **इन्द्र** **अर्णसातौ** अर्णानां गन्तॄणां युद्धे प्रवृत्तानां पुरुषाणां सातिर्लाभो यस्मिन् **स्वमींळ्हे** । मीळ्हमिति धननाम । सुष्ठु अरणीयं धनं यस्मिन् । एवंभूते **आजा** आजौ संग्रामे **त्यत्** तं प्रसिद्धं त्वामेव **नरः** योद्धकामाः पुरुषाः सहायार्थं **हवन्ते** आह्वयन्ति । यद्वा । अर्णस उदकस्य सातिर्लाभो यस्मिन् वृत्रादियुद्धे तस्मिन्नित्यर्थः । वृष्टिनिरोधकेन वृत्रेण सह वर्षणार्थं **तव** यद्युद्धं तत्र स्तोतारस्त्वां प्रोत्साहयन्तीति भावः । यस्मादेवं तस्मात् हे **स्वधावः** हे अन्नवन् बलवन् वा इन्द्र **समर्ये** संग्रामे **तव** संबन्धिनी **इयम्** ऊतिः त्वदीयमिदं रक्षणम् **आ** अस्मदाभिमुख्येन **भूत्** भवतु । **वाजेषु** संग्रामेषु या एषा **ऊतिः** **अतसाय्या** योद्धृभिः प्राप्तव्या भवति ॥ त्यत् ।  ‘ सुपां सुलुक्” ' इति द्वितीयाया लुक् । अर्णसातौ ।   ‘ ऋ गतौ । बहुलवचनात् औणादिको नप्रत्ययः ।  ‘ षणु दाने' इत्यस्मात् भावे क्तिनि  ‘ जनसनखनाम्' इत्यनुनासिकस्य आत्वम् । बहुव्रीहौ पूर्वपदप्रकृतिस्वरत्वम् । यद्वा ।  ‘ उदके नुट् च ' ( उ. सू. ४. ६३६ ) इति अर्तेः असुनूप्रत्ययो नुडागमश्च ।  ‘ पीवोपवसनादीनां छन्दसि लोपो वक्तव्यः' (पा. म. ६. ३. १०९. ६) इति सलोपः । नित्त्वादाद्युदात्तत्वम् । पूर्ववत् बहुव्रीहिस्वरः । स्वर्मीळ्हे । स्वर्शब्दः ‘न्यङ्स्वरौ स्वरितौ ' (फि. सू. ७४ ) इति स्वरितः । बहुव्रीहिस्वरेण स एव शिष्यते । आजा । ‘सुपां सुलुक्' इति सप्तम्या डादेशः । स्वधावः ।  ‘ मतुवसो रुः' इति मतुपो रुत्वम् । अतसाय्या । अत सातत्यगमने' । औणादिकः साय्यप्रत्ययः तस्य अडागमश्च । आगमानुदात्तत्वे प्रत्ययाद्युदात्तत्वम् । भूत् । 'छन्दसि लुङ्लङ्लिटः' इति प्रार्थनायां लुङि • बहुलं छन्दस्यमायोगेऽपि ' इति अडभावः ॥