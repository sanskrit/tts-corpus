+++
title = "001"
devataa = "इन्द्रः"
RShiH = "नोधा गौतमः"
ChandaH = "त्रिष्टुप्"

+++


हे **इन्द्र** **त्वं** **महान्** गुणैः सर्वाधिको भवसि । **यो** **ह** यः खलु त्वम् **अमे** असुरकृते भये सति **जज्ञानः** तदानीमेव प्रादुर्भूतः सन् **शुष्मैः** शत्रूणां शोषकैरात्मीयैर्बलैः **द्यावा** **पृथिवी** द्यावापृथिव्यौ **धाः** अधारयः । तादृशाद्भयात् अमूमुचः इत्यर्थः । किंच। **यद्ध** **ते** यस्य खलु तव संबन्धिन्या **भिया** भीत्या **विश्वा** विश्वानि व्याप्तानि यानि भूतजातानि **गिरयश्चित्** ये च शिलोच्चयाः । **अभ्वा** । महन्नामैतत् । अन्यान्यपि महान्ति यानि सन्ति । तेऽपि सर्वे **दृळ्हासः** दृढा अपि **ऐजन्** अकम्पिषत । तत्र दृष्टान्तः । **किरणा** **न** । यथा सूर्यरश्मय इतस्ततो नभसि कम्पन्ते तद्वत् ॥ जज्ञानः । **जनी** प्रादुर्भावे'। लिटः कानच् ।' गमहन° ' इत्यादिना उपधालोपः। स्थानिवद्भावात् द्विर्भावादि।  ‘ चितः' इत्यन्तोदात्तत्वम् । द्यावापृथिवी इत्यस्य समस्तपदस्य मध्ये जज्ञान इत्यस्य पाठश्छान्दसः । यत् ।' सुपां सुलुक्° ' इति षष्ठ्या लुक् । अभ्वा । आ समन्ताद्भ वन्ति सद्भावं प्राप्नुवन्तीति अभ्वा महान्तः । आङ्पूर्वात् भवतेः औणादिको ड्वन्प्रत्ययः । उपसर्गस्य ह्रस्वत्वं च । यद्वा । नञ्पूर्वात् भवतेः प्राप्त्यर्थात् ' नञि भुवो डित् ' इति क्वन्प्रत्ययः । महान्तो हि प्राप्तुं न शक्यन्ते । ‘शेश्छन्दसि बहुलम्' इति शेर्लोपः । किरणाः । कीर्यन्ते विक्षिप्यन्ते इति किरणाः ।  ‘ कॄ विक्षेपे ' । ‘कॄपॄवृजिमन्दिनिधाञ्भ्यः क्युः ' ( उ. सू. २. ८२ ) इति क्युप्रत्ययः । योरनादेशे प्रत्ययाद्युदात्तत्वम् । 'ऋत इद्धातोः' इति इत्वम् । ऐजन् । ‘एजृ कम्पने' । लङि आडागमः । स चोदात्तः । वृद्धिश्च ॥