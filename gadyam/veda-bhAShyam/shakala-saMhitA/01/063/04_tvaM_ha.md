+++
title = "004"
devataa = "इन्द्रः"
RShiH = "नोधा गौतमः"
ChandaH = "त्रिष्टुप्"

+++


हे **इन्द्र** **त्वं** **ह** त्वं खलु **सखा** कुत्सस्य सहायः सन् **त्यत्** तत् प्रसिद्धं धनं जयलक्षणं यशो वा **चोदीः** प्रेरितवान् अकार्षीरित्यर्थः । हे **वृषकर्मन्** वृष्ट्युदकसेचनरूपकर्मोपेत **वज्रिन्** वज्रवन्निन्द्र **वृत्रं** सर्वस्य धनस्यावरीतारं कुत्सस्य शत्रुं **यत्** यदा उभ्नाः अतुभ्नाः अहिंसीः । अपि च हे **शूर** शत्रूणां प्रेरक **वृषमणः** कामाभिवर्षकमनस्केन्द्र **वृथाषाट्** अनायासेन शत्रूणामभिभविता त्वं **यद्ध** यदा खलु **योनौ** वीरैर्मिश्रणीये संग्रामे **दस्यून्** कुत्सस्योपक्षयितॄन् अन्यान् शत्रून् **पराचैः** परागमनैः **वि** **अकृतः** पराङ्मुखा यथा भवन्ति तथा व्यच्छिनः । तदानीं कुत्सः सर्वं यशः प्राप्नोदित्यर्थः ॥ चोदीः । ‘चुद प्रेरणे । लुङि ' नेटि' (पा. सू. ७. २. ४ ) इति सिचि वृद्धिप्रतिषेधः । उभ्नाः ।  ‘ णभ तुभ हिंसायाम् । क्रैयादिकः । लङि सिमि तल्लोपश्छान्दसः ।  ‘ बहुलं छन्दस्यमाङ्योगेऽपि' इति अडभावः । पराचैः इत्येतदव्ययं नीचैरुच्चैरितिवत् इति भट्टभास्करमिश्रः । ‘पराचैः पराञ्चनैः ' (निरु. ११. २५) इति निरुक्तम् । दस्यून् ।' दीर्घादटि समानपादे' इति नकारस्य रुत्वम् । अत्रानुनासिकः पूर्वस्य तु वा' इति ऊकारस्य सानुनासिकता । अकृतः ।  ‘ कृती छेदने । लङि सिपि तुदादित्वात् शप्रत्ययः । आगमानुशासनस्यानित्यत्वात् ‘शे मुचादीनाम् इति नुमागमस्याभावः । शस्य ङित्त्वात् गुणाभावः ॥