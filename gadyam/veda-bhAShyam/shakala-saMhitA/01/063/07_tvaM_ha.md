+++
title = "007"
devataa = "इन्द्रः"
RShiH = "नोधा गौतमः"
ChandaH = "त्रिष्टुप्"

+++


हे **वज्रिन्** वज्रवन् **इन्द्र** **पुरुकुत्साय** एतत्संज्ञाय ऋषये **युध्यन्** तदीयशत्रुभिः सह युद्धं कुर्वाणः **त्वम्** एव **त्यत्** ताः **सप्त** **पुरः** तदीयानि सप्तसंख्यानि नगराणि **दर्दः** व्यदारयः अभैत्सीरित्यर्थः । अपि च **सुदासे** एतत्संज्ञाय राज्ञे **अंहोः** एतत्संज्ञस्यासुरस्य संबन्धि **यत्** धनमस्ति तत् **वृथा** अनायासेन **बर्हिर्न** बर्हिरिव **वर्क्** अवृणक् अच्छिनः इत्यर्थः । तदनन्तरं **पूरवे** त्वां हविषा पूरयते तस्मै सुदासे हे **राजन्** स्वामिन् इन्द्र **वरिवः** धनं **कः** अकार्षीः ॥ त्यत् । ‘सुपां सुलुक्' इति विभक्तेर्लुक् । दर्दः । **दॄ** विदारणे'। अस्मात् यङ्लुगन्तात् लङि सिपि ‘अदादिवच्च' इति वचनात् शपो लुक् । 'हल्ङ्याब्भ्यः° ' इति सलोपः ।  ‘ बहुलं छन्दस्यमाङ्योगेऽपि ' इति अडभावः । सुदासे। शोभनं ददातीति सुदाः । असुन् । ‘सुदाः कल्याणदानः' (निरु. २. २४ ) इति यास्कः । वर्क्। वृजी वर्जने'। लङि सिपि  ‘ बहुलं छन्दसि ' इति विकरणस्य लुक् । लघूपधगुणे पूर्ववत् सलोपः। अडभावश्च । चोः कुः' इति कुत्वम् । कः । डुकृञ् करणे । लुङि सिपि  ‘ मन्त्रे घस” ' इति च्लेर्लुक् । पूर्ववत् सलोपाडभावौ ॥