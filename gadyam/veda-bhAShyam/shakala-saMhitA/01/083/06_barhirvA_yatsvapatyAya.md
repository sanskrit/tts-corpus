+++
title = "006"
devataa = "इन्द्रः"
RShiH = "गोतमो राहूगणः"
ChandaH = "जगती"

+++


**स्वपत्याय** शोभनापतनहेतुभूताय कर्मणे **बर्हिर्वा** **यत्** यदा **वृज्यते** छिद्यते अध्वर्युणा यागार्थमाह्रियते **अर्को** **वा** स्तोत्रनिष्पादको होता वा **श्लोकं** स्तुतिरूपां वाचं **दिवि** द्योतमाने यज्ञे यदा **आघोषते** उच्चारयति । **यत्र** यस्मिन् काले **ग्रावा** अभिषवार्थं प्रवृत्तः उपलः **वदति** शब्दं करोति । तत्र दृष्टान्तः । **कारुरुक्थ्यः**। लुप्तोपममेतत् । उक्थ्यस्य शस्त्रस्य शंसिता कारुः स्तोता यथाभिमतशब्दं करोति तद्वत् । **तस्य** पूर्वोक्तस्य सर्वस्य **अभिपित्वेषु** अभिप्राप्तिषु **इन्द्रः** **रण्यति** रमते । यद्वा । पूर्वोक्तानां बर्हिरादीनामभिप्राप्तिषु सतीष्विन्द्रो रण्यति अस्मदीयो यागो भविष्यतीति हर्षशब्दं करोति ॥ वृज्यते ।  ‘ वृजी वर्जने' । अदुपदेशात् लसार्वधातुकानुदात्तत्वे यक एव स्वरः शिष्यते । निपातैर्यद्यदिहन्त ' इति निघातप्रतिषेधः । आघोषते । घुषिर् विशब्दने '। भौवादिकः । अत्रापि यत्' इत्यस्य निपातस्यानुषङ्गात् निघाताभावः । रण्यति । रमु क्रीडायाम्। व्यत्ययेन श्यन् परस्मैपदं च । अन्त्यविकारश्छान्दसः । यद्वा रण शब्दार्थः । व्यत्ययेन श्यन् ॥ ॥ ४ ॥