+++
title = "003"
devataa = "इन्द्रः"
RShiH = "गोतमो राहूगणः"
ChandaH = "जगती"

+++


हे इन्द्र **द्वयोः** हविर्धानयोः **उक्थ्यम्** । उक्थं शस्त्रम् । तद्योग्यं **वचः** ‘युजे वाम्' इत्यादिमन्त्ररूपं वचनम् **अधि** **अदधाः** निहितवानसि । ननु हविर्धानयोर्द्वयोः कथमेकमेव वचोऽधिनिधीयते इत्याशङ्क्य ब्राह्मणेनैवं व्याख्यातम् - ‘अधि द्वयोरदधा उक्थ्यं वच इति द्वयोर्ह्येतत्तृतीयं छदिरधिनिधीयत उक्थ्यं वच इति यदाह यज्ञियं वै कर्मोक्थ्यं वचो यज्ञमेवैतेन समर्धयति' (ऐ. ब्रा. १. २९) इति । तत्र यथा हविर्धानद्वये एकमेव तृतीयं छदिरधिनिधीयते एवं स्तोत्रमप्युभयोरेकं युक्तम् । उक्थं नाम यज्ञसंबन्धि शस्त्रं तद्योग्यं वचनमपि यज्ञियं कर्म । तस्य यज्ञरूपयोर्हविर्धानयोर्यज्ञत्वसंपादनाय अधिनिधानात् यज्ञोऽपि समृद्धो भवति । कीदृशयोर्हविर्धानयोः । **यतस्रुचा** । यताः संबद्धाः स्रुचो ग्रहचमसादिलक्षणानि पात्राणि ययोस्ते । **मिथुना** युगलरूपेण वर्तमाने **या** ये हविर्धाने त्वां **सपर्यतः** पूजयतस्तयोरित्यर्थः । किंच ईदृग्रूपहविर्धानयुक्तो यजमानः **असंयत्तः** शत्रुभिः सह युद्धार्थमनभिगतः सन् **ते** **व्रते** त्वदीये कर्मणि **क्षेति** निवसति **पुष्यति** च । प्रजया पशुभिश्च पुष्टो भवति च । **सुन्वते** त्वद्देवत्ये यागे सोमाभिषवं कुर्वतो यजमानस्य **भद्रा** कल्याणी **शक्तिः** उत्कृष्टं बलं भवति। एतत्सर्वं हविर्धानयोक्थ्यस्य वचसोऽधिनिधानेन त्वया कृतमित्यर्थः ॥ यतस्रुचा ।  ‘ यम उपरमे'। निष्ठायाम् ' अनुदात्तोपदेश ' इत्यादिना अनुनासिकलोपः । बहुव्रीहौ पूर्वपदप्रकृतिस्वरत्वम् । इदमादिषु त्रिषु पदेषु ‘सुपां सुलुक् ' इति विभक्तेः आकारः । सपर्यतः । ‘सपर पूजायाम्'। 'कण्ड्वादिभ्यो यक्' । अदुपदेशात् लसार्वधातुकानुदात्तत्वे तस्यैव स्वरः शिष्यते । क्षेति । ‘क्षि निवासगत्योः'। बहुलं छन्दसि ' इति विकरणस्य लुक् । सुन्वते । **षष्ठ्यर्थे** चतुर्थी वक्तव्या' इति चतुर्थी । ‘शतुरनुमः' इति विभक्तेरुदात्तत्वम् ॥