+++
title = "001"
devataa = "इन्द्रः"
RShiH = "गोतमो राहूगणः"
ChandaH = "जगती"

+++


हे **इन्द्र** यः **मर्त्यः** मनुष्यः **तवोतिभिः** त्वदीयैः रक्षणैः **सुप्रावीः** सुष्ठु प्ररक्षितो भवति स मर्त्यः **अश्वावति** बहुभिरश्वैर्युक्ते गृहे वर्तमानः **गोषु** प्राप्तव्येषु **प्रथमः** **गच्छति** । सर्वेभ्यो यजमानेभ्यः पूर्वमेव गोमान् भवतीत्यर्थः । त्वं **तमित्** तमेव पुरुषं **भवीयसा** बहुतरेण भवितृतमेन वा शतसहस्रादिसंख्यायुक्तेन **वसुना** धनेन **पृणक्षि** संपृक्तं संपूर्णं करोषि । तत्र दृष्टान्तः । **विचेतसः** विशिष्टज्ञानहेतुभूताः **आपः** **यथा** **अभितः** सर्वासु दिक्षु **सिन्धुं** समुदं पूरयन्ति तद्वत् ॥ अश्वावति । ' मन्त्रे सोमाश्च° ' इति मतौ दीर्घत्वम् । सुप्रावीः ।“ अवितॄस्तृतन्त्रिभ्य ईः ' (उ.सू.३.४३८) इति अवतेः ईकारप्रत्ययः । ऊतिभिः ।  ‘ ऊतियूति' इत्यादिना क्तिनः उदात्तत्वम् । पृणक्षि । ‘पृची संपर्क' । रौधादिकः । भवीयसा । बहुशब्दात् ईयसुनि • बहोर्लोपो भू च बहोः । इति बहुशब्दस्य भूभावः ईयसुनः ईकारलोपश्च । अत्र तु छान्दसत्वात् ईकारलोपो न क्रियते भूभावश्च क्रियते । अथवा भवितृशब्दात् ‘तुश्छन्दसि' इति ईयसुन्। “ तुरिष्ठेमेयःसु' इति तृलोपः ॥