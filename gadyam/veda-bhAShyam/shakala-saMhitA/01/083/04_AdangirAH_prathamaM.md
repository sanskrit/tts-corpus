+++
title = "004"
devataa = "इन्द्रः"
RShiH = "गोतमो राहूगणः"
ChandaH = "जगती"

+++


यदा पणिभिर्गावोऽपहृतास्तदानीम् **अङ्गिराः** अङ्गिरसः **प्रथमं** पूर्वमग्रतः **वयः** हविर्लक्षणमन्नं **दधिरे** इन्द्रार्थं संपादितवन्तः । **आत्** अनन्तरं तादृशाः **ये** अङ्गिरसः **इद्धाग्नयः** प्रज्वलिताग्नियुक्ताः सन्तः **सुकृत्यया** शोभनकरणोपेतया **शम्या** कर्मणा शोभनेन यागेनेन्द्रमयजन्निति शेषः । ते **नरः** यज्ञस्य नेतारोऽङ्गिरसः **पणेः** एतन्नाम्नोऽसुरस्य संबन्धि **सर्वं** **भोजनं** धनं **समविन्दन्त** समलभन्त । कीदृशम् । **अश्वावन्तं** अश्वैर्युक्तं **गोमन्तं** गोभिर्युक्तम् । आकारः समुच्चये । गवाश्वव्यतिरिक्तमन्यत्पशुजातं च समविन्दन्त । अङ्गिराः ।  ‘ सुपां सुलुक्° ' इति जसः सुः । शम्या । शमी इति कर्मनाम । शाम्यत्यनया क्रियया दोषजातमिति शमी । करणे घञ् । 'नोदात्तोपदेशस्य मान्तस्यानाचमेः ' ( पा. सू. ७. ३. ३४ ) इति वृद्धिप्रतिषेधः । गौरादित्वात् ङीष् । व्यत्ययेनाद्युदात्तत्वम् । सुकृत्यया । शोभनं कृत्यं करणं यस्यां सा तथोक्ता ।  ‘ नञ्सुभ्याम्' इत्युत्तरपदान्तोदात्तत्वम् ॥