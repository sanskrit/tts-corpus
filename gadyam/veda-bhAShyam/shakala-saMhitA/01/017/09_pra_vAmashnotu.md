+++
title = "009"
devataa = "इन्द्रावरुणौ"
RShiH = "मेधातिथिः काण्वः"
ChandaH = "गायत्री"

+++


**इन्द्रावरुणा** हे इन्द्रावरुणौ **याम्** अस्मत्कर्तृकां शोभनस्तुतिं प्रति **हुवे** युवामुभौ आह्वयामि ॥ किंच **सधस्तुतिं** युवयोरुभयोः साहित्येन क्रियमाणायाः स्तवक्रियायाः **यां** सुष्टुतिं प्रतिलभ्य **ऋधाथे** युवां वर्धाथे तादृशी **सुष्टुतिः** शोभनस्तुतिहेतुभूत ऋक्समूहः **वामश्नोतु** युवा व्याप्नोतु ॥ अश्नोतु ॥  ‘ अशू व्याप्तौ'। लोटो व्यत्ययेन तिप् । स्वादिभ्यः श्नुः' । सुष्टुतिः। न विन्धे अस्य सुष्टुतिम्' ( ऋ. सं. १. ७. ७) इत्यत्रोक्तम् । इन्द्रावरुणा हुवे । उक्ते । अत्र तु यद्वृत्तयोगान्न निघातः । ऋधाथे ।  ‘ ऋधु वृद्धौ' । लट् । व्यत्ययेनात्मनेपदम् । मध्यमद्विवचने श्नोः ‘बहुलं छन्दसि' इति लुक् । प्रत्ययस्वरेण आकार उदात्तः । यच्छब्दयोगात् न निघातः । सधस्तुतिम् । सह स्तुतिर्यस्यां सुष्टुतौ सा सधस्तुतिः । अत्र सुष्टुतिरित्यन्यपदार्थे स्तुतिशब्दस्य स्तूयतेऽनयेति करणसाधनत्वेन ऋक्परत्वे अयं स्तुतिशब्दो भावसाधनतया स्तवनक्रियापरः । तस्मिन् भावसाधनत्वेन क्रियापरे अयं करणसाधनतया ऋक्पर इति समस्यमानपदार्थादन्यः । सहेत्यत्र हकारस्य व्यत्ययेन धकारः । सहशब्दः एवमादित्वादन्तोदात्तः । बहुव्रीहित्वेन पूर्वपदप्रकृतिस्वरत्वम् ॥ ॥ ३३ ॥ ॥ ४ ॥