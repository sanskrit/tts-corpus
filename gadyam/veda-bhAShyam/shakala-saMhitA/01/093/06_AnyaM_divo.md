+++
title = "006"
devataa = "अग्नीषोमौ"
RShiH = "गोतमो राहूगणः"
ChandaH = "त्रिष्टुप्"

+++


हे अग्नीषोमौ युवयोर्मध्ये **अन्यम्** एकमग्निं **मातरिश्वा** वायुः **दिवः** द्युलोकात् **आ** **जभार** भृगवे यजमानाय आजहार । तथा च मन्त्रान्तरम् - ' द्विजन्मानं रयिमिव प्रशस्तं रातिं भरद्भृगवे मातरिश्वा' (ऋ. सं. १.६०.१ ) इति। **श्येनः** शंसनीयगतिमान्पक्षी पक्ष्याकारा गायत्री **अन्यं** सोमम् **अद्रेः** **परि** मेरोरुपर्यवस्थितात् स्वर्गात् **अमथ्नात्** बलादाहृतवती । एवं महानुभावौ युवां **ब्रह्मणा** स्रष्ट्रा मन्त्ररूपेण स्तोत्रेण हविर्लक्षणेनान्नेन वा **ववृधाना** वर्धमानौ युवां **यज्ञाय** अन्येषां देवानां यागाय **उरुं** विस्तीर्णं **लोकं** स्थानं **चक्रथुः** कृतवन्तौ। **उ** इत्येतत् पादपूरणम् । आज्यभागदेवतयोरग्नीषोमयोः उत्तरार्धदक्षिणार्धयोर्हूयते। तन्मध्येऽन्यदेवत्यानि सर्वाणि हवींषि हूयन्ते। तन्मध्यमं स्थानमग्नीषोमकृतम् । तथा च तैत्तिरीयकम्- राजानौ वा एतौ देवतानां यदग्नीषोमावन्तरा देवता इज्येते देवतानां विधृत्यै ' ( तै. सं. २. ६. २. १-२ ) इति ॥ ववृधाना । वृधेर्लिटः कानच् । छान्दसमभ्यासस्य दीर्घत्वम् । सुपां सुलुक् ' इति आकारः ॥ ॥ २८ ॥