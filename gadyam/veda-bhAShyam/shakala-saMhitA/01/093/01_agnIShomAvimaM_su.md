+++
title = "001"
devataa = "अग्नीषोमौ"
RShiH = "गोतमो राहूगणः"
ChandaH = "अनुष्टुप्"

+++


**वृषणा** वृषणौ कामानां वर्षितारौ हे **अग्नीषोमौ** **इमम्** इदानीं प्रयुज्यमानं **मे** मदीयं **हवम्** आह्वानं **सु** **शृणुतं** सम्यगवगच्छतम् । **सूक्तानि** शोभनानि स्तुतिलक्षणान्यस्माभिः कृतानि वचांसि **प्रति** **हर्यतं** प्रत्येकं कामयेथाम् । तदनन्तरं **दाशुषे** चरुपुरोडाशादीनि दत्तवते यजमानाय **मयः** मयसः सुखस्य दातारौ **भवतम्** ॥ अग्नीषोमौ । अग्निश्च सोमश्च । द्वन्द्वे  ‘ ईदग्नेः सोमवरुणयोः ' ( पा. सू. ६. ३. २७) इति ईत्वम् ।' अग्नेः स्तुत्स्तोमसोमाः ' ( पा. सू. ८. ३. ८२ ) इति षत्वम् । देवताद्वन्द्वे च ' इत्युभयपदप्रकृतिस्वरे प्राप्ते ‘आमन्त्रितस्य च ' इत्याद्युदात्तत्वम् । वृषणा ।  ‘ सुपां सुलुक्' ' इति आकारः । वा षपूर्वस्य ' इति विकल्पनादुपधाया दीर्घाभावः। हवम् । ‘भावेऽनुपसर्गस्य' इति ह्वयतेः अप् संप्रसारणं च। सूक्तानि । सुपूर्वात् वक्तेः कर्मणि निष्ठा।  ‘ सूपमानात् क्तः' इत्युत्तरपदान्तोदात्तत्वम् । हर्यतम् । हर्य गतिकान्त्योः '। भौवादिकः ॥