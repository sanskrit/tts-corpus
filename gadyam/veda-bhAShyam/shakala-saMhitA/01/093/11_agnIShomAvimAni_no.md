+++
title = "011"
devataa = "अग्नीषोमौ"
RShiH = "गोतमो राहूगणः"
ChandaH = "गायत्री"

+++


हे **अग्नीषोमौ** **युवं** युवां **नः** अस्मदीयानि **इमानि** **हव्या** हवींषि **जुजोषतं** सेवेथाम् । तदर्थं **नः** अस्मान् **सचा** सह युवाम् **उप** **आ** **यातं** उपागच्छतम् ॥ जुजोषतम् । ‘जुषी प्रीतिसेवनयोः । लोटि व्यत्ययेन शप्। छान्दसं द्विर्वचनम् । यद्वा। विकरणस्य ‘बहुलं छन्दसि' इति श्लुः । ततो व्यत्ययेन शप् । ' बहुलं छन्दसीति वक्तव्यम्' इति वचनात् ‘नाभ्यस्तस्याचि पिति' इति लघूपधगुणप्रतिषेधाभावः ॥