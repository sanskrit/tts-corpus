+++
title = "012"
devataa = "अग्नीषोमौ"
RShiH = "गोतमो राहूगणः"
ChandaH = "त्रिष्टुप्"

+++


हे अग्नीषोमौ **नः** अस्माकम् **अर्वतः** अश्वान् **पिपृतं** पालयतम् । **हव्यसूदः** क्षीरादिहविषामुत्पादयित्र्यः **उस्रियाः** अस्मदीया गावश्च **आ** **प्यायन्ताम्** आप्यायिताः प्रवृद्धाः सन्तु । मघवत्सु हविर्लक्षणधनयुक्तेषु **अस्मे** अस्मासु **बलानि** **धत्तं** स्थापयतम् । तथा **नः** अस्माकम् **अध्वरं** यागं **श्रुष्टिमन्तं** धनयुक्तं **कृणुतं** कुरुतम् ॥ पिपृतम् । पॄ पालनपूरणयोः । पृ इत्येके'। जुहोत्यादित्वात् शपः श्लुः ।  ‘ अर्तिपिपर्त्योश्च ' इति अभ्यासस्य इत्वम् । हव्यसूदः । हव्यं सूदन्ते क्षरन्तीति हन्यसूदः।  ‘ षूद क्षरणे'। क्विप् च ' इति क्विप् । अस्मे । ‘सुपां सुलुक् ' इति सप्तम्याः शेआदेशः । श्रुष्टिमन्तम् । श्रुष्टीति धननाम । शु आशु अश्यते व्याप्यते इति श्रुष्टिः । पृषोदरादिः।  ‘ ह्रस्वनुड्भ्यां मतुप्' इति मतुप उदात्तत्वम् ॥ ॥ २९ ॥ ॥ १४ ॥