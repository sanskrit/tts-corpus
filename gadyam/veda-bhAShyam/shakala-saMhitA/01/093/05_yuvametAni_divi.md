+++
title = "005"
devataa = "अग्नीषोमौ"
RShiH = "गोतमो राहूगणः"
ChandaH = "त्रिष्टुप्"

+++


हे **सोम** त्वम् **अग्निश्च** **सक्रतू** समानकर्माणौ सन्तौ **युवं** युवां **रोचनानि** रोचमानानि दीप्यमानानि **एतानि** अस्माभिर्निशि दृश्यमानानि ताराग्रहादीनि ज्योतींषि **दिवि** द्युलोके **अधत्तम्** अधारयतम् । उत्तरार्धस्येयमाख्यायिका । इन्द्रो वृत्रं हत्वा ब्रह्महत्याया भीतः सन् पृथिव्यां वृक्षेषु स्त्रीष्वप्सु च तां ब्रह्महत्यां न्यमार्क्षीत् तासामपां शुद्धिरग्नीषोमाभ्यां जातेति । ब्रह्महत्यांशेन पापेन **गृभीतान्** गृहीतानाक्रान्तान् **सिन्धून्** नदीविशेषान् हे **अग्नीषोमौ** युवाम् **अभिशस्तेः** अभिशस्यमानादभितः प्रकटितात् **अवद्यात्** तस्मात् पापात् **अमुञ्चतं** मुक्तवन्तौ। यद्वा। वृत्रः इन्द्रेण हतः सन् नदीषु पपात । ततो मृतेन वृत्रशरीरेण नद्यः सर्वा दुष्टा बभूवुः। तथा च तैत्तिरीयकम् - ‘इन्द्रो वृत्रमहन् सोऽपोऽभ्यम्रियत तासां यन्मेध्यं यज्ञियं सदेवमासीत्तदपोदक्रामत् ' ( तै. ब्रा. ३. २. ५. १ ) इति । तेन दोषेण गृहीता नदीस्तस्माद्दोषादग्नीषोमौ मुक्तवन्तौ ॥ रोचनानि ।' रुच दीप्तौ ।  ‘ अनुदात्तेतश्च हलादेः ' इति युच् । सिन्धून् ।' दीर्घादटि समानपादे' इति नकारस्य रुत्वम् । अत्रानुनासिकः । इति अनुनासिकः । गृभीतान् ।' हृग्रहोर्भः' इति भत्वम् ॥