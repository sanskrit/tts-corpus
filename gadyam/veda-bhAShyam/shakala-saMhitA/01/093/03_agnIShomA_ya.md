+++
title = "003"
devataa = "अग्नीषोमौ"
RShiH = "गोतमो राहूगणः"
ChandaH = "अनुष्टुप्"

+++


हे अग्नीषोमौ **यः** यजमानः **आहुतिम्** आज्याहुतिं **वां** युवाभ्यां दाशात् दद्यात् । अथवा **हविष्कृतिं** हविषा चरुपुरोडाशादिना कृताम् आहुतिं **यः** यजमानो दद्यात् । **सः** यजमानः **प्रजया** पुत्रपौत्रादिना युक्तं **सुवीर्यं** शोभनवीर्ययुक्तं **विश्व** सर्वम् **आयुः** जीवनं **व्यश्नवत्** व्याप्नोतु ॥ आहुतिम् । जुहोतेः क्तिनि ' तादौ च° ' इति गतेः प्रकृतिस्वरत्वम् । दाशात् ।' दाशृ दाने '। लेटि आडागमः ॥ यद्वृत्तयोगादनिघातः । हविष्कृतिम् । हविषः कृतिः करणं यस्यामाहुतौ । बहुव्रीहौ पूर्वपदप्रकृतिस्वरत्वम् ।  नित्यं समासेऽनुत्तरपदस्थस्य ' इति विसर्जनीयस्य षत्वम् । अश्नवत् । अश्नोतेर्व्यत्ययेन परस्मैपदम् । लेटि अडागमः ॥