+++
title = "008"
devataa = "अग्नीषोमौ"
RShiH = "गोतमो राहूगणः"
ChandaH = "जगती त्रिष्टुब्वा"

+++


**यः** यजमानः **अग्नीषोमा** अग्नीषोमौ **देवद्रीचा** देवानञ्चता देवतापरायणेन श्रद्धायुक्तेन **मनसा** अन्तःकरणेन युक्तः सन् **हविषा** चरुपुरोडाशादिना **सपर्यात्** सपर्यति परिचरति । **यः** च यजमानः **घृतेन** आज्येनाप्नीषोमौ परिचरति । **तस्य** यजमानस्य **व्रतं** कर्म **रक्षतम्** । **अंहसः** पापात् तं च यजमानं **पातं** रक्षतम् । **विशे** यागेषु प्रविशते तस्मै **जनाय** यजमानाय **महि** महत् प्रभूतं **शर्म** सुखं **यच्छतं** दत्तम् । अग्नीषोमा । देवताद्वन्द्वे च ' इति उभयपदप्रकृतिस्वरत्वम् । सपर्यात् । ‘सपर पूजायाम् ' । कण्ड्वादिः । लेटि आडागमः । देवद्रीचा । देवानञ्चतीति देवद्र्यङ् । अञ्चतेः ' ऋत्विक् ' इत्यादिना क्विन् । ' अनिदिताम्' इति नलोपः ।  ‘ विष्वग्देवयोश्च टेरद्र्यञ्चतावप्रत्यये' (पा. सू. ६. ३. ९२ ) इति देवशब्दस्य टेः अद्र्यादेशः । तृतीयैकवचने  ‘ अचः' इति अकारलोपे ‘चौ ' इति दीर्घत्वम् । कृदुत्तरपदप्रकृतिस्वरत्वे प्राप्ते ‘अद्रिसध्र्योरन्तोदात्तनिपातनं कृत्स्वरनिवृत्त्यर्थम् ' ( पा. सू. ६. ३. ९५. १ ) इति वचनात् अद्र्यादेशः अन्तोदात्त: । विशे ।  ‘ सावेकाचः' इति विभक्तेरुदात्तत्वम् ॥