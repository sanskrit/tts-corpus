+++
title = "007"
devataa = "अग्नीषोमौ"
RShiH = "गोतमो राहूगणः"
ChandaH = "त्रिष्टुप्"

+++


हे अग्नीषोमौ **प्रस्थितस्य** होमार्थमाहवनीयसमीपं प्राप्तं **हविषः** इदं हविः **वीतं** भक्षयतम् । तदनन्तरं च **हर्यतं** अस्मान् कामयेथाम्। हे **वृषणा** कामानां वर्षितारौ **जुषेथाम्** अस्मदीयं परिचरणं सेवेथाम् । तदनन्तरं **सुशर्मणा** शोभनसुखौ **स्ववसा** **हि** शोभनरक्षणौ च **भूतम्** अस्माकं भवतम् । **अथ** अनन्तरं हविर्दत्तवते यजमानाय **शं** शमनीयानां रोगाणां शमनं **योः** पृथक्कर्तव्यानां भयानां यावनं पृथक्करणं च **धत्तं** विधत्तं कुरुतम् । उक्तं च यास्केन- शमनं च रोगाणां यावनं च भयानाम् ( निरु. ४. २१ ) इति ॥ हविषः ।  ‘ क्रियाग्रहणं कर्तव्यम्' इति कर्मणः संप्रदानत्वात् चतुर्थ्यर्थे षष्ठी । वीतम् । ‘वी गतिप्रजनकान्त्यशनखादनेषु' । थसस्तम् । अदादित्वात् शपो लुक् । वीतं च हर्यतं चेति चार्थप्रतीतेः ‘चादिलोपे विभाषा' इति प्रथमायास्तिङ्विभक्तेर्निघातप्रतिषेधः! हर्यतम् । पादादित्वात् निघाताभावः । जुषेथाम् । वृषणा इत्यामन्त्रितस्य  ‘ आमन्त्रितं पूर्वम् ' इति अविद्यमानवत्त्वे सति तिङः परत्वात् निघाताभावः । सुशर्माणा स्ववसा । उभयत्र बहुव्रीहौ  ‘ सोर्मनसी अलोमोषसी ' इत्युत्तरपदाद्युदात्तत्वम् । भूतम् । लोटि ‘ बहुलं छन्दसि' इति शपो लुक् ॥