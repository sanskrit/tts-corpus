+++
title = "003"
devataa = "इन्द्रः"
RShiH = "परुच्छेपो दैवोदासिः"
ChandaH = "अत्यष्टिः"

+++


अयमिन्द्रः **दिवः** द्युलोकादानीतं सोमम् **अविन्दत्** अलभत लब्धवान् । द्युलोकात् गायत्र्या पक्षिरूपयापहृतं भूमावानीतं स्वीकृतवानित्यर्थः । द्युलोकादानयनं तैत्तिरीये ' तृतीयस्यामितो दिवि सोम आसीत्तं गायत्र्याहरत्' (तै. ब्रा. ३. २. १. १ ) इत्यादिषु प्रसिद्धम् । स एव विशेष्यते । **गुहा** **निहितम्** अतिगोप्ये प्रदेशे पर्वतादौ स्थापितम् अत एव **निधिं** निधिस्थानीयम् अनाशमित्यर्थः। आनयने दृष्टान्तः। **वेः** पक्षिणः **गर्भ** **न** शिशुमिव । यथा कपोतादिस्त्री पक्षिणी स्वशिशुं व्याधादिभयात् कस्मिश्चिद्दुर्गमे स्थापयित्वा तत्स्थानम् अजानती परिभ्रम्य विन्दते तद्वदित्यर्थः। पुनः कीदृशम् । **अश्मनि** पाषाणे अतिमहति विस्तृते **अनन्ते** **अश्मनि** अपरिमितपाषाणे पर्वतादौ **परिवीतं** लताकण्टकादिना परितो वेष्टितम् । सत्स्वपीतरेषु देवेषु कोऽस्यातिशय इति तत्राह । अयम् **इन्द्रः** **वज्री’** वज्रवान् **गवां** **व्रजम्** इव पणिना असुरेणापहृतं भूमौ खनित्वा पाषाणेन पिहितद्वारं गवां व्रजं यथा तमसुरं जित्वा द्वारम् उद्घाट्य' लब्धवान् तद्वत् सोमं **सिषासन** संभक्तुमिच्छन् ॥ ‘ सनीवन्तर्ध' इति विकल्पनात् इडभावे ‘जनसन ' इति आत्वम् ॥ अविन्दत् । अयमर्थः ‘पणिनेव गावः' (ऋ. सं. १. ३२. ११ ) इत्यादिश्रुतिषु प्रसिद्धः। तथा अयम् **इन्द्रः** परीवृताः परितो मेघेनावृताः **इषः** अन्नहेतुभूतस्योदकस्य **द्वारः** द्वाराणि **अपावृणोत्** अपवृतान्यकरोत् उद्घाटितवानित्यर्थः । तथा कृत्वा **इषः** इष्यमाणानि व्रीह्याद्यन्नानि **परीवृताः** भूमौ परितो व्याप्तान्यकरोत् । वज्रेण मेघं भित्त्वा जलवर्षणेन सस्यादिसमृद्धिं कृत्वा व्रीह्यादिकं भूमौ व्याप्तमकरोदित्यर्थः। यतः अयमेवं कृतवान् अतः सोमस्वीकारो युक्तः ॥