+++
title = "004"
devataa = "इन्द्रः"
RShiH = "परुच्छेपो दैवोदासिः"
ChandaH = "अत्यष्टिः"

+++


अयम् **इन्द्रो** **गभस्त्योः** बाह्वोः **वज्रं** **ददृहाणः** दृढं गृह्णन् ॥ दृह दृहि वृद्धौ । लिटः कानच् ॥ गभस्ती इति बाहुनाम, ‘गभस्ती बाहू ' ( नि. २. ४. ६ ) इति तन्नामसु पाठात् । किमर्थम् । **असनाय** शत्रोरुपरि क्षेपणाय **तिग्मम्** अत्यन्ततीक्ष्णं वज्रं **सं** **श्यत्** सम्यक् तीक्ष्णीकरोति ॥ ' शो तनूकरणे'। “ ओतः श्यनि' इति ओकारलोपः । छान्दसः अडभावः । यद्वा । लेटि ‘ इतश्च लोपः' इति इकारलोपः ॥ तत्र दृष्टान्तः । **क्षद्मेव** उदकमिव । उदकं यथा शत्रूणां निरसनाय अभिमन्त्रणादिसंस्कारेण तीक्ष्णीक्रियते तद्वत् । क्षद्मेत्युदकनाम, ‘क्षद्म नभः ' ( नि. १, १२. ३) इति तन्नामसु पाठात् । पुनरपि तदेव विशेष्यते । अहिहत्याय अहेर्वृत्रस्य मेघस्य वा हननाय ॥ हन्तेः 'हनस्त च ' इति क्यप् तकारान्तादेशश्च ॥ **सं** **श्यत्** । पूर्वमेव तीक्ष्णं सत् पुनरपि वधाय तीक्ष्णयति । हे **इन्द्र** **ओजसा** बलेन पराभिभवनसामर्थ्येन **शवोभिः** सेनालक्षणैर्बलैः **मज्मना** शारीरेण च बलेन **संविव्यानः** सम्यग्युक्तः सन् ॥ विव्यान इति लिटः कानच् ।' ग्रहिज्यावयि° ' इति संप्रसारणम् ॥ **तष्टा** **वृक्षमिव** । यथा कश्चित्तष्टा वृक्षाणां तक्षणस्य साधु कर्ता **वनिनः** वनसंबन्धिनो वृक्षान् निवृश्चति स्वोपयोगाय नितरां छिनत्ति तक्षणेन तनूकरोति तथा त्वमपि अस्मासु वक्रमाचरन्तं शत्रुं **नि** **वृश्चसि**। किंच **परश्वेव** **नि** **वृश्चसि** । यथा परशुना कश्चिच्छिन्नत्ति वृक्षं तथा त्वमपि उक्तैस्त्रिविधैर्बलैः नितरामस्मद्द्वेषिणं वृश्चसि ॥