+++
title = "002"
devataa = "इन्द्रः"
RShiH = "परुच्छेपो दैवोदासिः"
ChandaH = "अत्यष्टिः"

+++


हे **इन्द्र** **वंसगः** वननीयगमनस्त्वं **सोमं** **पिब** ॥ ' द्व्यचोऽतस्तिङः' इति दीर्घः ॥ कीदृशं तम् ॥ **अद्रिभिः** अभिषवसाधनैर्ग्रावभिः **सुवानं** सूयमानम् ॥ कर्मणि कर्तृप्रत्ययः ॥ **कोशेन** **सिक्तं** कोशस्थानीयेन दशापवित्रेण शोधितम् । यद्वा । अवतम् इत्यनेन सह संबन्धः। कोशेनेति' लक्षणेन() सिक्तं स्वोचितजलेन पूरितम् **अवतं** **न** आहावलक्षणम् अवटमिव । तं यथा वंसगः वननीयगमनः तृषा शीघ्रगामी वृषभः पिबति तद्वत् । **ततृषाणो** **न** **वंसगः** । यथा अत्यन्तं तृषितो वंसगो वननीयगमनः शीघ्रगामी पुरुषः आहावादिकमागत्य पिबति तद्वत् । किमर्थं पानमिति तत्राह । **ते** तव **मदाय** तृप्तये **हर्यताय** विक्रान्तिहेतवे कान्त्यर्थं वा ॥ ‘हर्य गतिकान्त्योः '। ‘भृमृदृशि' इत्यादिना अतच् ॥ **तुविष्टमाय** महत्त्वाय प्रवृद्धत्वाय **धायसे** यदर्थं मद उपजायते तदर्थाय ॥ धाञः ‘वहिहाधाञ्भ्यः०' इत्यसुनि ‘णित्' इत्यनुवृत्तेः ‘आतो युक्' इति युक्॥ यद्वा । ते तव तुविष्टमाय धायसे अतिप्रभूताय पानाय । **त्वा** त्वाम् **आ** **यच्छन्तु** आभिमुख्येन गमयन्तु । अश्वा इति शेषः । तत्र दृष्टान्तः । **हरितो** **न** **सूर्यं** हरिद्वर्णविशिष्टा एतन्नामका अश्वाः सूर्यमिव । तं यथा अतित्वरया अभिमतदेशम् अभिप्रेरिताः वहन्ति तद्वत् । किंच **अहा** **विश्वा** सर्वाण्यहानि **सूर्यम्** इव । तं यथा त एव प्रतिदिनं वहन्ति तथा अस्मद्यागदिवसेषु प्रतिदिनमावहन्तु ॥