+++
title = "010"
devataa = "इन्द्रः"
RShiH = "परुच्छेपो दैवोदासिः"
ChandaH = "त्रिष्टुप्"

+++


हे इन्द्र **वृषकर्मन्** अभिमतवर्षणव्यापारवन् **पुरां** **दर्तः** असुरपुराणां दारयितः ॥ ‘सुबामन्त्रिते°' इति षष्ठ्याः पराङ्गवद्भावात् षष्ठ्यामन्त्रितसमुदायस्य पादादित्वात् अष्टमिकमाद्युदात्तत्वम् ॥ **सः** तादृशो महानुभावस्त्वं **नः** अस्मत्संबन्धिभिः **नव्येभिः** नूतनैः **उक्थैः** इदानीं प्रतिपादितप्रकारैः स्तोत्रैस्तुष्टः सन् **पायुभिः** पालनप्रकारैः **शग्मैः** सुखैश्च ऐहिकामुष्मिकरूपैः । **पाहि** पालय । किंच हे **इन्द्र** **दिवोदासेमिः** दिवोदासगोत्रोत्पन्नैः ॥ अर्शआदित्वात् अच् ॥ अस्माभिः परुच्छेपैः । यद्वा । पूजार्थं बहुवचनम् । **स्तवानः** स्तूयमानः । कर्मणि कर्तृप्रत्ययः ॥ **ववृधीथाः** प्रवृद्धो भव ॥ वृधेर्लिङि छान्दसः शपः श्लुः ॥ किमिव । **अहोभिरिव** **द्यौः** । द्योतनशीलः आदित्यः अहोभिः प्रसिद्धैर्यथा प्रवृद्धो भवति तथा अस्मत्स्तुत्या अत्यन्तं प्रवृद्धो भवेत्यर्थः ॥ ॥ १९ ॥