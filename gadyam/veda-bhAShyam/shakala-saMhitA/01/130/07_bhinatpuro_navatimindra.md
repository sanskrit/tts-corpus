+++
title = "007"
devataa = "इन्द्रः"
RShiH = "परुच्छेपो दैवोदासिः"
ChandaH = "अत्यष्टिः"

+++


हे **इन्द्र** **नृतो** रणे नर्तनशील त्वं **दाशुषे** हविर्दत्तवते **पूरवे** अभिमतपूरकाय" । मनुष्यनामैतत् । **महि** महते **दिवोदासाय** एतन्नामकाय राज्ञे ॥ ‘ दिवो दासे षष्ठ्या अलुक्' ( का. ६. ३. २१.५ ) इति अलुक् ।' दिवोदासादीनां छन्दसि ' इति पूर्वपदाद्युदात्तत्वम् ॥ **नवतिम्** एतत्संख्याकानि **पुरः** शत्रूणां पुराणि **भिनत्** भिन्नवानसि । तथा हे **नृतो** गात्रविक्षेपणकुशल हस्तपादादिप्रक्षेपेण शत्रूणां हिंसक **वज्रेण** क्षेपणसमर्थेनायुधेन **दाशुषे** हविर्दत्तवते दिवोदासाय अन्यस्मै वा भिनत् । तमपि शत्रुं भिन्नवानसि । इदानीं परोक्षेणाह। **अतिथिग्वाय** पूजार्थमतिथिं गच्छते दिवोदासाय तदर्थम् ॥ गमेरौणादिको ड्वप्रत्ययः ॥ **उग्रः** उद्गूर्णबलः इन्द्रः पूर्वं पुरभेदनसमये विद्धमपि अम्रियमाणं गिरिमारूढं **शम्बरम्** एतन्नामानमसुरं **गिरेः** दुर्गमात् पर्वतादेः सकाशात् **ओजसा** स्वकीयेन बलेन **अवाभरत्** अवाङ्मुखमवकृष्य प्राणं हृतवान्। किं कुर्वन् । **महः** महान्ति **धनानि** तदीयगवाश्वादीनि **दयमानः** दिवोदासाय राज्ञे साधयन् ॥ ‘ दय दानगतिहिंसादानेषु'। शपः पित्त्वादनुदात्तत्वे शानचो लसार्वधातुकस्वरेण धातुस्वरः ॥ न केवलमल्पं धनं किंतु **विश्वा** **धनानि** सर्वाण्यपि तेषां मणिमुक्तादीनि **ओजसा** स्वकीयेन बलेन दयमानः साधयन् अवाभरत् ॥