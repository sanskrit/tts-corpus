+++
title = "006"
devataa = "इन्द्रः"
RShiH = "परुच्छेपो दैवोदासिः"
ChandaH = "अत्यष्टिः"

+++


हे इन्द्र **ते** त्वदर्थं **वसूयन्तः** धनमात्मन इच्छन्तः **आयवः** दातव्यहवीरूपान्नवन्त ऋत्विजः। आयव इति मनुष्यनाम, ‘आयवः अनवः' (नि.२.३.१७) इति तन्नामसु पाठात् । ते **इमा** क्रियमाणां स्तुतिरूपां **वाचम्** **अतक्षिषुः** संपादितवन्तः। **स्वपाः** शोभनकर्मवान् कुशली। बहुव्रीहौ ‘सोर्मनसी इत्युत्तरपदाद्युदात्तत्वम्॥ **धीरः** धीमान् **रथं** **न** रथमिव। तं यथा प्रयत्नेन साधु करोति तद्वत् । एवं कृत्वा **त्वां** **सुम्नाय** सुखाय अतक्षिषुः अनुकूलमुत्पादयन्ति। सुम्नमिति सुखनाम, ‘सुम्नं सुग्म्यम्' (नि. ३. ६. १६ ) इति तन्नामसु पाठात् । किंच हे **विप्र** मेधाविन्निन्द्र’ **वाजेषु** संग्रामेषु **वाजिनं** वेगवन्तं त्वां **शुम्भन्तः** गुणैर्दीपयन्तः अतक्षिषुः स्तुत्या प्रीणयन्ति । तत्र दृष्टान्तः । **जेन्यं** **यथा** । जयशीलं शूरं यथा भटाः स्तुवन्ति तद्वत् । यद्वा । जेन्यं जयशीलं वाजिनं वेगवन्तम् अश्वं वाजेषु संग्रामेषु यथा उत्साहयन्ति तद्वत् । किंच **शवसे** बलाय **धना** धनानां **सातये** लाभाय च स्तुम इति शेषः ॥ ‘ ऊतियूतिजूतिसाति° ' इत्यादिना क्तिन उदात्तत्वम् ॥ न केवलं धनमात्रं किंतु **विश्वा** **धनानि** **सातये** कृत्स्नानि प्रीणनसाधनानि गवादिधनानि ॥ षष्ठ्यर्थे द्वितीया ॥ तेषां लाभाय । तत्र दृष्टान्तः । धना धने संग्रामे शवसे वैरिजयसाधनबलाय सातये तेषामेव धनानां प्राप्तये च **अत्यमिव** सततगामिनमश्वमिव । तं यथा स्तुवन्ति तद्वत् ॥