+++
title = "001"
devataa = "इन्द्रः"
RShiH = "परुच्छेपो दैवोदासिः"
ChandaH = "अत्यष्टिः"

+++


हे **इन्द्र** **परावतः** दूरदेशात् स्वर्गलक्षणात् **नः** अस्मान् **उप** **याहि** अस्मत्समीपं प्रत्यागच्छ । तत्र दृष्टान्तः । **अयं** **न** । पुरोवर्ती अग्निः अभिषुतः सोमो वा प्रस्तुतत्वान्निर्दिश्यते । स इव । यद्यपि पुरस्तादुपाचारात् निषेधार्थीयो नकारः सर्वत्र तथाप्यत्र औचित्येनोपमार्थीयो गृह्यते । यद्वा । परावतो न दूरदेशादिव । यद्यपि यज्ञे सर्वदा संनिहितः तथापि स्वर्गाख्याद्दूरदेशादिव अस्मिन् यज्ञे ॥ अयमिति विभक्तिव्यत्ययः ॥ अमुं देवयजनदेशम् **अच्छ** अभिप्राप्तुम् **आ** याहि इति शेषः। तत्र दृष्टान्तः । **सत्पतिः** सतां सर्वदा वर्तमानानामृत्विजां पालको यजमान इव ॥ ‘पत्यावैश्वर्ये' इति पूर्वपदप्रकृतिस्वरत्वम् ॥ स यथा **विदथानि** वेदनानि अनुष्यज्ञानानि । यद्वा । सतां विद्यमानानां फलानां पालकोऽग्निः । स यथा विदथानि यज्ञगृहाण्यागच्छति तद्वत् त्वमपि यज्ञगृहाण्यागच्छ । यद्वा । सतां नक्षत्राणां पतिः **राजा** चन्द्रमाः **अस्तमिव** । स यथा स्वधामस्थानम् आगच्छति तद्वत् । किंच **प्रयस्वन्तः** हविर्लक्षणान्नवन्तः **वयं** यजमानाः **त्वा** त्वां **हवामहे** आह्वयामः । किमर्थम् । **सुते** अभिषुते सोमे निमित्तभूते सति । कीदृशा वयम् । **सचा** ऋत्विग्भिः सहिताः । ‘ सचा सहेत्यर्थः । (निरु.५. ५) इति यास्कः । आह्वाने दृष्टान्तः । **पुत्रासः** पुत्राः **पितरं** **न** पालकं जनकमिव । तं यथा **वाजसातये** अन्नस्य संभजनायाह्वयन्ति तथा वयमपि त्वां तदर्थमाह्वयामः । किंच **मंहिष्ठं** मंहनीयं त्वां **वाजसातये** संग्रामप्राप्तये तज्जयाय हविःस्वीकाराय वा आह्वयामः ॥