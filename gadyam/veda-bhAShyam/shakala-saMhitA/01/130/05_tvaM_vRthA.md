+++
title = "005"
devataa = "इन्द्रः"
RShiH = "परुच्छेपो दैवोदासिः"
ChandaH = "अत्यष्टिः"

+++


हे **इन्द्र** **त्वं** **वृथा** अप्रयत्नेनैव **नद्यः** नदीः **समुद्रम्** **अच्छ'** आभिमुख्येन **सर्तवे** प्राप्तुम् **असृजः** मेघं निर्भिद्य उत्पादितवानसि । तत्र दृष्टान्तः । **रथानिव** । यथा त्वं रथान् अस्मद्यागं प्रति अच्छ सर्तवे आभिमुख्येन प्राप्तुम् असृजः सृष्टवानसि तद्वत् । किंच **वाजयतो** **रथानिव** संग्राममन्नं वा इच्छन्तो राजादयः रथानिव । ते यथा संग्राम प्रतिं ओषध्यादिकं वा अतिसर्तुं रथान् सृजन्ति तद्वत् ॥ क्यजन्तात् ‘शतुरनुमः' इति विभक्तेरुदात्तत्वम् ॥ किंच **इतः** अस्मत्संनिधिदेशम् ॥ द्वितीयार्थे तसिल् ॥ अस्मान् प्रति **ऊतीः** ऊत्यः गमनवत्यो रक्षणवत्यो वा नद्यः **समानमर्थं** समानप्रयोजनवत् **अक्षितम्** उदकम् अयुञ्जत योजितवत्यः । त्वत्प्रसादादिति भावः ॥ अर्थशब्दः उदकविशेषणः सन् नपुंसकलिङ्गः ॥ अक्षितमित्युदकनाम, ‘अक्षितं बर्हिः' (नि.१.१२.७७)इति तन्नामसु पाठात् । तत्र दृष्टान्तः । मनवे मनोरर्थाय **धेनूरिव** धेनवो यथा **विश्वदोहसः** सर्वार्थं दोग्ध्र्यः अभवन् । यथा वा **जनाय** यस्मै कस्मै चित्समर्थाय तदर्थं **विश्वदोहसः** भवन्ति सर्वक्षीरप्रदा भवन्ति । यद्वा । जनाय सर्वजनार्थं सस्यादीनभिलक्ष्य नद्यः विश्वदोहसः संपूर्णदोग्ध्र्यः भवन्ति सर्वत्र प्रवहन्ति । अत्र नद्यः प्रीणनात् दोहस इत्युपचर्यते । ईदृग्जगदुपकारिवृष्टिप्रदः' इतीन्द्रस्यैव स्तुतिः ॥ ॥ १८॥