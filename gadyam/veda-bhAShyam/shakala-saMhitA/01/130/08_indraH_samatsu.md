+++
title = "008"
devataa = "इन्द्रः"
RShiH = "परुच्छेपो दैवोदासिः"
ChandaH = "अत्यष्टिः"

+++


अयम् **इन्द्रः** **समत्सु** रणेषु प्रहारनिमित्तेषु **यजमानं** यष्टारम् **आर्यम्** अरणीयं सर्वैर्गन्तव्यं **प्रावत्** रक्षति । समत्सु इति संग्रामनाम ‘समत्सु समरणे' (नि. २.१७.२२ ) इति तन्नामसु पाठात् । किंच **शतमूतिः** स्वभक्तेष्वपरिमितरक्षणः इन्द्रः **विश्वेषु** । लिङ्गव्यत्ययः ॥ **आजिषु** सर्वेषु स्पर्धानिमित्तेषु संग्रामेषु यजमानं प्रावत्। तथा **स्वर्मीळ्हेषु** स्वर्गदेशेषु सुखस्य सेचयत्सु वा **आजिषु** महासंग्रामेषु प्रावत् स्वर्गप्रदानेन रक्षति । रणे आभिमुख्येन हतानां वीराणां स्वर्गः पराशरेण स्मर्यते-’ द्वाविमौ पुरुषौ लोके सूर्यमण्डलभेदिनौ । परिव्राड्योगयुक्तश्च रणे योऽभिमुखो हतः' (परा. ३. २५) इति । अत्रेतिहासमाचक्षते । अंशुमती नाम नदी । तस्यास्तीरे कृष्णनामा असुरः वर्णतश्च कृष्णः दशसहस्रैरनुचरैरुपेतः तद्देशवर्तिनः पीडयन्नास्ते । तत्रेन्द्रः बृहस्पतिना प्रेरितः सन् मरुद्भिः सहितः कृष्णां तदीयत्वचमुत्कृत्य सानुचरमवधीत् । अयमर्थः ' अव द्रप्सो अंशुमतीमतिष्ठत्' (ऋ. सं. ८.९६. १३) इत्यादिना उपरिष्टात् वक्ष्यते । तदत्रोच्यते । अयमिन्द्रः **मनवे** मनुष्याय ॥ विभक्तिव्यत्ययः ॥ मनुष्याणामर्थाय । **अव्रतान्** । व्रतमिति कर्मनाम् । तद्रहितान् यागविद्वेषिणः **शासत्** शिक्षितवान् हिंसितवान् ॥ शासेर्लेटि अडागमः ॥ तथा **कृष्णां** **त्वचं** कृष्णनाम्नोऽसुरस्य कृष्णवर्णां त्वचमुत्कृत्य **अरन्धयत्** हिंसितवान् । ‘ रध हिंसायाम्'। ‘रधिजभोरचि' इति नुम् ॥ केन प्रकारेणेति तदुच्यते । **धक्षत्** भस्मीकरोति ॥ लेट्यडागसः । ‘सिब्बहुलम्' इति सिप् ॥ तथा **विश्वं** **ततृषाणमोषति** । सर्वमपि हिंसकं तदनुचरसंघं दहति । यत्किंचिदवशिष्टमिति न इत्याह । **अर्शसानं** हिंसारुचिं हतावशिष्टं सर्वमपि **नि** **ओषति** निःशेषेण दहति ॥