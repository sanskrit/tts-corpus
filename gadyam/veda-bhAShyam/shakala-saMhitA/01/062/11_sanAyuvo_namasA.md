+++
title = "011"
devataa = "इन्द्रः"
RShiH = "नोधा गौतमः"
ChandaH = "त्रिष्टुप्"

+++


हे दस्म दर्शनीयेन्द्र **अर्कैः** शस्त्ररूपैर्मन्त्रैः **नमसा** नमस्कारेण यस्त्वं **नव्यः** स्तुत्यो भवसि । **सनायुवः** सनातनमग्निहोत्रादि नित्यं कर्म आत्मन इच्छन्तः **वसूयवः** वसु धनमात्मन इच्छन्तो धनकामा वा **मतयः** मेधाविनस्त्वां **दद्रुः** बहुना प्रयासेन जग्मुः । हे **शवसावन्** बलवन्निन्द्र तैः प्रयुक्ताः **मनीषाः** स्तुतयः **त्वा** त्वां **स्पृशन्ति** प्राप्नुवन्ति । तत्र दृष्टान्तः। **उशतीः** उशत्यः कामयमानाः **पत्नीः** पत्न्यः **उशन्तं** कामयमानं **पतिं** **न** । यथा पतिं संभजन्ते तद्वत् ॥ सनायुवः । सना इत्येतदव्ययं नित्यत्वमाचष्टे। तेन च तद्वान् लक्ष्यते । सना सनातनं कर्म आत्मन इच्छन्तीति सनायुवः ।  ‘ क्याच्छन्दसि ' इति उप्रत्ययः । जसि वर्णव्यत्ययेन उत्वम् । मतयः ।  ‘ मन ज्ञाने ' । मन्यन्ते इति मतयः स्तोतारः।' क्तिच्क्तौ च संज्ञायाम् ' इति क्तिच् । ' न क्तिचि दीर्घश्च' इति निषेधे प्राप्ते बाहुलकात् “ अनुदात्तोपदेश° ' इत्यादिना अनुनासिकलोपः । चित्त्वादन्तोदात्तत्वम् । दद्रुः ।  ‘ द्रा कुत्सायां गतौ' । लिटि उसि ‘अतो लोप इटि च' इति आकारलोपः । उशतीः। ‘वश कान्तौ'। लटः शतृ । अदादित्वात् शपो लुक् । शतुर्ङित्त्वात् ग्रहिज्यादिना संप्रसारणम् ।  ‘ उगितश्च' इति ङीप्। ‘शतुरनुमः' इति नद्या उदात्तत्वम् ।  ‘ वा छन्दसि ' इति पूर्वसवर्णदीर्घः । शवसावन् । मतुपि अकारोपजनश्छान्दसः । यद्वा । मत्वर्थीय आवनिप्  ॥