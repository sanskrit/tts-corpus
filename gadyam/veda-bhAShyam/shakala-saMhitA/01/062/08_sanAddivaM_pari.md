+++
title = "008"
devataa = "इन्द्रः"
RShiH = "नोधा गौतमः"
ChandaH = "त्रिष्टुप्"

+++


**विरूपे** शुक्लकृष्णतया विषमरूपे **पुनर्भुवा** पुनःपुनः प्रतिदिवसं जायमाने **युवती** तरुण्यौ रात्र्युषसोः सर्वदैकरूप्यात् । एवंभूते रात्र्युषसौ **दिवं** द्युलोकं **भूम** भूमिं च **सनात्** चिरकालादारभ्य **स्वेभिरेवैः** स्वकीयैर्गमनैः **परि** चरतः पर्यावर्तते । अयमेवार्थः स्पष्टीक्रियते । **अक्ता** रात्रिः **कृष्णेभिः** अन्धकाररूपैर्वर्णैरुपलक्षिता **उषाः** च **रुशद्भिः** दीप्यमानैः **वपुर्भिः** स्वशरीरभूतैस्तेजोभिरुपलक्षिता **अन्यान्या** परस्परव्यतिहारेण **आ** **चरतः** आवर्तते । हे इन्द्र एतत्सर्वं त्वयैव कार्यते त्वदधीनत्वात् सर्वासां देवतानामित्यर्थः ॥ भूम । ‘सुपां सुलुक्' इति द्वितीयाया डादेशः । छान्दसो ह्रस्वः । एवैः ।  ‘ इण् गतौ'।  ‘ इण्शीङ्भ्यां वन्' ( उ. सू. १. १५० ) इति भावे वन्प्रत्ययः । नित्त्वदाद्युदात्तत्वम् । अक्ता । नक्ता इति रात्रिनाम । नलोपश्छान्दसः । वपुर्भिः ।  ‘ अर्तिपॄवपि । (उ. सू. २. २७४ ) इत्यादिना उस् । नित्त्वादाद्युदात्तः । अन्यान्या । 'कर्मव्यतिहारे सर्वनाम्नो द्वे भवत इति वक्तव्यं समासवच्च बहुलम् ' (पा. म. ८. १. १२. ११) इति द्विर्भावे तस्य परमाम्रेडितम्' (पा. सू. ८. १. २ ) इति आम्रेड़ितसंज्ञायाम् ‘अनुदात्तं च' (पा. सू. . १. ३ ) इति आम्रेडितस्यानुदात्तत्वम् ॥