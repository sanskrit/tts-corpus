+++
title = "009"
devataa = "इन्द्रः"
RShiH = "नोधा गौतमः"
ChandaH = "त्रिष्टुप्"

+++


**स्वपस्यमानः** । स्वपः शोभनं कर्म । तदिवाचरन् **शवसा** शवसो बलस्य सूनुः पुत्रः । अतिबलवानित्यर्थः । **सुदंसाः** शोभनयागादिकर्मयुक्तः । एवंभूत इन्द्रः **सख्यं** यजमानानां सखित्वं **सनेमि** पुराणं **दाधार** धारयति पोषयतीत्यर्थः । सनेमीति पुराणनाम। ‘प्रवयाः सनेमि' (नि. ३. २७. ४ ) इति पाठात् । किंच **आमासु** **चित्** आर्द्रासु अपरिपक्कासु गोषु च **अन्तः** मध्ये **पक्वं** परिपक्वं **पयः** **दधिषे** धारयसि । तथा **कृष्णासु** कृष्णवर्णासु **रोहिणीषु** लोहितवर्णासु च गोषु तद्विपरीतं **रुशत्** दीप्यमानं श्वेतवर्णं पयः दधिषे ॥ सख्यम् । सख्युर्भावः सख्यम् । सख्युर्यः' इति यः । प्रत्ययस्वरः । दाधार ।  ‘ धृञ् धारणे' । तुजादित्वात् अभ्यासस्य दीर्घत्वम् । पक्वम् । ‘पचो वः ' (पा. सू. ८. २. ५२ ) इति निष्ठातकारस्य वत्वम् । रोहिणीषु ।' रुह बीजजन्मनि प्रादुर्भावे ।  ‘ रुहे रश्च लो वा ' ( उ. सू. ३. ३७४ ) इति इतन्प्रत्ययान्तो रोहितशब्द आद्युदात्तो वर्णवाची ।  ‘ वर्णानुदात्तात्तोपधातो नः ' ( पा. सू. ४. १. ३९ ) इति डीप्; तत्संनियोगेन तकारस्य नकारादेशश्च । ङीपः पित्त्वादनुदात्तत्वे प्रातिपदिकस्वर एव शिष्यते ॥