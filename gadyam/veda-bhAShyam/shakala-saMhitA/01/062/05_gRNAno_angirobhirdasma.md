+++
title = "005"
devataa = "इन्द्रः"
RShiH = "नोधा गौतमः"
ChandaH = "त्रिष्टुप्"

+++


हे **दस्म** दर्शनीय शत्रूणामुपक्षयितर्वा इन्द्र त्वम् **अङ्गिरोभिः** ऋषिभिः **गृणानः** स्तूयमानः सन् **उषसा** **सूर्येण** च सह **गोभिः** किरणैः **अन्धः** अन्धकारं **वि** **वः** व्यवृणोः व्यनाशय इत्यर्थः । तथा हे **इन्द्र** त्वं **भूम्याः** पृथिव्याः **सानु** समुच्छ्रितप्रदेशं **वि** **अप्रथयः** विशेषेण विस्तीर्णमकरोः । विषमामिमां समीकृतवानित्यर्थः । तथा **दिवः** अन्तरिक्षस्य **रजः** रजसो लोकस्य **उपरम्** उप्तं मूलप्रदेशम् **अस्तभायः** अस्तभ्नाः । यथान्तरिक्षलोकस्य मूलं दृढं भवति तथाकार्षीरित्यर्थः ॥ गृणानः । कर्मणि लटः शानचि यकि प्राप्ते व्यत्ययेन श्ना ।  ‘ प्वादीनां ह्रस्वः' इति ह्रस्वत्वम् । चित्स्वरेणान्तोदात्तत्वम् । दस्म ।  ‘ दसु उपक्षये '। ‘इषियुधीन्धिदसि° ' ( उ. सू. १. १४२ ) इत्यादिना मक् । वः । वृञ् वरणे ' । लुङि सिपि ‘मन्त्रे घस' इत्यादिना च्लेर्लुक् । गुणे 'हल्ङ्याब्भ्यः' इति सलोपः ।  ‘ बहुलं छन्दस्यमाङयोगेऽपि ' इति अडभावः । अन्धः ।  ‘ तमोऽप्यन्ध उच्यते नास्मिन् ध्यानं भवति ' ( निरु. ५. १ ) इति यास्कः । रजः ।  ‘ लोका रजांस्युच्यन्ते' ( निरु. ४. १९) इत्युक्तत्वात् रजःशब्दो लोकवचनः ।  ‘ सुपां सुलुक्° ' इति षष्ठ्या लुक् । अस्तभायः । लङि  ‘ स्तम्भुस्तुम्भु° ' ( पा. सू. ३. १. ८२ ) इत्यादिना श्नाप्रत्ययः ।  ‘ छन्दसि शायजपि ' ( पा. सू. ३. १. ८४ ) इति अहावपि व्यत्ययेन श्नाप्रत्ययस्य शायजादेशः ।  ‘ अनिदिताम् । इति नलोपः । अडागमः ॥ ॥ १ ॥