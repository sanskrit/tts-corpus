+++
title = "010"
devataa = "इन्द्रः"
RShiH = "नोधा गौतमः"
ChandaH = "त्रिष्टुप्"

+++


**सनात्** चिरकालादारभ्य **सनीळाः** समाननिवासस्थानाः **अवाताः** । वातं गमनं तद्रहिताः एकपाण्यवस्थानात् ।  ‘ अवनयः' इति अङ्गुलिनाम। एवंभूताः **अवनीः** अङ्गुलयः **पुरु** पुरूणि बहूनि 'सहस्रा असंख्यातानि **व्रता** व्रतानि इन्द्रसंबन्धीनि कर्माणि **अमृताः** पुनःपुनःकरणेऽप्यालस्यरहिताः सत्यः **सहोभिः** अस्मीयैर्बलैः **रक्षन्ते** पालयन्ति । अपि च **स्वसारः** स्वयमेव सरन्त्योऽङ्गुलयः **पत्नीः** पालयित्र्यः **अह्रयाणं** लज्जारहितं प्रगल्भमित्यर्थः । यद्वा । अह्रीतयानं प्रशस्तगमनमिन्द्रं **जनयो** **न** । जनयः इति देवानां पत्न्य उच्यन्ते - देवानां वै पत्नीर्जनयः । इति श्रुतेः । ता इव **दुवस्यन्ति** परिचरन्ति । अञ्जलिबन्धनेन इन्द्रं प्रीणयन्तीत्यर्थः॥ अवनीः ।  ‘अवनयोऽङ्गुलयो भवन्त्यवन्ति कर्माणि ' ( निरु. ३. ९) इति यास्कः। ‘सुपां सुलुक्' इति जसः पूर्वसवर्णदीर्घत्वम् । अवाताः ।  ‘ वा गतिगन्धनयोः '।' असिहसि°' इत्यादिना भावे तन्प्रत्ययः । बहुव्रीहौ नञ्सुभ्याम्' इत्युत्तरपदान्तोदात्तत्वम् । व्रता ।  ‘ शेश्छन्दसि बहुलम् । इति शेर्लोपः । दुवस्यन्ति । दुवस्यतिः परिचरणकर्मा । कण्ड्वादिः । अतो यक एव स्वरः शिष्यते । पादादित्वात् निघाताभावः। अह्रयाणम् ।  ‘ ह्री लज्जायाम् '। 'बहुलं छन्दसि' इति श्लोरभावः । व्यत्ययेन शानच् । मुगभावश्छान्दसः । नञ्समासे अव्ययपूर्वपदप्रकृतिस्वरत्वम् । यद्वा ।  ‘ बहुलं छन्दसि’ इति शपो लुकि ‘छन्दस्युभयथा ' इति शानच आर्धधातुकत्वेन ङित्त्वाभावे गुणायादेशौ । पूर्ववत् समासस्वरौ । यास्कस्तु एवं व्याख्यत् - ‘ अह्रयाणोऽह्रीतयानः' (निरु. ५. १५) इति ॥ ॥ २ ॥