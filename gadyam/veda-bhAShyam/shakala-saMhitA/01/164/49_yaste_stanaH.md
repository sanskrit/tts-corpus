+++
title = "049"
devataa = "सरस्वती"
RShiH = "दीर्घतमा औचथ्यः"
ChandaH = "त्रिष्टुप्"

+++


हे **सरस्वति** **ते** तव संबन्धी **यः** **स्तनः** स्तनवच्छिशुस्थानीयानां प्राणिनामाप्यायनकारी लौकिकवैदिकसुशब्दरूपः स्तनः **शशयः** शयान्ः तव देहे वर्तमानः । **यः** च स्तनः **मयोभू:** रसास्वादिनां सुखस्य भावयिता । **येन** स्तनेन **विश्वा** सर्वाणि **वार्याणि** वरणीयान्यभिमतरूपाणि धनानि **पुष्यसि** भोक्तृभ्यः । **यः** च स्तनः **रत्नधाः** बहुविधरमणीयरसानां धारयिता **वसुवित्** वसूनां वासयितॄणां धनानां वेत्ता लब्धा वेदयिता वा । किंच **यः** स्तनः **सुदत्रः**। शोभनदानः । ‘सुदत्रः कल्याणदानः ' ( निरु. ६. १४ ) इति निरुक्तम् । अत्र असकृत् यच्छब्दश्रवणं स्तनस्य अतिप्रशस्तत्वज्ञापनार्थम् । हे देवि **तं** तादृशं सर्वप्राण्युपकारकं सूक्तमयं स्तनम् **इह** अस्मिन्कर्मणि इदानीं वा **धातवे** अस्माभिर्धातुं पातुं पानाय **कः** कुरु ॥