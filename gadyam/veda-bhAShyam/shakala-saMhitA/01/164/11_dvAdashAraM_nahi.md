+++
title = "011"
devataa = "विश्वेदेवाः"
RShiH = "दीर्घतमा औचथ्यः"
ChandaH = "त्रिष्टुप्"

+++


**ऋतस्य** उदकस्य सत्यात्मकस्य वा आदित्यस्य **चक्रं** पुनःपुनःक्रमणशीलं मण्डलाख्यं रथचक्रं वा **वर्वर्ति** पुनःपुनर्वर्तते संचरति । कुत्र । **द्यां** **परि** द्युलोकस्यान्तरिक्षस्य परितः । कीदृशं तत् । **द्वादशारं** द्वादशसंख्याकमेषादिराश्यात्मकैः मासात्मकैर्वा अरैः रथाङ्गावयवैर्युक्तम् । किंच **तत्** चक्रं **नहि** **जराय** नैव खलु जरायै भवति । हे **अग्ने** सर्वदा गमनयुक्त आदित्य । यद्वा । अग्नेरेव स्थानत्रये तत्तदात्मना वर्तमानत्वात् असावप्यग्निरित्युच्यते । **अत्र** अस्मिन् त्वदीये चक्रे **मिथुनासः** स्त्रीपुंसरूपेण परस्परं मिथुनभूताः **सप्त** **शतानि** **विंशतिश्च** विंशत्युत्तरसप्तशतसंख्याकाः **पुत्राः** पुत्रवदुत्पद्यमानाः प्राणिनां दुःखात् त्रातारो वा अहोरात्ररूपाः **तस्थुः** तिष्ठन्ति निष्पद्यन्ते । षष्ठ्यधिकशतत्रयसंख्याकानि अहानि तावत्यः एव रात्रयः इत्येवं तद्विभागः । सप्त च वै शतानि विंशतिश्च संवत्सरस्याहोरात्राः स एषोऽहःसंमानः ' (ऐ. आ. ३. २. १) इत्यारण्यकम् ॥