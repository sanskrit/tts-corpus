+++
title = "033"
devataa = "विश्वेदेवाः"
RShiH = "दीर्घतमा औचथ्यः"
ChandaH = "त्रिष्टुप्"

+++


दीर्घतमा ब्रवीति । **मे** मम **द्यौः** द्युलोकः **पिता** पालकः । न केवलं पालकत्वमात्रं अपि तु **जनिता** जनयितोत्पादयिता । तत्रोपपत्तिमाह । **नाभिरत्र** नाभिभूतो भौमो रसोऽत्र तिष्ठतीति शेषः । ततश्चान्नं जायते अन्नाद्रेतः रेतसो मनुष्य इत्येवं पारंपर्येण जननसंबन्धिनो हेतोः रसस्यात्र सद्भावात् । अनेनैवाभिप्रायेण जनितेत्युच्यते । अत एव **बन्धुः** बन्धिका । तथा **इयं** **मही** महती **पृथिवी** **मे** **माता** मातृस्थानीया स्वोद्भूतौषध्यादिनिर्मात्रीत्यर्थः । किंच **उत्तानयोः** ऊर्ध्वतानयोः **चम्वोः** सर्वस्य अत्त्र्योः भोगसाधनयोर्द्यावापृथिव्योः **अन्तः** मध्ये **योनिः** सर्वभूतनिर्माणाश्रयमन्तरिक्षं वर्तते इति शेषः । **अत्र** अस्मिन्नन्तरिक्षे **पिता** द्युलोकः । अधिष्ठात्रधिष्ठानयोः अभेदेन आदित्यो द्यौरुच्यते। स स्वरश्मिभिः । अथवा इन्द्रः पर्जन्यो वा । **दुहितुः** दूरे निहिताया भूम्याः **गर्भं** सर्वोत्पादनसमर्थं वृष्ट्युदकलक्षणम् **आधात्** सर्वतः करोति ॥