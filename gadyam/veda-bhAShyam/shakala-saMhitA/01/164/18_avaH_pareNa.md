+++
title = "018"
devataa = "विश्वेदेवाः"
RShiH = "दीर्घतमा औचथ्यः"
ChandaH = "त्रिष्टुप्"

+++


**अवः** अवस्तात् स्थितम् **अस्य** **पितरम्** एतल्लोकपालकम् अग्निं **परेण** आदित्येन सह **यः** **अनुवेद** अनुक्रमेण जानाति तथा **परः** परस्तात् स्थितम् आदित्यम् अस्य पितरं पालकम् । सोऽपि इममेव लोकं वृष्टयादिना पालयति । तादृशमादित्यम् **एना** अनेन **अवरेण** अग्निना सह यः अनुवेद अग्न्यादित्यौ व्यतिहारेण उपास्ते । यद्वा । अभिभूतरजस्तमस्कौ उद्बुद्धसत्त्वौ अत एव स्वाधीनमायौ एतौ एकत्वेन वा अधिगच्छति । स तादृशः पुरुषः **कवीयमानः** कविवदाचरन् क्रान्तदर्शित्वम् आत्मनः ख्यापयन् **क** **इह** अस्मिँल्लोके **प्र** **वोचत्** प्रब्रवीति । किंच **देवं** द्योतमानं देवविषयम् ‘ अलौकिकं वा **मनः** **कुतः** कस्मात् अदृष्टविशेषात् **अधि** आधिक्येन **प्रजातम्** उत्पन्नम्। उभयमपि दुर्लभमित्यर्थः ॥