+++
title = "042"
devataa = "वाक्;आपः"
RShiH = "दीर्घतमा औचथ्यः"
ChandaH = "प्रस्तारपङ्क्तिः"

+++


**तस्याः** उक्ताया गोः सकाशात् **समुद्राः** वृष्ट्युदकसमुन्दनाधिकरणभूता मेघाः **अधि** अधिकं प्रभूतमुदकं **वि** **क्षरन्ति** विविधं क्षरन्ति । **तेन** उदकेन **प्रदिशश्चतस्रः** । प्रशब्दो वीत्यर्थः । विदिशश्चतस्रो दिशश्च । अथवा प्रकृष्टा दिशो मुख्याश्चतस्रः । तत्स्थेषु ताच्छब्द्यम् । तत्स्थाः पुरुषाः **जीवन्ति** । **ततः** पश्चात् तत् **अक्षरम्** उदकं **क्षरति** सस्यादिकमुत्पादयतीत्यर्थः। **तत्** सस्यादिकं **विश्वं** जगत् **उप** **जीवति** । अयमपि यास्केन व्याख्यातः - तस्याः समुद्रा अधिविक्षरन्ति वर्षन्ति मेघास्तेन जीवन्ति दिगाश्रयाणि भूतानि ततः क्षरत्यक्षरमुदकं तत्सर्वाणि भूतान्युपजीवन्ति । ( निरु. ११. ४१ ) इति ॥