+++
title = "009"
devataa = "विश्वेदेवाः"
RShiH = "दीर्घतमा औचथ्यः"
ChandaH = "त्रिष्टुप्"

+++


**माता** । निर्मीयन्ते अस्मिन् भूतानीति माता द्यौः । **दक्षिणायाः** अभिमतपूरणसमर्थायाः पृथिव्याः **धुरि** निर्वहणे **युक्ता** **आसीत्** वर्षणाय समर्थाभूदित्यर्थः । कथमिति तदुच्यते । **गर्भः** गर्भस्थानीयः उदकसंघः **वृजनीषु** उदकवत्सु मेघपङ्क्तिषु **अन्तः** मध्ये **अतिष्ठत्** तिष्ठति । अनन्तरं **वत्सः** पुत्रस्थानीयः उदकसंघः **त्रिषु** **योजनेषु** मेघरश्मिवायुषु संयुक्तेषु सत्सु **अमीमेत्** वर्षणसमये शब्दयति । अनन्तरं **विश्वरूप्यं** विश्वरूपवतीं **गाम्** **अनु** **अपश्यत्** अनुक्रमेण पश्यति वर्षतीत्यर्थः । यद्वा । त्रिषु योजनेषु सत्सु वत्सो मेघो वर्षणाय गां भूमिं प्रति अमीमेत् । अनन्तरं सर्वो जनोऽनुक्रमेण विश्वरूप्यं सस्यादिभिर्नानारूपवतीं भूमिम् अपश्यत् पश्यति ॥