+++
title = "015"
devataa = "विश्वेदेवाः"
RShiH = "दीर्घतमा औचथ्यः"
ChandaH = "जगती"

+++


**साकंजानाम्** एकस्मादादित्यात् सहोत्पन्नानां सप्तानामृतूनां मध्ये **सप्तथं** सप्तममृतुम् ॥  ‘ थट् च च्छन्दसि ' ( पा. सू. ५. २. ५०) इति थट् ॥ **एकजम्** एकेनोत्पन्नम् **आहुः** कालतत्त्वविदः । चैत्रादीनां द्वादशानां मासानां द्वयमेलनेन वसन्ताद्याः षडृतवो भवन्ति । अधिकमासेन एकः उत्पद्यते सप्तमर्तुः । न च तादृशो मास एव नास्तीति मन्तव्यम् । अस्ति त्रयोदशो मास इत्याहुः! (तै. सं. ६. ५. ३. ४ ) इति श्रुतेः । तदेवोच्यते । **षडिद्यमाः** । इच्छब्द एवकारार्थः। षडेव ऋतवः मासद्यरूपाः **ऋषयः** गन्तारः । ते च **देवजाः** देवादादित्यात् जाताः  **इति** एवमाहुः । सप्तमाधारस्य त्रयोदशस्य मासस्य देवाभावः।  ‘ निःसूर्योऽधिकमासो मण्डलं तपते रवेः' इत्यादिस्मृतेः। तस्मात् षडेव देवजाः अदेवजः एकः । **तेषाम्** ऋतूनां स्वरूपाणि **इष्टानि** सर्वलोकाभिमतानि **धामशः** तत्तत्स्थाने **विहितानि** पृथक् पृथक् स्थापितानि **रूपशः** रूपभेदेन **विकृतानि** विविधाकृतियुक्तानि । स च रूपभेदस्तैत्तिरीयैराम्नातः-  ‘ स रसमह वसन्ताय प्रयच्छद्यवं ग्रीष्माय' (तै. सं. ७. २. १०. १) इत्यादि । **स्थात्रे** अधिष्ठात्रे तदर्थाय **रेजन्ते** चलन्ति । जगद्व्यवहाराय पुनःपुनरावर्तन्ते इत्यर्थः ॥