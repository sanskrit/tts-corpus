+++
title = "028"
devataa = "विश्वेदेवाः"
RShiH = "दीर्घतमा औचथ्यः"
ChandaH = "त्रिष्टुप्"

+++


गौः धेनुः **मिषन्तं** निमीलिताक्षं **वत्सम्** **अनु** प्राप्य **अमीमेत्** शब्दं करोति । मीमयतिः शब्दकर्मा । यद्वा । उक्तं वत्सं अन्वात्मानं प्रक्षिपति । किंच तस्य वत्सस्य **मूर्धानं** **मातवै** मातुं निर्मातुं लेहनेन शोधयितुम् । उशब्दोऽवधारणे । **हिङ्ङकृणोत्** हिङ्कारमकरोत् करोति। किंच **सृक्वाणं**  वत्सस्य शब्दवदनप्रान्तं फेनस्य स्रष्टारं **घर्मं** क्षीरस्य क्षरणशीलं वत्सम् **अभि** अभिलक्ष्य **वावशाना** भृशं कामयमाना **मायुं** शब्द **मिमाति** निर्माति करोति । तादृशी सती **पयोभिः** प्रभूतैः क्षीरैः **पयते** प्यायते आप्यायनं करोति वत्सम् । अत्रापि मेघपरतया योजनीयम् । एवमाहूता मेघरूपा गौर्धेनुः मिषन्तं वृष्टिरूपक्षीराभावेन निमीलिताक्षं लोकाख्यं पुत्रम् अनु अनुसृत्य अमीमेत् गर्जनशब्दं वर्षणचिह्नरूपं करोति । मूर्धस्थानीयां भूमिं मातवा उ निर्मातुमेव सस्यादियुक्तां कर्तुं हिङ्ङकृणोत् हिङ्काररूपं शब्दमकरोत् । प्रतिपादनभेदादपुनरुक्तिः । किंच सृक्वाणं फलस्य स्रष्टारं घर्मं दीप्तं पुत्रमभि वावशाना आभिमुख्येन कामयमाना पयोभिः उदकैः पयते प्यायते आप्यायनं करोति ॥