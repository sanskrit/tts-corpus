+++
title = "030"
devataa = "विश्वेदेवाः"
RShiH = "दीर्घतमा औचथ्यः"
ChandaH = "त्रिष्टुप्"

+++


**अनत्** प्राणनं कुर्वत् **जीवं** जीवनवत् **तुरगातु** स्वव्यापाराय तूर्णगमनं सत् **एजत्** तत् **शये** शेते वर्तते । पश्चात प्राणापगमनानन्तरम् उक्तविलक्षणं सत् **ध्रुवम्** अविचलितं सत् **पस्त्यानां** गृहाणां **मध्ये** **आ** शेते च स्थाणुवत्तिष्ठति । आकारः पूरणो वा । अथ जीवस्य वैलक्षण्यमाह। **मृतस्य** शरीरस्य संबन्धी **जीवः** **मर्त्येन** मरणधर्मकेण शरीरेण **सयोनिः** पूर्वं समानोत्पत्तिस्थानः । यद्यपि जीवस्य न जन्मास्ति तथापि वपुषस्तत्सद्भावात् तत्संबन्धेनोपचर्यते । तदेवाह । **अमर्त्यः** अमरणस्वभावः । जीवापेतं वाव किलेदं म्रियते न जीवो म्रियते' (छा. उ. ६. ११.३) इति श्रुतेः । उक्तस्वभावो जीवः **स्वधाभिः** **चरति** पुत्रकृतैः स्वधाकारपूर्वकदत्तैः अन्नैश्चरति वर्तते इत्यर्थः॥ ॥ १९ ॥