+++
title = "034"
devataa = "विश्वेदेवाः"
RShiH = "दीर्घतमा औचथ्यः"
ChandaH = "त्रिष्टुप्"

+++


हे यजमान **त्वा** त्वां **पृच्छामि** प्रश्नं करोमि । किम् । **पृथिव्याः** **परमन्तम्** उत्कृष्टां काष्ठाम् । यत्र सर्वा पृथिवी समाप्यते तत्पृच्छामि । तथा त्वामन्यत् **पृच्छामि** । किं तदिति उच्यते । **यत्र** **भुवनस्य** भूतजातस्य **नाभिः** संनाहो बन्धनम् । यत्र सर्वं संनद्धं भवति तमित्यर्थः । किंच **त्वा** त्वां **वृष्णः** वर्षकस्य **अश्वस्य** व्याप्तस्यादित्यस्य । **असौ** वा आदित्यो वृषाश्वः' (तै. आ. ५. ३. ५) इति तैत्तिरीयकम् । तस्य **रेतः** रेतोवत्कारणं तत्किमिति **पृच्छामि** । तथा **वाचः** सर्वस्य वाग्जातस्य **परमं** निरतिशयं **व्योम** स्थानं सर्वस्य वचसः कारणम् । एतत् प्रश्नचतुष्टयं पृच्छामि ॥