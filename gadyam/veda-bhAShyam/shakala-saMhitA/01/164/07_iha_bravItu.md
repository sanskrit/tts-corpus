+++
title = "007"
devataa = "विश्वेदेवाः"
RShiH = "दीर्घतमा औचथ्यः"
ChandaH = "त्रिष्टुप्"

+++


**इह** इदानीम् **ईम्** एतद्वक्ष्यमाणं तत्त्वम् **अङ्ग** क्षिप्रमविचारेण **ब्रवीतु** । कः। **यः** **वेद** सः। कीदृशं तत् । **अस्य** पुरतो दृश्यमानस्य **वामस्य** वननीयस्य **वेः** गन्तु: आदित्यस्य **पदं** सर्वैः गन्तव्यं स्वरूपं **निहितं** गूढं वर्तते । किंच अस्य आदित्यस्य **शीर्ष्णः** शिरोवदुन्नतस्य सर्वेषामुत्कृष्टस्य वा **गावः** केचन वर्षकालीनाः रश्मयः **क्षीरम्** उदकं **दुहते** क्षरन्ति । **वव्रिम्** । रूपनामैतत् । रूपं **वसानाः** आच्छादयन्तः अतिविस्तरेण तेजसा तपन्तः केचन **अस्य** गावो रश्मयः **उदकं** स्वसृष्टं **पदा** सृष्टेनैव मार्गेण **अपुः** पिबन्ति भूमिं निरुदकां कुर्वन्तीत्यर्थः । तस्य स्वरूपं ब्रवीतु इत्यन्वयः ॥