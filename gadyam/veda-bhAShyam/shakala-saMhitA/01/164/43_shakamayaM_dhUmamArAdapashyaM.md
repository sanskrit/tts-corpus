+++
title = "043"
devataa = "शकधूमः;सोमः"
RShiH = "दीर्घतमा औचथ्यः"
ChandaH = "त्रिष्टुप्"

+++


**शकमयं** शकृन्मयं शुष्कगोमयसंभूतं **धूमम्** **आरात्** नातिदूरे **अपश्यम्** दृष्टवानस्मि । दिवा धूमस्य दूरे दृश्यमानत्वात् स एव दर्शनविषयतया उक्तः । **विषुवता** व्याप्तिमता **एना** अनेन **अवरेण** निकृष्टेन धूमेन **परः** परस्तात् तत्कारणभूतमग्निमपश्यम् । अहं यजमान इत्यर्थः । किंच **उक्षाणं** फलस्य सेक्तारं **पृश्निं** शुक्लवर्णम् । प्राश्नुते तेन फलमिति स्वयं प्राश्नुत इति वा पृश्निर्वल्लीरूपः सोमः । तं **वीराः** विविधैरणकुशला ऋत्विजः **अपचन्त** । अत्र धात्वर्थानादरेण तिङ्प्रत्ययः करोत्यर्थः । स च क्रियासामान्यवचनः अत्र औचित्यात अभिषवेण संपादितवन्त इत्यर्थः । **तानि**
तत्साधनानि **धर्माणि** अनुष्ठानानि **प्रथमानि** प्रतमानि प्रकृष्टानि फलपर्यवसायीनि **आसन्** संपादितान्यभवन् । यद्वा । सोम उक्षाभवत् पूर्वं तं देवाः शकृतापचन् । यज्ञार्थे तद्भवो धूमो मेघं आसीत् तदुच्यते । तत्परत्वेन वा मन्त्रो व्याख्येयो विचक्षणैः ॥