+++
title = "008"
devataa = "विश्वेदेवाः"
RShiH = "दीर्घतमा औचथ्यः"
ChandaH = "त्रिष्टुप्"

+++


**माता** सर्वस्य निर्मात्री पृथिवी **पितरं** पालकं द्युलोकं तत्स्थं द्युलोकस्थमादित्यमित्यर्थः । तम् **आ** **बभाज** आभजते । किमर्थम् । **ऋते** उदके यज्ञे वा निमित्तभूते सति । केन द्वारेण । **धीती** धीत्या कर्मणा यागादिरूपेण । स्वकीयेन आज्यसोमादिहविषा तर्पयतीत्यर्थः । **अग्रे** ततः पूर्वं पिता च **मनसा** अस्याम् अभिप्रायवता चेतसा **सं** **जग्मे** **हि** संश्लिष्टो वर्तते खलु वृष्टिमकरोदित्यर्थः । अनन्तरं **सा** माता **बीभत्सुः** गर्भबन्धनेच्छावती **गर्भरसा** गर्भरसेन गर्भोत्पत्तिनिमित्तेन रसेन निविद्धा नितरां विद्धा आसीत् । यद्वा । गर्भे रसः औषध्याद्युत्पादनसमर्थमुदकं यस्याः सा तादृशी उदकेनात्यन्तं क्लिन्ना निविद्धा कृषीवलैर्हलमुखेन नितरां विदारिता भवति बीजावापार्थम् । अत्रायं समाधिः । या काचन योषिदपत्यार्थं स्वपतिं युवानं यौति स च तस्यामनुरागयुक्तः संगतो भवति सा चान्तर्वत्नी सती पुत्रान् जनयतीति तद्वदत्रापि । अनन्तरं **नमस्वन्तः** **इत्** भाविव्रीहिप्रियङ्ग्वाद्यन्नवन्तः एव **उपवाकम्** उपेत्य वचनं परस्परं सम्यगभिवृद्धानि सस्यानीति वचनम् 'ईयुः प्राप्नुवन्ति । यद्वा । हविर्लक्षणान्नवन्तः उपेत्य वचनं प्रैषादिरूपमीयुः । वृष्टौ सत्यां सस्यादिद्धारा यागमनुतिष्ठेयुरित्यर्थः ॥