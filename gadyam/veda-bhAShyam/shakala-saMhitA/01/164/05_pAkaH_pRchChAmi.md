+++
title = "005"
devataa = "विश्वेदेवाः"
RShiH = "दीर्घतमा औचथ्यः"
ChandaH = "त्रिष्टुप्"

+++


**पाकः** पक्तव्यः अपक्वमतिः अहं **मनसा** असंस्कृतेन **अविजानन** अतिगहनं तत्त्वं विशेषेण ज्ञातुमशक्नुवन् **पृच्छामि** प्रश्नं करोमि । अज्ञाने कारणमाह । **एना** एनानि **पदानि** संदेहास्पदानि तत्त्वानि **देवानां** **निहितानि** देवानामपि गूढानीत्यर्थः । यद्वा । देवानां पदानि तत्त्वानि निधिवद्गोपयित्वा स्थापितानि । अतः पृच्छामि तत्त्वज्ञानोपयोगायेति शेषः । तानि कानीति उच्यते । **वत्से** सर्वस्य निवासभूते **बष्कये** । बडिति सत्यनाम । तत् कषतीति बष्कयः आदित्यः । यद्वा । बष्कयो नाम एकहायनो वत्सः । पुनरपि वत्सशब्दस्य पृथग्निर्देशात् बष्कयशब्देन तत्कालमात्रं लक्ष्यते । तस्मिन्नादित्ये **अधि** अधिकं **सप्त** **तन्तून्** तायमानान् सप्त सोमसंस्थान् **कवयः** मेधाविनो यजमानाः **ओतवै** जगद्रूपतिर्यक्तन्तून वेतुं **वि** **तत्निरे** वितन्वन्ति । यद्वा । सप्त तन्तवः सप्त छन्दांसि । तानि वितन्वन्ति । किमर्थम् । ओतवै सप्तसोमसंस्थारूपतिर्यकन्तुसंतानाय । यज्ञनिर्माणायेत्यर्थः । यज्ञानां स्थितेः सूर्याधीनत्वात् इति भावः । ईदृशं तत्त्वं पृच्छामीत्यर्थः ॥ ॥ १४ ॥