+++
title = "047"
devataa = "सूर्यः"
RShiH = "दीर्घतमा औचथ्यः"
ChandaH = "त्रिष्टुप्"

+++


**कृष्णं** कृष्णवर्णं **नियानं** नियमेन गच्छन्तं मेघं **हरयः** उदकस्य हर्तारः **सुपर्णाः** शोभनपतना रश्मयः **अपः** **वसानाः** उदकानि वासयन्तो मेघेषु। अद्भिर्मेघान्पूरयन्त इत्यर्थः॥ अन्तर्भावितण्यर्थत्वात् द्विकर्मकत्वम् ॥ यद्वा । कृष्णं नियानं नियमनं रात्रिः । देवानां हि रात्रिर्दक्षिणायनम् । तत्प्रति । तस्मिन्वर्षकाले इत्यर्थः । एवं कुर्वन्तः **दिवं** द्युलोकं तदाश्रितमादित्यं वा उद्दिश्य **उत्पतन्ति** ऊर्ध्वं गच्छन्ति । **ते** रश्मयः **ऋतस्य** **सदनात्** उदकस्य स्थानात् आदित्यमण्डलात् **आववृत्रन्** आवर्तन्ते अर्वाञ्च आगच्छन्ति । **आदित्** अनन्तरमेव यदा अर्वाग्गच्छन्ति तदानीमेव **घृतेन** उदकेन **पृथिवी** **व्युद्यते** विविधं क्लिद्यते ।  ‘ कृष्णं निरयणं रात्रिरादित्यस्य हरयः सुपर्णा हरणा आदित्यरश्मयः । (निरु. ७. २४ ) इत्यादि निरुक्तं द्रष्टव्यम् ॥