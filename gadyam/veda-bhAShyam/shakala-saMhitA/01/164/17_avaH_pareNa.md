+++
title = "017"
devataa = "विश्वेदेवाः"
RShiH = "दीर्घतमा औचथ्यः"
ChandaH = "त्रिष्टुप्"

+++


अत्र अग्नौ हूयमानाहुतिरूपेण स्तूयते । **गौः** गोरूपा गमनशीला एषा आहुतिसंघेन पोष्यं **वत्सं** वत्सस्थानीयमग्निम् **अवः** अवस्तात् अधोदेशे **परेण** **पदा** पादद्वयेन स्वावयवेन आकृष्य **बिभ्रती** धारयन्ती तथा **परः** परस्तात् उपरिदेशे **एना** अनेन **अवरेण** च पदा पादद्वयेन आकृष्य तमेव वत्सं बिभ्रती **उदस्थात्** सूर्यं प्रति उत्तिष्ठति । अग्नौ प्रास्ताहुतिः सम्यगादित्यमुपतिष्ठते ' (मनु. ३. ७६ ) इति स्मृतेः । अथैवं कृतवती **सा** आहुतिः **कद्रीची** क्व गतेत्यनिश्चयगमना ॥ आदित्यं प्राप्तवतीत्यर्थः । **कं** **स्वित्** कं फलभाजं पुरुषं प्रति **अर्धम्** अर्धमार्गम् आगत्य। यद्वा । अर्धमृद्धम् । **परागात्** परागच्छति । आगत्य च **क्व** **स्वित्** सूते कुत्र प्रदेशे फलमुत्पादयति । **नहि** इतरगोवत् इयं **यूथे** **अन्तः** सजातीयगोमध्ये सूते । साधारण्येन यत्र क्वचिन्न सूते अपि तु कस्मिंश्चिदनुष्ठातरि । अतः स महान् को नु खल्विति । यद्वा । आदित्यरश्मिसमूहः एव गोरूपेण स्तूयते । गौः उक्तलक्षणा रश्मिरूपा गौः वत्सं वत्सवद्रक्षणीयं यजमानम् उक्तक्रमेण बिभ्रती उदस्थात् । अथ तथा कृत्वा सा कद्रीची अदृश्यगमना सती कं स्वित् अर्धम् ऋद्धम् अर्धस्थानभाजं वा कं स्वित् पुरुषम् आदित्यं परागात् अप्रतिनिवृत्ता गता।  ‘ तं नयन्त्येताः सूर्यस्य रश्मयो यत्र देवानां पतिरेकोऽधिवासः ( मु. उ. १. २. ५) इति श्रुतेः । तथा कृत्वा च क्व स्वित्सूते कस्मिन् इन्द्रादिलोके जनयति न सर्वत्र । शिष्टं समानम् ॥