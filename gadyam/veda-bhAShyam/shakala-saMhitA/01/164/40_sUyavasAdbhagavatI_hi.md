+++
title = "040"
devataa = "विश्वेदेवाः"
RShiH = "दीर्घतमा औचथ्यः"
ChandaH = "त्रिष्टुप्"

+++


हे **अघ्न्ये** । गोनामैतत् । अहननीये हे गौः त्वं **सूयवसात्** शोभनयवसस्य तृणादिकस्य अत्त्री सती **भगवती** । भग इति धननाम । सर्वैर्भजनीयप्रभूतक्षीरादिधनवती **भूयाः** भव । हिः पूरणः प्रसिद्धौ वा । लोके यवसादिभक्षणेन क्षीरादिसमृद्धिः प्रसिद्धा । **अथो** अनन्तरमेव **वयं** यजमाना अपि **भगवन्तः** प्रभूतेन धनेन तद्वन्तः **स्यामः** । अथ एकवारं पूर्वमुक्तमिदानीं सर्वदा कर्तव्यमिति प्रार्थयते । **विश्वदानीं** विश्वकालं सर्वदा **तृणम्** **अद्धि** भक्षय। **आचरन्ती** सर्वतो निर्गच्छन्ती **शुद्धं** निर्मलम् **उदकं** **पिब** । अयं मन्त्रो यास्केनैवं व्याख्यातः- ‘ सूयवसादिनी भगवती हि भवाथेदानीं वयं भगवन्तः स्यामाद्धि तृणमघ्न्ये सर्वदा पिब च शुद्धमुदकमाचरन्ती' (निरु. ११. ४४ ) इति ॥ ॥ २१ ॥