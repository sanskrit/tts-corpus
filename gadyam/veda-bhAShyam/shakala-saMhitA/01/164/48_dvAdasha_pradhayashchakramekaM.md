+++
title = "048"
devataa = "संवत्सरसंस्थङ्कालचक्रवर्णनम्"
RShiH = "दीर्घतमा औचथ्यः"
ChandaH = "त्रिष्टुप्"

+++


**द्वादश** एतत्संख्याकाः **प्रधयः** परिधयः प्रहिता वर्तन्ते । तत्स्थानीया द्वादश मासाः **एकम्** अद्वितीयं **चक्रं** क्रमणस्वभावं संवत्सराख्यं चक्रमाश्रिताः। तथा **त्रीणि** त्रिसंख्याकानि **नभ्यानि** नाभ्याश्रयाणि फलकानि तत्स्थानीयानि ग्रीष्मवर्षाहेमन्ताख्यान्याश्रितानि । यथा सूर्यरथचक्रस्य द्वादश परिधयः नाभ्यर्हाणि त्रीणि फलकानि सन्ति तद्वत्कालचक्रस्यापि । **क** **उ** कोऽपि महान् **तत** चक्रं **चिकेत** जानाति । **तस्मिन्** चक्रे **साकं** सह **शङ्कवः** **न** शङ्कवः इव । अत्र पुरस्तादुपचारोऽपि नशब्दः सामर्थ्यादुपमार्थीयः । तस्मिन्नपि संवत्सरचक्रे **त्रिशताः** एतत्संख्याकाः **षष्टिर्न** । नशब्दः चार्थे । षष्टिश्च अरा अरस्थानीयान्यहानि **अर्पिताः** अर्पितानि । कीदृशानि तानि । **चलाचलासः** । एकश्चलशब्दो द्विर्भावप्राप्तः । चलाः । चलनस्वभावानीत्यर्थः ॥  ‘ चरिचलिपतिवदीनामच्याक्चाभ्यासस्य ' ( पा. सू. ६. १. १२, ६ ) इति द्विर्वचनमागागमश्च । ततोऽसुक् ॥  ‘ षष्टिश्च ह वै त्रीणि च शतानि संवत्सरस्याहानि ' (श, ब्रा. ९. १. १. ४३) इति ब्राह्मणम् । द्वादश प्रधयश्चक्रमेकमिति मासानां मासा मानात् ' (निरु. ४, २७ ) इत्यादि निरुक्तम् ॥