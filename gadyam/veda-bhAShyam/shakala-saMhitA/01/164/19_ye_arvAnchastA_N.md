+++
title = "019"
devataa = "विश्वेदेवाः"
RShiH = "दीर्घतमा औचथ्यः"
ChandaH = "त्रिष्टुप्"

+++


**ये** सूर्यसोमयोश्चक्रे वर्तमाना रश्मयो ग्रहादयश्च तत्परिभ्रमणवशेन **अर्वाञ्चः** अर्वागञ्चनाः अधोमुखाः सन्ति **ताँ** **उ** तानेव **पराचः** **आहुः** पराङ्मुखाञ्चनान् ऊर्ध्वान् आहुः कालविदः ॥ तथा प्रथमं **ये** पराञ्चः परागञ्चनाः **ताँ** **उ** तानैव अर्वाचः **आहुः** । हे **सोम** त्वम् **इन्द्रः** परमेश्वरः इरां भूमिं वृष्ट्या धारकः आदित्यः । यद्वा । द्वादशादित्यानां मध्ये इन्द्रोऽप्येकः ।  ‘ विवस्वदिन्द्रयुताः' इत्युक्तत्वात् अयमपीन्द्रः । सः **च** युवां **या** यानि मण्डलपरिभ्रमणानि **चक्रथुः** कृतवन्तौ **तानि** **रजसः** रञ्जनात्मकस्य लोकस्य ॥ कर्मणि षष्ठी ॥ लोकं **वहन्ति** निर्वहन्ति । तत्र दृष्टान्तः **धुरा'** शकटादौ धुरि **युक्ताः** संबद्धाः अश्वादयो यथा धुरं वहन्ति तद्वत् । यद्वा । एतत् पूर्वार्धे दृष्टान्तितम् । धुरा युक्ताः । धुरि स्थितं चक्रमपि धुर्शब्देनोच्यते । तत्र युक्ताः समर्पिताः पुरुषाः तत्परिभ्रमणवशेन अर्वाञ्चोऽपि पराञ्चः पराञ्चोऽपि अर्वाञ्चो भवन्ति तद्वत् ॥