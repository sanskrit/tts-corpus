+++
title = "010"
devataa = "विश्वेदेवाः"
RShiH = "दीर्घतमा औचथ्यः"
ChandaH = "त्रिष्टुप्"

+++


**एकः** प्रधानभूतः असहायो वा पुत्रस्थानीयः आदित्यः संवत्सराख्यः कालो वा **तिस्रः** **मातॄः** सस्यवृष्ट्याद्युत्पादयित्रीः । क्षित्यादिलोकत्रयमित्यर्थः । तथा **त्रीन्** **पितॄन** जगतां पालयितॄन् लोकत्रयाभिमानिनः अग्निवायुसूर्याख्यान् **बिभ्रत्** सन् **ऊर्ध्वः** **तस्थौ** उन्नतः अत्यन्तदीर्घस्तिष्ठति भूतभविष्यदाद्यात्मना । सूर्यपक्षे सर्वेभ्य उन्नतः। **ईम्** एनं **न** **अव** **ग्लपयन्ति** ग्लानिं नैव कुर्वन्ति । न हि कालः आदित्यो वा अन्येन पराभूयते । **दिवः** **पृष्ठे** द्युलोकस्य उपरि अन्तरिक्षे **मन्त्रयन्ते** गुप्तं परस्परं भाषन्ते देवाः । किम् । **विश्वविदं** विश्ववेदनसमर्थां विश्वैर्वेदनीयां वा **अविश्वमिन्वाम्** असर्वव्यापिनीं **वाचं** गर्जितलक्षणाम् **अमुष्य** आदित्यस्य संबन्धिनीं मन्त्रयन्ते इत्यर्थः ॥ ॥ १५॥