+++
title = "014"
devataa = "विश्वेदेवाः"
RShiH = "दीर्घतमा औचथ्यः"
ChandaH = "त्रिष्टुप्"

+++


**सनेमि** समाननेमि एकप्रकारबहिर्वलयमक्षीणनेमि **चक्रं** संवत्सराख्यम् **अजरं** सदातनमपि जरारहितं **वि** **ववृते** पुनःपुनर्विशेषेण वर्तते। **उत्तानायाम्** ऊर्ध्वतनायाम् ईषायाम् उपरिविस्तृतभूम्यां वा **दश** इन्द्रादयः पञ्च लोकपालाः निषादपञ्चमाश्चत्वारो ब्राह्मणादयो वर्णाः मिलित्वा दशसंख्याकाः **युक्ताः** स्वस्वव्यापारयुक्ताः **वहन्ति** निर्वहन्ति । कृत्स्नं जगन्निवर्हन्तीत्यर्थः । तन्निर्वाहार्थत्वात् कालस्य । किंच **सूर्यस्य** आदित्यस्य **चक्षुः** ख्यानस्वभावं सर्वस्य चक्षुःस्थानीयं वा मण्डलम् । चक्षुः ख्यातेर्वा चष्टेर्वा '( निरु. ४. ३) इति निरुक्तम् । **रजसा** वृष्ट्युदकेन **आवृतं** व्याप्तम् **एति** गच्छति । उदकं रज उच्यते ' ( निरु. ४. १९) इति यास्कः । तादृशे मण्डले **विश्वा** **भुवनानि** सवाणि भूतजातानि **आर्पिता** अर्पितानि तदधीनत्वात्तेषाम् ॥