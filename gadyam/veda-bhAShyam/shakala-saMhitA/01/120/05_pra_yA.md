+++
title = "005"
devataa = "अश्विनौ"
RShiH = "कक्षीवान् दैर्घतमस औशिजः"
ChandaH = "तनुशिरा"

+++


हे अश्विनौ **प्र** भवति समर्था भवति सा वाक् **या** वाक् युष्मत्स्तुतिरूपा **घोषे** घोषाख्यायाः पुत्रे सुहस्त्याख्ये ऋषौ **भृगवाणे** **न** भृगौ च **शोभे** शोभते । **यया** च स्तुतिलक्षणया **वाचा** **पज्रियः** । पज्रा अङ्गिरसः । तेषां कुलोत्पन्नः कक्षीवान् **वां** युवां **यजति** पूजयति स्तौति । सापि शोभते इत्यर्थः । **इषयुर्न** इषमन्नम् आत्मनः कामयमानश्च **विद्वान्** स्तुत्यभिज्ञः कक्षीवानृषिः **प्र** भवतु युष्मदनुग्रहात् संपूर्णकामो भवत्विस्यर्थः ॥ घोषे । घोषा नाम काचिद्ब्रह्मवादिनी कक्षीवतः पुत्री । अत्रोपचारात्तद्वाचकं प्रातिपदिकं पुत्रे वर्तते । भृगवाणे । चिरंतनो भृगुरिवाचरति । सर्वप्रातिपदिकेभ्यः' इति क्विप् । धातुसंज्ञायां व्यत्ययेन लटः शानच् । शबादि । आगमानुशासनस्यानित्यत्वात् मुगभावः । वृषादिः । शोभे । ‘शुभ दीप्तौ । लोपस्त आत्मनेपदेषु' इति तलोपः । इषयुः । ‘इष गतौ ' । इष्यति गच्छतीति इषमन्नम् । इगुपधलक्षणः कः । यद्वा । इषु इच्छायाम् । इष्यते सर्वैः प्राणिभिरिति इषमन्नम् । व्यत्ययेन कर्मणि कर्तृप्रत्ययः । प्रशब्देन संहितायां • प्रादूहोढोढ्येषैष्येषु वृद्धिर्वक्तव्या' (पा. सू. ६. १. ८९. ४ ) इति वृद्धिः ॥ ॥ २२ ॥