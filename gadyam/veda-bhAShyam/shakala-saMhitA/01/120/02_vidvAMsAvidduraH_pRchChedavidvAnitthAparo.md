+++
title = "002"
devataa = "अश्विनौ"
RShiH = "कक्षीवान् दैर्घतमस औशिजः"
ChandaH = "ककुप्"

+++


**इत्था** इत्थम् अनेन पूर्वोक्तप्रकारेण **अविद्वान्** अज्ञः स्तोता **विद्वांसौ** **इत्** सर्वज्ञौ अश्विनौ एव **दुरः** द्वाराणि स्तुतिपरिचरणयोः उपायभूतान् मार्गान् **पृच्छेत्** प्रष्टुमर्हति । **अपरः** अश्विभ्यामन्यः सर्वः अपि **अचेताः** । चेतसा ज्ञानेन रहितः । तस्मात् अश्विनावेव पृच्छेदित्यर्थः। तौ च **अक्रौ** शत्रुभिः अनाक्रान्तौ अश्विनौ **नू** **चित्** क्षिप्रमेव **मर्ते** मनुष्ये स्तोतरि भक्तानुग्राहकतया सनिं धत्तः इति वाक्यशेषः ॥ इत्था । ‘था हेतौ च च्छन्दसि ' इति थाप्रत्ययः । ‘इदम इश्'। ‘एतेतौ रथोः ' ( पा. सू. ५. ३. ४ ) इति इद्भावः । यदि ‘ था हेतौ च ' इत्यत्र इदंशब्दस्य नानुवृत्तिः तदानीम् ‘इदमस्थमुः । एतदन्तात् परस्या विभक्तेर्व्यत्ययेन ‘सुपां सुलुक्' इति विभक्तेर्डादेशः । अक्रौ । ‘क्रमु पादविक्षेपे ' । अस्मात् नञ्युपपदे ‘कृत्यल्युटो बहुलम्' इति बहुलवचनात् कर्मण्यपि ‘जनसनखनक्रमगमो विट्' इति विट् ।' विड्वनोरनुनासिकस्यात्' इति आत्वम् । नञ्समासे अव्ययपूर्वपदप्रकृतिस्वरत्वम् ॥