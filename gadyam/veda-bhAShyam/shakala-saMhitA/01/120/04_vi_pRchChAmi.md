+++
title = "004"
devataa = "अश्विनौ"
RShiH = "कक्षीवान् दैर्घतमस औशिजः"
ChandaH = "नष्टरूपी"

+++


हे अश्विनौ युवां **वि** **पृच्छामि** विशेषेण प्रष्टुमिच्छामि । **पाक्या** न पक्तव्यप्रज्ञान् स्वपरिपक्वमतीन अन्यान् **देवान्** **न** पृच्छामि। किंतु युवामेव सर्वज्ञौ पृच्छामीत्यर्थः। हे **दस्रा** दर्शनीयौ तौ युवां **वषट्कृतस्य** वषट्कारेणाग्नौ हुतस्य **अद्भुतस्य** आश्चर्यभूतस्य महतः **सह्यसः** अतिशयेन बलवतो बलोत्पादकस्य सोमस्य स्वांशलक्षणमेकदेशं **पातं** **च** । **नः** अस्मान् **च** **रभ्यसः** अतिशयेन रभस्विनः प्रौढोद्यमान् कुरुतम् । पाक्या । पचेः ‘ऋहलोर्ण्यत्' ।' चजोः कु घिण्ण्यतोः' इति कुत्वम् । तित्स्वरः । ‘सुपां सुलुक्' इति विभक्तेर्ङादेशः । वषट्कृतस्य । वषट्शब्दस्य ऊर्यादित्वेन गतित्वात् ‘गतिरनन्तरः' इति गतेः प्रकृतिस्वरत्वम् । पातम् । ‘पा पाने '। 'बहुलं छन्दसि ' इति शपो लुक् । सह्यसः। सहते अभिभवत्यनेनेति सहो बलम् । असुन् । तदस्यास्तीति सहस्वी । मत्वर्थीयो विनिः । तत आतिशायनिक ईयसुन् । ‘विन्मतोर्लुक्'। छान्दस ईकोरलोपः । रभ्यसः । ‘रभ राभस्ये'। राभस्यं कार्योपक्रमः । पूर्ववत्प्रक्रिया उन्नेया ॥