+++
title = "009"
devataa = "अश्विनौ"
RShiH = "कक्षीवान् दैर्घतमस औशिजः"
ChandaH = "विराट्"

+++


हे अश्विनौ **युवाकु** युवां कामयमानाः स्तुतिभिर्यावयितारः संयोजयितारो वा स्तोतारः **मित्रधितये** मित्राणां बन्धुजनानां धारणार्थ **दुहीयन्** युष्मत्सकाशाद्धनानि दुहन्ति प्राप्नुवन्ति । अतः **नः** अस्मानपि **वाजवत्यै** वाजयुक्ताय **च** **राये** धनाय **मिमीतं** कुरुतम् । तथा **धेनुमत्यै[१]** धेनुभिर्युक्ताय **इषे** अन्नाय **च** **नः** अस्मान् **मिमीतं** कुरुतम् । अस्मभ्यं स्तोतृभ्यो बलयुक्तं धनं गोयुक्तमन्नं च प्रयच्छतमित्यर्थः ॥ दुहीयन् । दुह प्रपूरणे'। दुहिर्दोहः। ‘इगुपधात्कित्' (उ. सू. ४.५५९) इति भावे इप्रत्ययः । दुहिमात्मन इच्छति दुहीयति । ‘सुप आत्मनः क्यच् । दुहीयतेर्लेटि अडागमः । इतश्च लोपः' इति इकारलोपः । यद्वा । दुहेर्लिङि ‘झस्य रन्' (पा. सू. ३. ४. १०५) इति व्यत्ययेन रनादेशाभावे रूपमेतत् । छान्दसोऽन्त्यलोपः। यद्वा । रनादेशे कृते छान्दसो रेफस्य यकारः । अत एव व्युत्पत्यनवधारणात् नावगृह्णन्ति । युवाकु । ‘सुपां सुलुक्' इति जसो लुक् । मिमीतम् । माङ् माने शब्दे च'। जौहोत्यादिकः । व्यत्ययेन परस्मैपदम् । भृञामित्' इति अभ्यासस्य इत्वम्। ‘चवायोगे प्रथमा' इति निघातप्रतिषेधः ॥