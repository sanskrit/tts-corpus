+++
title = "008"
devataa = "अश्विनौ"
RShiH = "कक्षीवान् दैर्घतमस औशिजः"
ChandaH = "कृतिः"

+++


हे अश्विनौ **अमित्रिणे** । अमित्रं मित्रराहित्यम् । तद्वते **कस्मै** चिदपि शत्रवे **नः** अस्मान् **मा** **अभि** **धातम्** आभिमुख्येन मा स्थापयतम् । अपि च **नः** अस्माकं **गृहेभ्यः** सकाशात् **स्तनाभुजः** स्तनैः वत्सान् मनुष्यांश्च पालयन्त्यः **धेनवः** गावः **अशिश्वीः** शिशुना वत्सेन विरहिता अस्मदीये गृहेऽशयाना वा सत्यः **अकुत्र** चित् अस्माभिरगम्ये प्रदेशे **मा** 'गुः मा गच्छन्तु ॥ धातम् । धाञो माङि लुङि ‘गातिस्था' इति सिचो लुक् । न माङ्योगे' इति अडभावः । अकुत्र । ‘परादिश्छन्दसि बहुलम्' इत्युत्तरपदाद्युदात्तत्वम्। गुः। ‘इण् गतौ'। ‘इणो गा लुङि' इति गादेशः । ‘गातिस्था' इति सिचो लुक् । आतः' इति झेर्जुस् । स्तनाभुजः । भुज पालनाभ्यवहारयोः' । स्तनैर्भुञ्जन्ति पालयन्तीति स्तनाभुजः । क्विप् । अन्येषामपि दृश्यते' इति सांहितिको दीर्घः । अशिश्वीः । ‘सख्यशिश्वीति भाषायाम् ' (पा. सू. ४. १. ६२) इति छन्दस्यपि व्यत्ययेन निपातनं द्रष्टव्यम् । यद्वा । शिशुरस्यास्तीति शिश्वी ।' छन्दसीवनिपौः' इति मत्वर्थीय ईकारः । नञ्समासे अव्ययपूर्वपदप्रकृतिस्वरत्वम् । ‘वा छन्दसि ' इति पूर्वसवर्णदीर्घः । अथवा ।' शीङ् स्वप्ने '। ‘उत्सर्गश्छन्दसि' इति किप्रत्ययः । द्विर्वचनह्रस्वत्वे । **एरनेकाचः'** इति यण् । छान्दसो वकारः । पूर्ववत्समासस्वरौ ॥