+++
title = "004"
devataa = "अग्निः"
RShiH = "दीर्घतमा औचथ्यः"
ChandaH = "जगती"

+++


**यमीम्** एनमग्निं **द्वा** द्वौ **सवयसा** समानवयस्कौ समानसामर्थ्यौ वा **समाने** **योना** योनौ फलस्योत्पत्तिस्थाने यज्ञे वर्तमानौ **मिथुना** दम्पती इव एककार्योद्युक्तौ **समोकसा** समाननिवासौ देवयजनस्थानौ ईदृशौ होत्रध्वर्यू **सपर्यतः** पूजयतः स्तुत्या हविष्प्रदानेन च प्रीणयतः । कदेत्याह । **दिवा** **न** अहनीव **नक्तं** रात्रावपि । सर्वदेत्यर्थः । एवं पूज्यमानोऽग्निः **पलितः** पूर्वम् अङ्गारावस्थायां जीर्णोऽपि समिन्धनानन्तरं **युवा** तरुणः तेजसा सर्वस्य मिश्रयिता वा **अजनि** जायते । एवं जातोऽयं **मानुषा** **युगा** मनोः संबन्धीनि युगानि जायापतिरूपाणि होत्रध्वर्युरूपाणि वा उद्दिश्य **पुरु** **चरन्** बह्वाज्यादिकं भक्षयन् **अजरः** अजीर्णो जरारहितो वर्तते ॥