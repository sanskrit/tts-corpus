+++
title = "003"
devataa = "अग्निः"
RShiH = "दीर्घतमा औचथ्यः"
ChandaH = "जगती"

+++


**सवयसा** समानवयस्कौ । वयःशब्देन सामर्थ्यं लक्ष्यते । समानसामर्थ्यौ **तदित्** तदानीमेव यदा प्रवृद्धो भवति तदानीमेव **समानमर्थं** समानप्रयोजनं निष्पत्तिं **मिथः** प्रत्येकं **वितरित्रता** भृशं तरन्तौ होत्रध्वर्यू **वपुः** अग्नेः शरीरं **युयूषतः** स्वस्वव्यापारेण मिश्रयितुमिच्छतः । प्रैषानन्तरं याज्यादिपाठो होतुर्व्यापारः वषट्कारानन्तरं होमोऽध्वर्योरिति विभागः । अत्रेदमनुसंधयम् । सवयसा समानवयस्कौ मिथः प्रत्येकं समानप्रयोजनं  सुखप्राप्तिं वितरित्रता विशेषेण तरितुमिच्छन्तौ । तरतेर्यङ्लुगन्तात् शतरि दाधर्त्यादौ (पा. सू. ७. ४. ६५ ) निपात्यते । द्विवचनस्य आकारः ॥ जायापती तद्वपुस्तदेव परस्परं शरीरं युयूषतः मिश्रयितुमिच्छतः परस्परमालिङ्गतः । तद्वदग्निं साकं होत्रध्वर्यू युयूषतः । **आदीम्** अनन्तरमेव **हव्यः** आहवनीयोऽग्निः सारथिः सरणशीलः सारथिवत् यज्ञात्मकस्य रथस्य निर्वाहको वा सन् **अस्मत्** अस्माकं संबन्धिनः **रश्मीन्** रश्मिवदायता घृतधाराः **आ** सर्वतः **समयस्त** सम्यक् स्वीकरोति । तत्र दृष्टान्तद्वयमुच्यते। **भगो** **न** सर्वैः सेवनीय आदित्यः स यथा सर्वतः पूजामादत्ते तद्वत् । **सारथिः**  रथस्य यन्ता वोढुर्वाहकस्याश्वादेः रश्मीन् प्रग्रहानिव । तान् यथा स्वीकरोति तद्वदयमग्निरपि हवींषि समयंस्त ॥