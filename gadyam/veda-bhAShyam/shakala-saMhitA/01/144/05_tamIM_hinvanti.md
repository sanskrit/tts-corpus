+++
title = "005"
devataa = "अग्निः"
RShiH = "दीर्घतमा औचथ्यः"
ChandaH = "जगती"

+++


**देवं** द्योतमानं **तम्** एनमग्निं **दश** **धीतयः** दशसंख्याका अङ्गुलयः **व्रिशः** विशः परस्पर विश्लिष्टाः **हिन्वन्ति** प्रीणयन्ति मथनकाले । तथा **मर्तासः** मनुष्या वयं यजमानाः **ऊतये** रक्षणाय **हवामहे** आह्वयामः । कोऽस्य विशेष इत्युच्यते । अयमग्निः **धनोः** धनुषः सकाशात् **प्रवत** **आ** प्रकर्षेण गच्छतो बाणानिव । तान् यथा शत्रोरुपरि मुञ्चन्ति ॥ आ इत्युपमार्थे ॥ तद्वत् **सः** अग्निः धनुस्थानीयात् निजशरीरसकाशात् प्रवतः प्रकृष्टवेगवतो रश्मीन् **ऋण्वति** गमयति । रिविर्गत्यर्थः । अत्र अन्तर्भावितण्यर्थोऽयम् । इदित्त्वात् नुम् । छान्दसं रेफस्य संप्रसारणम् । अधिशब्दोऽनर्थको धात्वर्थमात्रानुवादी ॥ किंच एवं प्रवृद्धोऽग्निः **अभिव्रजद्भिः** अनुष्ठानार्थमभितः संचरद्भिः ज्ञेयम् अर्थम्  अभिगच्छद्भिर्वा तदर्थं **नवा** नवानि नूतनानि **वयुना** वयुनानि प्रज्ञानानि अनुष्ठानविषयाणि **अधित** धारयति ज्ञापयतीत्यर्थः । यद्वा। अभिव्रजद्धिराभिमुख्येन गच्छद्भिर्होत्रादिभिः क्रियमाणानि नवानि वयुनानि प्रज्ञाविशिष्टानि स्तोत्रादीन्यधित धत्ते ॥ धाञश्छान्दसे लुङि ‘ स्थाध्वोरिच्च' इति इत्वम् । उत्तरस्य सिचः कित्त्वम् । ह्रस्वादङ्गात् ' इति सलोपः ॥