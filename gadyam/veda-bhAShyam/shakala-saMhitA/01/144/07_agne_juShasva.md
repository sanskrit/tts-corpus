+++
title = "007"
devataa = "अग्निः"
RShiH = "दीर्घतमा औचथ्यः"
ChandaH = "जगती"

+++


हे **अग्ने** **जुषस्व** सेवस्व हविः । प्रीतो भव वा स्तुत्या । किंच **तत्** तादृशं प्रियकरं **वचः** वाग्रूपं स्तोत्रं **प्रति** हर्य पुनः कामयस्व । हे **मन्द्र** मादनशील स्तुत्य वा हे **स्वधावः** हविर्लक्षणान्नवन् हे **ऋतजात** यज्ञार्थमुत्पन्न हे **सुक्रतो** शोभनकर्मन् शोभनप्रज्ञ वा । **यः** ईदृशस्त्वं **विश्वतः** सर्वस्य स्थावरजङ्गमस्य जगतः **प्रत्यङ्ङसि** अभिमतः अनुकूलोऽसि न पराङ्मुखः इत्यर्थः । तथा **दर्शतः** दर्शनीयः सर्वैः । किंच **संदृष्टौ** सम्यग्दर्शने **रण्वः** रमणशीलो रमयिता वा भवसि सर्वस्य । यद्वा । तव संदृष्टौ सत्यां सर्वो जनः **क्षयः** निवासवान् भवति । तत्र दृष्टान्तः । **पितुमानिव** । अतिप्रभूतान्नस्वामी यथा सर्वैः वस्तव्यः गन्तव्यश्च भवति तद्वत् ॥ ॥ १३ ॥