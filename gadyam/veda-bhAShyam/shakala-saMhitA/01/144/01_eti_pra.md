+++
title = "001"
devataa = "अग्निः"
RShiH = "दीर्घतमा औचथ्यः"
ChandaH = "जगती"

+++


अयं **होता** होमनिष्पादकोऽध्वर्युः **अस्य** अगनेः **व्रतं** हविष्प्रदानादिरूपं कर्म कर्तुं **मायया** कर्तव्यविशेषप्रज्ञया युक्तः सन् **प्र** **एति** प्रकर्षेण गच्छति होतुम् । मायेति प्रज्ञानाम, ‘माया वयुनम् ' (नि. ३. ९. ९) इति तन्नामसु पाठात् । कीदृशोऽयम् । **ऊर्ध्वाम्** उपर्यारूढां **शुचिपेशसं** शोभनरूपोपेताम् । पेश इति रूपनाम । **धियं** प्रज्ञां **दधानः** । ‘आ चतुर्थात्कर्मणोऽभिसमीक्षेतेदं करिष्यति' इत्युक्तत्वात् । आगत्य च **दक्षिणावृतः** प्रादक्षिण्येन वर्तमानाः **स्रुचः** जुह्वादीः **क्रमते** गृह्णाति । कीदृश्यः सुचः । **याः** **प्रथमं** पात्रासादनकाले **अस्य** अग्नेः **धाम** स्थानं **निंसते** ॥ ‘ निंस' चुम्बने इति धातुः ॥ चुम्बन्ति भजन्ते इत्यर्थः । प्रथममनुष्ठेयक्रमं बुद्ध्या प्रैति पश्चात् स्रुचः क्रमते इत्यर्थः । हशब्दः प्रसिद्धौ । यद्वा । होता देवानामाह्वाता अयमग्निः अस्य यजमानस्य व्रतं कर्म ज्योतिष्टोमादि प्रज्ञाविशेषेण युक्तः सन् एति । यज्ञदेशं प्रत्यागच्छति । कीदृशोऽयम् । ऊर्ध्वामूर्ध्ववर्ति शुचिपेशसं शोभनरूपोपेतं धियं ज्वालाचलनादिरूपं कर्म दधानः धारयमाणः । आगत्य च दक्षिणावृतः उक्तलक्षणाः स्रुचो घृतपूर्णा जुहूपभृदादिका अभि क्रमते आक्रमते। घृतं स्वीकर्तुं ज्वाला: प्रसर्पन्ति इत्यर्थः । याः स्रुचः प्रथमं पूर्वं हविरासादनकाले अस्याग्नेर्धाम स्थानं वेदिलक्षणं निंसते चुम्बन्ति प्राप्ताः । हशब्दः प्रसिद्धौ ॥ ‘णिसि चुम्बने' । अदादित्वात् शपो लुक् । इदित्त्वात् नुम् ॥