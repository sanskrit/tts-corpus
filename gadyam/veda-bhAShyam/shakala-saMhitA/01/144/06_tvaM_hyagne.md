+++
title = "006"
devataa = "अग्निः"
RShiH = "दीर्घतमा औचथ्यः"
ChandaH = "जगती"

+++


हे **अग्ने** **त्वं** **दिव्यस्य** दिवि भवस्य देवादेः विद्युदात्मना वृष्ट्यादेर्वा **राजसि** ईशिषे । ऐश्वर्यनामैतत् । तथा **पार्थिवस्य** पृथिवीसंबन्धिनो मनुष्यादेः राजसि ईश्वरो भवसि । किम् अन्यतन्त्रत्वेन नेत्याह । **त्मना** आत्मनैव स्वसामर्थ्येनैव । तत्र दृष्टान्तः **पशुपाइव** । पशुपालको यथा स्वसामर्थ्येनैव पशूनां निरोधनिर्गमनादिव्यापारेषु समर्थों भवति तद्वत् । एतद्दृष्टान्तेन अत्यन्तस्वातन्त्र्यमुक्तं भवति । किंच यस्मादेवं तस्मात् **ते** तव **बर्हिः** यज्ञम् **एते** प्रसिद्धे **एनी** एतवर्णे शुभ्रे द्यावापृथिव्यौ **आशाते** अश्नुवाते व्याप्नुतः ॥ ‘ वर्णादनुदात्तात् ' (पा. सू. ४. १. ३९) इति ङीप् तकारस्य नकारश्च ॥ कीदृश्यौ ते । **बृहती** महत्यौ अतिविस्तृते **अभिश्रिया** प्राप्तैश्वर्ये अभितः सेव्ये वा **हिरण्ययी** हितरमणीये **वक्वरी** अतिकुशलं शब्दयन्त्यौ ॥ वचेर्वनिपि ‘ वनो र च ' इति ङीब्रेफौ । छान्दसं कुत्वम् । ‘ वकि कौटिल्ये' इत्यस्मात् वा छान्दसो नुमभावः ॥ ईदृश्यौ द्यावापृथिव्यौ बर्हिः अश्नुवाते ॥