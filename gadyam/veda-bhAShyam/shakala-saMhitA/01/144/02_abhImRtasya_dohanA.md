+++
title = "002"
devataa = "अग्निः"
RShiH = "दीर्घतमा औचथ्यः"
ChandaH = "जगती"

+++


**ऋतस्य** उदकस्य **दोहनाः** धाराः **योनौ** उत्पत्तिस्थाने **देवस्य** **सदने** द्योतमानस्य आदित्यस्य स्थाने **परीवृताः** तद्रश्मिभिः परितो व्याप्ताः सत्यः **अभि** **अनूषत** अभिनवा भवन्ति । आभवन्त्येव स्तूयन्ते वा । कदेत्यत आह । **यत्** यदा **अपामुपस्थे** उदकानामुत्सङ्गे अन्तः **विभृतः** विशेषेण ताभिर्धार्यमाणः सन् **आवसत्** आक्रम्य निवसत्ययमग्निः तदानीमित्यर्थः । **अध** अधुना **स्वधाः** अमृतोपमाः अपः **अधयत्** पिबति सर्वो लोकः । ता विशेष्यन्ते । **याभिः** सह **ईयते** अयमग्निः संगच्छते वा भूमिं ता अधयत् । विद्युदात्मना उदकानि जगत् पाययते इत्यग्नेः स्तुतिः ॥