+++
title = "001"
devataa = "इन्द्रः"
RShiH = "कुत्स आङ्गिरसः"
ChandaH = "जगती"

+++


हे इन्द्र **महः** महतः ते तव **इमाम्** इदानीं क्रियमाणां **महीं** महतीम् अत्यन्तोत्कृष्टां **धियं** स्तुतिं **प्र** **भरे** प्रकर्षेण संपादयामि । **ते** तव **धिषणा** त्वदीया बुद्धिः **अस्य** मम स्तोतुः **स्तोत्रे** स्तुतौ **यत्** यस्मात् **आनजे** अक्ता संश्लिष्टासीत् । तस्मात् तव प्रियां स्तुतिं करोमीत्यर्थः । उत्तरोऽर्धर्चः परोक्षकृतः । **ससहिं** शत्रूणामभिभवितारं पूर्वोक्तं **तम्** **इन्द्रं** **देवासः** कर्मसु दीव्यन्तः ऋत्विजः **शवसा** स्तुतिभिः कीर्तितेन बलेन **अनु** **अमदन** अनुक्रमेण हर्षं प्रापयन् । किमर्थम् । **उत्सवे** **च** उत्सवार्थमभिवृद्ध्यर्थं **प्रसवे** **च** धनानां वृष्ट्युदकानां वा उत्पत्त्यर्थं च ॥ आनजे। ‘ अञ्जू व्यक्तिम्रक्षणगतिषु' । अस्मात् कर्मणि लिट् । द्विर्वचनहलादिशेषौ। अत आदेः' इति अभ्यासस्य आत्वम् । ‘ तस्मान्नुड्द्विहलः ' ( पा. सू. ७. ४. ७१ ) इति नुट् । व्यत्ययेन उपधानकारलोपः। उत्सवे । प्रसवे । 'षू प्रेरणे'। ‘ ऋदोरप्' इति भावे अप् । ‘ निमित्तात्कर्मसंयोगे' ( पा. सू. २. ३. ३६. ६) इति सप्तमी। थाथादिना उत्तरपदान्तोदात्तत्वम् । ससहिम् । षह अभिभवे ।' आदृगमहन ' इत्यत्र ‘ उत्सर्गश्छन्दसि ' इति वचनात् किप्रत्ययः । लिङ्वद्भावात् द्विर्वचनम् । अन्येषामपि दृश्यते ' इति संहितायामभ्यासस्य दीर्घत्वम् । अमदन् । ‘मदी हर्षे '। हेतुमति णिच् । मदी हर्षग्लेपनयोः' इति घटादिषु पाठात् ‘मितां ह्रस्वः' इति ह्रस्वत्वम् । छन्दस्युभयथा ' इति शप आर्धधातुकत्वात् ' णेरनिटि ' इति णिलोपः ॥