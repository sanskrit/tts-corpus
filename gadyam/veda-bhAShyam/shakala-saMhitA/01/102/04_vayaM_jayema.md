+++
title = "004"
devataa = "इन्द्रः"
RShiH = "कुत्स आङ्गिरसः"
ChandaH = "जगती"

+++


हे इन्द्र **युजा** अस्माभिर्युक्तेन सहायभूतेन **त्वया** **वृतं** आवृण्वन्तं शत्रुं **वयं** स्तोतारः **जयेम** अभिभवेम । अपि च **भरेभरे** संग्रामेसंग्रामे **अस्माकम्** **अंशम्** अस्मदीयं भागम् **उदव** शत्रुकृतपीडापरिहारेणोत्कृष्टं रक्ष । तथा हे **इन्द्र** **वरिवः** धनम् **अस्मभ्यं** **सुगं** सुगमं सुप्रापं **कृधि** कुरु । तथा हे **मघवन्** **शत्रूणाम्** अस्मदुपद्रवकारिणां **वृष्ण्या** वृष्ण्यानि वीर्याणि **प्र** **रुज** प्रभङ्न्धि बाधस्वेत्यर्थः ॥ वृतम् ।' वृञ् वरणे'।' क्विप् च ' इति क्विप् । तुगागमः । सुगम् । सुदुरोरधिकरणे ' इति गमेः डप्रत्ययः । कृधि । ' श्रुशृणुपॄकृवृभ्यः' इति हेर्धिः । रुज । ' रुजो भङ्गे' । तौदादिकः ॥