+++
title = "005"
devataa = "इन्द्रः"
RShiH = "कुत्स आङ्गिरसः"
ChandaH = "जगती"

+++


हे **धनानां** **धर्तः** गोहिरण्यादिरूपाणां द्रव्याणां धारयितः इन्द्र **विपन्यवः** । स्तोतृनामैतत् । स्तोतारः **इमे** **जनाः** **अवसा** रक्षणेन हेतुना **त्वा** **हवमानाः** त्वामाह्वयन्तः **नाना** **हि** विभिन्नाः खलु । तेषां मध्ये **अस्माकं** **स्म** अस्माकमेव **सातये** धनदानाय **रथम्** **आ** **तिष्ठ** आरोह । हे **इन्द्र** **निभृतम्** अव्याकुलं **तव** **मनः** चित्तं **जैत्रं** **हि** जयशीलं खलु । शत्रून् जित्वास्मभ्यं धनं दातुं समर्थमित्यर्थः ॥ सातये ।' षणु दाने '। क्तिनि ‘जनसनखनां सब्झलोः ' इति आत्वम् ॥ ॥ १४ ॥