+++
title = "010"
devataa = "इन्द्रः"
RShiH = "कुत्स आङ्गिरसः"
ChandaH = "जगती"

+++


हे इन्द्र **त्वं** **जिगेथ** शत्रून् जयसि । तथा **धना** शत्रुभ्योऽपहृतानि धनानि **न** **रुरोधिथ** नावरुणत्सि । स्तोतृभ्यः प्रयच्छसीत्यर्थः । हे **मघवन्** धनवन्निन्द्र **अर्भेषु** अल्पेषु **आजा** आजिषु संग्रामेषु **महत्सु** **च** प्रौढेषु संग्रामेषु च **अवसे** अस्माकं रक्षणार्थम् **उग्रम्** उद्गूर्णम् . अधिकबलं **त्वां**  **सं** **शिशीमसि** स्तोत्रैस्तीक्ष्णीकुर्मः। **अथ** अनन्तरं हे **इन्द्र** त्वं **हवनेषु** युद्धार्थमाह्वानेषु सत्सु आगत्य **नः** अस्मान् **चोदय** संग्रामेषु प्रेरय । जयं प्रापयेत्यर्थः ॥ जिगेथ । ‘ जि जये । लिटि थलि क्रादिनियमात् प्राप्तस्य इटः ' अचस्तास्वत्थल्यनिटो नित्यम् ' (पा. सू. ७. २, ६१ ) इति प्रतिषेधः । ‘ सन्लिटोर्जेः' इति अभ्यासादुत्तरस्य जकारस्य कुत्वम् । रुरोधिथ । क्रादिनियमात् इट् । आजा । ‘ सुपां सुलुक् ' इति सप्तमीबहुवचनस्य डादेशः । शिशीमसि । ‘ शो तनूकरणे'। ‘ बहुलं छन्दसि ' इति विकरणस्य श्लुः । ‘ आदेचः° ' इति आत्वम् । द्विर्वचने ‘ बहुलं छन्दसि ' इति अभ्यासस्य इत्वम् । ‘ई हल्यघोः' इति ईकारान्तादेशः । इदन्तो मसिः ॥