+++
title = "009"
devataa = "इन्द्रः"
RShiH = "कुत्स आङ्गिरसः"
ChandaH = "जगती"

+++


हे इन्द्र **देवेषु** **प्रथमं** श्रेष्ठं **त्वां** **हवामहे** यागार्थमाह्वयामहे । तथा **त्वं** **पृतनासु** संग्रामेषु **ससहिः** **बभूथ** शत्रूणामभिभवितासि । उत्तरार्धः परोक्षकृतः । **सः** **इन्द्रः** **नः** अस्माकं **कारुं** स्तुतीनां कर्तारम् **उपमन्युम्** उपमन्तारं सर्वज्ञम् **उद्भिदं** शत्रूणामुद्भेत्तारम् **इमम्** एवंगुणविशिष्टं पुत्रं **कृणोतु** करोतु । अपि च **प्रसवे** युद्धोत्पत्तावस्मदीयं **रथं** **पुरः** अन्येभ्यो रथेभ्यः पुरतो वर्तमानं करोतु । यद्वा । कारुमित्यादीनि रथविशेषणानि । कारुं युद्धस्य कर्तारम् उपमन्युम् उपगतेन प्राप्तेन मन्युना क्रोधेन युक्तम् उद्भिदं मार्गेऽवस्थितानां वृक्षादीनामुद्भेत्तारमतिशयेन भङ्क्तारम् ॥ बभूथ । ‘बभूथा ततन्थ जगृभ्म ववर्थेति निगमे' इति निपातनात् इडभावः । स इमम् । सोऽचि लोपे चेत्पादपूरणम्' इति सुलोपः । प्रसवे । **षूङ्** प्राणिप्रसवे ' । ऋदोरप् । थाथादिना उत्तरपदान्तोदात्तत्वम् ॥