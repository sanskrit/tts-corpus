+++
title = "006"
devataa = "इन्द्रः"
RShiH = "कुत्स आङ्गिरसः"
ChandaH = "जगती"

+++


हे इन्द्र तव **बाहू** हस्तौ **गोजिता** जयेन गवां लम्भयितारौ । त्वं च **अमितक्रतुः** अपरिच्छिन्नज्ञानः **सिमः** श्रेष्ठः । तथा च शाट्यायनकं- सिम इति वै श्रेष्ठमाचक्षते ' इति । यद्वा । सिमः शत्रूणां बन्धकः । कर्मन्कर्मन् स्तोतॄणां कर्मणिकर्मण्युपस्थिते **शतमूतिः** बहुविधरक्षणोपेतः **खजंकरः** । खजति मथ्नाति पुरुषानिति खजः संग्रामः । तस्य कर्ता । **अकल्पः** कल्पेनान्येन रहितः । स्वतन्त्र इत्यर्थः । **ओजसा** सर्वेषां प्राणिनां यदोजो बलमस्ति तेन सर्वेण **प्रतिमानं** प्रतिनिधित्वेन मीयमानः । यस्मादेवंगुणविशिष्टः **इन्द्रः** **अथ** अतः कारणात् **सिषासवः** धनं लब्धुकामाः **जनाः** **वि** **ह्वयन्ते** विविधमाह्वयन्ति ॥ गोजिता । गा जयतः इति गोजितौ। ‘सुपां सुलुक् ' इति विभक्तेः आकारः । सिमः । ‘ षिञ् बन्धने । अस्मादौणादिको मक् । खजंकरः । ‘ खज मन्थे । पचाद्यच् । ‘क्षेमप्रियमद्रेऽण् च ' ( पा. सू. ३. २. ४४ ) इति चशब्दस्यानुक्तसमुच्चयार्थत्वात् खजशब्दोपपदादपि करोतेः खच् ।' अरुर्द्विषदजन्तस्य° ' इति मुम् । कृदुत्तरपदप्रकृतिस्वरत्वम् । अकल्पः । ‘ नञ्सुभ्याम् इत्युत्तरपदान्तोदात्तत्वम् । सिषासवः । वन षण संभक्तौ । सनि ‘सनीवन्तर्ध° ' इति विकल्पनात् इडभावः । ‘ जनसनखनां सञ्झलोः' इति आत्वम् । द्विर्वचनादि । ‘सनाशंसभिक्ष उः' (पा. सू. ३. २. १६८ ) इति उप्रत्ययः । सति शिष्टत्वात् तस्यैव स्वरः शिष्यते ॥