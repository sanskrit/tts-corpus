+++
title = "007"
devataa = "इन्द्रः"
RShiH = "कुत्स आङ्गिरसः"
ChandaH = "जगती"

+++


हे **मघवन्** धनवन्निन्द्र **कृष्टिषु** स्तोतृषु मनुष्येषु त्वया दीयमानं **श्रवः** यदन्नमस्ति तत् **शतात्** शतसंख्याकाद्धनात् **उत्** **रिरिचे** उद्रिक्तमधिकं भवति । अपि च **भूयसः** शतसंख्याकादपि बहुतराद्धनात् **उत्** रिरिचे अधिकं भवति । किं बहुना! **सहस्रात्** सहस्रसंख्याकादपि **उत्** रिरिचे । त्वया दत्तं तदन्नमक्षयमित्यर्थः । अपि च **अमात्रं** मात्रयेयत्तया रहितं परिगणितुमशक्यैः सर्वैर्गुणैरधिकं त्वां **मही** महती **धिषणा** अस्मदीया स्तुतिलक्षणा वाक् **तित्विषे** दीपयति । त्वत्संबन्धिनो गुणान् प्रकाशयति । हे **पुरंदर** शत्रूणां पुरा दायितरिन्द्र **अध** स्तुत्यनन्तरं **वृत्राणि** आवरकान् शत्रून् **जिघ्नसे** हंसि विनाशयसि ॥ रिरिचे। ‘रिचिर् विरेचने '। कर्मणि लिट् । तित्विषे । ‘ त्विष दीप्तौ । जिघ्नसे । हन्तेर्लेटि व्यत्ययेन आत्मनेपदम् । ‘लेटोऽडाटौ ' इति अडागमः । ‘ बहुलं छन्दसि ' इति शपः श्लुः । ‘ गमहन° ' इत्यादिना उपधालोपः । स्थानिवद्भावात् द्विर्वचनादि । ‘ बहुलं छन्दसि ' इति अभ्यासस्य इत्वम् । पुरंदर । ‘ पू:सर्वयोर्दारिसहोः ' (पा. सू. ३. २ ४१ ) इति खच् ।' खचि ह्रस्वः ' ( पा. सू. ६. ४, ९४ ) इति ह्रस्वत्वम् ।  वाचंयमपुरंदरौ च' (पा. सू. ६. ३. ६९ ) इति निपातनात् अम् ॥