+++
title = "006"
devataa = "उलूखलं"
RShiH = "शुनःशेप आजीगर्तिः"
ChandaH = "अनुष्टुप्"

+++


**उत** अपि च हे **वनस्पते** उलूखलरूप वृक्ष **ते** अग्रमित् तव पुरत एवं **वातो** **वि** **वाति** स्म । त्वरोपेतमुसलप्रहारैर्वायुर्विशेषेण प्रसरति खलु । अथो अनन्तरं हे **उलूखल** **इन्द्राय** इन्द्रोपकारार्थं **पातवे** पातुं **सोमं** **सुनु** सोमाभिषवं कुरु ॥ वनस्पते । पारस्करादित्वात् सुट् । कार्ये कारणशब्दः । पातवे । 'पा पाने '। तुमर्थे सेसेन् ' इति तवेन्प्रत्ययः । ‘ञ्नित्यादिर्नित्यम् ' इत्याद्युदात्तत्वम् । सुनु । ' उतश्च प्रत्ययादसंयोगपूर्वात्' इति हेर्लक्। विकरणस्वरेणान्तोदात्तत्वम् । पादादिवादनिघातः । उलूखल । उर्ध्वं खम् अस्य इति उलूखलः । पृषोदरादिः ॥