+++
title = "009"
devataa = "हरिश्चन्द्र अधिषवणचर्म वा सोमो वा"
RShiH = "शुनःशेप आजीगर्तिः"
ChandaH = "गायत्री"

+++


हे ऋत्विग्विशेष हरिश्चन्द्रदेवतापक्षे हे हरिश्चन्द्र इति वा **चम्वोः** सोमस्य भक्षत्वसंपादकयोः अधिषवणफलकयोः **शिष्टम्** अभिषवराहित्येन अवशिष्टं सोमम् **उत्** **भर** शकटस्योपरि हर । **सोमम्** अभिषुतं सोमं **पवित्रे** दशापवित्रे आ **सृज** आनीय प्रक्षिप। प्रक्षेपे सति अवशिष्टं सोमं **गोः** **त्वचि** आनडुहे चर्मणि **अधि** **नि** **धेहि** अध्यारोप्य स्थापय ॥ चम्वोः । ‘चमु अदने' । चम्यते भक्ष्यतेऽत्रेति चमूः । ‘कृपिचमि' ( उ. सू. १.८१ ) इत्यादिना औणादिक उप्रत्ययः । प्रत्ययस्वरः । सप्तमीद्विवचनस्य ‘उदात्तस्वरितयोर्यणः स्वरितः' इति स्वरितत्वम् । ‘उदात्तयणो हल्पूर्वात्' इति व्यत्ययेन न भवति । भर । ' हृग्रहोर्भः' । धेहि । ध्वसोरेद्धावभ्यासलोपश्च' (पा. सू. ६. ४. ११९ ) इति एत्वाभ्यासलोपौ । निघातः । त्वचि । ‘सावेकाचः' इति विभक्तेरुदात्तत्वम् ॥ ॥ २६ ॥