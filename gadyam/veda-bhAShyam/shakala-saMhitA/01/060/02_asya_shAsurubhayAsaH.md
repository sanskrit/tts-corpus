+++
title = "002"
devataa = "अग्निः"
RShiH = "नोधा गौतमः"
ChandaH = "त्रिष्टुप्"

+++


**शासुः** शासितुः **अस्य** अग्नेः **उभयासः** उभयेऽपि देवा मनुष्याश्च । यद्वा । स्तुतिभिः स्तोतारो यज्ञैर्यजमानाश्च इममग्निं शासितारं **सचन्ते** सेवन्ते। **उशिजः** कामयमाना देवाः **हविष्मन्तः** हविषा युक्ताः **ये** **च** **मर्ताः** मरणधर्माणो यजमानाः । यद्वा । उशिजः इति मेधाविनाम । उशिजः मेधाविनः स्तोतारो हविष्मन्तः हविर्युक्ताः मर्ताः यजमानाः । किंच अयं **होता** होमनिष्पादकोऽग्निः **दिवश्चित्** आदित्यादपि **पूर्वः** उषःसु वर्तमानो भूत्वा अग्निहोत्रहोमार्थं **विक्षु** यजमानेषु **न्यसादि** अध्वर्युणा अग्न्यायतने न्यधायि स्थाप्यते । कीदृशो होता । **आपृच्छ्यः** आप्रष्टव्यः पूज्य इत्यर्थः। **विश्पतिः** विशां प्रजानां पालयिता **वेधाः** विधाताभिमतफलस्य कर्ता ॥ शासुः। शासु अनुशिष्टौ'। तृन्तृचौ शंसिशसिशासिक्षदादिभ्यः संज्ञायां चानिटौ ' (उ. सू. २. २५०) इति तृन् इडागमाभावश्च । षष्ठ्येकवचने तकारलोपश्छान्दसः । नित्त्वादाद्युदात्तत्वम्। उशिजः। **वशः** कित्' ( उ. सू. २. २२९) इति वष्टेः इजिप्रत्ययः । ग्रहिज्यादिना संप्रसारणम् । मर्ताः । ‘ मृङ् प्राणत्यागे'।' असिहसिमृग्रिण्वामि। इत्यादिना तन्प्रत्ययः । नित्त्वादाद्युदात्तत्वम् । अपृच्छ्यः । ‘प्रच्छ ज्ञीप्सायाम् । आङ्पूर्वात् अस्मात् ‘ छन्दसि निष्टर्क्य° ' ( पा. सू. ३. १. १२३ ) इत्यादौ क्यप्प्रत्ययो निपातितः । ग्रहिज्यादिना संप्रसारणम् । क्यपः पित्त्वादनुदात्तत्वे धातुस्वरः शिष्यते । विश्पतिः । पत्यावैश्वर्ये' इति पूर्वपदप्रकृतिस्वरत्वे प्राप्ते • परादिश्छन्दसि बहुलम् ' इत्युत्तरपदाद्युदात्तत्वम् ॥