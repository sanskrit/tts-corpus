+++
title = "004"
devataa = "अग्निः"
RShiH = "नोधा गौतमः"
ChandaH = "त्रिष्टुप्"

+++


**उशिक्** कामयमानः **पावकः** शोधकः **वसुः** निवासयिता **वरेण्यः** वरणशीलः एवंभूतः **होता** अग्निः **विश्रु** यज्ञगृहं प्रविष्टेषु **मानुषेषु** यजमानेषु **अधायि** स्थाप्यते । स च **अग्निः** **दमूनाः** रक्षसां दमनकरेण मनसा युक्तः **गृहपतिः** गृहाणां पालयिता च सन् 'दमे यज्ञगृहे **रयिपतिः** धनाधिपतिः **आ** **भुवत्** आ समन्ताद्भवति । न केवलमेकस्य रयेरपि तु सर्वेषामित्याह **रयीणाम्** इति । यद्वा । रयीणां मध्ये उत्कृष्टं यद्धनं तस्य पतिरित्यर्थः ॥ अधायि । ‘छन्दसि लुङ्लङ्लिटः ' इति वर्तमाने कर्मणि लुङि च्लेः चिणादेशे ‘आतो युक् चिण्कृतोः' इति युगागमः । दमयति राक्षसादिकमिति दमूनाः ।‘दम उपशमे '। दमेरूनसिः ( उ. सू. ४. ६७४ ) इति औणादिक ऊनसिप्रत्ययः । यास्कस्त्वाह-’ दमूना दममना वा दानमना वा दान्तमना वापि वा दम इति गृहनाम तन्मनाः स्यात् ' ( निरु. ४. ४ ) इति । दम आँ अग्निः । ‘ आङोऽनुनासिकश्छन्दसि' इति आकारस्य सानुनासिकत्वं प्रकृतिभावश्च । भुवत् । लेटि अडागमः । ‘ इतश्च लोपः' इति इकारलोपः । रयिपतिः । परादिश्छन्दसि बहुलम् ' इत्युत्तरपदाद्युदात्तत्वम् । रयीणाम् । 'नामन्यतरस्याम् ' इति नाम उदात्तत्वम् ॥