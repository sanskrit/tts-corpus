+++
title = "006"
devataa = "विष्णुः"
RShiH = "दीर्घतमा औचथ्यः"
ChandaH = "त्रिष्टुप्"

+++


हे पत्नीयजमानौ **वां** युष्मदर्थं **ता** तानि गन्तव्यत्वेन प्रसिद्धानि **वास्तूनि** सुखनिवासयोग्यानि स्थानानि **गमध्यै** युवयोः  गमनाय **उश्मसि** कामयामहे । तदर्थं विष्णुं प्रार्थयाम इत्यर्थः । तानीत्युक्तं कानीत्याह । **यत्र** येषु वास्तुषु **गावः** रश्मयः भूरिशृङ्गाः अत्यन्तोन्नत्युपेता बहुभिराश्रयणीया वा **अयासः** अयना गन्तारोऽतिविस्तृताः । यद्वा । यासो गन्तारः । अतादृशाः । अत्यन्तप्रकाशयुक्ता इत्यर्थः । **अत्राह** अत्र खलु वास्त्वाधारभूतं द्युलोके **उरुगायस्य** बहुभिर्महात्मभिर्गातव्यस्य स्तुत्यस्य **वृष्णः** कामानां वर्षितुर्विष्णोस्तत्तादृशं सर्वत्र पुराणादिषु गन्तव्यत्वेन प्रसिद्धं परमं निरतिशयं **पदं** स्थानं **भूरि** अतिप्रभूतम् **अव** **भाति** स्वमहिम्ना स्फुरति । अयं मन्त्रो यास्केन गोशब्दो रश्मिवाचक इति व्याचक्षणेन व्याख्यातः - तानि वां वास्तूनि कामयामहे गमनाय यत्र गावो भूरिशृङ्गा बहुशृङ्गा भूरीति बहुनो नामधेयं प्रभवतीति सतः शृङ्गं श्रयतेर्वा शृणातेर्वा शम्नातेर्वा शरणायोद्गतमिति वा शिरसो निर्गतमिति वायासोऽयनाः । तत्र तदुरुगायस्य विष्णोर्महागतेः परमं पदं परार्ध्यस्थमवभाति भूरि । पादः पद्यतेः' (निरु. २. ७) इति ॥ ॥ २४ ॥