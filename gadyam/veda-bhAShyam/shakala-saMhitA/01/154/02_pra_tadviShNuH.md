+++
title = "002"
devataa = "विष्णुः"
RShiH = "दीर्घतमा औचथ्यः"
ChandaH = "त्रिष्टुप्"

+++


यस्येति वक्ष्यमाणत्वात् स इति अवगम्यते । स महानुभावः **वीर्येण** स्वकीयेन वीरकर्मणा पूर्वोक्तरूपेण **स्तवते** स्तूयते सर्वैः ॥ कर्मणि व्यत्ययेन शप् । वीर्येण स्तूयमानत्वे दृष्टान्तः । **मृगो** **न** सिंहादिरिव । यथा स्वविरोधिनो मृगयिता सिंहः **भीमः** भीतिजनकः **कुचरः** कुत्सितहिंसादिकर्ता दुर्गमप्रदेशगन्ता वा **गिरिष्ठाः** पर्वताद्युन्नतप्रदेशस्थायी सर्वैः स्तूयते । अस्मिन्नर्थे निरुक्तं - मृगो न भीमः कुचरो गिरिष्ठाः । मृग इव भीमः कुचरो गिरिष्ठा मृगो मार्ष्टेर्गतिकर्मणो भीमो बिभ्यत्यस्माद्भीष्मोऽप्येतस्मादेव । कुचर इति चरतिकर्म कुत्सितमथ चेद्देवताभिधानं क्वायं न चरतीति वा । गिरिष्ठा गिरिस्थायी गिरिः पर्वतः समुद्गीर्णो भवति पर्ववान् पर्वतः पर्व पुनः पृणातेः प्रीणातेर्वा' (निरु. १, २० ) इति । तद्वदयमपि मृगोऽन्वेष्टा शत्रूणां भीमो भयानकः सर्वेषां भीत्यपादानभूतः । परमेश्वराद्भीतिः ‘भीषास्माद्वातः पवते ' ( तै. आ. ८.८. १) इत्यादिश्रुतिषु प्रसिद्धा । किंच कुचरः शत्रुवधादिकुत्सितकर्मकर्ता कुषु सर्वासु भूमिषु लोकत्रये संचारी वा तथा गिरिष्ठाः गिरिवत् उच्छ्रितलोकस्थायी । यद्वा । गिरि मन्त्रादिरूपायां वाचि सर्वदा वर्तमानः । ईडशोऽयं स्वमहिम्ना स्तूयते । किंच **यस्य** विष्णोः **उरुषु** विस्तीर्णेषु त्रिसंख्याकेषु **विक्रमणेषु** पादप्रक्षेपेषु **विश्वा** सर्वाणि **भुवनानि** भूतजातानि **अधिक्षियन्ति** आश्रित्य निवसन्ति स विष्णुः स्तूयते ॥