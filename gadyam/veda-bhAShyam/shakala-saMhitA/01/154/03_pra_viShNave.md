+++
title = "003"
devataa = "विष्णुः"
RShiH = "दीर्घतमा औचथ्यः"
ChandaH = "त्रिष्टुप्"

+++


**विष्णवे** सर्वव्यापकाय **शूषम्** अस्मत्कृत्यादिजन्यं बलं महत्त्वं **मन्म** मननं स्तोत्रं मननीयं शूषं बलं वा विष्णुम् **एतु** प्राप्नोतु ॥ कर्मणः संप्रदानत्वात् चतुर्थी । कीदृशाय । **गिरिक्षिते** वाचि गिरिवदुन्नतप्रदेशे वा तिष्ठते **उरुगायाय** बहुभिर्गीयमानाय **वृष्णे** वर्षित्रे कामानाम् । एवंमहानुभावं शूषं प्राप्नोतु । कोऽस्य विशेष इति उच्यते । **यः** विष्णुः **इदं** प्रसिद्धं दृश्यमानं **दीर्घम्** अतिविस्तृतं **प्रयतं** नियतं **सधस्थ** सहस्थानं लोकत्रयम् **एकः** **इत्** एक एवाद्वितीयः सन् **त्रिभिः** **पदेभिः** पादैः **विममे** विशेषेण निर्मितवान् ।