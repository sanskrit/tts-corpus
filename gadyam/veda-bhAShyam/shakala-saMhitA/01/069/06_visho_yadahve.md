+++
title = "006"
devataa = "अग्निः"
RShiH = "पराशरः शाक्त्यः"
ChandaH = "द्विपदा विराट्"

+++


**पुत्रो** **न** पुत्र इव **जातः** प्रादुर्भूतोऽग्निः **दुरोणे** गृहे **रण्वः** रमयिता भवति । **वाजी** **न** अश्व इव **प्रीतः** हर्षयुक्तः सन् **विशः** संग्रामे वर्तमानाः शत्रुभूताः प्रजाः **वि** **तारीत्** विशेषेण तरति अतिक्रामति । अपि च **नृभिः** ऋत्विग्लक्षणैर्मनुष्यैः सहितोऽहं **सनीळाः** समाननिवासस्थानाः **विशः** दैवीः प्रजाः **यत्** यदा **अह्वे** आह्वयामि तदानीमयम् **अग्निः** **विश्वानि** सर्वाणि **देवत्वा** देवत्वानि **अश्याः** अश्नुते प्राप्नोति । स्वयमेव तत्तद्देवतारूपो भवतीत्यर्थः । तथा च मन्त्रान्तरमाम्नास्यते-- ‘ त्वमग्ने वरुणो जायसे यत्त्वं मित्रो भवसि यत्समिद्धः' (ऋ. सं. ५. ३. १) इत्यादि ॥ अश्याः । ‘ अशू व्याप्तौ । लिङि व्यत्ययेन परस्मैपदमध्यमौ । ‘बहुलं छन्दसि ' इति विकरणस्य लुक् ॥