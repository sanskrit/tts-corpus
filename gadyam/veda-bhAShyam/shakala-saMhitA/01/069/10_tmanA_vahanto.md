+++
title = "010"
devataa = "अग्निः"
RShiH = "पराशरः शाक्त्यः"
ChandaH = "द्विपदा विराट्"

+++


**उषो** **न** **जारः** उषसो जरयिता आदित्य इव **विभावा** विशिष्टप्रकाशयुक्तः **उस्रः** निवासयिता **संज्ञातरूपः** सर्वैः प्राणिभिरवगतस्वरूपः । देवतान्तरवदप्रत्यक्षो न भवतीत्यर्थः । एवंभूतोऽग्निः **अस्मै** यजमानाय **चिकेतत्** जानातु । अभिमतफलं ददात्वित्यर्थः । यद्वा । विभक्तिव्यत्ययः । अस्मै इदं सूक्तरूपं स्तोत्रं चिकेतत् जानातु । तथा अस्य रश्मयः **त्मना** आत्मनैव स्वयमेव **वहन्तः** हविर्वहनं कुर्वन्तः **दुरः** यज्ञगृहद्वाराणि **व्यृण्वन्** विशेषेण गच्छन्ति । व्याप्नुवन्तीत्यर्थः । तदनन्तरं **दृशीके** दर्शनीये **स्वः** नभसि **विश्वे** सर्वे ते रश्मयः **नवन्त** गच्छन्ति । नवतिर्गतिकर्मा । देवान् प्राप्नुवन्तीत्यर्थः ॥ उस्रः । वस निवासे । ‘ स्फायितञ्चि° ' इत्यादिना रक् । यजादित्वात् संप्रसारणम् । चिकेतत् । ‘कित ज्ञाने'। जौहोत्यादिकः । लेटि अडागमः । ‘बहुलं छन्दसीति वक्तव्यम्' (का. ७. ३. ८७. १ ) इति वचनात् ' नाभ्यस्तस्याचि पिति° ' इति लघूपधगुणप्रतिषेधाभावः । ‘ अभ्यस्तानामादिः' इत्याद्युदात्तत्वम् । ऋण्वन्। इवि रिवि रवि धवि गत्यर्थाः' । इदित्त्वात् नुम् । छान्दसो लङ् । व्यत्ययेन रेफस्य संप्रसारणम् । यद्वा । ‘ ऋणु गतौ । तनोत्यादिः ॥ ॥ १३ ॥