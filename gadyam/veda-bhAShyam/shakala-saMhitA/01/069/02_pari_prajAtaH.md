+++
title = "002"
devataa = "अग्निः"
RShiH = "पराशरः शाक्त्यः"
ChandaH = "द्विपदा विराट्"

+++


**शुक्रः** शुभ्रवर्णोऽयमग्निः **उषो** **न** **जारः** उषसो जरयिता सूर्य इव **शुशुक्वान्** शोचयिता सर्वस्य प्रकाशयिता भवति । तथा **समीची** संगते द्यावापृथिव्यौ **दिवो** **न** **ज्योतिः** योतमानस्य सूर्यस्य ज्योतिरिव **पप्रा** स्वतेजसा पूरयिता । हे अग्ने अतस्त्वं **प्रजातः** प्रादुर्भूतः सन् **क्रत्वा** कर्मणा यद्वा ज्ञानहेतुना प्रकाशेनोक्तप्रकारेण सर्वं जगत् **परि** **बभूथ** परितो व्याप्नोषि । दीव्यन्तीति देवा ऋत्विजः । तेषां **पुत्रः** **सन्** पुन्नाम्नो नरकात् त्रायकः सन् **पिता** **भुवः** पालयिता भवसि । यद्वा । देवानाम् इन्द्रादीनामेव पुत्रः सन् पुत्र इव दूतो भूत्वा पिता हविर्भिः पालयिता भवसि ॥ शुशुक्वान् । ‘ शुच दीप्तौ । लिटः क्वसुः । व्यत्ययेन कुत्वम् । पप्रा । पॄ पालनपूरणयोः' इत्यस्मात् 'आदृगमहनजनः' इति किप्रत्ययः । ‘ सुपां सुलुक् ' इति सोः डादेशः । समीची । संपूर्वादञ्चतेः ‘ ऋत्विक् ' इत्यादिना क्विन् । समः समि' ( पा. सू. ६. ३.९३ ) इति सम्यादेशः । ‘ अञ्चतेश्चेति वक्तव्यम् ' इति ङीप् । अचः' इति अकोरलोपे ' चौ ' इति दीर्घत्वम् । उदात्तनिवृत्तिस्वरेण डीप उदात्तत्वम् ।' वा छन्दसि' इति पूर्वसवर्णदीर्घत्वम् । यदि तु सम्ऽईची इति पदविभागः क्रियते तर्हि उद ईत् ' ( पा. सू. ६. ४. १३९ ) इति विधीयमानमीत्वं सम उत्तरस्यापि द्रष्टव्यम् । बभूथ । बभूथा ततन्थ°' (पा. सू. ७. २. ६४ ) इति निपातनात् इडभावः ॥