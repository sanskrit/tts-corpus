+++
title = "008"
devataa = "अग्निः"
RShiH = "पराशरः शाक्त्यः"
ChandaH = "द्विपदा विराट्"

+++


हे अग्ने **ते** तव संबन्धीनि **एता** **व्रता** एतानि परिदृश्यमानानि दर्शपूर्णमासादीनि कर्माणि **नकिः** **मिनन्ति** राक्षसादयो बाधका न हिंसन्ति । **यत्** यस्मात् त्वम् **एभ्यः** कर्मसु वर्तमानेभ्यः **नृभ्यः** यज्ञस्य नेतृभ्यो यजमानेभ्यः **श्रुष्टिम्** । शु आशु अश्नुते व्याप्नोतीति श्रुष्टिर्यज्ञफलरूपं सुखम् । तत् **चकर्थ** कृतवानसि । सति हि तव व्रतानां बाधके एतन्नोपपद्यते । अतोऽवगम्यते तव व्रतानां हिंसका न सन्तीति । हे अग्ने **ते** त्वदीयं **तत्तु** **दंसः** तदेव कर्म **यत्** यदि राक्षसादिः **अहन्** हन्ति नाशयति तदानीं **समानैः** सप्तगणरूपेण सदृशैः **नृभिः** नेतृभिर्मरुद्भिः **युक्तः** त्वं **रपांसि** बाधकानि राक्षसादीनि **यत्** यस्मात् त्वम् **विवेः** गमयसि पलायनं प्रापयसि । तस्मात् तव व्रतानि न हिंसन्तीति योज्यम् ॥ मिनन्ति । ' मी हिंसायाम् । क्रैयादिकः । ‘ प्वादीनां ह्रस्वः' इति ह्रस्वस्वम् । विवेः । ‘ छन्दसि लुङ्लङ्लिटः' इति वर्तमाने लङ्। वी गत्यादिषु । सिपि अदादित्वात् शपो लुकि प्राप्ते ‘ बहुलं छन्दसि' इति शपः श्लुः ॥