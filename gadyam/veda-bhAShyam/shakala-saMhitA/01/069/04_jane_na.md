+++
title = "004"
devataa = "अग्निः"
RShiH = "पराशरः शाक्त्यः"
ChandaH = "द्विपदा विराट्"

+++


**वेधाः** । मेधाविनामैतत् । मेधावी । यद्वा । विधाता सर्वस्य कर्ता । **अदृप्तः** दर्परहितः **विजानन्** कर्तव्याकर्तव्यविभागं जानन् **अग्निः** **गोनां** गवाम् **ऊधर्न** गोसंबन्धि पयस आश्रयभूतं स्थानमिव **पितूनाम्** अन्नानां **स्वाद्म** स्वादयिता रसयिता । यथा गोरूधः पयःप्रदानेन सर्वाण्यन्नानि स्वादूनि करोति तद्वदग्निरपि सम्यक् पाकेन सर्वाण्यन्नानि स्वादूनि करोतीत्यर्थः । अपि चैवंभूतोऽग्निः **जने** **न** **शेवः** जनपदे लोकसुखकरः पुरुष इव **मध्ये** यज्ञेषु मध्ये **आहूर्यः** आह्वातव्यः **सन्** **दुरोणे** यज्ञगृहे **निषत्तः** निषण्णः **रण्वः** रमयिता स्तुत्यो वा भवति ॥ गोनाम् । ‘ गोः पादान्ते । (पा. सू. ७. १.५७ ) इत्यपादान्तेऽपि नुट् । स्वाद्म। ‘ स्वाद आस्वादने । अन्तर्भावितण्यर्थात् ‘ अन्येभ्योऽपि दृश्यन्ते' इति मनिन्। ‘सुपां सुलुक्” ' इति सोर्लुक्। पितूनाम् । नामन्यतरस्याम्' इति नाम उदात्तत्वम् । आहूर्यः। आङ्पूर्वात् ह्वयतेः ‘अचो यत्' इति यत्। 'बहुलं छन्दसि ' इति संप्रसारणम् । हलः ' इति दीर्घः । रेफोपजनश्छान्दसः । ‘ यतोऽनावः' इत्याद्युदात्तत्वम् ॥