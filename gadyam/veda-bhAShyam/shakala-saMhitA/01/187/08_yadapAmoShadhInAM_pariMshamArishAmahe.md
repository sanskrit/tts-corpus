+++
title = "008"
devataa = "अन्नम्"
RShiH = "अगस्त्यो मैत्रावरुणिः"
ChandaH = "गायत्री"

+++


**यत्** येन **अपामोषधीनां** संबन्धि **परिंशं** परिलेशं परितः सुखकरमन्नम् **आरिशामहे** आस्वादयामः भक्षयामः तेन अन्नोदकसारेण हे **वातापे** । वातेन प्राणेन आप्नोति स्वनिर्वाहमिति वातेनाप्यायत इति वा वातापि शरीरम् । हे शरीर त्वं **पीव** **इत्** आप्यायित एव **भव** । अन्नोदकाभ्यां शरीरवृद्धिः प्रसिद्धा । यद्वा । यद्यपि अपामोषधीनां परिंशं लेशमास्वादयामः तथापि हे वातापे वातवत्सर्वव्यापक पितो त्वम् अल्पमपि पीवः पीवानेव भव ॥