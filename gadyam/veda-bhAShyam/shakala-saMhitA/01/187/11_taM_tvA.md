+++
title = "011"
devataa = "अन्नम्"
RShiH = "अगस्त्यो मैत्रावरुणिः"
ChandaH = "अनुष्टुप्"

+++


हे **पितो** अन्न सोमरूप **तं** तादृशं स्तुतं **त्वा** त्वां महानुभावं **वचोभिः** स्तुतिवाग्भिः **वयं** **सुषूदिम** क्षारयामो रसान् । तत्र दृष्टान्तः । **गावो** **न** **हव्या** गाव इव हवींष्युत्पादयन्ति तथा त्वत्सकाशात् सोमं सुषूदिम । किमर्थं कीदृशं च इति चेत् उच्यते । **देवेभ्यः** इन्द्रादिभ्यः तदर्थं **सधमादं** तेषां सह मादयितारम् । न केवलं देवेभ्य एव किंतु **सधमादम्** अस्माभिः सह मादयितारं हुतशेषरूपं **त्वा** त्वाम् **अस्मभ्यम्** अस्मदर्थमपि ॥ ॥ ७ ॥