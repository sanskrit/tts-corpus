+++
title = "011"
devataa = "वनस्पतिः"
RShiH = "मेधातिथिः काण्वः"
ChandaH = "गायत्री"

+++


हे वनस्पते एतन्नामकाग्ने **देव** हविर्भुग्भ्यः **देवेभ्यः** अस्मदीयं **हविः** **अव** **सृज** समर्पय इत्यर्थः । **प्र** **दातुः** यजमानस्य **चेतनं** परलोकविषयं विज्ञानं त्वत्प्रसादात् **अस्तु** ॥ वनस्पते । आमन्त्रितनिघातः । देव । पादादित्वात् न निघातः । षाष्ठिकम् आमन्त्रिताद्युदात्तत्वम् । हविः । इसः प्रत्ययस्वरः । दातुः । ददातेः तृच् । चितः' इत्यन्तोदात्तः । ङसि  ‘ ऋत उत्' (पा. सू. ६. १. १११ ) इति उत्वम् एकादेशो रपरत्वं च ।  ‘ रात्सस्य ' ( पा. सू. ८. २. २४ ) इति सलोपः । एकादेशस्वरेण उकार उदात्तः । चेतनम्। 'चिती संज्ञाने' । करणे ल्युट् । योरनादेशः लघूपधगुणः । लिति' (पा. सू. ६. १. १९३) इति प्रत्ययात्पूर्वस्योदात्तत्वम् ॥