+++
title = "014"
devataa = "इन्द्रः"
RShiH = "गोतमो राहूगणः"
ChandaH = "गायत्री"

+++


**पर्वतेषु** पर्ववत्सु गिरिषु **अपश्रितम्** अपगत्य स्थितम् **अश्वस्य** अश्वसंबन्धि दधीचः **यच्छिरः** **इच्छन्** इन्द्रो वर्तते **शर्यणावति** एतत्संज्ञे सरसि **तत्** शिरः **विदत्** अज्ञासीत् । ज्ञात्वा तदाहृत्य तदीयैरस्थिभिर्वृत्राणि जघानेति पूर्वस्यामृचि संबन्धः ॥ इच्छन् । इषु इच्छायाम् ' । तुदादित्वात् शप्रत्ययः । विदत् । वेत्तेर्लुङि व्यत्ययेन च्लेः अङादेशः । शर्यणावति । शर्यणा नाम देशाः। तेषामदूरभवं सरः शर्यणावत् । मध्वादिषु शर्यणशब्दस्य पाठात् मध्वादिभ्यश्च ' (पा. सू. ४. २.८६) इति चातुरर्थिको मतुप् ।' संज्ञायाम्' इति मतुपो वत्वम् । 'मतौ बह्वचोऽनजिरादीनाम् ' (पा. सू. ६. ३. ११९ ) इति दीर्घः ॥