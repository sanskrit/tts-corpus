+++
title = "001"
devataa = "इन्द्रः"
RShiH = "गोतमो राहूगणः"
ChandaH = "अनुष्टुप्"

+++


हे **इन्द्र शविष्ठ** बलवत्तम । शवस्वच्-छब्दादिष्ठनि 'विन्मतोर्लुक्' इति मतुपो लुक्, 'टेः' इति टिलोपः । हे **धृष्णो** शत्रूणां धर्षयितः । 'त्रसिगृधिधृषिक्षिपेः क्नुः' इति क्नुप्रत्ययः । **आगहि** आगच्छ अस्मद्यज्ञम् । गमेश्शपो लुक् ।

कस्मादेवमुच्यस इति चेत्? त्वदर्थम् अयं **सोमोऽसावि** अभिषुतस् - तस्मादागच्छेति ।

किञ्च - **इन्द्रियं** वीर्यं सोमपानेन च प्रभूततां गतं त्वाम् **आपृणक्तु** आपूरयतु । सूर्यमिव रज उदकं यथा रश्मिभिर्द्वारभूतैः सूर्यमापूरयति ॥

हे **इन्द्र** **ते** त्वदर्थं **सोमः** **असावि** अभिषुतोऽभूत् । हे **शविष्ठ** अतिशयेन बलवन् अत एव **धृष्णो** शत्रूणां धर्षयितरिन्द्र **आ** **गहि** देवयजनदेशमागच्छ । आगतं च त्वाम् **इन्द्रियं** सोमपानेनोत्पन्नं प्रभूतं सामर्थ्यम् **आ** **पृणक्तु** आपूरयतु । **रजः** अन्तरिक्षं **रश्मिभिः** किरणैः **सूर्यो** **न** । यथा सूर्यः पूरयति तद्वत् ॥ शविष्ठ । शवस्विञ्शब्दात् इष्टनि ‘ विन्मतोर्लुक्'।' टेः' इति टिलोपः । पादादित्वात् निघाताभावः । गहि । गमेर्लोटि: बहलं छन्दसि ' इति शपो लुक् ।' अनुदात्तोपदेश इत्यादिना अनुनासिकलोपः । तस्य ‘असिद्धवदत्रा भात्' इति असिद्धवत्त्वात् हेः लुगभावः ॥