+++
title = "016"
devataa = "इन्द्रः"
RShiH = "गोतमो राहूगणः"
ChandaH = "त्रिष्टुप्"

+++


**अद्य** अस्मिन् कर्मणि **ऋतस्य** गच्छतः इन्द्रसंबन्धिनो रथस्य **धुरि** अश्ववहनप्रदेशे **गाः** गतिमतोऽश्वान् **कः** युङ्क्ते को नाम नियोक्तुं शक्नोति । न कोऽपीत्यर्थः । कीदृशानश्वान् । **शिमीवतः** वीर्यकर्मोपेतान् **भामिनः** तेजसा युक्तान् **दुर्हृणायून्** परैर्दुःसहेन क्रोधेन युक्तान् । हृणीयतिः क्रुध्यतिकर्मा । असन्निषून् येषामासनि आस्ये मुखप्रदेशे शत्रूणां प्रहरणार्थमिषवो बाणा बद्धास्तान **हृत्स्वसः** । हृत्सु शत्रूणां हृदयेष्वस्यन्ति स्वकीयं पादं क्षिपन्तीति हृत्स्वसः। **मयोभून्** मयसः सुखस्य भावयितॄन्। स्वकीयानां सुखप्रदानित्यर्थः । **यः** यजमानः **एषाम्** ईदृशानामश्वानां **भृत्यां** भरणक्रियां रथवाहनक्रियाम् **ऋणधत्** समर्धयति स्तौतीति यावत् । **सः** यजमानः **जीवात** जीवनवान्भवेत् ॥ यद्वा । क इति प्रजापतिरुच्यते ।  ‘ को वै नाम प्रजापतिः' इति श्रुतेः । ऋतस्य यज्ञस्य धुरि निर्वाहे गा वेदरूपान् वाग्विशेषान् अद्येदानीं युङ्क्ते संयोजयति । कीदृशान् । शिमीवतः प्रतिपाद्यैः कर्मभिर्युक्तान् भामिनः उज्ज्वलान् दुहृणायून् । हृणीयतिर्हानिकर्मा । हातुमशक्यान् वेदाध्ययनस्य नित्यत्वात्। आसन्निषून् आसनि आस्ये इषुरेषणं गमनमुच्चारणं येषां तान् हृत्स्वसो हृत्सु हृदयेषु दीप्यमानान् । प्रकाशमानानित्यर्थः । मयोभून् मयसोऽध्ययनप्रभवस्य सुखसाधनस्यादृष्टस्य भावयितॄन् । यो यजमान एषां वचसां भृत्यां भरणक्रियाम् ऋणधत् ऋद्धिमतीं करोति स जीवात् स एव जीवति । अन्ये जीवन्मृता इत्यर्थः ॥ दुर्हृणायून् । “ हृणीङ् लज्जायाम् ' । कण्ड्वादित्वात् यक् । बहुलवचनात् अस्मात् उण्प्रत्ययः । अतो लोपे सति वर्णव्यापत्त्या आकारः । मृगय्वादिर्वा द्रष्टव्यः । आसन्निषून! ‘पद्दन्' इत्यादिना आस्यशब्दस्य आसन्नादेशः ।  ‘ इष गतौ ' इत्यस्मात् “ इषेः किच्च' (उ. सू. १. १३ ) इति उप्रत्ययः । बहुव्रीहौ पूर्वपदप्रकृतिस्वरत्वम् । हृत्स्वसः। असु क्षेपणे '। अस गतिदीप्त्यादानेषु ।  ‘ क्विप् च ' इति क्विप् ।' तत्पुरुषे कृति बहुलम्' इति अलुक् । कृदुत्तरपदप्रकृतिस्वरत्वम् । मयोभून् । व्यत्ययेन ह्रस्वत्वम् । यद्वा ।  ‘ मितद्र्वादिभ्य उपसंख्यानम् ' ( पा. सू. ३. २. १८०, १ ) इति डुप्रत्ययः । भृत्याम् । भृञ् भरणे '।  ‘ संज्ञायां समजनिषद° ' ( पा. सू. ३. ३. ९९ ) इति क्यप् ।  ‘ उदात्तः' इत्यनुवृत्तेः प्रत्ययस्योदात्तत्वम् । ऋणधत् ।  ‘ ऋधु वृद्धौ '। लेटि व्यत्ययेन श्नम् ।  ‘ लेटोऽडाटौ ' इति अड़ागमः ।  ‘ इतश्च लोपः' इति इकारलोपः । जीवात् ।  ‘ जीव प्राणधारणे'। पूर्ववत् लेटि आडागमः ॥