+++
title = "020"
devataa = "इन्द्रः"
RShiH = "गोतमो राहूगणः"
ChandaH = "सतोबृहती"

+++


हे **वसो** निवासयितरिन्द्र **ते** तव संबन्धीनि राध्नोत्येभिरिति **राधांसि** भूतानि **अस्मान्** **कदा** **चन** कदाचिदपि **मा** **दभन्** **मा** विनाशयन्तु। तथा **ऊतयः** गन्तारः । यद्वा । धूतयः' इत्यत्र वर्णलोपः । धूतयः कम्पयितारः **ते** त्वदीया मरुतश्च मा दभन् । हे **मानुष** मनुष्यहितेन्द्र **चर्षणिभ्यः** मन्त्रद्रष्टृभ्यः **नः** अस्मभ्यं **विश्वा** विश्वानि सर्वाणि **वसूनि** धनानि **च** **आ** **उपमिमीहि** सर्वत आहृत्यास्मत्समीपे कुरु। सर्वत्र वर्तमानं धनमस्मभ्यं प्रयच्छेत्यर्थः ॥ कदा । किंशब्दात् ‘सर्वैकान्यकिंयत्तदः काले दा' (पा.सू. ५.३, १५) इति दाप्रत्ययः। ‘किमः कः' इति कादेशः। व्यत्ययेन आद्युदात्तत्वम्। दभन्। ‘ दम्भु दम्भे'। लोडर्थे छान्दसे लङि ‘बहुलं छन्दसि ' इति विकरणस्य लुक् । ‘न माङ्योगे ' इति अडभावः । मिमीहि । माङ् माने शब्दे च । व्यत्ययेन परस्मैपदम् । जुहोत्यादित्वात् श्लुः । ‘भृञामित्' इति अभ्यासस्य इत्वम् । हेर्ङित्त्वात् घुमास्था' इति ईत्वम् ॥ ८॥ ॥ १३ ॥