+++
title = "003"
devataa = "इन्द्रः"
RShiH = "गोतमो राहूगणः"
ChandaH = "अनुष्टुप्"

+++


हे **वृत्रहन् रथम् आतिष्ठ** । यस्मात् **ते** तव स्वभूतौ **हरी** अश्वौ **ब्रह्मणा** मन्त्रेण **युक्ता** युक्तौ । 'सुपां सुलुक्' इत्याकारः । तस्माद् **रथम् आतिष्ठेति** ।  

किञ्च - **ते** तव **मनः अर्वाचीनं** अस्मद्-यज्ञाभिमुखं **ग्रावा** अभिषवाश्मा **सुकृणोतु** सुष्ठु करोतु **वग्नुना** वचनीयेन श्रवणीयेनाभिषव-शब्देन ॥

हे **वृत्रहन्** शत्रूणां हन्तरिन्द्र **रथम्** **आ** **तिष्ठ** आरोह । यस्मात् **ते** **हरी** त्वदीयावश्वौ **ब्रह्मणा** स्तोत्रलक्षणेन मन्त्रेण **युक्ता** रथेऽस्माभिर्योंजितौ तस्मात् त्वं रथमातिष्ठ। **ते** **मनः** त्वदीयं मनश्च **ग्रावा** अभिषवार्थं प्रवृत्तः पाषाणः **वग्नुना** वचनीयेनाभिषवशब्देन **अर्वाचीनम्** अस्मदभिमुखं **सु** **कृणोतु** सुष्ठु करोतु ॥ युक्ता । ‘सुपां सुलुक्' इति आकारः । वग्नुना । ' वचेर्गश्च ' ( उ. सू. ३. ३१३ ) इति नुप्रत्ययो गकारश्चान्तादेशः ॥