+++
title = "004"
devataa = "इन्द्रः"
RShiH = "गोतमो राहूगणः"
ChandaH = "अनुष्टुप्"

+++


हे **इन्द्र** **सुतम्** अभिषुतम् **इमं** सोमं **पिब** । कीदृशम् । **ज्येष्ठम्** अतिशयेन प्रशस्यं **मदं** मदकरं **अमर्त्यम्** अमारकम् । सोमपानजन्यो मदो मदान्तरवन्मारको न भवतीत्यर्थः। तथा **ऋतस्य** यज्ञस्य संबन्धिनि **सदने** गृहे वर्तमानाः **शुक्रस्य** दीप्तस्यास्य सोमस्य **धाराः** त्वाम् **अभ्यक्षरन्** आभिमुख्येन संचलन्ति त्वां प्राप्नुवन्ति स्वयमेवागच्छन्तीत्यर्थः ॥ ज्येष्ठम् । प्रशस्यशब्दात् इष्ठनि  ‘ ज्य च ' ( पा. सू. ५. ३. ६१ ) इति ज्यादेशः । अक्षरन्। ‘क्षर संचलने' । छान्दसो लङ् ॥