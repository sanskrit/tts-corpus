+++
title = "008"
devataa = "सविता"
RShiH = "हिरण्यस्तूप आङ्गिरसः"
ChandaH = "त्रिष्टुप्"

+++


**पृथिव्याः** संबन्धिनीः **अष्टौ** **ककुभः** प्राच्याद्याश्चतस्रो दिश आग्नेय्याद्याश्चतस्रो विदिश इत्येवमष्टौ दिशः **व्यख्यत्** सविता प्रकाशितवान् । तथा **योजना** प्राणिनः स्वस्वभोगेन' योजयितॄन् **धन्व** अन्तरिक्षोपलक्षितान् **त्री** त्रिसंख्याकान् पृथिव्यादिलोकान् **सप्त** **सिन्धून्** गङ्गादिनदीः समुद्रान्वा सविता व्यख्यत् । **हिरण्याक्षः** । हितरमणीयचक्षुर्युक्तो हिरण्यमयाक्षो वा **सविता** **देवः** **आगात्** इहागच्छतु । किं कुर्वन् । **दाशुषे** हविर्दत्तवते यजमानाय **वार्याणि** वरणीयानि रत्नानि **दधत्** प्रयच्छन् । अख्यत् । ख्यातेर्लुङि ‘अस्यतिवक्ति' इत्यादिना च्लेः अङादेशः। त्री। ‘शेश्छन्दसि बहुलम् इति शेर्लोपः । धन्व।' रिवि रवि धवि गत्यर्थाः । इदितो नुम् धातोः' इति नुम् । अस्मात्  ‘ कनिन्युवृषितक्षिराजिधन्विद्युप्रतिदिवः' इति कनिन् । 'सुपां सुलुक्' इति विभक्तेर्लुक् । नलोपः । प्रत्ययस्य नित्त्वादाद्युदात्तत्वम् । योजना। योजयन्ति प्राणिन उपभोगेनेति योजनानि । नन्द्यादिलक्षणो ल्युः । ' णेरनिटि ' इति णिलोपः । पूर्ववत् शेर्लोपः । हिरण्याक्षः । हिरण्यमयान्यक्षीणि यस्यासौ हिरण्याक्षः ।  ‘ बहुव्रीहौ सक्थ्यक्ष्णोः०' ( पा. सू. ५. ४. ११३ ) इति समासान्तः षच्प्रत्ययः । अगात् । एतेर्लुङि ‘इणो गा लुङि' (पा. सू. २. ४. ४५) इति गादेशः ।  ‘ गातिस्था' इति सिचो लुक् । दधत् । शतरि ‘नाभ्यस्ताच्छतुः' इति नुमागमप्रतिषेधः ।  ‘ आभ्यस्तयोरातः' इति आकारलोपः।  ‘ अभ्यस्तानामादिः' इत्याद्युदात्तत्वम् । दाशुषे ।  ‘ दाश्वान्साह्वान् ' इत्यादिना क्वसुप्रत्ययान्तो निपातितः । चतुर्थ्येकवचने  ‘ वसोः संप्रसारणम्' इति संप्रसारणम् । परपूर्वत्वम् । शासिवसिघसीनां च ' इति षत्वम् । वार्याणि ।' वृङ् संभक्तौ ' । ऋहलोर्ण्यत् । ईडवन्द° । इत्यादिनाद्युदात्तत्वम् ॥