+++
title = "001"
devataa = "अग्निः, मित्रावरुणौ;रात्रिः, सविता"
RShiH = "हिरण्यस्तूप आङ्गिरसः"
ChandaH = "जगती"

+++


**स्वस्तये** अस्माकमविनाशाय । ‘स्वस्तीत्यविनाशनाम' (निरु. ३. २१) इति यास्कः । **प्रथमम्** आदौ **अग्निं** ह्वयामि । **इह** अस्मिन् कर्मणि **अवसे** अस्मद्रक्षणाय **मित्रावरुणौ** **ह्वयामि** । **जगतः** जङ्गमस्य प्राणिजातस्य **निवेशनीम्** उपवेशनहेतुभूतां **रात्रीं** रात्रिदेवतां **ह्वयामि**। जङ्गमाः सर्वे प्राणिनो दिवसे स्वस्वव्यापारान् कृत्वा स्वस्वगृहे रात्रौ उपविशन्तीति प्रसिद्धम् । **ऊतये** अस्मद्रक्षणार्थं **सवितारं** देवं ह्वयामि॥ मित्रावरुणौ। ‘देवताद्वन्द्वे च' इति पूर्वपदस्य आनङादेशः । देवताद्वन्द्वे च' इति उभयपदप्रकृतिस्वरत्वम् । रात्रीम् । ‘रात्रेश्चाजसौ ' (पा. सू. ४. १. ३१ ) इति ङीप् । निवेशनीम् । निविशन्त्यस्यामिति निवेशनी । **करणाधिकरणयोश्च** ' इति ल्युट् । ‘टिड्ढाणञ्” ' (पा. सू. ४. १. १५) इत्यादिना ङीप् । ऊतये । अवतेः क्तिनि ज्वरत्वर' इत्यादिना वकारस्य उपधायाश्च ऊठ् । 'ऊतियूति ' इत्यादिना क्तिन उदात्तत्वम् ॥