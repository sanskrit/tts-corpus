+++
title = "011"
devataa = "सविता"
RShiH = "हिरण्यस्तूप आङ्गिरसः"
ChandaH = "त्रिष्टुप्"

+++


हे सवितः **ते** तव **पन्थाः** मार्गाः **पूर्व्यासः** पूर्वसिद्धाः **अरेणवः** धूलिरहिताः **अन्तरिक्षे** **सुकृताः** सुष्ठु संपादिताः । **सुगेभिः** सुष्ठु गन्तुं शक्यैः **तेभिः** **पथिभिः** तैर्मार्गैरागत्य **अद्य** अस्मिन् दिने **नः** अस्मान् **रक्ष** **च** पालनमपि कुरु। तथा हे **देव** **नः** अस्मान् अनुष्ठातॄन् **अधि** **ब्रूहि** **च** देवानामग्रेऽधिकत्वेन कथय च ॥ पन्थाः ।  ‘ सुपां सुलुक्° ' इति जसः सुः । **पथिमथोः** सर्वनामस्थाने ' इत्याद्युदात्तत्वम् । पूर्व्यासः । पूर्वैः कृताः पूर्व्यः । पूर्वैः कृतमिनियौ च' (पा. सू. ४. ४. १३३ ) इति यः । प्रत्ययस्वरः । असुगागमः । अरेणवः ।  ‘ नञ्सुभ्याम्' इत्युत्तरपदान्तोदात्तत्वम् । सुकृताः । कर्मणि क्तः ।  ‘ गतिरनन्तरः' इति गतेः प्रकृतिस्वरत्वम् । सुगेभिः । सुष्ठु गच्छन्त्येष्विति सुगाः ।  ‘ सुदुरोरधिकरणे' (पा. सू. ३. २. ४८.३) इति गमेर्डप्रत्ययः । कृदुत्तरपदप्रकृतिस्वरत्वम् । रक्ष ।' द्व्यचोऽतस्तिङः' इति संहितायां दीर्घः ॥ ॥ ७ ॥