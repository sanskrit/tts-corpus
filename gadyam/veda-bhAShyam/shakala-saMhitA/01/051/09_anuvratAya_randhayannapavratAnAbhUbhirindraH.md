+++
title = "009"
devataa = "इन्द्रः"
RShiH = "सव्य आङ्गिरसः"
ChandaH = "जगती"

+++


यः **इन्द्रः** **अनुव्रताय** अनुकूलकर्मणे यजमानाय **अपव्रतान्** अपगतकर्मणः अयजमानान् **रन्धयन्** हिंसयन् वशीकुर्वन् वा तथा **आभूभिः** । आभिमुख्येन भवन्तीति आभुवः स्तोतारः । तैः **अनाभुवः** तद्विपरीतान् **श्नथयन्** हिंसयन् वर्तते । **वृद्धस्य** **चित्** **वर्धतः** पूर्वं वृद्धस्यापि पुनर्वर्धमानस्य **द्यामिनक्षतः** स्वर्गं व्याप्नुवतः तस्येन्द्रस्य **स्तवानः** स्तुतिं कुर्वाणः **वम्रः** स्तुत्युद्गिरणशील एतत्संज्ञक ऋषिः **संदिहः** सम्यगुपचिता वल्मीकवपाः **वि** **जघान** । इन्द्रेण परिहृतान्तरायः सन् पृथिव्याः सारभूतं वल्मीकवपालक्षणं यज्ञसंभारमाहार्षीदित्यर्थः । तथा च शाखान्तरे समाम्नातं--  ‘ यद्वल्मीकवपासंभारो भवति ऊर्जमेव रसं पृथिव्या अवरुन्धे' (तै. ब्रा. १. १. ३. ४ ) इति ॥ अनुव्रताय । अनुकूलं व्रतं यस्य । बहुव्रीहौ पूर्वपदप्रकृतिस्वरत्वम् । श्नथयन् । ' श्नथ हिंसायाम् । णिचि घटादित्वात् मित्त्वे  ‘ मितां ह्रस्वः' इति ह्रस्वत्वम् । वर्धतः । व्यत्ययेन परस्मैपदम् । इनक्षतः । ‘ नक्ष गतौ । इकारोपजनश्छान्दसः । यद्वा । इनक्षतिर्गत्यर्थः प्रकृत्यन्तरमन्वेष्टव्यम् । स्तवानः ।  ‘ सम्यानच् स्तुवः ' ( उ. सू. २. २४६ ) इति स्तौतेर्बहुलवचनात् निरुपपदादपि आनच्प्रत्ययः । व्यत्ययेनाद्युदात्तत्वम् । जघान ।  ‘ अभ्यासाच्च' इति अभ्यासादुत्तरस्य हन्तेर्हकारस्य कुत्वम् । संदिहः ।  ‘ दिह उपचये '।' कृत्यल्युटो बहुलम्' इति बहुलवचनात् कर्मणि क्विप् । कृदुत्तरपदप्रकृतिस्वरत्वम् ॥