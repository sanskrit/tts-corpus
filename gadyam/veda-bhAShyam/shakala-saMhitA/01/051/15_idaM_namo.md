+++
title = "015"
devataa = "इन्द्रः"
RShiH = "सव्य आङ्गिरसः"
ChandaH = "त्रिष्टुप्"

+++


**इदं** पुरोवर्ति **नमः** स्तुतिलक्षणं वचो हे **इन्द्र** तुभ्यम् **अवाचि** अस्माभिः प्रायोजि । कीदृशाय । **वृषभाय** वर्षणशीलाय **स्वराजे** स्वकीयेन तेजसा राजमानाय **सत्यशुष्माय** । शुष्ममिति बलनाम शत्रूणां शोषकत्वात् । अवितथबलयुक्ताय । **तवसे** अत्यन्तं प्रवृद्धाय । यस्मादेवं तस्मात् **अस्मिन्** **वृजने** वर्जनवति संग्रामे **सर्ववीराः** । विशेषेण ईरयन्त्यमित्रानति वीरा भटाः। तादृशैः सर्वैर्भटैरुपेता वयम् । स्मत् इति निपातः सुशब्दार्थः । **तव** **स्मत्** **शर्मन्** त्वया दत्ते शोभने गृहे **सूरिभिः** विद्वद्भिः पुत्रादिभिः सह **स्याम** भवेम निवसेमेत्यर्थः । यद्वा । त्वत्संबन्धिनि शोभने यज्ञगृहे सूरिभिः विद्वद्भिर्ऋत्विग्भिः सह स्याम । शर्मेति गृहनाम, ‘शर्म वर्म' ( नि. ३. ४. २१ ) इति पठितत्वात् ॥ स्वराजे ।' राजृ दीप्तौ । सत्सूद्विष ' इति क्विप् । सत्यशुष्माय । सत्यं शुष्मं बलं यस्य । बहुव्रीहौ पूर्वपदप्रकृतिस्वरत्वम् । तवसे । तवतिः सौत्रो धातुः । अस्मात् औणादिकः असिप्रत्ययः । वृजने । “ वृजी वर्जने'। ‘कॄपॄवृजिमन्दिनिधाञ्भ्यः क्युः ' ( उ. सू. २. २३९ ) इति क्युः' प्रत्ययः। शर्मन् । ‘सुपां सुलुक्' इति सप्तम्या लुक् । ' न ङिसंबुद्ध्योः' (पा. सू. ८. २. ८) इति नलोपप्रतिषेधः । स्याम ।  ‘ नश्च' (पा. सू. ८. ३. ३०) इति संहितायां सकारस्य धुडागमः ।  ‘ खरि च ' इति चर्त्वम् । 'चयो द्वितीयाः शरि पौष्करसादेः ' ( पा. सू. ८. ४. ४८. ३) इति तकारस्य थकारः ॥ ॥ ११ ॥