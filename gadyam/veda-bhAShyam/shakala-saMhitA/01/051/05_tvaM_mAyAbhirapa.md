+++
title = "005"
devataa = "इन्द्रः"
RShiH = "सव्य आङ्गिरसः"
ChandaH = "जगती"

+++


हे इन्द्र **त्वं** **मायाभिः** जयोपायज्ञानैः । मायेति ज्ञाननाम, ‘शची माया' (नि. ३. ९. ९) इति तन्नामसु पाठात् । यद्वा । मायाभिः लोकप्रसिद्धैः कपटैः । **मायिनः** उक्तलक्षणमायोपेतान् वृत्रादीनसुरान् **अप** **अधमः** अपाजीगमः ।  ‘ धमतिर्गतिकर्मा ' (निरु. ६. २) इति यास्कः । **ये** असुराः **स्वधाभिः** हविर्लक्षणैरन्नैः **शुप्तौ** **अधि** शोभमाने स्वकीये मुखे एव **अजुह्वत** अहौषुः नाग्नौ तानसुरानिति पूर्वेण संबन्धः। तथा च कौषीतकिभिराम्नायते - ‘ असुरा वा आत्मन्नजुहवुरुद्वातेऽग्नौ ते पराभवन्' इति । वाजसनेयिभिरप्याम्नातं- देवाश्च ह वा असुराश्चास्पर्धन्त ततो हासुरा अभिमानेन कस्मै च न जुहुम इति स्वेष्वेवास्येषु जुह्वतश्चेरुस्ते पराबभूवुः' इति । तथा हे **नृमणः** नृषु यजमानेषु रक्षितव्येषु अनुग्रहबुद्धियुक्त **त्वं** पिप्रोः पूरयितुरेतन्नाम्नोऽसुरस्य **पुरः** पुराणि निवासस्थानानि **प्र** **अरुजः** प्राभाङ्षीः े । एवं कृत्वा तेनासुरेणोपद्रुतम् **ऋजिश्वानम्** ऋजुगमनमेतत्संज्ञकं स्तोतारं **दस्युहत्येषु** दस्यूनामुपक्षपयितॄणां हननेन युक्तेषु संग्रामेषु । यद्वा । दस्यूनां हनने निमित्तभूतेषु **प्र** **आविथ** प्रकर्षेण ररक्षिथ ॥ मायिनः । मायाशब्दस्य व्रीह्यादिषु पाठात् ' व्रीह्यादिभ्यश्च ' इति मत्वर्थीय इनिः । शुप्तौ ।  ‘ शुभ दीप्तौ । कर्मणि क्तिन् ।  ‘ तितुत्र' ' इत्यादिना इट्प्रतिषेधः ।  ‘ झषस्तथोः' इति धत्वाभावश्छान्दसः ।  ‘ खरि च' ( पा. सू. ८. ४. ५५ ) इति चर्त्वम् । अजुह्वत । जुहोतेर्लङि व्यत्ययेन आत्मनेपदम् । ‘अदभ्यस्तात् ' ( पा. सू. ७. १. ४ ) इति झस्य अदादेशः । **हुश्नुवोः** सार्वधातुके ' इति यणादेशः । पिप्रोः। ‘पॄ पालनपूरणयोः ।  ‘ पॄभिदिव्यधि' ' (उ. सू. १. २३) इत्यादिना कुप्रत्ययः ।  ‘ उदोष्ठ्यपूर्वस्य ' इत्यत्र  ‘ बहुलं छन्दसि ' इत्युक्तत्वात् उत्वाभावः । छान्दसं द्विर्वचनम् । अभ्यासस्य उरदत्वहलादिशेषाः । **अर्तिपिपर्त्योश्च**, बहुलं छन्दसि ' इति अभ्यासस्य इत्वम् । यणादेशः । नृमणः । नृषु मनो यस्य ।  ‘ छन्दस्यृदवग्रहात्' ( पा. सू. ८. ४. २६) इति णत्वम् । अरुजः।  ‘ रुजो भङ्गे'। शस्य ङित्त्वात् गुणाभावः । ऋजिश्वानम् । ऋजु अश्नुते प्राप्नोतीति ऋजिश्वा । पृषोदरादिः । दस्युहत्येषु ।  ‘ हन हिंसागत्योः । ‘हनस्त च ' ( पा. सू. ३. १. १०८ ) इति भावे क्यप्प्रत्ययः तकारश्चान्तादेशः । दस्यूनां हत्या येषु संग्रामेषु ।' परादिश्छन्दसि बहुलम् ' इत्युत्तरपदाद्युदात्तत्वम् । तत्पुरुषपक्षे तु कृदुत्तरपदप्रकृतिस्वरत्वम् । आविथ ।' अव रक्षणे '॥ ॥ ९ ॥