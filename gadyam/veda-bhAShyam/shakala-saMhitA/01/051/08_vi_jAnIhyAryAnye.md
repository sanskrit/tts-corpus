+++
title = "008"
devataa = "इन्द्रः"
RShiH = "सव्य आङ्गिरसः"
ChandaH = "जगती"

+++


हे इन्द्र त्वं **आर्यान्** विदुषः अनुष्ठातॄन् **वि** **जानीहि** विशेषेण बुध्यस्व । **ये** **च** **दस्यवः** तेषामनुष्ठातॄणामुपक्षपयितारः शत्रवः तानपि वि जानीहीति शेषः । ज्ञात्वा च **बर्हिष्मते** बर्हिषा यज्ञेन युक्ताय यजमानाय **अव्रतान्** । व्रतमिति कर्मनाम । कर्मविरोधिनस्तान् दस्यून् **रन्धय** हिंसां प्रापय । यद्वा यजमानस्य वशं गमय ।' रध्यतिर्वंशगमने ' ( निरु. ६. ३२ ) इति यास्कः । किं कुर्वन् । **शासत्** दुष्टानामनुशासनं निग्रहं कुर्वन् । अतः **शाकी** शक्तियुक्तस्त्वं **यजमानस्य** **चोदिता** प्रेरको **भव** । यज्ञविघातकानसुरांस्तिरस्कृत्य यज्ञान् यजमानैः सम्यगनुष्ठापय इति भावः । अहमपि स्तोता **ते** तव **ता** तानि पूर्वोक्तानि कर्माणि **विश्वेत्** सर्वाण्येव **सधमादेषु** सहमदनयुक्तेषु यज्ञेषु स्तोतुं **चाकन** कामये ॥ जानीहि । 'ज्ञा अवबोधने '। क्रैयादिकः ।  ‘ ज्ञाजनोर्जा ' इति जादेशः । अत्र ' प्ली गतौ वृत्' इति वृत्करणं ल्वादिपरिसमाप्त्यर्थमेव न प्वादिपरिसमाप्त्यर्थमिति येषां दर्शनं तेषां  ‘ प्वादीनां ह्रस्वः' इति ह्रस्वत्वेन भवितव्यम् । मैवम् ।  ‘ ज्ञाजनोर्जा ' इति दीर्घोच्चारणसामर्थ्यात् । जनी प्रादुर्भावे ' इत्यस्य तु दीर्घोच्चारणमन्तरेणापि  ‘ अतो दीर्घो यञि ' ( पा. सू. ७, ३. १०१ ) इत्यनेनैव दीर्घः सिध्यति । तस्माद्दीर्घोच्चारणवैयर्थ्यप्रसंगादत्र ह्रस्वो न भवतीति सिद्धम् । बर्हिष्मते । तसौ मत्वर्थे ' इति भत्वात् रुत्वजश्त्वयोरभावः । रन्धय । ‘रध हिंसासंराद्धयोः ' । शासत् ।  ‘ शासु अनुशिष्टौ ' । शतरि अदादित्वात् शपो लुक् ।  ‘ जक्षित्यादयः षट् ' ( पा. सू. ६. १. ६ ) इत्यभ्यस्तसंज्ञायां: नाभ्यस्ताच्छतुः ' इति नुम्प्रतिषेधः ।  ‘ अभ्यस्तानामादिः' इत्याद्युदात्तत्वम् । शाकी ।  ‘ शक्लृ शक्तौ ' । भावे घञ् । ततो मत्वर्थीय इनिः । व्यत्ययेनाद्युदात्तत्वम् । यद्वा । वृषादिर्र्पष्टव्यः । विश्वा ता । उभयत्र  ‘ शेश्छन्दसि ' इति शेर्लोपः । सधमादेषु । सह माद्यन्त्येष्विति सधमादा यज्ञाः । अधिकरणे घञ्प्रत्ययः । ननु “ मदोऽनुपसर्गे ' इति अप्प्रत्ययेन भवितव्यम् । मैवम् । **व्यधजपोरनुपसर्गे** ' ( पा. सू. ३. ३. ६१ ) इत्यत्रैव मद इति वक्तव्ये यत् “ मदोऽनुपसर्गे' इति पृथगुपादानं तत् घञपि पक्षे यथा स्यादिति न्यासकारेण प्रत्यपादीत्यस्माभिर्धातुवृत्तावुक्तम् । सध मादस्थयोश्छन्दसि  इति सहशब्दस्य सधादेशः । चाकन ।  ‘ कन दीप्तिकान्तिगतिषु । अत्र कान्त्यर्थः ।  ‘ छन्दसि लुङ्लङ्लिटः' इति वर्तमाने लिट् । ' णलुत्तमो वा ' ( पा. सू. ७. १. ९१ ) इति णित्त्वस्य विकल्पनात् वृद्ध्यभावः । तुजादित्वात् अभ्यासस्य दीर्घत्वम् ॥