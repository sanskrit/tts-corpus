+++
title = "007"
devataa = "इन्द्रः"
RShiH = "सव्य आङ्गिरसः"
ChandaH = "जगती"

+++


हे इन्द्र **त्वे** त्वयि **विश्वा** **तविषी** सर्वं बलं **सध्र्यक्** सध्रीचीनं अपराङ्मुखं यथा भवति तथा **हिता** निहितम् । तथा **तव** **राधः** मनः **सोमपीथाय** सोमपानाय **हर्षते** हृष्यति । किंच **तव** **बाह्रोः** हस्तयोः **हितः** अवस्थितः **वज्रः** **चिकिते** अस्माभिर्ज्ञायते । अतः **शत्रोः** शातयितुर्वैरिणः **विश्वानि** सर्वाणि **वृष्ण्या** वृष्ण्यानि वीर्याणि **अव** **वृश्च** छेदनं कुरु ॥ सहाञ्चतीति सध्र्यक् । अञ्चतेः  ‘ ऋत्विक् ' इत्यादिना क्विन् ।' अनिदिताम्' इति नलोपः । समासे ‘सहस्य सध्रिः' इति सहशब्दस्य सध्र्यादेशः ।  ‘ चोः कुः' इति कुत्वम् । कृदुत्तरपदप्रकृतिस्वरत्वे प्राप्ते ' अद्रिसध्र्योरन्तोदात्तत्वनिपातनं कृत्स्वरनिवृत्त्यर्थम् ' ( पा. सू. ६. ३. ९५. १ ) इति वचनात् सध्र्यादेशः अन्तोदात्तः । तस्य यणादेशे ‘ उदात्तस्वरितयोर्यणः' इति परस्यानुदात्तस्य स्वरितत्वम् । राधः । राप्नोति समृद्धो भवत्यनेन । राधोऽत्र मन उच्यते । असुनो नित्त्वादाद्युदात्तत्वम् । सोमपीथाय । ‘पा पाने'।  ‘ पातॄतुदिवचि° ' इत्यादिना थक्प्रत्ययः ।  ‘ घुमास्था" ' इति ईत्वम् । हर्षते । **हृष** तुष्टौ । श्यनि प्राप्ते व्यत्ययेन शप् आत्मनेपदं च । चिकिते । कित ज्ञाने'। 'छन्दसि लुङ्लङ्लिटः' इति वर्तमाने कर्मणि लिट् । बाह्वोः ।  ‘ उदात्तयणः' इति विभक्तेरुदात्तत्वम् । वृश्च ।  ‘ ओव्रश्चू छेदने । तौदादिकः । ग्रहिज्यादिना संप्रसारणम् । विकरणस्वरः । संहितायां ‘द्व्यचोऽतस्तिङः' इति दीर्घत्वम् । वृष्ण्या । वृष सेचने '। औणादिको नक्प्रत्ययः । तत्र भवानि वृष्ण्यानि।  ‘ भवे छन्दसि' इति यत्।  ‘ यतोऽनावः' इत्याद्युदात्तत्वम् ।' शेश्छन्दसि ' इति शेर्लोपः ॥