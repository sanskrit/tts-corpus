+++
title = "011"
devataa = "इन्द्रः"
RShiH = "सव्य आङ्गिरसः"
ChandaH = "जगती"

+++


**यत्** यदा **इन्द्रः** **उशने** कामयमाने **काव्ये** **सचा** सह **मन्दिष्ट** स्तुतोऽभूत् तदानीं **वङ्कू** **वङ्कुतरा** अतिशयेन कुटिलं गच्छन्तावश्वौ **अधि** **तिष्ठति**। रथे संयोज्य तमारोहतीत्यर्थः । यद्वा। वङ्कुतरा अतिशयेन वक्रं गच्छति रथे वङ्कू वक्रगमनशीलावश्वौ संयोज्येति योजनीयम् । **उग्रः** उद्गूर्णस्तादृशः इन्द्रः **ययिं** गमनयुक्तात् मेघात् **स्रोतसा** प्रवाहरूपेण **अपः** **निः** **असृजत्** जलानि निरगमयत् । तथा **शुष्णस्य** सर्वस्य शोषयितुरसुरस्य **दृंहिताः** प्रवृद्धाः **पुरः** नगराणि निवासस्थानानि **वि** **ऐरयत्** विविधं प्रेरितवान् ॥ मन्दिष्ट ।' मदि स्तुतिमोदमदस्वप्नकान्तिगतिषु । लुङि  ‘ बहुलं छन्दस्यमाङ्योगेऽपि ' इति अडभावः । उशने । वशेः औणादिकः क्युप्रत्ययः । ग्रहिज्यादिना संप्रसारणम् । योरनादेशः । सचा ।  ‘ षच समवाये । संपदादिलक्षणो भावे क्विप् ।' आङयाजयारां चोपसंख्यानम् (पा. म. ७. १. ३९. १ ) इति विभक्तेः आङादेशः । संहितायां 'आङोऽनुनासिकश्छन्दसि ' (पा. सू. ६. १. १२६) इति तस्य सानुनासिकत्वम् । वङ्कू। ‘वञ्चु गतौ' । औणादिक उप्रत्ययः । बहुलवचनात् कुत्वम् । वङ्कुतरा । अतिशयेन वङ्कू वङ्कुतरा। ‘सुपां सुलुक्' इति विभक्तेः आकारः। अत्र गतिसामान्यवाचिना गतिविशेषो लक्ष्यते । ययिम् ।  ‘ या प्रापणे '।' आदृगमहनजनः° ' इति किप्रत्ययः । लिड्वद्भावात् द्विर्वचनह्रस्वत्वे ।  ‘ आतो लोप इटि च ' इति आकारलोपः । प्रत्ययस्वरः ।  ‘ सुपां सुपो भवन्ति' इति पञ्चम्या अमादेशः । दृंहिताः। दृहि वृद्धौ '। इदित्त्वात् नुम् । ऐरयत्।  ‘ ईर प्रेरणे'। चौरादिकः । लङि आडागमः।  ‘ आटश्च ' ( पा. सू. ६. १. ९० ) इति वृद्धिः ॥