+++
title = "010"
devataa = "इन्द्रः"
RShiH = "सव्य आङ्गिरसः"
ChandaH = "जगती"

+++


हे इन्द्र **यत्** यदा **उशना** काव्यः **सहसा** आत्मीयेन बलेन **ते** **सहः** त्वदीयं बलं **तक्षत्** तनूकृतवान् । सम्यक् तीक्ष्णमकार्षीदित्यर्थः । तदा **शवः** त्वदीयं बलं **मज्मना** सर्वस्य शोधकेन स्वतैक्ष्ण्येन **रोदसी** द्यावापृथिव्यौ **वि** **बाधते** । ते बिभीतः इत्यर्थः । तथा चान्यत्राम्नातं -- यस्य शुष्माद्रोदसी अभ्यसेताम्' (ऋ. सं. २. १२. १ ) इति । यद्वा । रोदसी यस्माद्वृत्रादेः बिभीतः तं बाधते इत्यर्थः । हे **नृमणः** नृषु रक्षितव्येषु यजमानेष्वनुग्रहबुद्धियुक्तेन्द्र **आ** **पूर्यमाणं** पूर्वोक्तेन बलेन आ समन्तात् पूर्यमाणं **त्वा** त्वां **मनोयुजः** मनोव्यापारमात्रेण युक्ताः **वातस्य** वायोः संबन्धिनः । तद्वद्वेगेन गच्छन्त इत्यर्थः । एवंभूता अश्वाः **श्रवः** **अभि** हविर्लक्षणमन्नमभिलक्ष्य **आ** **अवहन्** आभिमुख्येन प्रापयन्तु ॥ तक्षत् ।' तक्षू त्वक्षू तनूकरणे'। लङि  ‘ बहुलं छन्दस्यमाङयोगेऽपि ' इति अडभावः । शपः पित्त्वादनुदात्तत्वे धातुस्वरः शिष्यते । उशना ।  ‘ वश कान्तौ ॥  ‘ वशेः कनसिः ' ( उ. सू. ४. ६७८) इति कनस् ।  ‘ ग्रहिज्या° ' इत्यादिना संप्रसारणम् ‘ऋदुशनस्पुरुदंसोऽनेहसां च ' ( पा. सू. ७. १. ९४ ) इति अनङादेशः ।  ‘ सर्वनामस्थाने च° । (पा. सू. ६. ४. ८) इति उपधादीर्घत्वम् । हल्ङ्यादिनलोपौ । मज्मना । ‘टुमस्जो शुद्धौ । औणादिको मनिप्रत्ययः । नृमणः । छन्दस्यृदवग्रहात्' इति णत्वम् । अवहन् । 'छन्दसि लुङ्लङ्लिटः' इति प्रार्थनायां लङ् ॥ ॥ १० ॥