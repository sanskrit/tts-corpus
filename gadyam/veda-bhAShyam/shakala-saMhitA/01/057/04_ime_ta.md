+++
title = "004"
devataa = "इन्द्रः"
RShiH = "सव्य आङ्गिरसः"
ChandaH = "जगती"

+++


हे **इन्द्र** **प्रभूवसो** प्रभूतधन अत एव **पुरुष्टुत** पुरुभिर्बहुभिर्यजमानैः स्तुत **ये** च वयं **त्वा** त्वाम् **आरभ्य** आश्रयतयावलम्ब्य **चरामसि** चरामो यागे वर्तामहे **ते** **इमे** **वयं** **ते** तव स्वभूताः। हे **गिर्वणः** गीर्भिर्वननीयेन्द्र **त्वदन्यः** त्वत्तोऽन्यः कश्चिदपि **गिरः** स्तुतीः **नहि** **सघत्** न हि प्राप्नोति । अतस्त्वं **नः** अस्माकं **तत्** स्तुतिलक्षणं **वचः** **प्रति** **हर्य** कामयस्व । **क्षोणीरिव** । यथा क्षोणी पृथिवी स्वकीयानि भूतजातानि कामयते ॥ चरामसि । इदन्तो मसिः । शपः पित्त्वादनुदात्तत्वे धातुस्वरः । यद्वृत्तयोगादनिघातः । सघत् । 'षघ हिंसायाम् । अत्र प्राप्त्यर्थो धातूनामनेकार्थत्वात् । लेटि अडागमः ।  ‘ बहुलं छन्दसि ' इति विकरणस्य लुक्। पादादित्वात् निघाताभावः । क्षोणीरिव । हल्ङ्याब्भ्यः' इति सुलोपाभावश्छान्दसः ॥