+++
title = "005"
devataa = "इन्द्रः"
RShiH = "सव्य आङ्गिरसः"
ChandaH = "जगती"

+++


हे **इन्द्र** **ते** तव **वीर्यं** सामर्थ्यं **भूरि** बहु । न केनाप्यवच्छेत्तुं शक्यते । तादृशस्य **तव** वयं **स्मसि** स्वभूता  भवामः । हे **मघवन्** **अस्य** **स्तोतुः** त्वां स्तुवतो यजमानस्य **कामम्** अभिलाषम् **आ** **पृण** आपूरय । **बृहती** **द्यौः** महान् द्युलोकोऽपि **ते** तव **वीर्यम्** **अनु** **ममे** अन्वमंस्त । इन्द्रेण सहावस्थानात् **इयं** **च** इयमपि **पृथिवी** **ते** तव **ओजसे** बलाय **नेमे** प्रह्वीबभूव । त्वद्बलाद्भीता सती अध एव वर्तते इति भावः ॥ स्मसि। अस भुवि । लटि ‘असोरल्लोपः' इति अकारलोपः । इदन्तो मसिः । पृण ।  ‘ पृण प्रीणने ' । अत्र प्रीतिहेतुतया पूरणं लक्ष्यते । तुदादित्वात् शप्रत्ययः । तस्य ङित्त्वाद्गुणाभावः । ममे । 'माङ् माने शब्दे च'। ङित्त्वात् आत्मनेपदम् । लिटि  ‘ आतो लोप इटि च ' इति आकारलोपः । नेमे । ' णमु प्रह्वत्वे '। लिटि ‘अत एकहल्मध्ये ' इति एत्वाभ्यासलोपौ । तिङ्ङतिङः' इति निघातः ॥