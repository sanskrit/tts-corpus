+++
title = "001"
devataa = "इन्द्रः"
RShiH = "सव्य आङ्गिरसः"
ChandaH = "जगती"

+++


**मंहिष्ठाय** । मंहतिर्दानकर्मेति यास्कः (निरु. १.७) । दातृतमाय **बृहते** गुणैर्महते **बृहद्रये** महाधनाय **सत्यशुष्माय** अवितथबलाय तवसे आकारतः प्रवृद्धाय एवंगुणविशिष्टायेन्द्राय **मतिं** मननीयां स्तुतिं **प्र** **भरे** प्रकर्षेण संपादयामि। **यस्य** इन्द्रस्य बलं **दुर्धरम्** अन्यैर्धर्तुमशक्यम् । तत्र दृष्टान्तः । **प्रवणे** निम्नप्रदेशे **अपामिव** । यथा जलानां वेगः केनाप्यवस्थापयितुं न शक्यते तद्वत् । तथा **राधः** धनं **विश्वायु** सर्वेषु व्याप्तं **शवसे** स्तोतॄणां बलाय येनेन्द्रेण **अपावृतं** अपगतावरणं क्रियते, तस्येन्द्रस्येति पूर्वेण संबन्धः ॥ मंहिष्ठाय । अतिशयेन मंहिता मंहिष्ठः। ‘तुश्छन्दसि ' इति इष्ठन्प्रत्ययः । तुरिष्ठेमेयःसु' इति तृलोपः । बृहते। बृहन्महतोरुपसंख्यानम् ' इति विभक्तेरुदात्तत्वम् । उत्तरयोर्बहुव्रीहिस्वरः । मतिम् । मन्त्रे वृष°' इत्यादिना क्तिन् उदात्तत्वम्। 'अनुदात्तोपदेश इत्यादिना अनुनासिकलोपः। दुर्धरम् । ‘धृञ् धारणे'। 'ईषद्दुःसुषु' इति कर्मणि खल् । विश्वायु । विश्वस्मिन् सर्वस्मिन् आयु गमनं यस्य तत् विश्वायु । एतेः ‘छन्दसीणः' (उ. सू. १. २) इति उण्प्रत्ययः ।  ‘ बहुव्रीहौ विश्वं संज्ञायाम् ' इति पूर्वपदान्तोदात्तत्वम् । अपावृतम् । कर्मणि निष्ठा ।  ‘ गतिरनन्तरः' इति गतेः प्रकृतिस्वरत्वम् ॥