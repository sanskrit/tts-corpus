+++
title = "003"
devataa = "इन्द्रः"
RShiH = "सव्य आङ्गिरसः"
ChandaH = "जगती"

+++


हे **उषः** उषोदेवते **शुभ्रे** शोभने त्वं **भीमाय** शत्रूणां भयंकराय **पनीयसे** अतिशयेन स्तोतव्याय **अस्मै** इन्द्राय **अध्वरे** हिंसारहितेऽस्मिन्यागे । **न** इति संप्रत्यर्थे । तथा च यास्कः - ‘ अस्त्युपमार्थस्य संप्रत्यर्थे प्रयोग इहेव निधेहि ' (निरु. ७. ३१) इति । संप्रतीदानीं **नमसा** नमो हविर्लक्षणमन्नं **सम्** **आ** **भर** सम्यक् संपादय । **धाम** सर्वस्य धारकं **नाम** स्तोतृषु नमनशीलं प्रसिद्धं वा **इन्द्रियम्** इन्द्रत्वस्य परमैश्वर्यस्य लिङ्गं यस्य इन्द्रस्य एवंविधं **ज्योतिः** **श्रवसे** अन्नाय हविर्लक्षणान्नलाभार्थम् **अयसे** इतस्ततो गमनाय **अकारि** क्रियते । **हरितो** **न** । यथाश्वान्सादिनः स्वाभिलषितदेशं गमयन्ति तद्वदिन्द्रोऽपि स्वाभिमतहविर्लाभाय स्वकीयं तेजो गमयतीति भावः ॥ उषः । पादादित्वात् निघाताभावः । शुभ्रे । 'शुभ दीप्तौ'। स्फायितञ्चि° ' इत्यादिना रक् । भर ।' हृग्रहोर्भः' इति भत्वम् ।' द्व्यचोऽतस्तिङः' इति दीर्घः । पनीयसे । पनतेः स्तुत्यर्थात् बहुलवचनात् कर्मणि असुन् । तस्मात् आतिशायनिके ईयसुनि ‘टे: ' इति टिलोपः । अकारि । 'छन्दसि लुङ्लङ्लिटः' इति वर्तमाने कर्मणि लुङ् । यद्वृत्तयोगादनिघातः । अडागम उदात्तः । अयसे ।' अय गतौ' इत्यस्मात् भावे असुन् ॥