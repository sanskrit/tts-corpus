+++
title = "001"
devataa = "अग्निः"
RShiH = "गोतमो राहूगणः"
ChandaH = "त्रिष्टुप्"

+++


हे **अग्ने** **ते** तव **मनसो** **वराय** निवारणाय अस्मास्ववस्थापनाय **का** **उपेतिः** **भुवत्** कीदृशमुपगमनं भवेत् । न काप्यस्ति । तवोचितमुपगमनं वयं कर्तुं न शक्नुमः इति भावः । **मनीषा** स्तुतिः **शंतमा** तवातिशयेन सुखकरी **का** कीदृशी भवेत् तवोचिता स्तुतिरपि नास्तीत्यर्थः । **को** **वा** यजमानः **यज्ञैः** तव संबन्धिभिर्यागैः **दक्षं** वृद्धिं बलं वा **परि** **आप** पर्याप्नोत् । न कोऽपीत्यर्थः । तवोचितान् योगाननुष्ठाय तैः फलं प्राप्यते इत्येतदपि दुर्घटमेवेति भावः । उपगमनादिकं तावदास्तां तस्य सर्वस्य साधनभूतं मन एवास्माकं दुर्लभमित्याह केनेति । हे अग्ने **ते** तुभ्यं **केन** **मनसा** कीदृश्या बुद्ध्या **दाशेम** हवींषि प्रयच्छाम । तवोपगमनाद्यनुरूपं मनोऽस्माकं नोत्पद्यते इत्यर्थः ॥ उपेतिः । ‘ तादौ च°' इति गतेः प्रकृतिस्वरत्वम् । वराय । **वृञ्** वरणे'। अस्मादन्तर्भावितण्यर्थात् ‘ ग्रहवृदृनिश्चिगमश्च ' ( पा. सू. ३. ३. ५८) इति अप् । तस्य पित्त्वादनुदात्तत्वे धातुस्वरः । भुवत् । लेटि अडागमः । बहुलं छन्दसि ' इति शपो लुक् । ‘ भूसुवोस्तिङि' इति गुणप्रतिषेधः । दक्षम् । दक्ष वृद्धौ ' । भावे करणे वा घञ् । ञित्वादाद्युदात्तत्वम् ॥