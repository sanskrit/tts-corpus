+++
title = "003"
devataa = "अग्निः"
RShiH = "गोतमो राहूगणः"
ChandaH = "त्रिष्टुप्"

+++


हे **अग्ने** **विश्वान्** सर्वान् **रक्षसः** राक्षसान् **प्र** **सु** **धक्षि** प्रकर्षेण दह । दग्ध्वा च **यज्ञानाम्** अस्माभिरनुष्ठेयानां यागानाम् **अभिशस्तिपावा** अभिशस्तेर्हिसायाः पाता रक्षिता **भव** । **अथ** अनन्तरं **सोमपतिं** सर्वेषां सोमानां पालकमिन्द्रं **हरिभ्यां** तदीयाश्वाभ्याम् **आ** **वह** अस्मयज्ञं प्राप्य । आगताय **अस्मै** सुदाव्ने शोभनस्य फलस्य दात्रे इन्द्राय **आतिथ्यम्** अतिथ्यर्हं सत्कारं **चकृम** कुर्मः ॥ धक्षि । ' दह भस्मीकरणे'। ‘ बहुलं छन्दसि ' इति शपो लुक् । ढत्वभष्भावकत्वषत्वानि । अभिशस्तिपावा । ‘शसु हिंसायाम्' । अस्मादभिपूर्वात् भावे क्तिन् । अभिशस्तेः पातीति अभिशस्तिपावा। “ पा रक्षणे'। ‘ आतो मनिन् ' इति वनिप् । सोमपतिम् । “ पत्यावैश्वर्ये ' इति पूर्वपदप्रकृतिस्वरत्वम् । सुदाव्ने । पूर्ववद्ददातेर्वनिप् । ‘अल्लोपोऽनः' इति अकारलोपः ॥