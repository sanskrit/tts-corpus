+++
title = "004"
devataa = "अग्निः"
RShiH = "गोतमो राहूगणः"
ChandaH = "त्रिष्टुप्"

+++


**प्रजावता** यजमानेभ्यो दातव्यापत्यादिफलोपेतेन **वचसा** स्तोत्रेण स्तुतः सन् योऽग्निः **आसा** आस्यस्थानीयया ज्वालया **वह्निः** देवेभ्यो हविषां वोढा तमग्निम् **आ** **च** **हुवे** आह्वयामि । आहूतः सन् त्वम् **इह** अस्मिन् कर्मणि **देवैः** अन्यैः सह **नि** सत्सि **च** निषीद च । निषद्य च हे **यजत्र** यजनीयाग्ने **होत्रं** होत्रा क्रियमाणं कर्म **उत** अपि च **पोत्रं** पोत्रा कृतं कर्म च **वेशि** कामयस्व । **वसूनां** धनानां **प्रयन्तः** प्रकर्षेण नियन्तः वसून्यस्मदायत्तानि कुर्वन् **जनितः** आहुतिद्वारा सर्वस्य जनयितरग्ने **बोधि** अस्मान् बोधय ॥ आसा । ‘पद्दन् ' इत्यादिना आस्यशब्दस्य आसन्नादेशः । ‘सुपां सुलक्° ' इति तृतीयाया डादेशः । टिलोपे उदात्तनिवृत्तिस्वरेण विभक्तेरुदात्तत्वम् । हुवे । ह्वेञो  लटि ‘ बहुलं छन्दसि ' इति संप्रसारणम् । ‘ बहुलं छन्दसि ' इति शपो लुक् । ‘चवायोगे प्रथमा ' इति निघातप्रतिषेधः । बोधि । ‘ बुध अवगमने' । अस्मात् ण्यन्तात् छन्दस्युभयथा' इति हेः आर्धधातुकत्वात् ‘णेरनिटि' इति णिलोपः । हुझल्भ्यो हेर्धिः'। धातोः अन्त्यलोपश्छान्दसः । हेरपित्त्वात् तस्यैव स्वरः शिष्यते ॥