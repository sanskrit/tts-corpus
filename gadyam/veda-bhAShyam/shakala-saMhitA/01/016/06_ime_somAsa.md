+++
title = "006"
devataa = "इन्द्रः"
RShiH = "मेधातिथिः काण्वः"
ChandaH = "गायत्री"

+++


इन्दुशब्दः ‘उन्दी क्लेदने' इति धातोरुत्पन्नः । **इन्दवः** क्लेदनयुक्ताः **इमे** वेद्यामवस्थिताः **सोमासः** तत्तत्पात्रगताः सोमाः **बर्हिषि** यज्ञे **अधि** आधिक्येन **सुतासः** अभिषुताः । हे **इन्द्र** **सहसे** बलार्थं **तान्** सोमान् **पिब** ॥ सोमासः ।  ‘ आजसेरसुक्' (पा. सू. ७. १. ५० ) इति जसोऽसुगागमः । इन्दवः । उक्तम् । सुतासः । पूर्ववत् असुक् । संहितायां  ‘ प्रकृत्यान्तःपादमव्यपरे  इति प्रकृतिभावात् परपूर्वत्वं न भवति । बर्हिषि । बृहेर्नलोपश्च' ( उ. सू. २. २६६ ) इति इस् । प्रत्ययस्वरः ।  ‘ ताँ इन्द्र ' इत्यत्र  ‘ दीर्घादटि समानपादे' इति रुत्वम् । यत्वयलोपौ । अनुनासिकः । सहसे । ' षह मर्षणे ' । असुनन्तो नित्त्वादाद्युदात्तः ॥ .