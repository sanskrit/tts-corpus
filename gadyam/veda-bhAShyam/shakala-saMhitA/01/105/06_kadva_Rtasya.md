+++
title = "006"
devataa = "विश्वेदेवाः"
RShiH = "आप्त्यस्त्रितः कुत्स आङ्गिरसो वा"
ChandaH = "पङ्क्तिः"

+++


हे देवाः **वः** युष्माकं संबन्धिनः **ऋतस्य** सत्यस्य अभिमतफलप्रापणस्य **धर्णसि** धारणं **कत्** कुत्र गतम् । **वरुणस्य** अनिष्टनिवारकस्य देवस्य **चक्षणम्** अनुग्रहदृष्ट्या दर्शनं कत् क्व गतम् । **महः** महतो महानुभावस्य **अर्यम्णः** अरीणां नियन्तुः एतत्संज्ञकस्य देवस्य संबन्धिना **पथा** शोभनमार्गेण इष्टदेशप्रापणं **कत्** क्व गतम् । एतत्सर्वं युष्मास्वेव वर्तते । न कुत्रापि गतम् । अतो वयं **दूढ्यः** दुर्धियः पापबुद्धीन् अस्मदनिष्टाचरणपरान् शत्रून् अति **क्रामेम** अतितरेम । तैः कृतादस्मात् कूपपातलक्षणात् दुःखात् वयमुत्तीर्णा भवेम। हे द्यावापृथिव्यौ मदीयमिदं जानीतम् ॥ धर्णसि। धृञ् धारणे'।' सानसिधर्णसिपर्णसि ' ( उ. सू. ४. ५४७ ) इत्यादिना असिच्प्रत्ययान्तः निपात्यते । अर्यम्णः । षष्ठ्येकवचने 'अल्लोपोऽनः' इत्यकारलोपः । उदात्तनिवृत्तिस्वरेण विभक्तेरुदात्तत्वम् । महः । महतः अच्छब्दलोपश्छान्दसः । यद्वा । ‘ मह पूजायाम्' । क्विप् । उभयथापि ‘सावेकाचः' इति विभक्तेरुदात्तत्वम् । दूढ्यः । पृषोदरादिः । ‘ध्यै च ' इति तत्र पाठात दुरो रेफस्य उत्वम् उत्तरपदादेः ष्टुत्वं च। ‘ उदात्तस्वरितयोर्यण: ' इति स्वरितत्वम् ॥