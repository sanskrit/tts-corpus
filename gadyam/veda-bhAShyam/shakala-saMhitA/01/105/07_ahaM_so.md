+++
title = "007"
devataa = "विश्वेदेवाः"
RShiH = "आप्त्यस्त्रितः कुत्स आङ्गिरसो वा"
ChandaH = "पङ्क्तिः"

+++


हे देवाः **पुरा** पूर्वस्मिन् काले **सुते** युष्मद्यागार्थं सोमेऽभिषुते **कानि** **चित्** कतिपयानि स्तोत्राणि **यः** **अहं** **वदामि** उक्तवानस्मि **सः** एवाहम् **अस्मि** न तु अन्यः कश्चित् । तस्मात् किमर्थं मां परित्यजथ । **तं** तादृशं माम् **आध्यः** अभिलषितपुत्राद्यप्राप्त्या जनिता मानस्यो व्यथाः **व्यन्ति** भक्षयन्ति । तत्र दृष्टान्तः । **तृष्णजं** जाततृष्णं पिपासन्तम् उदकं प्रति गच्छन्तं **मृगं** **वृको** **न** यथा अरण्यश्वा मध्येमार्गं भक्षयति तद्वत् । अन्यत् पूर्ववत् ॥ व्यन्ति । वी गत्यादिषु । अदादित्वात् शपो लुक् ।' तन्वादीनां छन्दसि बहुलमुपसंख्यानम्' इति बहुलवचनात् यण् । आध्यः । आधीयते मनसि स्थाप्यते इति आधिः । ' उपसर्गे घोः किः ' ( पा. सू. ३. ३. ९२ )। ‘ आतो लोप इटि च' इत्याकारलोपः । ‘ जसादिषु च्छन्दसि वावचनम्' इति ' जसि च ' इति गुणस्य विकल्पनात् अभावे यणादेशः । तृष्णजम् । 'तृष पिपासायाम्'। 'स्वपितृषोर्नजिङ' ( पा. सू. ३. २. १७२ ) इति नजिङ् । पदकारस्त्वेवं मन्यते-- अन्येष्वपि दृश्यते' इनि दृशिग्रहणस्य सर्वोपाधिव्यभिचारार्थत्वात् केवलादपि जनेर्डप्रत्ययः । तृष्णा जाता यस्य । 'ङ्यापोः संज्ञाच्छन्दसोर्बहुलम् ' इति ह्रस्वत्वम् ॥