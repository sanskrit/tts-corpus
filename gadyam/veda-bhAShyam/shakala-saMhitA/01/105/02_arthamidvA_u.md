+++
title = "002"
devataa = "विश्वेदेवाः"
RShiH = "आप्त्यस्त्रितः कुत्स आङ्गिरसो वा"
ChandaH = "पङ्क्तिः"

+++


**अर्थिनः** धनमपेक्षमाणाः पुरुषाः **अर्थमिद्वै** अपेक्षितं धनं प्राप्नुवन्त्येव । नाहं प्राप्नोमि । **उ** इत्येतत् पादपूरणम् । अपि च **जाया** अन्यदीया भार्या **पतिं** स्वपतिम् **आ** **युवते** आभिमुख्येन प्राप्नोति । मदीया तु मद्विरहात् हता आसीत् । अपि च संयुक्तौ तौ जायापती **वृष्ण्यं** वीर्यरूपं **पयः** उदकं **तुञ्जाते** प्रजननाय अन्योन्यसंघट्टनेन प्रेरयतः । तदनन्तरं **रसं** पुरुषस्य सारभूतं वीर्यं **परिदाय** गर्भाशयेनादाय गर्भरूपेण धृत्वा **दुहे** दुग्धे पुत्ररूपेण जनयति । मम तु पुत्रोऽपि नोत्पद्यते । अत इदं मदीयं दुःखं हे द्यावापृथिव्यौ जानीतम् ॥ उ । 'उञः ' ( पा. सू. १. १. १७ ) इति शाकल्यस्य मतेन प्रगृह्यत्वात् प्लुतप्रगृह्या अचि ' इति प्रकृतिभावः । युवते । ‘ यु मिश्रणे '। व्यत्ययेनात्मनेपदम् । शब्लुकि प्राप्ते व्यत्ययेन शः । तुञ्जाते । तुजि पिजि हिंसाबलदाननिकेतनेषु' । इदित्त्वात् नुम् । व्यत्ययेन श्नम् । श्नान्नलोपः । दुहे । ‘दुह प्रपूरणे' । ' लोपस्त आत्मनेपदेषु' इति तलोपः ॥