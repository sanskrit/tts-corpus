+++
title = "005"
devataa = "विश्वेदेवाः"
RShiH = "आप्त्यस्त्रितः कुत्स आङ्गिरसो वा"
ChandaH = "पङ्क्तिः"

+++


हे **देवाः** **त्रिषु** पृथिव्यादिषु स्थानेषु ये **अमी** यूयं **स्थन** वर्तमाना भवथ। यानि स्थानानि **दिवः** द्योतमानस्य सूर्यस्य **आ** **रोचने** दीप्तिविषये वर्तन्ते । सूर्यप्रकाश्येषु स्थानेषु' इत्यर्थः । तेषां **वः** युष्माकं संबन्धि स्तोतृविषयम् **ऋतं** सत्यं **कत्** कस्मिन् देशे वर्तते । **अनृतं** द्वेष्टृविषयमसत्यं च **कत्** कुत्र गतम् । अपि च **प्रत्ना** चिरकालीना **वः** युष्माकं संबन्धिनी **आहुतिः** मया पूर्वमनुष्ठितो यागः **क्व** कुत्रासीत् । ईदृग्भूतदुःखानुभवेन मया पूर्वमनुष्ठितो यागसमूहो युष्मान्न प्राप्नोदित्यनुमिमे । अन्यत् पूर्ववत् ॥ स्थन । तप्तनप्तनथनाश्च ' इति तशब्दस्य थनादेशः । कत् । क्वशब्दस्य वर्णव्यापत्त्या कद्भावः ॥ ॥ २० ॥