+++
title = "013"
devataa = "विश्वेदेवाः"
RShiH = "आप्त्यस्त्रितः कुत्स आङ्गिरसो वा"
ChandaH = "पङ्क्तिः"

+++


हे अग्ने तव **उक्थ्यं** प्रशस्यं **त्यत्** श्रुतिप्रसिद्धम्' **आप्यम्** । आपिर्बन्धुः । तस्य भावः । बान्धवं **देवेषु** दानादिगुणयुक्तेष्विन्द्रादिषु **अन्ति** विद्यते । तस्मात् **सः** तादृशः **विदुष्टरः** विद्वत्तरस्त्वं **नः** अस्माकं यज्ञे सत्तः निषण्णः सन् 'देवान् तानिन्द्रादीन् **आ** शास्त्रमर्यादया **यक्षि** यज हविर्भिः पूजय । तत्र दृष्टान्तः । **मनुष्वत्** । यथा मनूनां यज्ञे तद्वत् । अन्यत् पूर्ववत् ॥ आप्यम् । ‘ आप्लृ व्याप्तौ ' । अस्मात् ण्यन्तात् ' अच इः' इति इप्रत्ययः । ब्राह्मणादित्वात् ष्यन् । सत्तः । 'नसत्तनिषत्त' (पा. सू. ८. २. ६१ ) इति निपातनात् निष्ठानत्वाभावः । छान्दसो निशब्दलोपो द्रष्टव्यः । मनुष्वत् । मनेरौणादिक उसिप्रत्ययः । तत्र तस्येव' ( पा सू. ५. १. ११६) इति षष्ठ्यर्थे वतिः । ‘ नभोऽङ्गिरोमनुषां वत्युपसंख्यानम् ' (पा. सू. १. ४. १८. ३) इति भत्वेन पदत्वाभावात् रुत्वाद्यभावः । यक्षि । 'बहुलं छन्दसि ' इति शपो लुक् । व्रश्चादिपत्वे कुत्वषत्वे । विदुष्टरः । विद्वस्शब्दात् तरपि अयस्मयादिवेन भत्वात् ' वसोः संप्रसारणम्' इति संप्रसारणम् । ‘शासिवसिघसीनां च' इति षण्वम् ॥