+++
title = "015"
devataa = "विश्वेदेवाः"
RShiH = "आप्त्यस्त्रितः कुत्स आङ्गिरसो वा"
ChandaH = "पङ्क्तिः"

+++


यः **वरुणः** अनिष्टस्य निवारयिता देवः **ब्रह्म** परिवृढं तद्रक्षणरूपं कर्म **कृणोति** करोति **तं** तादृशं **गातुविदं** गातोर्मार्गस्य दुःखनिवारकस्य लम्भयितारं वरुणम् **ईमहे** अभिमतफलं याचामहे । ईमहे इति याञ्चाकर्मा। तस्मै वरुणाय अयमस्मदीयः स्तोता हृदा हृदयेन **मतिं** मननीयां स्तुतिं व्यूर्णोति विवृणोति प्रकाशयति उच्चारयतीत्यर्थः। सोऽयं **नव्यः** स्तुत्यो वरुणोऽस्माकम् **ऋतं** **जायतां** सत्यभूतोऽस्तु ॥ ब्रह्म। ‘ अन्येषामपि दृश्यते ' इति सांहितिको दीर्घः । गातुविदम् ।' विद्लृ लाभे'। अन्तर्भावितण्यर्थात् क्विप् । ईमहे ।' ईङ् गतौ '।' बहुलं छन्दसि ' इति विकरणस्य लुक् । हृदा । ‘पदन्' इत्यादिना हृदयशब्दस्य हृदादेशः ॥ ॥ २२ ॥