+++
title = "005"
devataa = "अश्विनौ"
RShiH = "अगस्त्यो मैत्रावरुणिः"
ChandaH = "त्रिष्टुप्"

+++


हे **दस्रा** दस्रावश्विनौ **युवां** **गोतमः** च **पुरुमीळ्हः** च **अत्रिः** च महर्षयश्च एतेषु एकैकः **हविमान्** सन् **अवसे** रक्षणाय युष्मत्तर्पणाय वा **हवते** आह्वयति । एवमहमप्याह्वयामि । फलसाधनाह्वाने दृष्टान्तः। **यन्ता** उपगन्ता उपगन्तुकामः **ऋजूयेव** ॥ द्वितीयाया अकारः ॥ ऋजुगामिनं मार्गज्ञं **दिष्टां** **दिशं** **न** गन्तव्यामभिमतां दिशं प्रति यथा तथा वामपि । यथा अध्वगामी स्वगन्तव्यस्य शीघ्रगमनाय मार्गज्ञमृजुगामिनमाह्वयति तद्वत् । यद्वा । ऋजूयेव । इवशब्द एवार्थे । गन्ता ऋजुनैव मार्गेण इष्टां दिशमिव तथा युष्मत्प्रीणनेन मार्गेण स्वाभिमतं फलं प्राप्नोति । हे नासत्यावश्विनौ **मे** मम **हवम्** आह्वानमालक्ष्य **उप** **यातम्** उपगच्छतम् ॥