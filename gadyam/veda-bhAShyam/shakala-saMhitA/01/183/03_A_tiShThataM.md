+++
title = "003"
devataa = "अश्विनौ"
RShiH = "अगस्त्यो मैत्रावरुणिः"
ChandaH = "त्रिष्टुप्"

+++


हे अश्विनौ **वां** युवां **सुवृतं** शोभनवर्तनं रथम् **आ** **तिष्ठतम्** आश्रयतम् । **यो** **रथः** **हविष्मान्** । षष्ठ्यर्थे प्रथमा । हविष्मतो यजमानस्य **व्रतानि** कर्माणि **अनु** **वर्तते** । यद्वा । यजमानाय दत्तहविषा तद्वान् । **येन** च रथेन हे **नरा** नेतारौ वा हे **नासत्या** असत्यरहितौ युवाम् **इषयध्यै** यज्ञं प्राप्तुमिच्छतमिति शेषः । तेन रथेन **वर्तिः** । गृहनामैतत् । यजमानस्य यज्ञगृहं **तनयाय** पुत्रलाभाय **त्मने** आत्मने आत्महिताय **च** **याथः** ॥