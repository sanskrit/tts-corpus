+++
title = "002"
devataa = "अश्विनौ"
RShiH = "अगस्त्यो मैत्रावरुणिः"
ChandaH = "त्रिष्टुप्"

+++


हे अश्विनौ युवयोः **रथः** सुवृत् शोभनवर्तनः शोभनचक्रपरिभ्रमणः **यन्** गच्छन् **क्षाम्** **अभि** **वर्तते** देवयजनभूमिं प्रति गच्छति । **यत्** यं रथं **क्रतुमन्ता** संकल्पवन्तौ कर्मवन्तौ वा **पृक्षे**। अन्ननामैतत् । हविषि निमित्तभूते सति । **अनु** अधीत्यर्थे । अधि **तिष्ठथः** आश्रयथः। तादृशो रथो देवयजनं प्रत्यागत इत्यर्थः । अनन्तरं **वपुष्या** युष्मद्वपुषि हिता शरीरवर्धनी **इयं** **गीः** इदानीं क्रियमाणप्रकारा स्तुतिरूपा वाक् **वपुः** **सचताम्** । युवां च **दिवः** द्युलोकस्य आदित्यस्य वा **दुहित्रा** दुहितृस्थानीयया **उषसा** उषोदेवतया **सचेथे** यज्ञं संगच्छेथे। उषस्याश्विनयोः समानकालत्वादिति भावः ॥