+++
title = "001"
devataa = "अश्विनौ"
RShiH = "अगस्त्यो मैत्रावरुणिः"
ChandaH = "त्रिष्टुप्"

+++


हे **वृषणा** वर्षकौ कामानां युवां **तं** वक्ष्यमाणगुणविशिष्टं रथं **युञ्जाथां** योजयतम् । तमित्युक्तं कमित्याह । **यः** रथः **त्रिवन्धुरः** त्रिप्रकारसारथिस्थानः । वन्धुरं रथिनः स्थानमित्याहुः । ‘आ याह्यर्वाङुप वन्धुरेष्ठाः' ( ऋ. सं. ३. ४३. १ ) इत्यादिमन्त्रान्तरात् । **यः** च **त्रिचक्रः** चक्रत्रितयोपेतः । पुनः स एव विशेष्यते । **येन** रथेन **उपयाथः** उपगच्छथः । किम् । 'सुकृतः शोभनसोमाख्यकर्मवतो यजमानस्य **दुरोणम्** । गृहनामैतत् । यागगृहम् । येनेत्युक्तं केनेत्याह । **त्रिधातुना** त्रिप्रकारस्थानोपेतेन सुवर्णरजतताम्रधातुत्रयोपेतेन वा रथेन । गमने दृष्टान्तः। **विर्न** **पर्णैः** पक्षी पक्षैर्यथा शीघ्रमप्रयत्नेन गच्छति तद्वदुक्तलक्षणेन रथेन **पतथः** गच्छथः ॥