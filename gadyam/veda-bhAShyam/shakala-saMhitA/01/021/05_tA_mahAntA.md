+++
title = "005"
devataa = "इन्द्राग्नी"
RShiH = "मेधातिथिः काण्वः"
ChandaH = "गायत्री"

+++


तौ पूर्वोक्तौ **इन्द्राग्नी** **रक्षः** राक्षसजातिम् **उब्जतम्** ऋजु कुरुतं क्रौर्यं परित्याजयतमित्यर्थः । कीदृशौ । **महान्ता** महान्तौ गुणैरधिकौ **सदस्पती** सभापालकौ । तयोः प्रसादात् **अत्रिणः** भक्षकाः राक्षसाः **अप्रजाः** अनुत्पन्नाः **सन्तु** ॥ महान्ता ।  ‘ सान्तमहतः संयोगस्य' ( पा. सू. ६. ४. १०) इति दीर्घः । सदस्पती । सदसः पती इति समासे षष्ठ्या लुकि प्रातिपदिकसकारस्य रुत्वाभावश्छान्दसः। उभे वनस्पत्यादिषु युगपत् ' ( पा. सू. ६. २. १४० ) इति उभयपदप्रकृतिस्वरत्वम् । इन्द्राग्नी । आमन्त्रिताद्युदात्तत्वम् । अप्रजाः । प्रजायन्ते इति प्रजाः । अन्येष्वपि दृश्यते ' (पा. सू. ३. २. १०१ ) इति जनेः डप्रत्ययः । न प्रजाः अप्रजाः। प्रजाशब्दस्य बहुव्रीहौ हि नित्यमसिच् प्रजामेधयोः' ( पा. सू. ५. ४. १२२ ) इति असिजादेशः स्यात् । अव्ययपूर्वपदप्रकृतिस्वरः । अत्रिणः । तृजन्तस्य अत्तृशब्दस्य जसश्छान्दसः इनुडागमः।' चितः' इति ऋकार उदात्तः । तस्य यणादेशे ‘उदात्तयणो हल्पूर्वात् ' (पा. सू. ६. १. १७४ ) इति इकार उदात्तः ॥