+++
title = "007"
devataa = "इन्द्रः"
RShiH = "परुच्छेपो दैवोदासिः"
ChandaH = "अत्यष्टिः"

+++


हे **इन्द्र** **तुविजात** अस्मत्स्तुत्या बहुभावमापन्न **शूर** विक्रान्त **त्वं** **ववृधानः** अत्यर्थं वर्धमानः **अस्मयुः** अस्मान् त्वद्भक्तान् कामयमानस्त्वम् **अमित्रयन्तम्** अस्मासु शत्रुत्वमाचरन्तं **मर्त्यं** मरणस्वभावं **तं** **मर्त्यं** **वज्रेण** **जहि** ॥ ‘ हन्तेर्जः' इति जादेशः । तस्य ‘असिद्धवदत्रा भात् ' इत्यसिद्धत्वात् हेर्लुगभावः ॥ तमित्युक्तं कमित्याह । **यः** मर्त्यः **नः** अस्माकम् **अघायति** अघं पापं दुःखं वा इच्छति तं जहि ॥ ‘ अश्वाघस्यात्' इति आत्वम् ॥ किंच **सुश्रवस्तमः** अतिशयेन शोभनश्रवणः त्वं **शृणुष्व** श्रावय अस्मद्वाक्यम् । कीदृशं तदिति तदुच्यते । हे इन्द्र त्वत्प्रसादात् **दुर्मतिः** अस्मज्जिघांसाविषया दुष्टा बुद्धिः **अप** **भूतु** अपगता भवतु ॥ छान्दसः शपो लुक् ॥ ‘ भूसुवोस्तिङि' इति गुणप्रतिषेधः ॥ न केवलं हिंसारूपा अपि तु **विश्वा** सर्वापि क्रोधपरिवादादिरूपा **अप** **भूतु** । तत्र दृष्टान्तः । **यामन्** यामनि अध्वनि **रिष्टं** **न** । अध्वनः श्रमेण हिंसितं परिश्रान्तं यथा दुर्मतिश्चौरादिविषया बाधते तद्वत् अस्मान् बाधमाना दुर्मतिः अपगच्छतु । यद्वा । यामनि मार्गे यज्ञादिरूपे रिष्टम् असुरकृतहिंसादिरूपं विघ्नं परिहरसि तद्वत् ॥ ॥ २० ॥