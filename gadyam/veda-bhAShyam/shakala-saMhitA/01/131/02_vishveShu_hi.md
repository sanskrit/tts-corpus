+++
title = "002"
devataa = "इन्द्रः"
RShiH = "परुच्छेपो दैवोदासिः"
ChandaH = "अत्यष्टिः"

+++


हे इन्द्र **त्वा** त्वाम् **एकम्** एकमेव सन्तं **विश्वेषु** सर्वेषु **सवनेषु** तद्वत्सु एकाहाहीनसत्ररूपेषु सर्वेषु सोमयागेषु यजमानाः **तुञ्जते** त्वरयन्ति हविरादीनि ददते । कीदृशं त्वाम् । **समानं** सर्वेषामेकरूपम् । कीदृशा यजमानाः । **वृषमण्यवः** अभिमतवर्षणाय त्वामेव मन्यमानाः **पृथक्** विविच्य स्वस्वयागे । किमिच्छन्तः । **स्वः** स्वर्ग सुखविशेषं वा **सनिष्यवः** संभक्तुकामाः **पृथक्** तुञ्जते पृथगेव त्वरयन्ति । तुञ्जतिर्दानार्थः, ‘ शिक्षति तुञ्जते '(नि. ३.२०.८) इति तन्नामसु पाठात् । **तं** तादृशं **त्वा** त्वां **शूषस्य** बलस्य सेनारूपस्य **धुरि** वहने तज्जयाय **धीमहि** स्थापयामः । यद्वा । शूषस्य अस्मदीयशारीरबलस्य धुरि धीमहि। शूषमिति बलनाम, ‘ शूषं सहः' (नि.२. ९. १६) इति तन्नामसु पाठात् । तत्र दृष्टान्तः । पर्षणिं नावं **न** पारस्य संभक्त्रीं पूरयित्रीं वा - फलस्य नावमिव। तां यथा भारवहने स्थापयन्ति ॥ ‘पार तीर कर्मसमाप्तौ'। ‘छन्दसि वनसन' (पा. सू. ३.२.२७)
इति सनेः इन्प्रत्ययः । पृषोदरादिः । पिपर्तेः औणादिकः सनिप्रत्ययो वा ॥ कीदृशा ववम् । **आयवः** मनुष्या यजमानाः **यज्ञैः** साधनैः **इन्द्रं** **न** **चितयन्तः** परमेश्वरमिव वां चेतयन्तः परमेश्वरबुद्ध्या भावयन्त इत्यर्थः । यद्वा नशब्दः एवकारार्थः । इन्द्रमेव त्वां जानन्तः । तथा स्तोमेभिः स्तोत्रैः **इन्द्रम्** इन्द्रमेव **आयवः** गच्छन्तो वयं धीमहि ॥ दधातेर्लिङि छान्दसः शपो लुक् ॥