+++
title = "006"
devataa = "इन्द्रः"
RShiH = "परुच्छेपो दैवोदासिः"
ChandaH = "अत्यष्टिः"

+++


अयमिन्द्रः **नः** अस्माकं संबन्धिनीम् **अस्याः** **उषसः** । कर्मणि षष्ठी ॥ एतामुषसं सुत्याहःसंबन्धिनमुषःकालम् **उतो** **जुषेत** अपि नाम सेवेत । उषस्येव अस्माकमयमिन्द्रो यज्ञं गच्छेदित्यर्थः । हिः पूरणार्थः । गत्वा च **अर्कस्य** **हविषः** ॥ पूर्ववत्कर्मणि षष्ठी ॥ अर्चनसाधनं हविः **हवीमभिः** हवनप्रकारविशेषैः दत्तं हविः उतो **बोधि** अपि नाम जानीहि । किंच **स्वर्षाता** स्वर्गस्यान्यस्य सुखविशेषस्य वा संभजनस्थाने यज्ञे **हवीमभिः** आह्वानैः आहूतो भवेति शेषः । अस्माभिराहूतः सन् उषस्येवागत्य हविः स्वीकरोषीत्यर्थः । कस्मादिदमुच्यते । **यत्** यस्मात् कारणात् हे **वज्रिन्** वज्रयुक्त **इन्द्र** **मृधः** हिंसकाञ्छत्रून् **हन्तवे** हन्तुं **वृषा** वर्षिता सन् कामानां **चिकेतसि** अवबुध्यसे ॥ ‘कित ज्ञाने'। जौहोत्यादिकः । लेट्यडागमः । ‘ नाभ्यस्तस्याचि पिति° ' इत्यत्र ‘छन्दसि बहुलम्' इति वचनात् लघूपधगुणप्रतिषेधाभावः। ‘अभ्यस्तानामादिः' इत्याद्युदात्तत्वम् । तस्मात् ब्रूमः । हे इन्द्र **मे** मम **मन्म** मननीयं स्तोत्रम् **आ** **श्रुधि** सर्वतः शृणु । कीदृशस्य मे । **वेधसः** मेधाविनः **नवीयसः** नवतरस्य । दीक्षितसंस्कारैः संस्कृतत्वात् नवीयस्त्वम् । पुनर्विशेष्यते । **नवीयसः** अतिशयेन नवनवतः असाधारणस्तुतिमतः । अत्र यजमानविशेषणैः तत्कर्तृकं स्तोत्रमेव विशिष्टं भवति ।