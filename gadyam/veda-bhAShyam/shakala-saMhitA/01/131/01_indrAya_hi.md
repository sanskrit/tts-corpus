+++
title = "001"
devataa = "इन्द्रः"
RShiH = "परुच्छेपो दैवोदासिः"
ChandaH = "अत्यष्टिः"

+++


**द्यौः** द्योतनशीलो द्युलोकः तन्निवासी देवसंघः वा स च **असुरः** निरसनशीलः शत्रूणां पुण्यकृतामेव तन्निवासात् **इन्द्राय** **हि** इन्द्रायैव **अनम्नत** स्वयमेव प्रह्वो भवति ॥ नमेश्छान्दसे लङि कर्मकर्तरि आत्मनेपदम् ।‘न दुहस्नुनमाम्' (पा. सू. ३. १.८९) इति यगभावः। छान्दसः शपः श्लुः। हलादिशेषाभावश्च । अनुनासिकलोपः ॥ हिशब्दः प्रसिद्ध्यर्थो वा । तथा **इन्द्राय** इन्द्रार्थं **मही** महती **पृथिवी** भूमिः तत्रत्यः सर्वो जनो वा अनम्नत । उभयत्र आश्रयवाचिशब्देन आश्रयी लक्ष्यते ग्रामः आगतः इतिवत् । केन साधनेन इति तदुच्यते । **वरीमभिः** वरणीयैः स्तोत्रैर्हविर्भिर्वा । किंच **द्युम्नसाता** द्युम्नसातौ अन्नस्य यशसो वा लाभे निमित्ते सति **वरीमभिः** वरणीयैर्हविभिर्युक्ता यजमानाः प्रह्वा भवन्ति। किंच **इन्द्रम्** एव **विश्वे** सर्वे **देवासः** देवाः **सजोषसः** समानप्रीतियुक्ता ऐकमत्यभाजः पूर्वमसुरजयार्थं **पुरः** **दधिरे** पुरतः स्थापितवन्तः इन्द्रमुखेनैवासुरान् जितवन्तः इत्यर्थः। तथा **मानुषा** **सवनानि** मनुष्याणां संबन्धीनि अभिषवयुक्तानि प्रातरादिसवनानि **इन्द्राय** **सन्तु** इन्द्रायैव भवन्तु । तथा **मानुषा** मनुष्याणामृत्विजां संबन्धीनि **रातानि** दातव्यानि पुरोडाशादीनि इन्द्राय हि इन्द्रायैव सन्तु इन्द्रं प्रीणयितुं समर्थानि भवन्त्वित्यर्थः ॥