+++
title = "004"
devataa = "इन्द्रः"
RShiH = "परुच्छेपो दैवोदासिः"
ChandaH = "अत्यष्टिः"

+++


हे **इन्द्र** **ते** **वीर्यस्य** तव संबन्धिनः **अस्य** वीर्यस्य ॥ कर्मणि षष्ठी ॥ वक्ष्यमाणमेतद्वीर्यं **विदुः** । ये **पूरवः** मनुष्या यजमानास्तव महत्त्वं जानानाः त्वामेव यजन्ति **ते** विदुः । यद्वा । अस्य वीर्यस्य माहात्म्यम् इति शेषः ॥ विदुष्टे इत्यत्र ‘युष्मत्तत्ततक्षुषु° ' इति विसर्जनीयस्य सत्वम् ॥ वीर्यमेव विशेष्यते । हे इन्द्र. **यत्** यस्मात् कारणात् **शारदीः** संवत्सरसंबन्धिनीः संवत्सरपर्यन्तं प्राकारपरिखादिभिर्दृढीकृताः **पुरः** शत्रूणां पुरीः **अवातिरः** अनाशयः ॥ अवपूर्वस्तिरतिर्नाशनार्थः ॥ किं कुर्वन् । 'ससहानः तत्रत्यानभिभवन् धनाद्यपहारेण पीडयन् ॥ सहतेर्यङ्लुगन्तात् ताच्छीलिकः चानश् ।
“अवातिरः । किंच हे **इन्द्र** **तं** **मर्त्यं** मरणधर्माणम् **अयज्युम्** अयष्टारं यज्ञविघातिनं राक्षसादि **शासः** निगृहीतवानसि। हे **शवसस्पते** बलस्य पालकेन्द्र त्वं 'महीं महतीं **पृथिवीम्** **इमाः** **अपः** च समुद्रनद्यात्मकान्युदकानि च **अमुष्णाः** बलात् अपहृतवानसि । असुरैरन्यैर्वा यज्ञविद्वेषिभिः आक्रान्तां भूमिं तत्संबन्धिनीरपश्च तेषां पुराणि भित्त्वा अपहृतवानसीत्यर्थः । किं दुःखेन । नेत्याह । **मन्दसानः** हृष्यन्नेव **इमाः** **अपः** इमानि अप्कार्याणि व्रीह्याद्यन्नानि अमुष्णाः लब्धवानसि ॥