+++
title = "005"
devataa = "इन्द्रः"
RShiH = "परुच्छेपो दैवोदासिः"
ChandaH = "अत्यष्टिः"

+++


हे इन्द्र **आत्** अत एव हेतोः **ते** **वीर्यस्य** तव संबन्धिने वीर्याय तदभिवृद्धये **चर्किरन्** पुनः पुनः सोमं विकिरन्ति । किरतेर्यङ्लुगन्तात् व्यत्ययेन शः ॥ सर्वेषु सवनेषु वितरन्ति यजमानाः । अत इत्युक्तं कुत इत्याह । **मदेषु** **वृषन्** सोमजनितमदेषु सत्सु हे कामानां वर्षितः **उशिजः** त्वां कामयमानान् यजमानान् **यत्** यतः कारणात् **आविथ** रक्षसि । किंच **सखीयतः** तव सखित्वमात्मन इच्छतोऽस्मान् **यत्** यस्मात् **आविथ** तर्पयसि अभिमतेन प्रीणयसि अतश्चर्किरन् । किंच हे इन्द्र **एभ्यः** यजमानेभ्यः **कारं** शब्दं सिंहनादलक्षणं **चकर्थ** करोषि ॥ करोतेः कर्मणि घञ् । ‘कर्षात्वतः इत्यन्तोदात्तत्वम् ॥ कुत्रेति तदुच्यते । **पृतनासु** संग्रामेषु । किमर्थम् । **प्रवन्तवे** प्रकर्षेण वनितुं संभक्तुम् । युद्धाय हि धीराः संभजन्ते ॥ वनतेस्तुमर्थे तवेन्प्रत्ययः । ‘ तादौ च° ' इति गतेः प्रकृतिस्वरत्वम् ॥ किंच **ते** तव संग्रामवासिनः त्वयि **अन्यामन्याम्** अन्यांश्चान्यांश्च अन्यमन्यं प्रति ॥ कर्मव्यतिहारे सर्वनाम्नो द्विर्वचनम् ॥ **नद्यं** नदिं सन्तोषं समृद्धिम् ॥ ‘टुनदि समृद्धौ । पूर्वरूपत्वं बाधित्वा छान्दसो यणादेशः ॥ **सनिष्णत** संभजन्ते ॥ सनेलेंटि' सिब्बहुलम्' इति सिप् । इट् । व्यत्ययेन पुनः श्नाप्रत्ययः । ‘ आत्मनेपदेष्वनतः' इत्यदादेशे ‘श्नाभ्यस्तयोरातः' इत्याकारलोपः । छान्दसः टेः एत्वाभावः ॥ तथा **श्रवस्यन्तः** अन्नमिच्छन्तो जयाल्लब्धमन्नं काङ्क्षन्तः **सनिष्णत** संभजन्ते ॥