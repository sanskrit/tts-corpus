+++
title = "007"
devataa = "वरुणमित्रार्यमणः"
RShiH = "कण्वो घौरः"
ChandaH = "गायत्री"

+++


हे **सखायः** सखिभूता ऋत्विजः मित्रादीनां त्रयाणां **महि** महत् **प्सरः** रूपम् । अतस्तदनुरूपं **स्तोमं** स्तोत्रं **कथा** केन प्रकारेण **राधाम** साधयामः॥ कथा । ‘था हेतौ च च्छन्दसि' (पा. सू. ५. ३. २६) इति किंशब्दात् प्रकारवचनेषु प्राग्दिशो विभक्तिरिति विभक्तिसंज्ञायां किमः कः  ( पा. सू. ७. २. १०३ ) इति कादेशः । प्रत्ययस्वरः । राधाम । ‘राध साध संसिद्धौ'। लेटि  ‘ बहुलं छन्दसि ' इति विकरणस्य लुक् । तिङ्ङतिङः ' इति निघातः । स्तोमम् । ष्टुञ् स्तुतौ ।  ‘ अर्तिस्तुसु° ' इत्यादिना भावे मन् । नित्त्वादाद्युदात्तत्वम् । अर्यम्णः । षष्ठ्येकवचने  ‘ अल्लोपोऽनः' इति अकारलोपः । उदात्तनिवृत्तिस्वरेण विभक्तेरुदात्तत्वम् । महि ।  ‘ मह पूजायाम् । औणादिक इन्प्रत्ययः । प्सरः।  ‘ प्सा भक्षणे । प्साति भक्षयतीति प्सरो रूपम् । औणादिको डरप्रत्ययः ॥