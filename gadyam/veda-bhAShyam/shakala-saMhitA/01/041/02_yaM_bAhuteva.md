+++
title = "002"
devataa = "वरुणमित्रार्यमणः"
RShiH = "कण्वो घौरः"
ChandaH = "गायत्री"

+++


**यं** यजमानं **पिप्रति** वरुणोदयो देवा धनैः पूरयन्ति । तत्र दृष्टान्तः। **बाहुतेव**। स्वकीयो बाहुवर्गोऽपेक्षितं धनमानीय यथा पूरयति तद्वत् । तथा यं **मर्त्यं** मनुष्यं यजमानं **रिषः** हिंसकात् **पान्ति** रक्षन्ति सः **सर्वः** यजमानः **अरिष्टः** केनाप्यहिँसितः सन् **एधते** वर्धते ॥ बाहुतेव। बाहुता बाहुत्वम् । भाववाचिनानेन शब्देन बाहवस्तदाश्रया लक्ष्यन्ते । यद्वा । समूहार्थे तल्प्रत्ययो द्रष्टव्यः। ‘लिति' इति प्रत्ययात्पूर्वस्योदात्तत्वम् । पिप्रति ।  ‘ पॄ पालनपूरणयोः'। पृ इत्येके । जुहोत्यादित्वात् श्लुः ।  ‘ अर्तिपिपर्त्योश्च' इति अभ्यासस्य इत्वम् ।  ‘ अभ्यस्तानामादिः' इत्याद्युदात्तत्वम् । पान्ति । तिङः परत्वात् पादादित्वाद्वा निघाताभावः । रिषः ।  ‘ रिष हिंसायाम् । क्विप् च ' इति क्विप् ।  ‘ सावेकाचः' इति विभक्तेरुदात्तत्वम् । अरिष्टः ।  ‘ रिष हिंसायाम् । **एकाचः०** ' इति इट्प्रतिषेधः । व्रश्चादिना षस्वम् । नञ्समासे अव्ययपूर्वपदप्रकृतिस्वरत्वम् ॥