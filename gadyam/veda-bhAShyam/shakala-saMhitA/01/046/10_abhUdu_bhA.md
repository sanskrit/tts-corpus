+++
title = "010"
devataa = "अश्विनौ"
RShiH = "प्रस्कण्वः काण्वः"
ChandaH = "गायत्री"

+++


**भा** **उ** सूर्यस्य दीप्तिस्तु **अंशवे** उषःकालीनरश्मिसिद्ध्यर्थम् **अभूदु** प्रादुर्भूतैव । **सूर्यः** च **हिरण्यं** **प्रति** स्वकीयोदयेन हिरण्यसदृशोऽभूत् । अग्निश्च **असितः** स्वकीयदीप्तेः सूर्यप्रवेशेन स्वयं कृष्णो भूत्वा **जिह्वया** स्वकीयया ज्वालया **व्यख्यत्** प्रकाशितवान् । तस्मादयमश्विनोर्युवयोरागमनकाल इत्यर्थः ॥ अभूत् । ‘भूसुवोस्तिङि' इति गुणप्रतिषेधः । हिरण्यं प्रति ।' प्रतिः प्रतिनिधिप्रतिदानयोः' (पा. सू. १. ४. ९२ ) इति प्रते: कर्मप्रवचनीयत्वम् । ‘कर्मप्रवचनीययुक्ते द्वितीया' (पा. सू. २. ३. ८) इति द्वितीया । अख्यत् । ‘चक्षिङ् व्यक्तायां वाचि' । लुङि ‘चक्षिङः ख्याञ् ' इति ख्याञादेशः ॥ ॥ ३४ ॥