+++
title = "011"
devataa = "अश्विनौ"
RShiH = "प्रस्कण्वः काण्वः"
ChandaH = "गायत्री"

+++


**ऋतस्य** सूर्यस्य **पारमेतवे** रात्रेः पारभूतमुदयाद्रिं गन्तुं **पन्थाः** मार्गः **साधुया** समीचीनः **अभूदु** निष्पन्न एव । **दिवः** द्योतनात्मकस्य सूर्यस्य **स्रुतिः** प्रसृता दीप्तिः **वि** **अदर्शि** विशेषेण दृष्टा । तस्मादश्विनौ युवाभ्यामागन्तव्यम् । एतवे । इण् गतौ'। ‘तुमर्थे सेसेन्' इति तवेन्प्रत्ययः। साधुया। ‘सुपां सुलुक्' इति विभक्तेः याजादेशः । अदर्शि। कर्मणि लुङि च्लेः चिणादेशः । ‘चिणो लुक्' (पा. सू. ६. ४. १०४ ) इति तशब्दस्य लुक् । स्रुतिः । **स्रु** गती'। ‘क्तिच्क्तौ च संज्ञायाम्' इति क्तिच् ॥