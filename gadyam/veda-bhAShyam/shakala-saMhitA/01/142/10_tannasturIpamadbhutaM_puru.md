+++
title = "010"
devataa = "त्वष्टा"
RShiH = "दीर्घतमा औचथ्यः"
ChandaH = "अनुष्टुप्"

+++


**नः** अस्मदर्थं **तत्** तादृशं **तुरीयं** तूर्णं व्यापि **अद्भुतं** सद्य आविर्भवत् अभूतमिव सत् । यद्वा । महन्नामैतत् । सारतो महत् । **पुरु** **वारं** बहूनां प्राणिनामर्थाय एव **अरम्** अलं समर्थम् । यद्वा । पुरु वारं बहु प्रभूतं च । वाशब्दश्चार्थे । अरम् अलम् । **त्मना** आत्मना **पुरु** । बहुक्रियाविशेषणमेतत् । ईदृशमुदकं **त्वष्टा** वृष्ट्यादेः कर्ता । त्वष्टृशब्दो यास्केनैवं व्याख्यातः-’ त्वष्टा तूर्णमश्नुत इति नैरुक्तास्त्विषेर्वा स्याद्वृद्धिकर्मणस्त्वक्षतेर्वा स्यात्करोतिकर्मणः' (निरु. ८. १३) इति । तन्नामको वैद्युतोऽग्निः **अस्मयुः** अस्मान् कामयमानो देवः **नः** **पोषाय** अस्मत्पुष्टये **राये** समृद्धये च **नाभा** नाभौ वृष्टेर्बन्धके मेघस्य नाभिस्थाने अवस्थितम् उक्तलक्षणमुदकं **वि** **ष्यतु** विविधं गमयतु ॥ षोऽन्तकर्मणि'। ‘ओतः श्यनि' इति ओकारलोपः । उपसर्गात्सुनोति' इति षत्वम् । यद्वा । न: नाभा अस्मत्संबन्धियज्ञनाभौ उत्तरवेद्यां राये॥ षष्ठ्यर्थे चतुर्थी । रायो गवादिधनस्य पोषाय पुष्टये ॥ स्यतिरुपसृष्टो विमोचनार्थः ॥ उक्तलक्षणां वृष्टिं मुञ्चतु ॥