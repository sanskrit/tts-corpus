+++
title = "003"
devataa = "नराशंसः"
RShiH = "दीर्घतमा औचथ्यः"
ChandaH = "अनुष्टुप्"

+++


**देवेषु** मध्ये **शुचिः** शुद्धो दीप्तो वा **पावकः** अन्नस्य अपूतस्य शोधयिता **अद्भुतः** अभूत इव अद्यक्षणे भविता । आश्चर्यभूत इत्यर्थः । **देवः** द्योतनशीलः **यज्ञियः** यज्ञसंपादनार्हः ईदृशः **नराशंसः** नरैः कर्मनेतृभिर्ऋत्विग्भिः शंसनीयोऽग्निः **दिवः** द्युलोकादागत्य **मध्वा** मधुरेण रसेन **यज्ञम्** अस्मदीयं **त्रिः** **आ** **मिमिक्षति** त्रिवारं समन्तात् सिञ्चति स्वदयतीत्यर्थः । यद्वा । मधुरेण फलेन त्रिः आ मिमिक्षति योजयतीत्यर्थः । ‘ नराशंसो यज्ञः' इति कात्थक्यपक्षे यज्ञाभिमानी देवो द्योतमानो द्युलोकादागत्य अनुष्ठीयमानं यज्ञं त्रिः आ मिमिक्षति । अयं नराशंसो देवस्त्रिरा ॥ उपसर्गवशात् योग्यक्रियाध्याहारः ॥ त्रिवारमागच्छति । त्रिः आहरति वा फलम् । अवशिष्टं पूर्ववन्नेयम् ॥