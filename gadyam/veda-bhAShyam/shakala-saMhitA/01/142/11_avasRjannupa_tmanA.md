+++
title = "011"
devataa = "वनस्पतिः"
RShiH = "दीर्घतमा औचथ्यः"
ChandaH = "अनुष्टुप्"

+++


हे **वनस्पते** वनानां पालक यूपाभिमानिदेव अग्ने **अवसृजन्** स्वैरं वर्तयन् ऋत्विजः स्वस्वकर्मसु व्यापारयन् **त्मना** आत्मना **देवान्** हविर्भुजः **उप** **यक्षि** उपेत्य यज ॥ ‘ बहुलं छन्दसि' इति शपो लुक् ॥ **देवः** द्योतमानः **मेधिरः** मेधावान् **अग्निः** आहवनीयः **देवेषु** उभयेषां मध्ये **हव्या** हवींषि **सुसूदति** प्रेरयति, स्वीकरोति । 'षूद क्षरणे '। ‘ बहुलं छन्दसि ' इति शपः श्लुः । ‘ लेटोऽडाटौ ' इति अडागमः ॥ यद्वा । यूपाग्निरेव परोक्षेणोच्यते । सोऽग्निर्हवींषि सुष्ठु स्वीकरोति ॥