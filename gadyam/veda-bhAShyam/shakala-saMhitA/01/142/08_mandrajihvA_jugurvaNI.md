+++
title = "008"
devataa = "दैव्यौ होतारौ प्रचेतसौ"
RShiH = "दीर्घतमा औचथ्यः"
ChandaH = "अनुष्टुप्"

+++


**मन्द्रजिह्वा** देवानां मादनज्वालौ **जुगुर्वणी** भृशं गृणतां स्तुवतां यजमानानां संभक्तारौ ॥ गृणतेर्यङ्लुगन्तात् क्विपि छान्दसी रूपसिद्धिः । तस्मिन्नुपपदे वनतेः ‘छन्दसि वनसनरक्षिमथाम् ' इति इन्प्रत्ययः ॥ **कवी** मेधाविनौ क्रान्तदर्शिनौ **दैव्या** **होतारा** देवसंबन्धिनौ होतारौ अयं च मध्यमस्थानश्चेत्युभौ **सिध्रं** फलसाधनभूतम् ॥ सिधेः ‘स्फायितञ्चि°' इत्यादिना रक् ॥ **दिविस्पृशं** द्युलोकवासिदेवान् स्पृशन्तम् तैर्हविषः स्वीक्रियमाणत्वादिति भावः। ईदृशं **नः** अस्मदीयम् **इमं** **यज्ञम्** **अद्य** **यक्षताम्** अनुतिष्ठतां पूजयतां वा सम्यक् निर्वाहयतामित्यर्थः ॥