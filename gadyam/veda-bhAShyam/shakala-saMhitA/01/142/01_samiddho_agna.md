+++
title = "001"
devataa = "इध्मःसमिद्धोवाग्निः"
RShiH = "दीर्घतमा औचथ्यः"
ChandaH = "अनुष्टुप्"

+++


हे **अग्ने** **समिद्धः** सम्यग्दीपितः एतन्नामकस्त्वम् **अद्य** अस्मिन् यागदिने **देवान्** हविषां भोक्तॄन् अग्न्यादीन् **आ** **वह** अस्मद्यज्ञं प्रति प्रापय । **यतस्रुचे** यागायोद्यतस्रुचे यजमानाय तदर्थम् ॥ आवाह्य च **सुतसोमाय** यागार्थमभिषुतसोमाय **दाशुषे** हविर्दत्तवते । यद्यपि इदानीमेवाहूयन्ते देवाः तथापि पूर्वानुष्ठानापेक्षया भाव्यपेक्षया वा दाशुषे इत्युच्यते । हविर्दात्रे वा यजमानाय तदर्थं **पूर्व्यं** पूर्वेभ्यो देवेभ्यो हितं पूर्वकालीनं वा **तन्तुं** यज्ञं **तनुष्व** विस्तारय ॥