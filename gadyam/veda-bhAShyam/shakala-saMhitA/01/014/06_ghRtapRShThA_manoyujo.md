+++
title = "006"
devataa = "विश्वे देवाः (विश्वैर्देवैः सहितोग्निः)"
RShiH = "मेधातिथिः काण्वः"
ChandaH = "गायत्री"

+++


हे अग्ने **त्वा** त्वां **ये** अश्वाः रथेन **वहन्ति** । कीदृशाः । **घृतपृष्ठाः** पुष्टाङ्गत्वेन दीप्तपृष्ठाः **मनोयुजः** मनःसंकल्पमात्रेण रथे युज्यमानाः **वह्नयः** वोढारः तैरश्वैः सोमपीतये सोमपानहेतुयागार्थं **देवान्** **आ** वह इति शेषः ॥ घृतपृष्ठाः ।  ‘ घृ क्षरणदीप्त्योः । घृतं दीप्तं पृष्ठं येषां ते घृतपृष्ठाः ॥ घृतशब्दः प्रत्ययस्वरेणान्तोदात्तः । बहुव्रीहौ पूर्वपदप्रकृतिस्वरत्वम् । मनसा युञ्जते इति मनोयुजः ।  ‘ ऋत्विग्दधृक् ' ( पा. सू. ३. २. ५९ ) इत्यादिना क्विन् । कृदुत्तरपदप्रकृतिस्वरत्वम् । त्वा ।  ‘ त्वामौ द्वितीयायाः' इत्यनुदात्तः त्वादेशः । वहन्ति । शप्तिङोरनुदात्तत्वात् धातुस्वरः । यद्वृत्तयोगात् निघाताभावः । वह्नयः ।  ‘ निः' ( उ. सू. ४. ४८८ ) इत्यनुवृत्तौ  ‘ वहिश्रिश्रुयुद्रुग्लाहात्वरिभ्यो नित् ' ( उ. सू. ४. ४९१ ) इति निप्रत्ययः । तस्य नित्त्वादाद्युदात्तत्वम् । सोमपीतये । उक्तम् । सकारे परतो नकारस्य संहितायां • नश्च' (पा. सू. ८. ३. ३०) इति धुडागमः।  ‘ खरि च ' (पा. सू. ८. ४. ५५ ) इति चर्त्वम् । ‘चयो द्वितीयाः शरि पौष्करसादेः' (पा. सू. ८. ४. ४८. ३ ) इति द्वितीयस्थकारः ॥ ॥ २६ ॥