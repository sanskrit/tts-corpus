+++
title = "008"
devataa = "विश्वे देवाः (विश्वैर्देवैः सहितोग्निः)"
RShiH = "मेधातिथिः काण्वः"
ChandaH = "गायत्री"

+++


**ये** देवाः **यजत्राः** यष्टव्याः तथा **ये** देवाः **ईड्याः** स्तुत्याः **ते** सर्वेऽपि **वषट्कृति** वषट्कारकाले वषट्कारयुक्ते यागे वा हे **अग्ने** **ते** त्वदीयया **जिह्वया** **मधोः** मधुरस्य सोमस्य भागं **पिबन्तु** । यजत्राः । गतम् । ईड्याः ।  ‘ ईड स्तुतौ ।' ऋहलोर्ण्यत् । तित्स्वरिते प्राप्ते ईडवन्दवृशंसदुहां ण्यतः (पा. सू. ६. १. २१४ ) इत्याद्युदात्तत्वम् । द्वितीयस्य तेशब्दस्य युष्मदादेशस्य सर्वानुदात्तत्वम् । मधोः । उप्रत्ययस्य नित्वादाद्युदात्तत्वमुक्तम् । अग्ने । आमन्त्रितनिघातः । वषट्कृति । करोतेः संपदादिभ्यो भावे क्विप् । वषट् इत्यस्य करणं यस्मिन् यागे इति बहुव्रीहिः। वषट् इत्यस्य निपातत्वदाद्युदात्तत्वम् । बहुव्रीहौ पूर्वपदप्रकृतिस्वरत्वम् ॥