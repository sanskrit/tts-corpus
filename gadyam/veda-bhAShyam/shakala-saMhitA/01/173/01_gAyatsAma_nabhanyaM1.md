+++
title = "001"
devataa = "इन्द्रः"
RShiH = "अगस्त्यो मैत्रावरुणिः"
ChandaH = "त्रिष्टुप्"

+++


हे इन्द्र **नभन्यं** नभस्यं नभसि भवं नभोव्यापिनं हिंसकं वा राक्षसादिकस्य । नभतिर्वधकर्मा, ‘नभति अर्दति ' ( नि. २. १९. १० ) इति वधकर्मसु गणनात् । तादृशं **साम** हे इन्द्र **यथा** **वेः** येन प्रकारेण वेत्सि तथा **गायत्** गायत्युद्गाता । **तत्** तस्मात् यतः स्तौति ततः कारणात् **ववृधानं** वर्धमान **स्वर्वत्** फलभूतेन स्वर्गेण तद्वच्छस्त्रं यथा वेः तथा **अर्चाम** पूजयाम शंसामेत्यर्थः । स्तुतमनु शंसतीति न्यायात् । यद्वा। तदुक्तलक्षणं साम ववृधानं सर्वत्र यथा भवति तथा अर्चाम। किंच **धेनवः** दोग्ध्र्यः **अदब्धाः** अहिंसिताः **गावः** **यत्** **बर्हिषि** **सद्मानं** सीदन्तं **दिव्यं** दिवि भवमिन्द्रं त्वाम् **आ** **विवासान्** । विवासतिः परिचरणकर्मा । आगत्य परिचरन्ति क्षीरं दुहन्ति तथा अर्चाम॥