+++
title = "004"
devataa = "इन्द्रः"
RShiH = "अगस्त्यो मैत्रावरुणिः"
ChandaH = "त्रिष्टुप्"

+++


**ता** तानि **अषतरा** अर्षतराणि व्याप्ततराणि वा हवींषि **अस्मै** इन्द्राय तदर्थं **कर्म** कुर्मः संपादयामः ॥ कृञ्श्छान्दसे वर्तमानार्थे लुङि ‘मन्त्रे घस ' इति च्लेर्लुक् । छन्दस्युभयथा ' इति अर्धधातुकत्वेन ङित्त्वाभावाद्गुणः ॥ **च्यौत्नानि** च्यावयितॄणि दृढानि स्तोत्राणि कर्माणि स्वकीयानि सामर्थ्यानि वा **देवयन्तः** देवानात्मन इच्छन्तो यजमानाः **प्र** **भरन्ते** प्रकर्षेण संपादयन्ति । तद्वद्वयमपि संपादयाम इत्यर्थः । **दस्मवर्चाः** दर्शनीयतेजाः शत्रूपक्षयणबलो वा **नासत्येव** नासत्याविव अश्विनाविव । तौ हि द्यावापृथिव्यात्मानौ । ताविव **सुग्म्यः** सुगम्यः सुखेन गन्तुं शक्यः रथेष्ठाः रथे वर्तमान एवंभूतः सन् **जुजोषत्** अस्मत्कृतं स्तोत्रादि कर्म सेवताम् ॥