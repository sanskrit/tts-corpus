+++
title = "009"
devataa = "इन्द्रः"
RShiH = "अगस्त्यो मैत्रावरुणिः"
ChandaH = "त्रिष्टुप्"

+++


हे **एन** इन ईश्वर इन्द्र **यथा** सुसखायः शोभनत्वद्रूपसहायवन्तः **असाम** भूयास्म किंच **स्वभिष्टयः** शोभनाभ्येषणाः शोभनाभीष्टाश्चासाम । किमिव । **नरां** **न** **शंसैः** । नराणां राजादीनां शंसैः शंसनैरिव । स्तुतिभिर्यथा मनुष्याः शोभनाभीष्टा भवन्ति तद्वत् । इदानीं परोक्षेणाह । **नः** अस्मभ्यम् **इन्द्रः** **वन्दनेष्ठाः** अस्मत्स्तुतौ वर्तमानः सन् **तुरो** **न** त्वरमाण इव नः अस्माकं **कर्म** **उक्था** उक्थैः शस्त्रैः **नयमानः** फलं प्रापयन् स्तुत्या तुष्टः सन् अस्मदीयेन कर्मणा फलप्रापयिता **यथा** **असत्** भवेत् । हे ऋत्विजः तथा कुरुतेति शेषः ॥