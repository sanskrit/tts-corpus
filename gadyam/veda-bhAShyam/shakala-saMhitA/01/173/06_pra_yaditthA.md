+++
title = "006"
devataa = "इन्द्रः"
RShiH = "अगस्त्यो मैत्रावरुणिः"
ChandaH = "त्रिष्टुप्"

+++


**यत्** यः इन्द्रः **महिना** महत्त्वेन स्वैश्वर्येण **नृभ्यः** नेतृभ्यः कर्मनिर्वाहकेभ्यो यजमानेभ्यः **प्र** **अस्ति** प्रभवति ईष्टे स्वर्गादिप्रदाने रक्षितुम् **अस्मै** रक्षकायेन्द्राय **रोदसी** द्यावापृथिव्यौ **कक्ष्ये** कक्ष्ययते सती संचाराय **न** **अरं** नालं न पर्याप्ते । जगतोऽधीशस्येन्द्रस्य संचारायाल्पत्वात् द्यावापृथिव्यौ म पर्याप्ते इत्यर्थः । सृष्टादपि स्रष्टुर्महिम्नोऽधिकत्वादिति भावः । अयम् **इन्द्रो** **वृजनं** **न** **भूम** भूमिं भूतानि वा वृजनं न वृजनमिव । वृजेः कर्तनार्थस्येदं रूपम् ॥ तदिव तद्यथा आवृणोति तथायमपि स्वतेजसा **सं** **विव्ये** सम्यगावृणोति लोकत्रयम् । किंचायं **स्वधावान्** अन्नवान् वृष्टिलक्षणोदकवान् वा **द्यां** दिवं **भर्ति** बिभर्ति । धारणे दृष्टान्तः । **ओपशमिव** । ईषदुपशेते इत्योपशं शृङ्गं तद्वृषभ इव । यद्वा । परस्परं समीपे वर्तमानं क्षित्यन्तरिक्षाख्यं लोकद्वयम् ओपशम् । तदिव द्यां बिभर्ति । लोकत्रयमपि बिभर्तीत्यर्थः ॥ भृञो लटि छान्दसः शपो लुक् ॥