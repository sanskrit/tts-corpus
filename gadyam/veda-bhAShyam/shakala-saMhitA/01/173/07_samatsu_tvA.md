+++
title = "007"
devataa = "इन्द्रः"
RShiH = "अगस्त्यो मैत्रावरुणिः"
ChandaH = "त्रिष्टुप्"

+++


हे **शूर** शौर्योपेतेन्द्र **समत्सु** संग्रामेषु **सतां** स्वामेवाश्रित्य वर्तमानानां प्राणिनाम् **उराणम्** उरूण्यतिप्रभूतानि बलादीनि कुर्वाणं **प्रपथिन्तमं** प्रकृष्टमार्गतमं सुकृतिनामुत्तममार्गभूतम् **इन्द्रं** शत्रूणां दारकं **त्वा** त्वां **परितंसयध्यै** अवतंसीकर्तुं भूषणीकर्तुम् । भूषयितुं वा निमित्तेऽर्थे । **मदे** तव मदार्थं च **सजोषसः** सह सेवमानाः समानप्रीतयो वा **क्षोणीः** क्षोण्यो विशः परिजना मरुतः प्रयतन्ते । कीदृशास्ते । **ये** **वाजैः** बलैः **अनुमदन्ति** अनुकूलं मादयन्ति संग्रामे मरुतस्तमेव स्वामिनं कृत्वा मादयन्ति हर्षयन्तीत्यर्थः । यद्वा । ये यजमाना वाजैहविर्भिर्मादयन्ति ते समानप्रीतियुक्तास्तव मनुष्यभूता ऋत्विजो यजमानभूताः प्रजाः समत्सु सहमादनस्थानेषु यागेषूक्तलक्षणविशिष्टं त्वामेव पूजयितुं तव मादाय च प्रयतन्ते ॥