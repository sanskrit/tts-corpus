+++
title = "008"
devataa = "इन्द्रः"
RShiH = "अगस्त्यो मैत्रावरुणिः"
ChandaH = "त्रिष्टुप्"

+++


हे इन्द्र **एवा** **हि** एवं हि सति **ते** तव संबन्धीनि सवनानि । सूयते सोमोऽत्रेति सवनानि सोमयागाः । ते **शं** सुखकरा भवन्ति । कथं सति । **यत्** यदि **देवीः** देव्यः द्योतमानाः **आपः** समुद्रे उदकसमुद्रवणापादानभूतेऽन्तरिक्षे **आसु** प्रजासु निमित्तभूतासु **ते** त्वां **मदन्ति** मादयन्ति ॥ अन्तर्भावितण्यर्थोऽयम् ॥ यदा प्राण्युपकारार्थं वर्षणाय त्वां प्रेरयन्ति वृष्ट्युदकानि तदा खलु तव सोमयागाः सुखकरा भवन्ति । यज्ञसाधनवृष्टिप्रदानेन यागान्निर्वर्तयेत्यर्थः । किंच हे इन्द्र **विश्वा** **गौः** सर्वापि स्तोत्रशस्त्ररूपा वाक् **ते** त्वाम् अनुक्रमेण जोष्या जोषणार्हा प्रीणयित्री **भूत्** भवति । कदा । **यदि** **सूरींश्चित्** स्तोत्रादिप्रेरयितॄन् स्तोतृजनानपि **धिषा** धिषणया प्रज्ञया वृष्टिप्रदानरूपेण कर्मणा वा **वेषि** कामयसे तदा सर्वापि स्तुतिस्त्वदर्था भवति ॥