+++
title = "003"
devataa = "इन्द्रः"
RShiH = "अगस्त्यो मैत्रावरुणिः"
ChandaH = "त्रिष्टुप्"

+++


**होता** होमनिष्पादकोऽयमग्निः **मिता** परिमिता **सद्म** सदनानि गार्हपत्यादिस्थानानि **परि** **यन्** परितो गच्छन् **नक्षत्** व्याप्नोति । व्याप्य च **शरदः** संवत्सरसंबन्धिनं **पृथिव्याः** भूम्याश्च संबन्धिनं **गर्भं** गर्भस्थानीयमन्नं हविर्लक्षणम् **आ** **भरत्** आहरति स्वीकरोति । संभरति वा । संवत्सरपर्यन्तं वर्धितं भूम्यामुत्पन्नमित्यर्थः । यद्वा । संवत्सरसंबन्धिनं वसन्तादिकाले ज्योतिष्टोमादिषु दीयमानं पार्थिवं हविर्भरत् । वसन्ते वसन्ते ज्योतिषा यजेत' इति श्रुतेः । तथा कृत्वा **क्रन्ददश्वः** । लुप्तोपममेतत् । अश्व इव क्रन्दति हर्षातिशयात् । किं कुर्वन् । **नयमानः** नयन्निन्द्राय हविर्भारम् । किंच **गौः** गन्ता उद्वृत्तो वृष इव **रुवत्** रौति शब्दायते । किं कुर्वन् । **दूतो** **न** वार्ताहरो दूत इव **रोदसी** रोदस्योर्द्यवापृथिव्योः **अन्तः** मध्ये रोदस्योरन्तरा **वाक्** स्तूयमानः स्तुवन् वा देवान् **चरत्** चरति गच्छति । हविःस्वीकाराय पृथिवीं तत्प्रापणाय द्युलोकं च परिभ्रमतीत्यर्थः ॥ वक्तेः कर्तरि कर्मणि वा ' क्विब्वचि० ' इत्यादिना क्विब्दीर्घौ संप्रसारणाभावश्च ॥