+++
title = "010"
devataa = "इन्द्रः"
RShiH = "अगस्त्यो मैत्रावरुणिः"
ChandaH = "त्रिष्टुप्"

+++


**नरां** नेतॄणां मध्ये सस्पर्धान् नरान् यथा **विस्पर्धसः** कुर्वन्ति सखिभूताः तद्वद्वयमपीन्द्रं **शंसैः** स्तुतिभिः सखायो वयं तं तथा कुर्मः । स च **वज्रहस्तः** विरोधिशिक्षणाय सर्वदा वज्रधारी **इन्द्रः** अस्माकम् **असत्** । विस्पर्धमनुकूलो भवतु । किंच मित्रायुवो न मित्रेच्छवो हितैषिण इव **सुशिष्टौ** सुशासने वर्तमानं पूर्पतिं पुरः स्वामिनं यथा अभिमतदानेन पूजयन्ति तथा **मध्यायुवः** अस्माकं श्रियां यशसां च मध्येऽवस्थितिं कामयमाना अध्वर्य्वादयः **यज्ञैः** यज्ञसाधनै हविःस्तोत्रादिभिः **उप** **शिक्षन्ति** उपेत्य यजन्ते । शिक्षतिर्दानकर्मा ॥ ॥ १४ ॥