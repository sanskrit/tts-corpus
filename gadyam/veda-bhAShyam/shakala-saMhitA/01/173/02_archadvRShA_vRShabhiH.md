+++
title = "002"
devataa = "इन्द्रः"
RShiH = "अगस्त्यो मैत्रावरुणिः"
ChandaH = "त्रिष्टुप्"

+++


**वृषा** हविषां वर्षिता अयं यजमानः **स्वेदुहव्यैः** स्वायत्तेद्धहविष्कैः । यद्वा । स्वयंप्राप्तेन्धकं हव्यं येषां तादृशैः । **वृषभिः** वर्षकैर्हविष्प्रदातृभिः अध्वर्य्वादिभिर्विशिष्टः सन् **अर्चत्** अर्चयतीन्द्रम् । यद्वा । वृषा फलस्य वर्षितायमिन्द्रः उक्तलक्षणैरध्वर्य्वादिभिरर्च्यते । **यत्** यस्मात् **अश्नः** व्यापकः पानाद्यर्थं धावन् **मृगो** न हरिणादिरिवायमिन्द्रः अश्नोऽशनशीलः सन् **अति** **जुगुर्यात्** अत्यर्थमुद्युङ्क्ते हविर्भक्षणाय । यथा मृगः क्षुत्पिपासादितः शीघ्रमुद्युङ्क्ते तथायमिन्द्रोऽपि । यस्मादेवं तस्मादर्चति । यद्वा । अयमिन्द्रो यत् यथा अश्नो मृग इव अति जुगुर्यात भक्षयेत् तथा अर्चतीत्यर्थः । किंच हे **गूर्त** उद्गूर्णेन्द्र **मनां** मननं स्तोत्रमिच्छतां देवानां **मन्दयुः** स्तुतियुक्तः **मर्यः** **होता** मानुषः एतन्नामकः ऋत्विक् **यजत्रः** यागनिष्पादकः सन् **मिथुना** मिथुनानि युग्मरूपाणि याज्यापुरोनुवाक्यादीनि मिथुनौ वा जायापतिरूपः सन् **प्र** **भरते** प्रकर्षेण संपादयति तस्मादर्चतीत्यर्थः ।