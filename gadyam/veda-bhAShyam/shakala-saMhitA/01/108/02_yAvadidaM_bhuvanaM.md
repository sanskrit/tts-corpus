+++
title = "002"
devataa = "इन्द्राग्नी"
RShiH = "कुत्स आङ्गिरसः"
ChandaH = "त्रिष्टुप्"

+++


**विश्वं** सर्वम् **इदं** **भुवनं** जगत् **यावत्** **अस्ति** यावत्प्रमाणं भवति । कीदृशम् । **उरुव्यचा** विस्तीर्णव्यापनम् । सर्वव्यापकमित्यर्थः । तथा **वरिमता** वरिम्णा उरत्वेनात्मीयेन गौरवेण **गभीरं** गाम्भीर्योपेतम् । हे **इन्द्राग्नी** **पातवे** युवाभ्यां पातुं **सोमः** **तावान्** **अस्तु** तावत्प्रमाणो भवतु। तथा **मनसे** युवयोरन्तःकरणाय **अरं** स सोमः पर्याप्तो भवतु ॥ उरुव्यचा ।' व्यच व्याजीकरणे'। असुन्। ‘ व्यचेः कुटादित्वमनसि ' इति वचनात् ङित्त्वाभावेन संप्रसारणाभावः ।  ‘ स्वमोर्नपुंसकात्' (पा. सू. ७. १. २३) इति सोर्लुकि प्राप्ते ‘सुपां सुलक्' इति व्यत्ययेन डादेशः । वरिमता। 'पृथ्वादिभ्य इमनिज्वा' इति उरुशब्दात् तस्य भावः इत्यर्थे इमनिच् । ‘प्रियस्थिर' इत्यादिना उरुशब्दस्य वरादेशः । पुनरपि भावप्रत्ययोत्पत्तिश्छान्दसी । सुपां सुलुक्' इति तृतीयाया लुक् । यद्वा । तृतीयायाश्छान्दसः तुडागमः । तावान् । तत्परिमाणमस्य ।  ‘ यत्तदेतेभ्यः परिमाणे वतुप् ' ( पा. सू. ५. २. ३९ )।  ‘ आ सर्वनाम्नः' इति आत्वम् । पातवे । **पा** पाने'। तुमर्थे सेसेन्” इति तवेन्प्रत्ययः । नित्त्वादाद्युदात्तत्वम् । अरम् ।  ‘ वालमूललध्वलमङ्गुलीनां वा लो रमापद्यत इति वक्तव्यम् ' ( पा. म. ८. २. १८) इति लत्वविकल्पः । युवभ्याम् । व्यत्ययेन आत्वाभावे  ‘ शेष लोपः' इति दकारलोपः ॥