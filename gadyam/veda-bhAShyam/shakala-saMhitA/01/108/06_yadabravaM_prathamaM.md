+++
title = "006"
devataa = "इन्द्राग्नी"
RShiH = "कुत्स आङ्गिरसः"
ChandaH = "त्रिष्टुप्"

+++


हे इन्द्राग्नी **प्रथमं** कर्मोपक्रमे एव **वां** युवां **वृणानः** संभजमानः **यदब्रवं** सोमेन प्रीणयिष्यामीति यदवोचं **सत्यां** यथार्थां **तां** **श्रद्धां** श्रद्धयादरातिशयेन कृतामुक्तिम् **अभि** अभिलक्ष्य **आ** **हि** **यातम्** आगच्छतमेव नोदासाथाम् । **अथ** आगमनानन्तरमभिषुतं सोमं **पिबतम्** । तथा सति **असुरैः** हविषां प्रक्षेपकैर्ऋत्विग्भिः **अयं** **नः** अस्माकं सोमः **विहव्यः** विशेषेण होतव्यो भवति इतरथा व्यर्थः स्यात् । तस्मादिन्द्राग्नी आगच्छतमित्यर्थः ॥ वृणानः । वृङ् संभक्तौ'। लटः शानच् । ‘ श्नाभ्यस्तयोरातः' इति आकारलोपः । असुरैः । ‘असु क्षेपणे'। असेरुरन् ' ( उ. सू. १. ४२ ) इति उरन्प्रत्ययः । विहव्यः ।  ‘हु दानादनयोः । अचो यत् । गुणः ।  ‘ धातोस्तन्निमित्तस्यैव  इति अवादेशः ।  ‘ यतोऽनावः' इत्याद्युदात्तत्वम् । कृदुत्तरपदप्रकृतिस्वरत्वम् ॥