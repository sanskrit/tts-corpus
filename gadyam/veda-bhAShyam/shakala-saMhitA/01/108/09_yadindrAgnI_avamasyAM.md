+++
title = "009"
devataa = "इन्द्राग्नी"
RShiH = "कुत्स आङ्गिरसः"
ChandaH = "त्रिष्टुप्"

+++


हे **इन्द्राग्नी** **अवमस्यां** पृथिव्यां संनिकृष्टायामस्यां भूम्यां **यत्** यदि **स्थः** वर्तमानौ भवथः । यदि वा **मध्यमस्यां** पृथिव्यामन्तरिक्षलोके । अत्र पृथिवीशब्दस्त्रिष्वपि लोकेषु वर्तते । यथा  ‘ यो द्वितीयस्यां तृतीयस्यां पृथिव्यामस्यायुषा नाम्ना ' ( तै. सं. १. २. १२. १ ) इति । **उत** अपि च **परमस्याम्** उत्कृष्टायां दूरे वर्तमानायां पृथिव्यां द्युलोके यदि वा वर्तेथे । **अतः** सर्वस्मात् स्थानात् हे **वृषणौ** आगच्छतम् । आगमनानन्तरं सुतं सोमं **पिबतम्** ॥ अवमस्याम् । अवमशब्दादुत्तरस्य ङेर्व्यत्ययेन स्याडागमः । एवमुत्तरत्रापि ॥