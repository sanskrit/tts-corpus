+++
title = "004"
devataa = "इन्द्राग्नी"
RShiH = "कुत्स आङ्गिरसः"
ChandaH = "त्रिष्टुप्"

+++


**अग्निषु** गार्हपत्यादिषु अन्वाधानादिना **समिद्धेषु** सम्यगिद्धेषु दीप्तेषु सत्सु **आनजाना** हवींष्याज्येनाञ्जन्तौ यतस्रुचा तदनन्तरं यागार्थं गृहीतस्रुचौ **बर्हिरु** वेद्यां बर्हिरपि **तिस्तिराणा** आस्तीर्णं कृतवन्तौ अध्वर्युप्रतिप्रस्थातारौ एवंभूतावभूताम् । तथा सति हे इन्द्राग्नी **तीव्रैः** क्षिप्रं मदकरैः **परिषिक्तेभिः** परितः सर्वेषु ग्रहचमसादिष्वासिक्तैः **सोमैः** हेतुभूतैः **अर्वाक्** अस्मदभिमुखम् ॥ **यातम्** आगच्छतम् । किमर्थम् । **सौमनसाय** सौमनस्याय अस्माकमनुग्रहायेत्यर्थः ॥ आनजाना ।  ‘ अञ्जू व्यक्तिम्रक्षणगतिषु । लिटः कानच् । **अनिदिताम्'** इति नलोपः। द्विर्भावे ‘अत आदेः' इति अभ्यासस्य दीर्घः। तस्मान्नुड्द्विहलः' इति अद्विहलोऽपि व्यत्ययेन नुट् । तिस्तिराणा। स्तॄञ् आच्छादने । पूर्ववत् कानच् ।  ‘ ऋत इद्धातोः' इति इत्वम् । द्विर्वचने शर्पूर्वाः खयः' । सुपां सुलुक् ' इति सर्वत्र विभक्तेः आकारः । चित्त्वादन्तोदात्तत्वम् ॥