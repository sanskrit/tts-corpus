+++
title = "003"
devataa = "इन्द्राग्नी"
RShiH = "कुत्स आङ्गिरसः"
ChandaH = "त्रिष्टुप्"

+++


हे **इन्द्राग्नी** **भद्रं** कल्याणं **नाम** स्वकीयं नामधेयं 'सध्र्यक् सहगतमिन्द्राग्नी इत्येवं संयुक्तं **चक्राथे** युवां कृतवन्तौ । **उत** अपि च हे **वृत्रहणौ** वृत्रस्यासुरस्य हन्ताराविन्द्राग्नी **सध्रीचीना** सहाञ्चन्तौ वृत्रवधार्थं संगतौ **स्थः** भवथः । **हि** यस्मादेवं तस्मात् हे **वृषणा** कामानां वर्षिताराविन्द्राग्नी **तौ** युवां सध्र्यञ्चौ सहितावेव सन्तौ **निषद्य** वेद्यामुपविश्य **वृष्णः** सेक्तुः **सोमस्य** आत्मीयं भागम् **आ** **वृषेथां** स्वकीये उदरे आसिञ्चेथाम् ॥ सध्र्यक् । सहशब्दोपपदादञ्चतेः ‘ऋत्विक्' इत्यादिना क्विन् । 'अनिदिताम्' इति नलोपः। ‘सहस्य सध्रिः ।  ‘ अद्रिसध्र्योरन्तोदात्तनिपातनं कृत्स्वरनिवृत्त्यर्थम् ' ( पा. सू. ६. ३. ९५. १ ) इति वचनात् सध्र्यादेशोऽन्तोदात्तः । यणादेशे ‘उदात्तस्वरितयोर्यणः' इति स्वरितत्वम् । सध्रीचीना। विभाषाञ्चेरदिक्स्त्रियाम्' इति स्वाथै खः ।  ‘ सुपां सुलुक्' इति विभक्तेः आजादेशः । वृत्रहणौ । संहितायाम् आवादेशे  ‘ लोपः शाकल्यस्य ' इति वलोपः । वृषेथाम् । वृष सेचने'। व्यत्ययेन शः आत्मनेपदं च ॥