+++
title = "005"
devataa = "इन्द्राग्नी"
RShiH = "कुत्स आङ्गिरसः"
ChandaH = "त्रिष्टुप्"

+++


हे **इन्द्राग्नी** **यानि** **वीर्याणि** वृत्रवधादिरूपाणि **चक्रथुः** कृतवन्तौ युवां **यानि** च **रूपाणि** निरूप्यमाणानि गवाश्वादीनि भूतजातानि कृतवन्तौ । इन्द्राग्निभ्यां हि सर्वं जगत् सृज्यते । इन्द्रः सूर्यात्मना वृष्टिं सृजत्यग्निश्चाहुतिद्वारा वृष्टयुत्पादकः। वृष्टेः सकाशात् सर्वे प्राणिन उत्पद्यन्ते । **उत** अवि च यानि **वृष्ण्यानि** वृष्णि भवानि वृष्टिप्रदानादिरूपाणि कर्माणि कृतवन्तौ । तथा **वां** युवयोः संबन्धीनि **प्रत्नानि** चिरंतनानि **शिवानि** शोभनानि **या** यानि **सख्या** सखित्वानि सन्ति । **तेभिः** तैः सर्वैः सहितौ युवां **सुतस्य** **सोमस्य** अभिषुतं सोमं **पिबतम्** ॥ सख्या । सख्युर्भावः सख्यम् ।  ‘ सख्युर्यः' इति यप्रत्ययः ।  ‘ शेश्छन्दसि बहुलम्' इति शेर्लोपः । तेभिः ।  ‘ बहुलं छन्दसि' इति भिस ऐसभावः ।  ‘ सावेकाचः' इति प्राप्तस्य विभक्त्युदात्तत्वस्य  ‘ न गोश्वन्साववर्ण ' इति प्रतिषेधः ॥ ॥ २६ ॥