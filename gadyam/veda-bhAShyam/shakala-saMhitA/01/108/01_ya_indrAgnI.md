+++
title = "001"
devataa = "इन्द्राग्नी"
RShiH = "कुत्स आङ्गिरसः"
ChandaH = "त्रिष्टुप्"

+++


हे **इन्द्राग्नी** **चित्रतमः** अतिशयेन चायनीयः **वां** युवयोः संबन्धी **यः** **रथः** **विश्वानि** **भुवनानि** भूतजातानि' **अभि** **चष्टे** आभिमुख्येन पश्यति । सुवर्णमयत्वात् रत्नखचितत्वाच्च स्वप्रभाभिः कृत्स्नं जगद्भासयतीत्यर्थः । **तेन** रथेन **आ** **यातम्** अस्मद्यज्ञमागच्छतम् । तत्किं पर्यायेण । नेत्याह । **सरथं** समानमेकं रथं **तस्थिवांसा** युगपदेव आस्थितवन्तौ युवामागच्छतं न पर्यायेणेत्यर्थः। **अथ** आगमनानन्तरं **सुतस्य** ऋत्विग्भिरभिषुतं **सोमस्य** सोमं स्वांशलक्षणं तदेकदेशं वा **पिबतम्** ॥ वाम् । “ युष्मदस्मदोः षष्ठीचतुर्थी० ' ( पा. सू. ८. १. २०) इत्यादिना षष्ठीद्विवचनस्य वामादेशः । सर्वानुदात्तत्वम् । चष्टे ।' चक्षिङ् व्यक्तायां वाचि'। अत्र प्रकाशनार्थः । अदादित्वात् शपो लुक् ।  ‘ स्कोः संयोगाद्योः' इति कलोपः ।  ‘ तास्यनुदात्तेत्' इति लसार्वधातुकानुदात्तत्वे धातुस्वरः शिष्यते । यद्वृत्तान्नित्यम्' इति निघातप्रतिषेधः। सरथम् । समानश्चासौ रथश्च सरथः ।  ‘ समानस्य च्छन्दसि°' इति सभावः। ‘परादिश्छन्दसि बहुलम्' इत्युत्तरपदाद्युदात्तत्वम्। तस्थिवांसा ।  ‘ ष्ठा गतिनिवृत्तौ । लिटः क्वसुः । द्विर्वचनम् ।‘शर्पूर्वाः खयः'। ‘वस्वेकाजाद्धसाम्' इति इडागमः ।  ‘ आतो लोप इटि च ' इति आकारलोपः। सुपां सुलुक्' इति आकारः। सोमस्य ।  ‘ क्रियाग्रहणं कर्तव्यम्' इति कर्मणः संप्रदानत्वात् चतुर्थ्यर्थे षष्ठी ॥