+++
title = "008"
devataa = "उषाः"
RShiH = "प्रस्कण्वः काण्वः"
ChandaH = "सतो बृहती"

+++


**विश्वं** सर्वं **जगत्** जङ्गमं प्राणिजातम् **अस्याः** उषसः **चक्षसे** प्रकाशाय **ननाम** प्रह्वीभवति । रात्रौ तमसि निमग्नाः सर्वे जनास्तन्निवारयित्रीमुषसमुपलभ्य नमस्कुर्वन्तीत्यर्थः । कुतः । यस्मादेषा **सूनरी** सुष्ठु नेत्री अभिमतफलस्य प्रापयित्री उषाः **ज्योतिष्कृणोति** सर्वं प्रकाशयति । किंच **मघोनी** मघवती धनवती **दिवः** **दुहिता** द्युलोकसकाशादुत्पन्ना **उषाः** **द्वेषः** द्वेष्टन् **अप** **उच्छत्** अपवर्जयति । तथा **स्रिधः** शोषयितॄन् **अप** उच्छत् अपवर्जयति । तस्मादिष्टप्राप्त्यनिष्टपरिहारहेतुभूतामुषोदेवतां विश्वं जगन्नमस्करोतीत्यर्थः ॥ अस्याः ।  ‘ इदमोऽन्वादेशे० ' इति अशादेशः अनुदात्तः विभक्तिश्च सुप्त्वादनुदात्तेति सर्वांनुदात्तत्वम् । ननाम । संहितायाम् । अन्येषामपि दृश्यते ' इति अभ्यासस्य दीर्घत्वम् । तुजादित्वे हि तूतुजानः इत्यादाविव पदकालेऽपि दीर्घः श्रूयेत । ज्योतिः ।  ‘ इणः षः ' इत्यनुवृत्तौ  ‘ इसुसोः सामर्थ्ये ' ( पा. सू. ८, ३. ४४ ) इति विसर्जनीयस्य षत्वम् । द्वेषः ।  ‘ द्विष अप्रीतौ । अन्येभ्योऽपि दृश्यन्ते' इति विच् । लघूपधगुणः । मघोनी। मघं वनति संभजते इति मघोनी । ' श्वन्नुक्षन् ' इत्यादिना मघवञ्शब्दः कनिन्प्रत्ययान्तौ निपातितः । स्त्रियाम्  ‘ ऋन्नेभ्यो ङीप्' इति ङीप् । भसंज्ञायां । श्वयुवमघोनामतद्धिते ' इति संप्रसारणम् । उच्छत् ।  ‘ उछी विवासे । विवासो वर्जनम् । छन्दसि लुङ्लङ्लिटः' इति वर्तमाने लङ् । बहुलं  ‘ छन्दस्यमाङ्योगेऽपि ' इति अडागमाभावः । स्रिधः ।  ‘ स्रिधु शोषणे'। क्विप् च ' इति क्विप् ॥