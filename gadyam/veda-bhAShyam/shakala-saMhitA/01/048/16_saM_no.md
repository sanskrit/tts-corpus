+++
title = "016"
devataa = "उषाः"
RShiH = "प्रस्कण्वः काण्वः"
ChandaH = "सतो बृहती"

+++


हे **उषः** **नः** अस्मान् **राया** धनेन **सं** **मिमिक्ष्व** संसिञ्च संयोजयेत्यर्थः । कीदृशेन धनेन । **बृहता** प्रभूतेन **विश्वपेशसा** । पेश इति रूपनाम । बहुविधरूपयुक्तेन । तथा **इळाभिः** **आ** गोभिश्च अस्मान् **सं** मिमिक्ष्व । इळा इति गोनाम।  ‘ इळा जगती ' ( नि. २. ११. ७ ) इति तन्नामसु **पाठात्** । आकारः समुच्चये पदान्ते वर्तमानत्वात् । उक्तं च -- एतस्मिन्नेवार्थे देवेभ्यश्च पितृभ्य एत्याकारः ' (निरु. १. ४ ) इति । किंच हे **महि** महनीये उषोदेवते **द्युम्नेन** यशसा **सं** मिमिक्ष्व ।  ‘ द्युम्नं द्योततेर्यशो वान्नं वा ' (निरु. ७, ५ ) इति यास्कः । कीदृशेन द्युम्नेन । **विश्वतुरा** सर्वेषां शत्रूणां हिंसकेन । तथा हे **वाजिनीवति** अन्नसाधनभूतक्रियायुक्ते **वाजैः** अन्नैः अस्मान् **सं** मिमिक्ष्व।  ‘ अन्नं वै वाज: ' ( श. ब्रा. ९. ३. ४. १ ) इति श्रुत्यन्तरात् ॥ राया ।  ‘ उडिदम्' इत्यादिना विभक्तेरुदात्तत्वम् । बृहता।  ‘ बृहन्महतोरुपसंख्यानम् ' इति विभक्तिरुदात्ता। विश्वपेशसा । विश्वानि पेशांसि यस्यासौ विश्वपेशाः ।  ‘ बहुव्रीहौ विश्वं संज्ञायाम्' इति व्यत्ययेन असंज्ञायामपि पूर्वपदान्तोदात्तत्वम् । यद्वा । मरुद्वृधादिर्द्रष्टव्यः । मिमिक्ष्व ।  ‘ मिह सेचने ' । व्यत्ययेन आत्मनेपदम् । लोटि  ‘ बहुलं छन्दसि ' इति शपः श्लुः। द्विर्भावहलादिशेषौ । ढत्वकत्वषत्वानि । प्रत्ययस्वरस्य सतिशिष्टत्वात् स एव शिष्यते । पूर्वपदस्य असमानवाक्यस्थत्वात्  ‘ तिङ्ङतिङः' इति निघातो न भवति,  ‘ समानवाक्ये निघातयुष्मदस्मदादेशा वक्तव्याः' इति वचनात् । विश्वतुरा । तूर्वतीति तूः । तुर्वी हिंसार्थः ।  ‘ क्विप् च ' इति क्विप् । राल्लोपः' इति वलोपः । विश्वेषां तूः विश्वतूः ।  ‘ समासस्य इत्यन्तोदात्तत्वम् । वाजिनीवति । वाजोऽन्नमस्या अस्तीति वाजिनी क्रिया । तादृशी क्रिया यस्याः सा तथोक्ता ॥ ॥ ५ ॥