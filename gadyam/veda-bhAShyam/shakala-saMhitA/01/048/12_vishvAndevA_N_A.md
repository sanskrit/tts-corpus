+++
title = "012"
devataa = "उषाः"
RShiH = "प्रस्कण्वः काण्वः"
ChandaH = "सतो बृहती"

+++


हे **उषः** **त्वं** सोमपीतये सोमपानाय **अन्तरिक्षात्** अन्तरिक्षलोकात् **विश्वान्** सर्वान् **देवान्** **आ** **वह** अस्मदीयं देवयजनदेशं प्रापय । हे **उषः** **सा** तादृशी त्वं **गोमत्** गोमन्तं बहुभिर्गोभिर्युक्तं **अश्वावत्** अश्वैरुपेतम् **उक्थ्यं** प्रशस्यं **सुवीर्यं** शोभनवीर्योपेतं **वाजम्** अन्नम् **अस्मासु** **धाः** निधेहि स्थापयेत्यर्थः ॥ धाः । दधातेः छन्दसि लुङ्लङ्लिटः' इति प्रार्थनायां लुङ् । गातिस्था० ) इति सिचो लुक् ।  ‘ बहुलं छन्दस्यमाङ्योगेऽपि ' इति अडभावः । गोमत् । अश्वावत् ।  मन्त्रे सोमाश्वेन्द्रिय ' इति मतुपि दीर्घत्वम् । उभयत्र ‘सुपां सुलुक् । इति विभक्तेर्लुक् । उक्थ्यम् । उक्थं स्तोत्रम् । तत्र भवमुक्थ्यम् । ‘भवे छन्दसि ' इति यत् ।  ‘ सर्वे विधयश्छन्दसि विकल्प्यन्ते' इति  ‘ यतोऽनावः' इत्याद्युदात्तत्वाभावे  ‘ तित्स्वरितम् ' इति स्वरितत्वम् । उषः । आमन्त्रिताद्युदात्तत्वम् । पादादित्वात् निघाताभावः । सुवीर्यम् । शोभनं वीर्यं यस्य । वीरवीर्यौ च ' इत्युत्तरपदाद्युदात्तत्वम् ॥