+++
title = "013"
devataa = "उषाः"
RShiH = "प्रस्कण्वः काण्वः"
ChandaH = "बृहती"

+++


**यस्याः** उषसः **अर्चयः** प्रकाशाः **रुशन्तः** शत्रून् हिंसन्तः **भद्राः** कल्याणाः **प्रति** **अदृक्षत** प्रतिदृश्यन्ते, **सा** तथाभूता **उषाः** **नः** अस्मभ्यं **रयिं** ददातु । कीदृशं रयिम् । **विश्ववारं** विश्वस्य वारकम् । यद्वा । विश्वैर्वरणीयम्। **सुपेशसम्** । पेश इति रूपनाम। शोभनरूपोपेतं **सुग्म्यं** सुष्ठु गन्तव्यम् । यद्वा । सुग्म्यमिति सुखनाम । तद्धेतुत्वात् ताच्छब्द्यम् ॥ रुशन्तः । रुश रिश हिंसायाम् । शतरि तुदादित्वात् शः । अदुपदेशात् लसार्वधातुकानुदात्तत्वे सतिशिष्टत्वात् विकरणस्वरे प्राप्ते व्यत्ययेनाद्युदात्तत्वम् । अदृक्षत । दृशेः कर्मणि लुङि झस्य अदादेशः । च्लेः सिच् । ' न दृशः ' ( पा. सू. ३. १. ४७ ) इति क्सप्रतिषेधः ।  ‘ एकाचः° ' इति इट्प्रतिषेधः ।  ‘ लिङ्सिचावात्मनेपदेषु ' (पा. सू. १. २. ११) इति सिचः कित्त्वात् लघूपधगुणाभावः ।  ‘ सृजिदृशोर्झल्यमकिति ' ( पा. सू. ६. १.५८ ) इति अमागमाभावश्च कित्वादेव । षत्वकत्वषत्वानि । अडागम उदात्तः । यद्वृत्तयोगादनिघातः । विश्ववारम् । विश्वं वृणोतीति विश्ववारः ।  ‘ वृञ् वरणे । कर्मणि अण् । यद्वा । विश्वैर्व्रियते इति विश्ववारः । कर्मणि घञ् । मरुद्वृधादित्वात् पूर्वपदान्तोदात्तत्वम् । सुग्म्यम् । सुष्ठु गन्तव्यः सुग्मः । गमेः  ‘ घञर्थे कविधानम्° ' इति कप्रत्ययः ।  ‘ गमहन°  इत्यादिना उपधालोपः। तत्र भवं सुग्म्यम्।  ‘ भवे छन्दसि ' इति यत् ।' यतोऽनावः' इत्याद्युदात्तत्वम् ॥