+++
title = "002"
devataa = "उषाः"
RShiH = "प्रस्कण्वः काण्वः"
ChandaH = "सतो बृहती"

+++


**अश्वावतीः** बह्वश्वोपेताः **गोमतीः** बहुभिर्गोंभिर्युक्ताः **विश्वसुविदः** कृत्स्नस्य धनस्य सुष्ठु लम्भयित्र्यः उषोदेवताः **वस्तवे** प्रजानां निवासाय **भूरि** प्रभूतं यथा भवति तथा **च्यवन्त** प्राप्ताः । हे उषोदेवते **मा** **प्रति** मामुद्दिश्य **सूनृताः** प्रियहितवाचः **उदीरय** ब्रूहि। **मघोनां** धनवतां संबन्धि **राधः** धनं **चोद** अस्मदर्थं प्रेरय ॥ अश्वावतीः ।  ‘ मन्त्रे सोमश्वेन्द्रियविश्वदेव्यस्य मतौ' (पा. सू. ६. ३. १३१ ) इति पूर्वपदस्य दीर्घत्वम् ।  वा छन्दसि ' इति पूर्वसवर्णदीर्घनिषेधस्य पाक्षिकस्योक्तेः पूर्वसवर्णदीर्घत्वम् । च्यवन्त ।  ‘ च्युङ् गतौ । लङि  ‘ बहुलं छन्दस्यमाङ्योगेऽपि' इति अडभावः । वस्तवे। वस निवासे। तुमर्थे सेसेन्' इति तवेन्प्रत्ययः। नित्त्वादाद्युदात्तत्वम् । ईरय। ईर गतौ कम्पने च'। हेतुमति णिच् । चोद।' चुद संचोदने । चौरादिकः। लोटि ‘छन्दस्युभयथा' इति शपः आर्धधातुकत्वात् ‘णेरनिटि' इति णिलोपः । शपः पित्त्वादनुदात्तत्वे धातुस्वरः । पादादित्वात् निघाताभावः । मघोनाम् । षष्ठीबहुवचने ‘श्वयुवमघोनामतद्धिते' (पा. सू. ६. ४. १३३) इति संप्रसारणम् ॥