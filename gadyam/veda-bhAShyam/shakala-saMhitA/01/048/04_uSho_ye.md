+++
title = "004"
devataa = "उषाः"
RShiH = "प्रस्कण्वः काण्वः"
ChandaH = "सतो बृहती"

+++


हे **उषः** **ते** तव **यामेषु** गमनेषु सत्सु **ये** **सूरयः** विद्वांसः दानाभिज्ञाः **दानाय** धनादिदानार्थं **मनः** स्वकीयं **प्र** **युञ्जते** प्रेरयन्ति। दानशीला उदाराः प्रभवः प्रातःकाले दातुमिच्छन्तीत्यर्थः । **एषां** दातुमिच्छतां **नृणां** **तत्** **नाम** दानविषये लोकप्रसिद्धं नाम **कण्वतमः** अतिशयेन मेधावी **कण्वः** महर्षिः **अत्राह** अत्रैव उषःकाले **गृणाति** उच्चारयति । यो दातुमिच्छति यश्च नामग्रहणेन दातारं प्रशंसति तावुभावप्युषःकाले एव तथा कुरुत इत्युषसः स्तुतिः ॥ गृणाति । ‘गॄ शब्दे'। क्रैयादिकः ।  ‘ प्वादीनां ह्रस्वः' इति हस्वत्वम् । नृणाम् । नामि ‘नृ च ' (पा. सू. ६. ४. ६ ) इति दीर्घप्रतिषेधः । नृ चान्यतरस्याम्' (पा. सू. ६. १. १८४ ) इति विभक्तेरुदात्तत्वम् ॥