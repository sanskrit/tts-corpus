+++
title = "007"
devataa = "उषाः"
RShiH = "प्रस्कण्वः काण्वः"
ChandaH = "बृहती"

+++


**एषा** उषोदेवी **शतम्** **अयुक्त** स्वकीयानां रथानां शतं योजितवती । **सुभगा** सौभाग्ययुक्ता **इयम्** **उषाः** **परावतः** दूरस्थात् **सूर्यस्योदयनादधि** सूर्योदयस्थानादधिकात् द्युलोकात् मानुषान् **अभि** मनुष्यानुद्दिश्य **रथेभिः** शतसंख्याकैः युक्तैः रथैः **वि** **याति** विशेषेण गच्छति ॥ अयुक्त। लुङि  ‘ झलो झलि' (पा. सू. ८, २. २६) इति सिचो लोपः । उदयनात् । उदेत्यत्रेति उदयनम् । इण् गतौ । अधिकरणे ल्युट् । कृदुत्तरपदप्रकृतिस्वरत्वम् । सुभगा। शोभनी भगो यस्याः सा ।  ‘आद्युदात्तं द्व्यच्छन्दसि' इत्युत्तरपदाद्युदात्तत्वम् । मानुषान् । मनोः पुत्रा मानुषाः ।  ‘ मनोर्जातावञ्यतौ षुक् च ' इति अञ् षुगागमश्च । ञित्त्वादाद्युदात्तत्वम् ॥