+++
title = "001"
devataa = "उषाः"
RShiH = "प्रस्कण्वः काण्वः"
ChandaH = "बृहती"

+++


हे दुहितर्दिवः द्युदेवतायाः पुत्रि **उषः** उषःकालदेवते **नः** अस्मदर्थं **वामेन** धनेन **सह** **व्युच्छ** प्रभातं कुरु । हे **विभावरि** उषोदेवते **बृहता** प्रभूतेन **द्युम्नेन** अन्नेन **सह** व्युच्छ। हे **देवि** त्वं **दास्वती** दानयुक्ता सती **राया** पशुलक्षणेन धनेन सह व्युच्छ । उच्छ । ' उछी विवासे । दुहितर्दिवः ।  ‘ सुबामन्त्रिते पराङ्गवत्स्वरे ' इत्यत्र ‘परमपि च्छन्दसि ' ( पा. सू. २. १. २. ६ ) इति वचनात् दिवः इत्यस्य पूर्वाङ्गवद्भावे सति  ‘ आमन्त्रितस्य च ' इति षष्ठ्यामन्त्रितसमुदायस्य आष्टमिकं सर्वानुदात्तत्वम् । बृहता ।  ‘ बृहन्महतोरुपसंख्यानम् ' इति विभक्तेरुदात्तत्वम् । विभावरि ।  ‘ भा दीप्तौ ।  ‘ आतो मनिन् ' इत्यादिना वनिप् । वनो र च' इति ङीप्; तत्संनियोगेन नकारस्य रेफादेशः । संबुद्धौ हृस्वत्वम् । दास्वती । डुदाञ् दाने '। भावे असुन्प्रत्ययः । तदस्यास्तीति दास्वती ।  ‘ मादुपधायाः' इति मतुपो वत्वम् ।' उगितश्च ' इति ङीप् ॥