+++
title = "003"
devataa = "अग्निः"
RShiH = "दीर्घतमा औचथ्यः"
ChandaH = "उष्णिक्"

+++


हे अग्ने **विप्र** मेधाविन् यः **मर्त्यः** त्वां यजते **सः** मर्त्यो यजमानः **दिवि** द्युलोके **चन्द्रः** सर्वेषाम् आह्लादकश्चन्द्रसदृशो भवति । यद्वा । चन्द्र एव भवति । यजमानानां चन्द्रत्वप्राप्तिं छन्दोगा आमनन्ति- पितृलोकादाकाशमाकाशाच्चन्द्रमसमेष सोमो राजा' (छा. उ. ५. १०. ४) इति । ‘ सोमलोके विभूतिमनुभूय' (प्र. उ. ५.४) इति च । तथा मुण्डकेऽपि द्युलोकप्राप्तिराम्नायते–' एह्येहीति तमाहुतयः सुवर्चसः सूर्यस्य रश्मिभिर्यजमानं वहन्ति । तं नयन्येताः सूर्यस्य रश्मयो यत्र देवानां पतिरेकोऽधिवासः' इति, “ एष वः पुण्यः सुकृतो ब्रह्मलोकः' (मु. उ. १. २. ५-६ ) इति च । पुनः स एव विशेष्यते। **महः** महतोऽपि **व्राधन्तमः** प्रवृद्धतमः । इतरदेवानामपि श्रेष्ठ इत्यर्थः। अतः **अग्ने'** **ते** तव **प्रप्रेत्** प्रकर्षेणैव **वनुषः** संभक्तारः **स्याम** । यद्वा । प्रीणयित्वा प्रप्रेत् स्याम । प्रकृष्टा एव भवेम ॥ ॥ १९ ॥