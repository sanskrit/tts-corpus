+++
title = "001"
devataa = "इन्द्रः"
RShiH = "सव्य आङ्गिरसः"
ChandaH = "जगती"

+++


हे **मघवन्** धनवन्निन्द्र **अस्मिन्** परिदृश्यमाने **अंहसि** पापे **पृत्सु** पृतनासु पापफलभूतेषु संग्रामेषु च **नः** अस्मान् **मा** प्रक्षैप्सीरिति शेषः । यस्मात् **ते** तव **शवसः** बलस्य **अन्तः** अवसानं **परीणशे** परितो व्याप्तुं **नहि** शक्यते । सर्वोऽपि जनस्त्वदीयं बलमतिक्रमितुं न शक्नोतीत्यर्थः । तस्मात् त्वमन्तरिक्षे वर्तमानः **रोरुवत्** अत्यर्थं शब्दं कुर्वन् **नद्यः** नदीः **वना** तत्संबन्धीन्युदकानि च **अक्रन्दयः** शब्दयसि । **क्षोणीः** क्षोण्यः । क्षोणीति पृथिवीनाम। तदुपलक्षितास्त्रयो लोकाः **भियसा** त्वद्भयेन **कथा** कथं **न** **समारत** न संगच्छन्ते । त्वदीयं बलमवलोक्य त्रयोऽपि लोका बिभ्यतीति भावः ॥ पृत्सु । ' पदादिषु मांस्पृत्स्नूनामुपसंख्यानम् ' ( पा. सू. ६. १. ६३. १ ) इति पृतनाशब्दस्य पृद्भावः । परीणशे । नशतिर्व्याप्तिकर्मा ।  ‘ कृत्यार्थे तवैकेन् ' इति केन्प्रत्ययः । नित्त्वादाद्युदात्तत्वम् । निपातस्य च ' इति पूर्वपदस्य दीर्घत्वम्। नद्यः। द्वितीयार्थे प्रथमा । रोरुवत् । ‘रु शब्दे । यङ्लुगन्तात् लटः शतृ ।  ‘ अदादिवच्च ' इति वचनात् शपो लुक् । शतुर्ङित्त्वात् गुणाभावे उवङादेशः ।  ‘ नाभ्यस्ताच्छतुः' इति नुम्प्रतिषेधः ।  ‘ अभ्यस्तानामादिः' इत्याद्युदात्तत्वम् । कथा ।  ‘ था हेतौ च च्छन्दसि ' इति किंशब्दात् प्रकारवचने थाप्रत्ययः । तस्य विभक्तिसंज्ञायां • किमः कः ( पा. सू. ७. २. १०३ ) इति कादेशः । आरत ।  ‘ ऋ   गतौ ।  ‘ समो गम्युच्छि० ' इत्यात्मनेपदम् । छान्दसे वर्तमाने लङि अदादित्वात् शपो लुक् । झस्य अदादेशः । आडागमो वृद्धिश्च ॥