+++
title = "011"
devataa = "इन्द्रः"
RShiH = "सव्य आङ्गिरसः"
ChandaH = "त्रिष्टुप्"

+++


हे **इन्द्र** **सः** त्वम् **अस्मे** अस्मासु **द्युम्नं** यशः **अधि** **धाः** अधिनिधेहि । कीदृशमित्याह । **शेवृधम्** । शं शमनम् । रोगाणां शमने सति यत् वर्धते तादृशम् । तथा **महि** महत् **जनाषाट्** शत्रुजनानामभिभवितृ **तव्यं** प्रवृद्धं **क्षत्रं** बलं च अधि धा इति शेषः । किंच हे इन्द्र **नः** अस्मान् **मघोनः** धनवतः कृत्वा **रक्ष** पालय । **सूरीन** विदुषोऽन्यानपि **पाहि** पालय । तथा **राये** धनाय **च** **स्वपत्यै** शोभनपुत्रयुक्ताय **इषे** अन्नाय **च** **नः** अस्मान् **धाः** धेहि स्थापय ॥ धाः ॥  ‘ छन्दसि लुङ्लङ्लिटः' इति प्रार्थनायां लुङि • गातिस्था° ' इति सिचो लुक् । ' बहुलं छन्दस्यमाङ्योगेऽपि ' इति अडभावः । अस्मे । ‘सुपां सुलुक् ' इति अस्मच्छब्दात् सप्तम्याः शेआदेशः । जनाषाट् । जनान् सहते इति जनाषाट् । छन्दसि सहः' ( पा. सू. ३. २. ६३ ) इति ण्विः ।  ‘ अत उपधायाः' इति वृद्धिः ।  ‘ सहेः साडः सः ' ( पा. सू. ८. ३. ५६) इति षत्वम् । अन्येषामपि दृश्यते ' इति पूर्वपददीर्घः । तव्यम् । तवतिर्वृद्ध्यर्थः सौत्रो धातुः ।  ‘ अचो यत्' इति यत् । गुणे  ‘ धातोस्तन्निमित्तस्यैव ' ( पा. सू. ६. १. ८०) इति अवादेशः ।  ‘ यतोऽनावः' इत्याद्युदात्तत्वम् । रक्ष । ‘रक्ष पालने'। शपः पित्त्वादनुदात्तत्वे धातुस्वरः।  ‘ द्व्यचोऽतस्तिङः' इति दीर्घत्वम् । मघोनः ।  ‘ श्वयुवमघोनामतद्धिते ' इति शसि संप्रसारणम् । पाहि । अदादित्वात् शपो लुक् । हेः अपित्त्वात् तस्यैव स्वरः शिष्यते । मघोनः इत्यस्य वाक्यान्तरगतत्वात् निघाताभावः । स्वपत्यै । शोभनान्यपत्यानि यस्याः सा तथोक्ता ।  ‘ नञ्सुभ्याम् ' इत्युत्तरपदान्तोदात्तत्वम् । “ जसादिषु च्छन्दसि वावचनम्' इति ' याडापः ' ( पा. सू. ७. ३. ११३ ) इति याडागमाभावे ' वृद्धिरेचि' (पा. सू. ६. १, ८८ ) इति वृद्धिः ॥ ॥ १८ ॥