+++
title = "003"
devataa = "इन्द्रः"
RShiH = "सव्य आङ्गिरसः"
ChandaH = "जगती"

+++


हे स्तोतः **दिवे** दीप्ताय **बृहते** महते इन्द्राय **शूष्यम्**। शूषम् इति सुखनाम। तत्र साधु शूष्यम्। तादृशं स्तुतिलक्षणं **वचः** **अर्च** उच्चारय । **यस्य** इन्द्रस्य **धृषतः** शत्रून् धर्षयतः **स्वक्षत्रं** स्वभूत बलवत् **मनः** **धृषत्** धृष्टं भवति । **हि** **षः** स हि स खल्विन्द्रः **बृहच्छ्रवाः** प्रभूतयशाः **असुरः** शत्रूणां निरसिता । यद्वा । असुः प्राणो बलं वा । तद्वान् । रो मत्वर्थीयः । अथवा। असवः प्राणाः तेन च आपो लक्ष्यन्ते,  ‘ प्राणा वा आपः ' ( तै. ब्रा. ३. २. ५. २ ) इति श्रुतेः । तान् राति ददातीति असुरः । **बर्हणा** शत्रूणां निबर्हयिता **हरिभ्याम्** अश्वाभ्यां **पुरः** **कृतः** पूजितः **वृषभः** कामानां वर्षिता **रथः** रंहणशीलः ॥ शूष्यम् । तत्र साधुः' इति यत् ।  ‘ सर्वे विधयश्छन्दसि विकल्प्यन्ते' इति ‘ यतोऽनावः' इत्याद्युदात्तस्वाभावे  ‘ तित्स्वरितम्' इति स्वरितत्वम् । धृषतः।  ‘ ञिधृषा प्रागल्भ्ये' । व्यत्ययेन शः।  ‘ शतुरनुमः०' इति विभक्तेरुदात्तत्वम् । बृहच्छ्रवाः । बृहत् श्रवो यस्य । बहुव्रीहौ पूर्वपदप्रकृतिस्वरत्वम् । असुरः ।  ‘ असु क्षेपणे '। ' असेरुरन्' ( उ. सू. १. ४२ ) इति उरन्प्रत्ययः । नित्त्वादाद्युदात्तत्वम् । बर्हणा । सुपां सुलुक्' इति विभक्तेः आकारः । पुरः। ‘पूर्वाधर' इत्यादिना असिप्रत्ययान्तः अन्तोदात्तः ॥