+++
title = "009"
devataa = "इन्द्रः"
RShiH = "सव्य आङ्गिरसः"
ChandaH = "त्रिष्टुप्"

+++


हे इन्द्र तुभ्येत् तुभ्यमेव **चमसाः** । चम्यन्ते भक्ष्यन्ते इति चमसाः सोमः। **एते** सोमाः त्वदर्थं संपादिताः । कीदृशा इत्याह । **बहुलाः** प्रभूताः **अद्रिदुग्धाः** अद्रिभिर्ग्रावभिरभिषुताः **चमूषदः** चमूषु चमसेष्ववस्थिताः **इन्द्रपानाः** इन्द्रस्य पानेन सुखकराः । अतस्वं तान् **व्यश्नुहि** व्याप्नुहि । व्याप्य च **एषां** त्वदीयानामिन्द्रियाणां **कामम्** अभिलाषं तैः **तर्पय** पूरयेति यावत् । **अथ** अनन्तरं **वसुदेयाय** अस्मभ्यमभिमतधनप्रदानाय त्वदीयं **मनः** **कृष्व** कुरुष्व ॥ तुभ्य । छान्दसो मलोपः । अद्रिदुग्धाः । दुहेः कर्मणि निष्ठा ।  ‘ तृतीया कर्मणि ' इति पूर्वपदप्रकृतिस्वरत्वम्। चमूषदः ।  ‘ चमु अदने ' । चमन्त्यनेनेति चमूः ।  ‘ कृषिचमितनि° ( उ. सू. १. ८१ ) इत्यादिना औणादिकः उप्रत्ययः । चमूषु सीदन्तीति चमूषदः । सत्सूद्विष° ' इत्यादिना क्विप् । पूर्वपदात्' (पा. सू. ८. ३. १०६ ) इति षत्वम् । कृदुत्तरपदप्रकृतिस्वरत्वम् । इन्द्रपानाः ।  ‘ कर्मणि च येन संस्पर्शात् । ( पा. सू. ३. ३. ११६ ) इति पिबतेः कर्मणि ल्युट् । अश्नुहि । व्यत्ययेन परस्मैपदम्। वसुदेयाय ।  ‘ डुदाञ् दाने'। अस्मात् ' अचो यत्' इति भावे यत् ।' ईद्यति' ( पा. सू. ६. ४. ६५ ) इति ईकारादेशः । गुणः । यतोऽनावः' इत्याद्युदात्तत्वम् । कृदुत्तरपदप्रकृतिस्वरत्वम् । कृष्व । डुकृञ करणे'।  ‘ बहुलं छन्दसि ' इति विकरणस्य लुक् ॥