+++
title = "004"
devataa = "इन्द्रः"
RShiH = "सव्य आङ्गिरसः"
ChandaH = "जगती"

+++


हे इन्द्र **त्वं** **बृहतः** महतः **दिवः** द्युलोकस्य **सानु** समुच्छ्रितमुपरिप्रदेशं **कोपयः** अकम्पयः । **धृषता** शत्रूणां धर्षयित्रा **त्मना** आत्मना स्वयमेव **शम्बरम्** एतत्संज्ञमसुरम् **अवाभिनत्** अवधीः । **यत्** यदा **व्रन्दिनः** शत्रून् जेतुं मृदुभावं प्राप्तान् । यद्वा । वृन्दं समूहः असुरसमूहवतः । **मायिनः** मायाविनोऽसुरान् **मन्दिना** हृष्टेन **धृषत्** **धृषता** प्रागल्भ्यं प्राप्नुवता मनसा युक्तस्त्वं **शितां** तीक्ष्णीकृतां **गभस्तिं** हस्तेन गृहीताम् । यद्वा । गभस्तिः इति रश्मिनाम् । तद्वतीम् **अशनिं** वज्रं **पृतन्यसि** तानसुरान् जेतुं पृतनारूपेणेच्छसि । तान्प्रति प्रेरयसीत्यर्थः । तदानीं बृहतो दिवः सानु कोपयः इति पूर्वेणान्वयः ॥ कोपयः । कुप कोपे। ण्यन्तात् लङि  ‘ बहुलं छन्दस्यमाङयोगेऽपि इति अडभावः । त्मना । मन्त्रेष्वाङ्यादेरात्मनः ' इति आकारलोपः । धृषत् । **सुपां** सुलुक् ' इति तृतीयाया लुक् । शिताम् ।  ‘ शो तनूकरणे'। निष्ठायां ‘शाच्छोरन्यतरस्याम् ' (पा. सू. ७. ४. ४१ ) इति इकारादेशः । पृतन्यसि । पृतनाशब्दात् ‘सुप आत्मनः क्यच् ' ।  ‘ कव्यध्वरपृतनस्य ' इति अन्तलोपः। प्रत्ययस्वरः ॥