+++
title = "006"
devataa = "इन्द्रः"
RShiH = "सव्य आङ्गिरसः"
ChandaH = "त्रिष्टुप्"

+++


हे इन्द्र **त्वं** नर्यादीन् त्रीन् राज्ञः **आविथ** ररक्षिथ । तथा हे **शतक्रतो** बहुविधकर्मन् बहुविधप्रज्ञ वा **त्वं** **वय्यं** वय्यकुलजं तुर्वीतिनामानं राजानम् आविथ इत्येव । अपि च **त्वं** **रथं** रंहणस्वभावम् एतत्संज्ञमृषिम् **एतशम्** एतत्संज्ञकं **धने** धननिमित्ते संग्रामे **कृत्व्ये** कर्तव्ये सति आविथेति शेषः । यद्वा पूर्वोक्तानां राज्ञां रथम् । एतशः इति अश्वनाम । एतशम् अश्वं च ररक्षिथेति योज्यम् । तथा **त्वं** शम्बरस्य **नवतिं** **नव** नवोत्तरनवतिसंख्याकाः **पुरः** पुराणि **दम्भयः** व्यनीनशः ॥ एतशम् । एति गच्छतीति एतशः । इण् गतौ '। इणस्तशन्तशसुनौ ' (उ. सू. ३. ४२९) इति तशन्प्रत्ययः । गुणः । कृत्व्ये । कर्तव्ये इत्यस्य शब्दस्य वर्णविकारः पृषोदरादित्वात् ॥