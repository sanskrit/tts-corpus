+++
title = "002"
devataa = "इन्द्रः"
RShiH = "सव्य आङ्गिरसः"
ChandaH = "जगती"

+++


हे अध्वर्यो **शाकिने** शक्तियुक्ताय **शचीवते** प्रज्ञावते **शक्राय** इन्द्राय **अर्च** एवंविधमिन्द्रं पूजय । किंच स्तुतीः **शृण्वन्तं** समीचीनेयं स्तुतिरिति जानन्तं तम् **इन्द्रं** **महयन्** पूजयन् **अभि** **ष्टुहि** आभिमुख्येन तस्य स्तोत्रं कुरु । **यः** इन्द्रः **धृष्णुना** शत्रूणां धर्षकेण **शवसा** बलेन **उभे** **रोदसी** द्यावापृथिव्यौ **न्यृञ्जते** नितरां प्रसाधयति ।  ‘ ऋञ्जतिः प्रसाधनकर्मा ' (निरु. ६. २१ ) इति यास्कः। स इन्द्रः **वृषा** सेचनसमर्थः **वृषत्वा** वृषत्वेनानेनैव सेचनसामर्थ्येन **वृषभः** वर्षिता कामानां यद्वा वृष्ट्युदकानाम् ॥ अर्च । शपः पित्त्वादनुदात्तत्वे धातुस्वरः ।  ‘ द्व्यचोऽतस्तिङः ' इति दीर्घत्वम् । शाकिने । शक्तिः शाकः। शक्लृ शक्तौ । भावे घञ् । मत्वर्थीय इनिः ।  ‘ क्रियाग्रहणं कर्तव्यम्' इति कर्मणः संप्रदानत्वात् चतुर्थी । अभि ष्टुहि । स्तौतेः अदादित्वात् शपो लुक् । ' उपसर्गात्सुनोति  इति षत्वम् । ष्टुना ष्टुः' इति ष्टुत्वम् । वृषत्वा । सुपां सुलुक्' इति विभक्तेः आकारः । न्यृञ्जते ।  ‘ ऋजि भृजी भर्जने ' । इदित्त्वात् नुम् । शपि प्राप्ते व्यत्ययेन शः ॥