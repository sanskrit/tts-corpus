+++
title = "008"
devataa = "इन्द्रः"
RShiH = "सव्य आङ्गिरसः"
ChandaH = "त्रिष्टुप्"

+++


इन्द्रस्य **क्षत्रं** बलम् **असमं** न केनचित् समम् । सर्वाधिकमित्यर्थः । तथा **मनीषा** बुद्धिश्च **असमा** न कस्यापि बुद्ध्या समाना । सर्वं वस्तु विषयीकरोतीत्यर्थः । नेमे इति सर्वनामशब्दः एतच्छब्दसमानार्थः। **नेमे** एते **सोमपाः** सोमस्य पातारो यजमानाः **अपसा** कर्मणा **प्र** **सन्तु** प्रवृद्धा भवन्तु । हे **इन्द्र** **ते** तव **ददुषः** हविर्दत्तवन्तः **ये** त्वदीयं **महि** महत् **क्षत्रं** बलं **स्थविरं** स्थूलं प्रवृद्धं **वृष्ण्यं** वृषत्वं पुंस्त्वं च **वर्धयन्ति** प्रवृद्धं कुर्वन्ति । यद्वा । ददुषो यजमानेभ्यो यागफलं दत्तवतः तवेति योजनीयम् ॥ नेमे । सर्वनामत्वात् जसः शीभावे (पा. सू. ७. १. १७) गुणः ।  ‘ त्वसमसिमनेमेत्यनुच्चानि ' (फि. सू. ७८ ) इति सर्वानुदात्तत्वे प्राप्ते व्यत्ययेनाद्युदात्तत्वम् । ददुषः । ददातेर्लिटः क्वसुः । जसो व्यत्ययेन शसादेशः ।  ‘ संप्रसारणं संप्रसारणाश्रयं च बलीयः' इति इडागमात् पूर्वमेव संप्रसारणम् । “ शासिवसिघसीनां च ' इति षत्वम् । प्रत्ययस्वरः । महि । महेरौणादिकः इन्प्रत्ययः । स्थविरम् ।' अजिरशिशिर ' ( उ. सू. १. ५३ ) इत्यादिना तिष्ठतेः किरच्प्रत्ययान्तो निपातितः ॥