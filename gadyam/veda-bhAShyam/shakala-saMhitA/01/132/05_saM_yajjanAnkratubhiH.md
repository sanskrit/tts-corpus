+++
title = "005"
devataa = "इन्द्रः"
RShiH = "परुच्छेपो दैवोदासिः"
ChandaH = "अत्यष्टिः"

+++


**यत्** यः इन्द्रः **शूरः** विक्रान्तः सन् **जनान्** सर्वान् प्राणिनः **क्रतुभिः** प्रज्ञाभिः **सम्** **ईक्षयत्** सम्यगीक्षयति तत्तद्विषयान् । अन्तर्यामिरूपेण सर्वेषां बुद्धिषु स्थित्वा तैर्विषयानुल्लेखयतीत्यर्थः । यद्वा । क्रतुभिः कर्मभिः सुकृतदुष्कृतरूपैर्निमित्तभूतैस्तत्तत्फलैर्योजयति । एवं प्रेरयति सति **श्रवस्यवः** अन्नमिच्छन्तो यजमानाः **धने** गवादिरूपे **हिते** अभिमते सति । यद्वा । हिते धने अभिप्रेते सति । **तरुषन्त** हिंसन्ति शत्रून् ॥ तरुष्यतिर्वधकर्मा। छान्दसे लुङि व्यत्ययेन च्लेः अङ् । तरतेर्वा लङि उकारसिप्शपः त्रयो विकरणाः ॥ तरन्तीत्यर्थः । अतः कारणात् **श्रवस्यवः** अन्नं हविर्लक्षणम् इन्द्राय आरमने वा इच्छन्तः सन्तः **प्र** **यक्षन्त** प्रकर्षेण यजन्ते ॥ छान्दसे लुङि व्यत्ययेन क्सः ॥ किंच **तस्मै** **इत्** तस्मै प्रसिद्धायेन्द्रायैव **आयुः** हविर्लक्षणमन्नं **प्रजावत्** पुत्रादिसहितं भवति । तैः सहितैर्दीयते इत्यर्थः । किंच यजमानाः **ओजसा** स्वकीयेन बलेन युक्ताः **बाधे** शत्रूणां बाधने निमितभूते सति बाधितुं वा ॥ ‘कृत्यार्थे तवैकेन्केन्यत्वनः' इति केन्प्रत्ययः ॥ **अर्चन्ति'** पूजयन्ति । यद्वा । तस्मै इत् यजमानायैव बाधे बले निमित्तभूते सति। बाध इति बलनाम, ‘बाधः तविषी' (नि. २. ९. ८) इति तन्नामसु पाठात् । प्रजावत् पुत्राद्युपेतम् आयुः अन्नं लब्धुम् ओजसा बलेन युक्ताः अर्चन्ति इन्द्रं पूजयन्ति ऋत्विजः इति शेषः । किंच **धीतयः** कर्मवन्तो यजमानाः **इन्द्रे** इन्द्रसमीपे । 'गङ्गायां घोषः' इतिवत् तत्सामीप्यं लक्ष्यते । इन्द्रलोके इत्यर्थः । तत्र **ओक्यम्** ओको निवासस्थानम् ॥ स्वार्थे यत् ॥ **दिधिषन्त** धारयन्ति ॥ ‘धिष शब्दे' । अत्र धारणार्थः। जौहोत्यादिकः । व्यत्ययेन अन्तादेशः ॥ ते एव पुनर्विशेष्यन्ते । **धीतयः** स्वर्गसाधनकर्मवन्तः सन्तः **देवाँ** **अच्छा** **न** देवान् आभिमुख्येन प्राप्तुमिव ओक्यं दिधिषन्तेत्यन्वयः ॥