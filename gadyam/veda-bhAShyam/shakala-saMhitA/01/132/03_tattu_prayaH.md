+++
title = "003"
devataa = "इन्द्रः"
RShiH = "परुच्छेपो दैवोदासिः"
ChandaH = "अत्यष्टिः"

+++


हे इन्द्र **तत्तु** खलु प्रसिद्धं **प्रयः** हविर्लक्षणमन्नं **शुशुक्वनम्** आज्यादिसंयोगेन भृशं दीप्तम् ॥ शुचेर्दीप्तिकर्मणः एतद्रूपम् ॥ **ते** तव स्वभूतं **प्रत्नथा** पूर्वम् इतःपूर्वं यथा यागकाले हविः ते तव स्वं भवति तथा अद्यतनमपि । सर्वदा त्वामेव यजन्ते" इति भावः । ‘ प्रत्नपूर्वविश्व ' इत्यादिना इवार्थे थाल् । लित्स्वरः ॥ कीदृशं तदिति उच्यते । **यज्ञे** यागे **यस्मिन्** हविषि दातव्ये सति **वारं** वरणीयं **क्षयं** स्थानं वेदिलक्षणम् **अकृण्वत** कुर्वन्ति ऋत्विजः । कस्तव विशेष इति चेत् उच्यते। **ऋतस्य** सत्यफलस्य यज्ञस्य **वाः** **असि** **क्षयं** निवासस्थानं संभक्तोऽसि । यद्वा । ऋतमित्युदकनाम । तस्य क्षयं स्थानं प्राप्तोऽसि । वृष्टिप्रदोऽसीत्यर्थः । अथवा । ऋतस्यादित्यस्य क्षयं स्थानं द्युलोकाख्यं वाः असि यजमानं गमयितासि । **तत्** तादृशं वक्ष्यमाणं कर्म **वि** **वोचेः** विब्रूहि ।“अध अतः कारणात् **द्वितान्तः** द्वित्वोपेतयोः द्यावापृथिव्योर्मध्ये अन्तरिक्षे **रश्मिभिः** आदित्यकिरणैः **पश्यन्ति** । मेघं निर्भिद्य रश्मिद्वारा प्रवर्षणरूपं कर्म सर्वे जनाः प्रत्यक्षतः पश्यन्ति । अस्मद्दत्तं हविः आदित्यं प्रापयित्वा तद्रश्मिद्वारा वृष्टिं जनयसीत्येतत् सर्वैर्दृश्यते इत्यर्थः । इदानीं परोक्षतया स्तौति । **सः** **घ** स खलु **इन्द्रः** **गवेषणः** उदकस्यान्वेषणशीलः । तथा **बन्धुक्षिद्यः्म** हविष्प्रदानादिना बन्धुभावं प्राप्तवद्भ्यः यजमानेभ्यः **गवेषणः** गवां प्रसिद्धानाम् एषणकर्ता ॥ इषेर्बाहुलकात् कर्तरि ल्युट्। यद्वा। ‘गवेष मार्गणे । पूर्ववत् ल्युट् ॥ यजमानफलस्य मृगयितेत्यर्थः । **अनु** उक्तक्रमेणैव कर्ता सन् **विदे** विन्दते उदकप्राप्तिप्रकारं जानाति ॥