+++
title = "004"
devataa = "इन्द्रः"
RShiH = "परुच्छेपो दैवोदासिः"
ChandaH = "अत्यष्टिः"

+++


हे **इन्द्र** **ते** तव संबन्धि कर्म **इत्था** इत्थमुक्तप्रकारं वक्ष्यमाणरूपं वा **पूर्वथा** पूर्वमिव पूर्वं यथा **नु** क्षिप्रं **प्रवाच्यं** सर्वैः स्तोतव्यं तद्वत् इदानींतनमपि स्तुत्यम् ॥ नू इत्था इत्यत्र ईषाअक्षादित्वात् । प्रकृतिभावः ॥ कीदृशं तदिति तदुच्यते । **यत्** त्वम् **अङ्गिरोभ्यः** एतद्गोत्रोत्पन्नेभ्यो महर्षिभ्यः तेषामर्थाय **व्रजम्** अन्तरिक्षे गच्छन्तं मेघम् **अप** **अवृणोः** अपवृतवानसि मेघम् उत्पाट्य वृष्टिमुत्पादितवानसि । व्रज इति मेघनाम, ‘ व्रजः वराहः' ( नि. १. १०. ११) इति तन्नामसु पाठात् । किंच हे इन्द्र **व्रजं** गवां समूहम् **अप** अयष्टृभ्योऽपहृत्य तेभ्य एवाङ्गिरोभ्यः **शिक्षन्** वितरन् रक्षितवानसि । यद्वा । पणिभिरपहृतं बिले स्थितं गवां व्रजम् अपहर्तुमपावृणोः अपवृतद्वारमकारोः। किंच हे इन्द्र **एभ्यः** उक्तेभ्यः ऋषिभ्यः **समान्या** **दिशा** समानया रीत्या तेभ्यो यथा ददासि तद्वत् **अस्मभ्यम्** अपि **जेषि** धनं संग्रामं वा जय । तदर्थं **योत्सि** युध्यस्व **च** ॥ छान्दसो विकरणस्य लुक् । व्यत्ययेन परस्मैपदम् ॥ किंच त्वं **सुन्वद्भ्यः** त्वदर्थमभिषवं कुर्वद्यःलु अस्मभ्यं **कं** चिदव्रतं सर्वमप्ययज्वानं यागविरोधिनं **रन्धय** बाधय मदधीनं कुर्वित्यर्थः । न केवलमयज्वानं किंतु **हृणायन्तं** **चिदव्रतम्** ॥ चिदित्यवकुत्सिते । अस्मासु रोषं कुर्वन्तं तमेव अयष्टारं स्वयं रोषवन्तं वा । यद्वा । हृणायन्तं चित् रोषं कुर्वन्तम् अपि अव्रतम् अकर्माणं पुनर्हननासमर्थं कुर्वन् रन्धय ॥ हृणीङ् रोषे' । कण्ड्वादिः । व्यत्ययेन आकारः ॥