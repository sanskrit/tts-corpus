+++
title = "006"
devataa = "इन्द्रापर्वतौ;इन्द्रः"
RShiH = "परुच्छेपो दैवोदासिः"
ChandaH = "अत्यष्टिः"

+++


हे **इन्द्रापर्वता**। इन्द्रः प्रसिद्धः । पर्वतः पर्ववान्मेघः । तदभिमानी देवः । तौ **युवं** युवां **पुरोयुधा** संग्रामे पुरतो योद्धारौ **नः** अस्माकं **यः** शत्रुः **पृतन्यात्** अस्मान् हन्तुं पृतनामात्मन इच्छति **तंतमित्** सर्वमपि शत्रुम् **अप** **हतं** नाशयतम् ॥ हन्तेर्लोटि ‘ अनुदात्तोपदेश' इत्यनुनासिकलोपः ॥ केन साधनेनेति तदुच्यते । **तंतमित्** सर्वमपि शत्रुं हन्तुं **वज्रेण** साधनेन प्राप्नुतम् । ईदृक् सामर्थ्यमस्तीति दर्शयति । **यत्** यो वज्रः । लिङ्गव्यत्ययः ॥ **दूरे** **चत्ताय** अत्यन्तदूरदेशे गताय ॥ चातयतेर्वा नाशकर्मणः ॥ नष्टाय अदर्शनमापन्नायेत्यर्थः ॥' ग्रसितस्कभित०' इत्यादौ निपातनात् इडभावः ॥ तादृशं शत्रुं **छंत्सत्** छन्दयति कामयते हन्तुम् । छन्दतेः कान्तिकर्मणः इदं रूपम् ॥ किंच **गहनं** दुरवगाहं स्थानम् अतिकठिनं हृदयं शत्रुसमीपं वा **इनक्षत्** व्याप्नोति ॥ ‘नक्ष गतौ'। छान्दसः इकारोपजनः । इनक्षतिर्वा प्रकृत्यन्तरम् ॥ इदानीम् इन्द्र एव स्तूयते । हे **शूर** शौर्योपेतेन्द्र **अस्माकं** विरोधिनः **शत्रून्** **विश्वतः** विश्वान् ॥ सार्वविभक्तिकस्तसिल् ॥ **परि** परितः **विश्वतः** विश्वैः उपायैः **दर्षीष्ट** दारयसि । किंच **दर्मा** शत्रूणां दारकः ॥ दारयतेः ‘अन्येभ्योऽपि दृश्यन्ते' इति मनिन् । णिलोपे उदात्तनिवृत्तिस्वरेण मनिन उदात्तत्वम् । ह्रस्वश्छान्दसः । यद्वा । 'दॄ भये' । घटादित्वात् ‘ मितां ह्रस्वः' इति ह्रस्वत्वम् ॥ तव पूर्वोक्तो वज्रः विश्वतः सर्वान् शत्रून् सर्वैरुपायैर्वा दर्षीष्ट दारयति । यद्वा । दर्मा शत्रूणां दारकः इन्द्रः दर्षीष्ट कार्स्न्ये  न दारयति शत्रून् ॥ ॥ २१ ॥