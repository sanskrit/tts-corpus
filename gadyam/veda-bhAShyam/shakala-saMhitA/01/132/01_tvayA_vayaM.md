+++
title = "001"
devataa = "इन्द्रः"
RShiH = "परुच्छेपो दैवोदासिः"
ChandaH = "अत्यष्टिः"

+++


हे **मघवन्** । मघः सौख्यम् । तद्वन्निन्द्र **त्वया** साधनेन युक्ताः **वयम्** । अत एव इन्द्रत्वोताः अतिप्रबलेनेन्द्रेण त्वया रक्षिताः सन्तः ॥ ‘ प्रत्ययोत्तरपदयोश्च ' इति त्वादेशः । छान्दसम् आत्वम् ॥ **पृतन्यतः** पृतनाम् आत्मन इच्छतः प्रबलसेनायुक्तान् शत्रून् **ससह्याम** अभिभवेम। तथा **वनुष्यतः** अस्मत्प्रहाराय आगच्छतः शत्रून् **वनुयाम** तेषामागमनात्पूर्वमेव वयं संभजेम । किंच **पूर्व्ये** **धने** **अस्मिन्यज्ञे** **नेदिष्ठे** अत्यन्तसंनिहिते **अस्मिन्नहनि** अभिषवयुक्ते अद्यतने अहनि **सुन्वते** यजमानाय तदर्थम् **अधि** **वोच** । तं हविष्प्रदं यजमानं यज्ञं वा **नु** क्षिप्रमधिकं ब्रूहि ॥ लोटि व्यत्ययेन अङ् । ‘ वच उम्। किंच हे इन्द्र वयं यजमानाः **भरे** संग्रामे **कृतं** जयस्य कर्तारं त्वामुद्दिश्य तज्जयार्थं **वाजयन्तः** हविर्लक्षणान्नम् उपाचरन्तः **वि** **चयेम** । स्तोत्रादिकं हविरादिकं वा विचिनुयाम ॥ चिनोतेर्व्यत्ययेन शप् ॥ पुनः कीदृशं त्वाम् । **भरे** देवानां संग्रामे असुरजये देवानां सम्यग्भरणे वा **कृतं** कर्तारम् । भर इति संग्रामनाम, ‘ भरतेर्वा हरतेर्वा' (निरु. ४. २४) इति यास्कः॥