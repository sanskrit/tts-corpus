+++
title = "015"
devataa = "इन्द्रः"
RShiH = "हिरण्यस्तूप आङ्गिरसः"
ChandaH = "त्रिष्टुप्"

+++


**वज्रबाहुः** **इन्द्रः** शत्रौ हते सति निःसपत्नो भूत्वा **यातः** गच्छतो जङ्गमस्य **अवसितस्य** एकत्रैव स्थितस्य स्थावरस्य **शमस्य** शान्तस्य शृङ्गराहित्येन प्रहरणादावप्रवृत्तस्याश्वगर्दभादेः **शृङ्गिणः** शृङ्गोपेतस्योग्रस्य महिषबलीवर्दादेश्च **राजा** अभूत् । **सेदु** स एवेन्द्रः **चर्षणीनां** मनुष्याणां **राजा** भूत्वा **क्षयति** निवसति। **ता** तानि पूर्वोक्तानि जङ्गमादीनि सर्वाणि **परि** **बभूव** व्याप्तवान् । तत्र दृष्टान्तः। **अरान्** **न** **नेमिः** । यथा रथचक्रस्य परितो वर्तमान नेमिः अरान् नाभौ कीलितान् काष्ठविशेषान् व्याप्नोति तद्वत् ॥ यातः ।  ‘ या प्रापणे '। याति गच्छतीति यात् । लटः शतृ ।  ‘ सावेकाचः' इति विभक्तेरुदात्तत्वम् । सः । सोऽचि लोपे चेत् । इति संहितायां सोर्लोपः । ता । । शेश्छन्दसि बहुलम्' इति शेर्लोपः । बभूव । भवतेर्लिटो णलि  ‘ भवतेरः ' (पा. सू. ७. ४. ७३ ) इति अभ्यासस्य अत्वम् । कृताकृतप्रसङ्गितया वुगागमस्य नित्यत्वात् वृद्धेः पूर्वं वुगागमः । यद्वा ।  ‘ इन्धिभवतिभ्यां च ' (पा. सू. १. २. ६) इति लिटः कित्त्वात् वृद्ध्यभावः । न च ' असिद्धवदत्रा भात् इति तस्यासिद्धत्वात् उवङादेशः शङ्कनीयः ‘वुन्युटावुवङयणोः सिद्धौ भवतः' (पा. सू. ६. ४. २२. १४ ) इति तस्य सिद्धत्वात्। ' तिङ्ङतिङः' इति निघातः ॥ ॥ ३८ ॥