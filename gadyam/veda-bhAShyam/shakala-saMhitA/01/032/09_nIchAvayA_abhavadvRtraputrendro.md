+++
title = "009"
devataa = "इन्द्रः"
RShiH = "हिरण्यस्तूप आङ्गिरसः"
ChandaH = "त्रिष्टुप्"

+++


**वृत्रपुत्रा** वृत्रः पुत्रो यस्या मातुः सेयं माता वृत्रपुत्रा **नीचावयाः** न्यग्भावं प्राप्ता हता **अभवत्** पुत्रं प्रहाराद्रक्षितुं पुत्रदेहस्योपरि तिरश्ची पतितवतीत्यर्थः । तदानीम् अयम् **इन्द्रः** **अस्याः** मातुः **अव** अधोभागे वृत्रस्योपरि **वधः** हननसाधनमायुधं **जभार** प्रहृतवान् । तदानीं **सूः** माता **उत्तरा** उपरिस्थिता आसीत्। **पुत्रः** तु अधोभागस्थितः **आसीत्**। सा च **दानुः** दानवी वृत्रमाता **शये** मृता शयनं कृतवती। तत्र दृष्टान्तः। **धेनुः** लोकप्रसिद्धा गौः **सहवत्सा** **न** यथा वत्ससहिता शयनं करोति तद्वत्॥ नीचावयाः । वेति खादतीति वयो बाहुः । औणादिकः असिप्रत्ययः । न्यञ्चौ वयसौ यस्याः सा नीचावयाः । न्यच्शब्दादुत्तरस्या विभक्तेः  ‘ सुपां सुपो भवन्ति' इति तृतीयैकवचनादेशः ।  ‘ अचः । इति अकारलोपे ‘चौ ' इति दीर्घत्वम् ।  ‘ अञ्चेश्छन्दस्यसर्वनामस्थानम् ' ( पा. सू. ६. १. १७०) इति तस्योदात्तत्वम् । समासे लुगभावश्छान्दसः । बहुव्रीहौ पूर्वपदप्रकृतिस्वरत्वम् । यद्वा । नीचौ निकृष्टौ वयसौ यस्याः सा । पूर्वपदस्य दीर्घश्छान्दसः । वधः । हन्यतेऽनेनेति वधः । असुनि हन्तेर्वधादेशः । नित्त्वादाद्युदात्तत्वम् । जभार ।  ‘ हृग्रहोर्भः' इति भत्वम् । सूः ।  ‘ षूङ् प्राणिगर्भविमोचने '। सूते गर्भं विमुञ्चतीति सूः माता । क्विप् च ' इति क्विप् । दानुः । दो अवखण्डने ' ।' दाभाभ्यां नुः ' ( उ. सू. ३. ३१२)। शये । लटि  ‘ लोपस्त आत्मनेपदेषु' (पा. सू. ७. १. ४१) इति तलोपः।  ‘ शीङः सार्वधातुके ' इति गुणे अयादेशः ॥