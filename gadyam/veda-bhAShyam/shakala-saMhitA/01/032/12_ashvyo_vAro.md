+++
title = "012"
devataa = "इन्द्रः"
RShiH = "हिरण्यस्तूप आङ्गिरसः"
ChandaH = "त्रिष्टुप्"

+++


**सृके** वज्रे । **सृकः** वृकः ' (नि. २. २०. ६ ) इति वज्रनामसु पठितत्वात् । **देवः** दीप्यमानः सर्वायुधकुशलः **एकः** अद्वितीयः वृत्रः **यत्** यदा **त्वा** त्वां **प्रत्यहन्** प्रतिकूलत्वेन प्रहृतवान् **तत्** तदानीं त्वम् **अश्व्यो** **वारः** अश्वसंबन्धी वालः **अभवः**। यथाश्वस्य वालोऽनायासेन मक्षिकादीन्निवारयति तद्वत् वृत्रमगणयित्वा निराकृतवानित्यर्थः । किं च **गाः** पणिनापहृताः त्वम् **अजयः** जितवान् । हे **शूर** शौर्ययुक्त **इन्द्र** **सोमम्** **अजयः** जितवान्। तथा च तैत्तिरीयाः - ‘त्वष्टा हतपुत्रः इत्यस्मिन्नुपाख्याने समामनन्ति- स यज्ञवेशसं कृत्वा प्रासहा सोममपिबत्' (तै. सं. २. ४. १२. १) इति । **सप्त** **सिन्धून्** ‘इमं मे गङ्गे' ( ऋ. सं. १०. ७५.५) इत्यस्यामृच्याम्नाता गङ्गाद्याः सप्तसंख्याका नदीः **सर्तवे** सर्तुं प्रवाहरूपेण गन्तुम् **अवासृजः** त्यक्तवान्। वृत्रकृतं प्रवाहनिरोधं निराकृतवानित्यर्थः ॥ अश्व्यः । अश्वे भवः।  ‘ भवे छन्दसि' इति यत् । यतोऽनावः' इत्याद्युदात्तत्वम् । वारयति दंशमशकानिति वारः । पचाद्यच् । कपिलकादित्वात् लत्वविकल्पः (पा. म. ८. २. १८)। वृषादित्वादाद्युदात्तत्वम् । प्रत्यहन् । **यद्वृत्तान्नित्यम्'** इति निघातप्रतिषेधः । तिङि चोदात्तवति' इति गतेरनुदात्तत्वम् । अजयः। गाः इत्यस्य वाक्यान्तरगतत्वात् तदपेक्षयास्य  ‘ तिङ्ङतिङः इति निघातो न भवति,  समानवाक्ये निघातयुष्मदस्मदादेशा वक्तव्याः ' (पा. सू. ८. १. १८. ५) इति वचनात् । सर्तवे ।  ‘ तुमर्थे सेसेन्° ' इति तवेन्प्रत्ययः । नित्त्वादाद्युदात्तत्वम् ॥