+++
title = "007"
devataa = "इन्द्रः"
RShiH = "हिरण्यस्तूप आङ्गिरसः"
ChandaH = "त्रिष्टुप्"

+++


**अपात्** वज्रेण च्छिन्नत्वात् पादरहितः **अहस्तः** हस्तरहितः वृत्रः **इन्द्रम्** उद्दिश्य **अपृतन्यत्** पृतनां युद्धम् ऐच्छत् । द्वेषाधिक्येन बहुधा विद्धोऽपि युद्धं न परित्यक्तवानित्यर्थः। **अस्य** हस्तपादहीनस्य वृत्रस्य **सानौ** पर्वतसानुसदृशे प्रौढस्कन्धे **अधि** उपरि **वज्रम्** **आ** **जघान** इन्द्रः आभिमुख्येन प्रक्षिप्तवान् । अशक्तस्यापि युद्धेच्छायां दृष्टान्तः। **वध्रिः** छिन्नमुष्कः पुरुषः **वृष्णः** रेतसेचनसमर्थस्य पुरुषान्तरस्य **प्रतिमानं** सादृश्यं **बुभूषन्** प्राप्तुमिच्छन् यथा न शक्नोति तद्वदयमिति शेषः । सः **वृत्रः** **पुरुत्रा** बहुष्ववयवेषु **व्यस्तः** विविधं क्षिप्तः ताडितः सन् **अशयत्** भूमौ पतितवान् ॥ अपात् । बहुव्रीहौ पादशब्दस्य अन्त्यलोपश्छान्दसः । अहस्तः । बहुव्रीहौ ‘नञ्सुभ्याम्' इत्युत्तरपदान्तोदात्तत्वम्। अपृतन्यत् । सुप आत्मनः क्यच् '। 'कव्यध्वरपृतनस्य ' इति अन्त्यलोपः । बुभूषन् । सनि ग्रहगुहोश्च' (पा. सू. ७. २. १२) इति इट्प्रतिषेधः । पुरुत्रा ।' देवमनुष्यपुरुषपुरुमर्त्येभ्यो द्वितीयासप्तम्योर्बहुलम् ' (पा. सू. ५. ४. ५६) इति सप्तम्यर्थे त्राप्रत्ययः । अशयत् । व्यत्ययेन परस्मैपदम् ।  ‘ बहुलं छन्दसि ' इति शपो लुगभावः । व्यस्तः । असु क्षेपणे ' इत्यस्मात् कर्मणि क्तः । ' यस्य विभाषा ' इति इट्प्रतिषेधः।  ‘ गतिरनन्तरः' इति गतेः प्रकृतिस्वरत्वम्। संहितायाम् ‘ उदात्तस्वरितयोर्यणः' इति परस्यानुदात्तस्य स्वरितत्वम् ॥