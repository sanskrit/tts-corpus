+++
title = "001"
devataa = "विश्वेदेवाः"
RShiH = "गोतमो राहूगणः"
ChandaH = "जगती"

+++


**नः** अस्मान् **क्रतवः** अग्निष्टोमादयो महायज्ञाः **विश्वतः** सर्वस्मादपि दिग्भागात् **आ** **यन्तु** आगच्छन्तु । कीदृशाः क्रतवः । **भद्राः** समीचीनफलसाधनत्वेन कल्याणाः भजनीया वा **अदब्धासः** असुरैरहिंसिताः **अपरीतासः** शत्रुभिरपरिगताः अप्रतिरुद्धा इत्यर्थः । **उद्भिदः** शत्रूणामुद्भेतारः । ईदृशाः क्रतवः अस्मांस्तथा आगच्छन्तु । **अप्रायुवः** अप्रगच्छन्तः स्वकीयं रक्षितव्यमपरित्यजन्तः अत एव **दिवेदिवे** प्रतिदिवसं **रक्षितारः** रक्षां कुर्वन्तः एवंगुणविशिष्टाः सर्वे **देवाः** **नः** अस्माकं **सदमित्** सदैव **वृधे** वर्धनाय **यथा** **असन्** भवेयुस्तथा आगच्छन्तु इति संबन्धः ॥ अदब्धासः । ‘ दम्भु दम्भे'। दम्भो हिंसा । निष्ठायां ‘ यस्य विभाषा' इति इट्प्रतिषेधः । नञ्समासे अव्ययपूर्वपदप्रकृतिस्वरत्वम् । अपरीतासः । ‘ इण् गतौ । पूर्ववत् कर्मणि निष्ठा । उभयत्र ‘ आज्जसेरसुक् । वृधे । ‘ वृध वृद्धौ '। संपदादिलक्षणो भावे क्विप् । सावेकाचः' इति विभक्तेरुदात्तत्वम् । असन् । ‘ अस भुवि '। लेटि अडागमः । ‘ बहुलं छन्दसि ' इति शपो लुगभावः । तस्य अङित्त्वात् ‘ असोरल्लोपः' इति अकारलोपाभावः । अप्रायुवः । ‘ इण् गतौ । अस्मात् प्रपूर्वात् छन्दसीणः' इति उण्प्रत्ययः । नञ्समासे अव्ययपूर्वपदप्रकृतिस्वरत्वम् । जसि जसादिषु च्छन्दसि वावचनम् ' इति गुणस्य विकल्पितत्वादभावे तन्वादित्वात् उवङ् ॥