+++
title = "008"
devataa = "विश्वेदेवाः"
RShiH = "गोतमो राहूगणः"
ChandaH = "त्रिष्टुप्"

+++


हे **देवाः** दानादिगुणयुक्ताः सर्वे देवाः **कर्णेभिः** अस्मदीयैः श्रोत्रैः **भद्रं** भजनीयं कल्याणं वचनं **शृणुयाम** युष्मत्प्रसादाच्छ्रोतुं समर्थाः स्याम । अस्माकं बाधिर्यं कदाचिदपि मा भूत् । हे **यजत्राः** योगेषु चरुपुरोडाशादिभिर्यष्टव्या देवाः **अक्षभिः** अक्षिभिरात्मीयैश्चक्षुर्भिः भद्रं शोभनं **पश्येम** द्रष्टुं समर्थाः स्याम । अस्माकं दृष्टिप्रतिघातोऽपि मा भूत् ( ' इत्यस्यानन्तरं ‘ श्रोत्रचक्षुषोः भद्राभद्रविषयश्रवणदर्शने प्रतिनियते । अतो नित्यं भद्रविषयश्रवणदर्शने स्यातामिति प्रार्थ्यते   ' इत्यधिकम् )। **स्थिरैः** दृढैः **अङ्गैः** हस्तपादादिभिरवयवैः **तनूभिः** शरीरैश्च युक्ता वयं **तुष्टुवांसः** युष्मान् स्तुवन्तः **यत्** **आयुः** षोडशाधिकशतप्रमाणं विंशत्यधिकशतप्रमाणं वा **देवहितं** देवेन प्रजापतिना स्थापितं तत् **व्यशेम** प्राप्नुयाम ॥ कर्णेभिः ‘ बहुलं छन्दसि ' इति भिसः ऐसभावः । अक्षभिः । छन्दस्यपि दृश्यते ' इति अनङ् स च उदात्तः । यजत्राः । ‘ अमिनक्षि° ' इत्यादिना यजे: अत्रन्प्रत्ययः । तुष्टुवांसः । ‘ ष्टुञ् स्तुतौ । लिटः क्वसुः । ‘ शर्पूर्वाः खयः' इति तकारः शिष्यते । अशेम । **अशू** व्याप्तौ ' । लिङ्याशिष्यङ्'। यदि तु तत्र परिगणनमन्यव्यावृत्त्यर्थं तदानीं लिङि व्यत्ययेन शप् । देवहितम् ।' तृतीया कर्मणि' इति पूर्वपदप्रकृतिस्वरत्वम् ॥