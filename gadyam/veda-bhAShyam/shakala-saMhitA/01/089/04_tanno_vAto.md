+++
title = "004"
devataa = "विश्वेदेवाः"
RShiH = "गोतमो राहूगणः"
ChandaH = "जगती"

+++


**वातः** वायुः **तत्** **भेषजम्** औषधं **नः** अस्मान् **वातु** प्रापयतु । यद्भेषजं **मयोभु** मयसः सुखस्य भावयितृ । **माता** सर्वेषां जननी **पृथिवी** भूमिरपि **तत्** भेषजम् अस्मान् प्रापयतु । **पिता** वृष्टिप्रदानेन सर्वेषां रक्षिता **द्यौः** द्युलोकोऽपि **तत्** भेषजम् अस्मान् प्रापयतु । **सोमसुतः** सोमाभिषवं कृतवन्तः **मयोभुवः** मयसः यागफलभूतस्य सुखस्य भावयितारः **ग्रावाणः** अभिषवसाधनाः पाषाणाश्च **तत्** भेषजम् अस्मान प्रापयन्तु । हे **धिष्ण्या** । धिषणा बुद्धिः । तदर्हावश्विनौ **युवं** युवां तत् भेषजं **शृणुतं** आकर्णयतम् । यद्भेषजमस्माभिर्वाय्वादिषु प्रार्थ्यते तद्भेषजं देवानां भिषजौ युवामस्माकमनुकूलं यथा भवति तथा जानीतमित्यर्थः ॥ मयोभु । ‘ ह्रस्वो नपुंसके प्रातिपदिकस्य ' ( पा. सू. १. २. ४७ ) इति ह्रस्वत्वम् । वातु ।' वा गतिगन्धनयोः । अन्तर्भावितण्यर्थात् प्रार्थनायां लोट् । सोमसुतः । ‘ सोमे सुञः ' ( पा. सू. ३. २. ९० ) इति भूते क्विप् । धिष्ण्या । धिषणाशब्दात् अह्वार्थे ' छन्दसि च' इति यः । वर्णलोपश्छान्दसः । ‘ सुपां सुलुक्' इति आकारः ॥