+++
title = "005"
devataa = "विश्वेदेवाः"
RShiH = "गोतमो राहूगणः"
ChandaH = "जगती"

+++


पूर्वार्धेनेन्द्रः स्तूयते अपरार्धेन पूषा । **ईशानम्** ऐश्वर्यवन्तं अत एव **जगतः** जङ्गमस्य प्राणिजातस्य **तस्थुषः** स्थावरस्य च **पतिं** स्वामिनं **धियंजिन्वं** धीभिः कर्मभिः प्रीणयितव्यं एवंभूतं **तम्** इन्द्रम् **अवसे** रक्षणाय वयं **हूमहे** आह्वयामः । **पूषा** **नः** अस्माकं वेदसां धनानां **वृधे** वर्धनाय **रक्षिता** **यथा** असत् येन प्रकारेण भवति तेनैव प्रकारेण **अदब्धः** केनाप्यहिंसितः पूषा **स्वस्तये** अस्माकमविनाशाय **पायुः** रक्षिता भवतु ॥ तस्थुषः । तिष्ठतेर्लिटः क्वसुः । षष्ठ्येकवचने ‘ वसोः संप्रसारणम्' इति संप्रसारणम् । ‘शासिवसिघसीनां च ' इति षत्वम् । षष्ठ्याः पतिपुत्र' इति विसर्जनीयस्य सत्वम् । धियंजिन्वम् । जिविः प्रीणनार्थः । ‘ कृत्यल्युटो बहलम् ' इति बहुलवचनात् खच् । ‘इच एकाचोऽम् प्रत्ययवच्च ' ( पा. सू. ६. ३. ६८ ) इति अमागमः । असत् । अस भुवि '। लेटि अडागमः । ‘ बहुलं छन्दसि ' इति शपो लुगभावः । पायुः । ‘ पा रक्षणे '। ‘कृवापाजि' इति उण् । स्वस्तये । सुपूर्वात् अस्तेः भावे क्तिन् । 'छन्दस्युभयथा' इति तस्य सार्वधातुकत्वात् “ अस्तेर्भूः' (पा. सू. २. ४. ५२) इति भूभावाभावः' इति वृत्तावुक्तम्॥१५॥