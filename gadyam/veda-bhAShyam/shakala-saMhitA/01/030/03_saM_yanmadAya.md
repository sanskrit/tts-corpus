+++
title = "003"
devataa = "इन्द्रः"
RShiH = "शुनःशेप आजीगर्तिः"
ChandaH = "गायत्री"

+++


**यत्** पूर्वोक्तं शतं सहस्रं वा **शुष्मिणे** बलवत इन्द्रस्य मदाय मदार्थं संगतं भवति । **एना** **हि** अनेनैव शतेन सहस्रेण च **अस्य** इन्द्रस्य **उदरे** **व्यचः** व्याप्तिः **दधे** धृता भवति । तत्र दृष्टान्तः । **समुद्रो** **न** समुद्र इव । यथा समुद्रमध्ये जलं व्याप्तं तद्वत् ॥ एना । ‘सुपां सुलुक्' इति तृतीयायाः डादेशः । व्यचः । व्यचेः कुटादित्वमनसि ' ( का. १. २. १. १ ) इति ङिद्वद्भावस्य प्रतिषिद्धत्वात् ' ग्रहिज्या° ' इत्यादिना संप्रसारणं न भवति । असुनो नित्त्वादाद्युदात्तत्वम् । दधे । दधातेः कर्मणि अभ्यासह्रस्वजश्त्वेषु कृतेषु ' आतो लोप इटि च' इति आकारलोपः । प्रत्ययस्वरेणान्तोदात्तत्वम् । ' हि च' इति प्रतिषेधात् निघाताभावः ॥