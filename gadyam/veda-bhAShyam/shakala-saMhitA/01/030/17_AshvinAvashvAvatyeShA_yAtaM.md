+++
title = "017"
devataa = "अश्विनौ"
RShiH = "शुनःशेप आजीगर्तिः"
ChandaH = "गायत्री"

+++


इन्द्रेण प्रेरितः शुनःशेपः अश्विनौ तुष्टाव । तथा च ब्राह्मणं- तमिन्द्र उवाचाश्विनौ नु स्तुह्यथ त्वोत्स्रक्ष्याम इति सोऽश्विनौ तुष्टावात उत्तरेण तृचेन' (ऐ. ब्रा. ७. १६) इति ॥ हे **अश्विनौ** **अश्वावत्या** बहुभिरश्वैर्युक्तया **शवीरया** प्रेर्यमाणया **इषा** अन्नेन सह **आ** **यातम्** अस्मिन् कर्मणि आगच्छतम् । हे **दस्रा** अश्विनौ युवयोः प्रसादात् **गोमत्** बहुभिर्गोभिर्युक्तं **हिरण्यवत्** बहुना हिरण्येन युक्तम् अस्मदीयं गृहमस्त्विति शेषः ॥ अश्वावत्या । ‘मन्त्रे सोमाश्वेन्द्रियविश्वदेव्यस्य मतौ' (पा. सू. ६. ३. १३१) इति दीर्घत्वम् । इषा । ‘सावेकाचः' इति तृतीयाया उदात्तत्वम् । यातम् । ' या प्रापणे'। लोटि तसः तम् । अदादित्वात् शपो लुक् । शवीरया । 'शु गतौ'। कॄशॄपॄकटिपटिशौटिभ्य ईरन्' (उ. सू. ४. ४७०) इति ईरन्प्रत्ययो बहुलवचनात् अस्मादपि भवति । नित्त्वादाद्युदात्तत्वम् ॥