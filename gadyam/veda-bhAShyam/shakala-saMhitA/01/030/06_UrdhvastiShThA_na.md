+++
title = "006"
devataa = "इन्द्रः"
RShiH = "शुनःशेप आजीगर्तिः"
ChandaH = "गायत्री"

+++


हे **शतक्रतो** शतसंख्याककर्मोपेत **अस्मिन्** प्रसक्ते **वाजे** संग्रामे **नः** अस्माकम् **ऊतये** रक्षणाय **ऊर्ध्वः** उन्नतः उत्सुकः **तिष्ठ** भव । त्वं च अहं च मिलित्वा **अन्येषु** कार्यान्तरेषु **सं** **ब्रवावहै**। सम्यक् विचारयावः ॥ तिष्ठ । ‘द्व्यचोऽतस्तिङः' इति संहितायां दीर्घः। ऊतये । ‘ऊतियूति इत्यादिना क्तिन उदात्तत्वम् । अस्मिन् ।' उडिदम्' इत्यादिना सप्तम्या उदात्तत्वम् ॥