+++
title = "004"
devataa = "इन्द्रः"
RShiH = "शुनःशेप आजीगर्तिः"
ChandaH = "गायत्री"

+++


हे इन्द्र **अयमु** अयमपि दृश्यमानः सोमः **ते** त्वदर्थं संपादितः । यं सोमं **समतसि** सम्यक् सातत्येन प्राप्नोषि । तत्र दृष्टान्तः । **कपोतइव**। यथा कपोताख्यः पक्षी **गर्भधिं** गर्भधारिणीं कपोतीं प्राप्नोति तद्वत् । **तच्चित्** तस्मादेव कारणात् **नः** अस्मदीयं **वचः** **ओहसे** प्राप्नोषि ॥ अतसि। ‘अत सातत्यगमने '। कपोतइव । 'कबेरोतच् पश्च' ( उ. सू. १. ६२ ) इति ओतच् । व्यत्ययेन मध्योदात्तः । गर्भधिम् । गर्भोऽस्यां धीयते इति गर्भधिः । 'कर्मण्यधिकरणे च' (पा. सू. ३. ३. ३९ ) इति किप्रत्ययः । कृदुत्तरपदप्रकृतिस्वरत्वम् । ओहसे । ‘तुहिर् दुहिर् उहिर् अर्दने' । व्यत्ययेन आत्मनेपदम् ॥