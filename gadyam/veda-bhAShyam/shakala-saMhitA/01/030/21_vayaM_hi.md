+++
title = "021"
devataa = "उषाः"
RShiH = "शुनःशेप आजीगर्तिः"
ChandaH = "गायत्री"

+++


**अश्वे** व्यापनशीले **चित्रे** चायनीये **अरुषि** आरोचमाने उषःकालाभिमानिनि देवते तव स्वरूपम् **आन्तात्** समीपपर्यन्तम् **आ** **पराकात्** दूरपर्यन्तं **वयं** मनुष्याः **न** **अमन्महि** न बोद्धुं समर्थाः । हिशब्दः प्रसिद्धौ । देवतामहिम्नः पारावारयोरज्ञानमस्मासु प्रसिद्धमित्यर्थः ॥ अमन्महि। ‘मन ज्ञाने'। ‘बहुलं छन्दसि ' इति बहुलवचनात् श्यनो लुक् । 'लुङ्लङ्लृङ्क्ष्वडुदात्तः । ‘हि च ' इति निघातप्रतिषेधः । अश्वे। ‘ अशू व्याप्तौ । ‘अशिप्रुषि' इत्यादिना क्वन्प्रत्ययः । आमन्त्रिताद्युदात्तत्वम्॥