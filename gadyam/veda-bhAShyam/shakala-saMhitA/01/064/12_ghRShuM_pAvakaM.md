+++
title = "012"
devataa = "मरुतः"
RShiH = "नोधा गौतमः"
ChandaH = "जगती"

+++


**घृषुं** शत्रूणां बलस्य घर्षकं विनाशयितारं **पावकं** सर्वेषां शोधकं **वनिनम्** । वनमित्युदकनाम । उदकवन्तम् । वृष्टिप्रदमित्यर्थः । **विचर्षणिं** विशेषेण सर्वस्य द्रष्टारं **रुद्रस्य** महादेवस्य **सूनुं** पुत्रभूतम् । एवंविधं मरुतां समूहं **हवसा** आह्वानसाधनेन स्तोत्रेण **गृणीमसि** शब्दयामः । स्तुम इत्यर्थः । हे ऋत्विग्यजमानाः यूयमपि **श्रिये** ऐश्वर्याय धनार्थं **मारुतं** **गणं** मरुतां संघं **सश्चत** प्राप्नुत । कीदृशम् । **रजस्तुरं** पार्थिवस्य पांसोस्त्वरयितारं प्रेरकमित्यर्थः। **तवसं** प्रवृद्धं **ऋजीषिणम्** । तृतीयसवने हि मरुतः स्तूयन्ते तत्र च ऋजीषमभिषुण्वन्तीति ऋजीषसंबन्धः श्रुतः । अतस्तद्वन्तं **वृषणं** कामानां वर्षितारम् ॥ हवसा । ह्वेञः असिप्रत्यये बहुलं छन्दसि' इति संप्रसारणम् । गृणीमसि । **गॄ** शब्दे । इदन्तो मसिः ।  ‘ प्वादीनां ह्रस्वः' इति ह्रस्वत्वम् । रजस्तुरम् । रजांसि तुतोर्तीति रजस्तूः ।  ‘ तुर स्वरणे'। क्विप् च ' इति क्विप् । वृषणम् । वा पपूर्वस्य निगमे ' इति दीर्घाभावः । सश्चत ॥ ग्लच्च षस्ज गतौ ' इत्यत्र सश्चिमप्येके इति धातुवृत्तावुक्तम् । गतिकर्मसु च सश्चतीति पठितम् । श्रिये ।  ‘ सावेकाचः' इति विभक्तेरुदात्तत्वम् ।