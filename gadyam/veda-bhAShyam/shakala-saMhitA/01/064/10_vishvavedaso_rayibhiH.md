+++
title = "010"
devataa = "मरुतः"
RShiH = "नोधा गौतमः"
ChandaH = "जगती"

+++


**विश्ववेदसः** सर्वज्ञाः **रयिभिः** धनैः **समोकसः** समाननिवासाः समवेता वा । धनाधिपतय इत्यर्थः । **तविषीभिः** बलैः संमिश्लासः संमिश्राः । संयुक्ता इत्यर्थः । **विरप्शिनः** । महन्नामैतत् । महान्तः । **अस्तारः** शत्रूणां निरसितारः **अनन्तशुष्माः** अनवच्छिन्नबलाः **वृषखादयः** । वृषा इन्द्रः खादिः आयुधस्थानीयो येषां ते तथोक्ताः । यद्वा । वृषा सोमः खादिः खाद्यः पेयो येषां ते । **नरः** । नेतारः । एर्वभूता मरुतः । गभस्तिरिति बाहुनाम । गभस्त्योः बाह्वोः **इषुं** **दधिरे** । शत्रूणां निरसनाय धनुर्बाणादिकमायुधं धारयन्ति ॥ समोकसः ।  ‘ उच समवाये । असुनि बहुलवचनात् कुत्वमिति  ‘ ओक उचः के ' इत्यत्रोक्तम् (का. ७. ३. ६४ )। बहुव्रीहौ पूर्वपदप्रकृतिस्वरत्वम् ।  ‘ संमिश्लासः । कपिलकादित्वात् लत्वम् । विरप्शिनः ।  ‘ रप लप व्यक्तायां वाचि । विपूर्वादस्मात् बहुलवचनात् शक्प्रत्ययः । विविधं शब्दं रपन्तीति विरप्शाः स्तोतारः । ते एषां सन्तीति विरप्शिनः ।   यद्वा । विविधं रपणं विरप्शम् । तदेषामस्तीति । मरुतो हि विविधं शब्दं कुर्वते । इनिप्रत्ययस्वरः । अस्तारः । ताच्छीलिकः तृन् । इडभावश्छान्दसः । नित्त्वादाद्युदात्तत्वम् । अनन्तशुष्माः । नास्त्यन्तोऽस्येति अनन्तः ।  ‘ नञ्सुभ्याम् ' इत्युत्तरपदान्तोदात्तत्वम् । अनन्तः शुष्मो बलं येषाम् । बहुव्रीहौ पूर्वपदप्रकृतिस्वरत्वम् । वृषखादयः ।  ‘ खादृ भक्षणे ' । औणादिक इन्प्रत्ययः । वृषशब्दः कनिन्प्रत्ययान्त आद्युदात्तः । बहुव्रीहौ पूर्वपदप्रकृतिस्वरत्वम् ॥ ॥ ७ ॥