+++
title = "011"
devataa = "मरुतः"
RShiH = "नोधा गौतमः"
ChandaH = "जगती"

+++


**मरुतः** **हिरण्ययेभिः** सुवर्णमयैः । यद्वा । हितरमणीयैः **पविभिः** स्थानां चक्रैः **पर्वतान्** पर्ववतो मेघान् यद्वा शिलोच्चयान् **उज्जिघ्नन्ते** ऊर्ध्वं गमयन्ति । स्थानात् प्रच्यावयन्तीत्यर्थः । तत्र दृष्टान्तः । पथ्यः **न**। यथा पथि गच्छन् रथो मार्गे आस्थितं तृणवृक्षादिकं चूर्णीकृत्योर्ध्वं नयति गमयति । यद्वा । यथा संयुक्ता गजा मार्गस्थितं वृक्षादिकं भग्नं कुर्वन्ति । कीदृशा मरुतः । **पयोवृधः** पयसो वृष्ट्युदकस्य वर्धयितारः । यद्वा पृश्नेः पयसा वर्धमानाः ।  ‘ पृश्नियै वै पयसो मरुतो जाताः' (तै. सं. २. २. ११. ४ ) । इति श्रूयते । **मखाः** । मख इति यज्ञनाम । तद्वन्तः । **अयासः** देवयजनदेशं प्रति गन्तारः **स्वसृतः** शत्रून्प्रति स्वयमेव सरन्तो गच्छन्तः **ध्रुवच्युतः** धुवाणां निश्चलानां पर्वतादीनामपि च्यावयितारः **दुध्रकृतः** दुध्रं दुष्टानां धारयितारमात्मानं कुर्वाणाः । यद्वा । दुर्धरमन्यैर्धर्तुमशक्यमात्मानं कुर्वाणाः । **भ्राजदृष्टयः** दीप्यमानायुधाः ॥ उज्जिघ्नन्ते । हन्तेर्व्यत्ययेनात्मनेपदम् ।  ‘ बहुलं छन्दसि ' इति शपः श्लुः ।  ‘ बहुलं छन्दसि' इति अभ्यासस्य इत्वम् ।  ‘ गमहन° 'इत्यादिना उपधालोपः ।  ‘ हो हन्तेः० ' इति घत्वम् । व्यत्ययेन अन्तादेशः । पथ्यः । पथि भवः । भवे छन्दसि ' इति यत् ।' नस्तद्धिते' ( पा. सू. ६. ४. १४४ ) इति टिलोपः । व्यत्ययेनान्तस्वरितत्वम् । यद्वा । छन्दसीवनिपौ° ' इति मत्वर्थीय ईकारः ।  ‘ उदात्तस्वरितयोर्यणः० ' इति विभक्तेः स्वरितत्वम् । अयासः । अय पय गतौ । अयन्ते इत्ययाः । पचाद्यच् । आज्जसेरसुक्' । दुध्रकृतः । अत्र दुःशब्देन दुष्टा लक्ष्यन्ते । ‘धृञ् धारणे' । दुष्टान् धारयतीति दुध्रः । मूलविभुजादित्वात् (पा. सू. ३. २. ५. २) कप्रत्ययः । यद्वा ।  ‘ ईषद्दुःसुषु° ' इति दुःशब्दे उपपदे कमणि खल् । गुणाभावश्छान्दसः । तं कुर्वन्तीति दुध्रकृतः । करोतेः **क्विप्** च ' इति क्विप् । रेफलोपश्छान्दसः ॥