+++
title = "009"
devataa = "मरुतः"
RShiH = "नोधा गौतमः"
ChandaH = "जगती"

+++


हे **गणश्रियः** गणशः श्रयमाणाः सप्तगणरूपेणावस्थिताः **नृषाचः** नॄन् यजमानान् हविःस्वीकरणाय सेवमानाः **शूराः** शौर्योपेता एवंभूता हे मरुतः **शवसा** बलेन **अहिमन्यवः** आहननस्वभावकोपयुक्ताः सन्तः **रोदसी** द्यावापृथिव्यौ **आ** **वदत** आ समन्ताच्छब्दयत । युष्मदागमने सति भवदीयशब्देन द्यावापृथिव्यौ पूर्णे कुरुतेति भावः । किंच हे **मरुतः** **वः** युष्माकं तेजः **वन्धुरेषु** । बन्धककाष्ठनिर्मितं सारथेः स्थानं वन्धुरमित्युच्यते । तद्युक्तेषु **रथेषु** **आ** **तस्थौ** आतिष्ठति । अवस्थितं सत्सर्वैर्दृश्यते । तत्र दृष्टान्तद्वयमुच्यते । **अमतिर्न** । अमतिरिति रूपनाम । यथा निर्मलं रूपं सर्वैर्दृश्यते। **दर्शता** **विद्युन्न** । यथा वा दर्शनीया विद्युन्मेघस्था सर्वैर्दृश्यते एवं रथे स्थितानां युष्माकं ज्योतिरपि सर्वैर्दृश्यते इत्यर्थः ॥ वदत।  ‘ ऋचि तुनुघ० ' इत्यादिना दीर्घः । नृषाचः । पादादित्वादामन्त्रिताद्युदात्तत्वम् । अमतिः । अम गत्यादिषु ।  ‘ अमेरतिः ' ( उ. सू. ४. ४९९ ) इति औणादिकः अतिप्रत्ययः । प्रत्ययाद्युदात्तत्वम् । दर्शता ।  ‘ भृमृदृशि° ' इत्यादिना अतच्प्रत्ययः । चित्त्वादन्तोदात्तत्वम् ॥