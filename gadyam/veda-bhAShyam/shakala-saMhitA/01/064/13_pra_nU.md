+++
title = "013"
devataa = "मरुतः"
RShiH = "नोधा गौतमः"
ChandaH = "जगती"

+++


**स** **मर्तः** मनुष्यः **शवसा** बलेन **जनान्** जातान् अन्यान् पुरुषान् **अति** अतीत्य **नु** क्षिप्रं **तस्थौ** प्रतिष्ठितो भवति । हे **मरुतः** **वः** युष्माकम् **ऊती** ऊत्या रक्षणेन **यं** पुरुषम् **आवत** अरक्षत । अपि च स पुरुषः **अर्वद्भिः** अश्वैः साधनभूतैः **वाजम्** अन्नं **नृभिः** स्वकीयैर्मनुष्यैः **धना** धनानि च **भरते** संपादयति । तथा **आपृच्छ्यम्** आप्रष्टव्यं शोभनं **क्रतुम्** अग्निष्टोमादिकर्म **आ** **क्षेति** आप्नोति । **पुष्यति** प्रजया पशुभिः पुष्टो भवति च ॥ ऊती । तृतीयायाः पूर्वसवर्णदीर्घत्वम् । नृभिः । नृ चान्यतरस्याम् ' इति विभक्त्युदात्तत्वप्रतिषेधः । आपृच्छ्यम् ।  छन्दसि निष्टर्क्य  इत्यादौ आङ्पूर्वात् पृच्छतेः क्यच्प्रत्ययान्तो निपात्यते । ग्रहिज्यादिना संप्रसारणम् । प्रत्ययस्य पित्त्वादनुदात्तत्वे धातुस्वरः शिष्यते । कृदुत्तरपदप्रकृतिस्वरत्वम् । क्षेति । ‘क्षि निवासगत्योः ।  ‘ बहुलं छन्दसि ' इति विकरणस्य लुक् । पुष्यति ।  ‘ पुष पुष्टौ ' । दिवादित्वात् श्यन् । नित्त्वादाद्युदात्तत्वम् । तिङः परत्वात् निघाताभावः ॥