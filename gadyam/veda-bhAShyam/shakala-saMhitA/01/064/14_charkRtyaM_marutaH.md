+++
title = "014"
devataa = "मरुतः"
RShiH = "नोधा गौतमः"
ChandaH = "जगती"

+++


हे **मरुतः** **मघवत्सु** हविर्लक्षणधनयुक्तेषु यजमानेषु पुत्रं **धत्तन** स्थापयत । दत्तेति यावत् । कीदृशं पुत्रम् । चर्कृत्यं कार्येषु पुनःपुनः पुरस्कर्तव्यम् । सर्वकर्मकुशलमित्यर्थः । **पृत्सु** संग्रामेषु **दुष्टरं** दुःखेन तरितव्यम् । अजेयमित्यर्थः । **द्युमन्तं** दीप्तिमन्तं **शुष्मं** शत्रूणां शोषकं बलवन्तं **धनस्पृतं** धनानां स्प्रष्टारं धनैः प्रीतं वा **उक्थ्यम्** । उक्थं स्तोत्रम् । तदर्हम् । प्रशस्यमित्यर्थः । **विश्वचर्षणिं** विशेषेण द्रष्टारं सर्वज्ञम् । एवंविधं **तोकं** पुत्रं **तनयं** पौत्रं च **शतं** **हिमाः** हेमन्तर्तूपलक्षितान् शतं संवत्सरान् जीवन्तः सन्तः **पुष्येम** पोषयेम । अत्र हिमशब्देन तद्युक्ता हेमन्तर्तवोऽभिधीयन्ते । तथा च ब्राह्मणमेवमाम्नायते- शतं हिमा इत्याह शतं त्वा हेमन्तानिन्धिषीयेति वावैतदाह ' ( तै. सं. १. ५.८.५) इति ॥ चर्कृत्यम्।  ‘ प्रकृतिग्रहणे यङ्लुगन्तस्यापि ग्रहणम् ' ( परिभा. ९३.९) इति न्यायेन करोतेर्यङ्लुगन्तात् “ विभाषा कृवृषोः ' ( पा. सू. ३. १. १२० ) इति क्यप् । तुगागमः । प्रत्ययस्य पित्त्वादनुदात्तत्वे धातुस्वरः शिष्यते । पृत्सु । ' पदादिषु मांस्पृत्स्नूनामुपसंख्यानम् ' (पा. सू. ६. १. ६३. १ ) इति पृतनाशब्दस्य पृदादेशः । दुष्टरम् ।  ‘ तॄ प्लवनतरणयोः ।  ‘ ईषद्दुःसुषु । इति खल् । सुषामादेराकृतिगणत्वात् षत्वम् । लित्स्वरेण प्रत्ययात्पूर्वस्योदात्तत्वम् । धत्तन ।  ‘ तप्तनप्तनथनाश्च ' इति तस्य तनादेशः ॥