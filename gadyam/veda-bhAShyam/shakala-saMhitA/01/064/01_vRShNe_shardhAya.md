+++
title = "001"
devataa = "मरुतः"
RShiH = "नोधा गौतमः"
ChandaH = "जगती"

+++


अत्र पूर्वार्धेन स्तुतौ नोधाः प्रेर्यते । हे **नोधः** **वृष्णे** कामानां वर्षित्रे **सुमखाय** शोभनयज्ञाय **वेधसे** पुष्पफलादीनां कर्त्रे । वायौ सति हि पुष्पाणि फलानि चोत्पद्यन्ते । एवंविधाय **मरुद्भ्यः** । विभक्तिव्यत्ययः । मरुतां मितराविणां **शर्धाय** समूहाय **सुवृक्तिं** सुष्ठु आवर्जकं सुष्ठु प्रवृत्तं वा स्तोत्रं **प्र** **भर** प्रेरय स्तुहीति यावत् । स्तुतौ प्रेरितो नोधा आह । **धीरः** धीमान् **सुहस्त्यः** शोभनाङ्गुलियुक्तः । कृताञ्जलिरित्यर्थः । एवंभूतोऽहं **मनसा** **गिरः** स्तुतिलक्षणा वाचः **समञ्जे** सम्यग्व्यक्ताः करोमि। या गिरः **विदथेषु** यज्ञेषु **आभुवः** । आङ् मर्यादायाम् । यथाशास्त्रं प्रयुक्ता भवन्तीति आभुवः । देवताभिमुखीकरणाय समर्थाः । यज्ञयोग्यैः स्तोत्रैर्मनःपूर्वकं मरुद्गणं स्तौमीति भावः । तत्र दृष्टान्तः । **अपो** **न** । यथा पर्जन्यो युगपदेव बहुषु प्रदेशेषु बहुशो जलानि वर्षति तद्वत् ॥ वृष्णे ।  ‘ वृषु सेचने ' । कनिन्युवृषितक्षि° ' इत्यादिना कनिन्प्रत्ययः । कित्त्वाद्गुणाभावो नित्त्वादाद्युदात्तत्वम् । चतुर्थ्येकवचने **अल्लोपोऽनः'** इति अकालोपः । शर्धाय ।  ‘ शृधु प्रसहने । शर्ध्यते प्रसह्यते अनेन पर्वतादिकमिति शर्धो मरुत्संघः । करणे घञ् । ञित्त्वादाद्युदात्तत्वम् । सुमखाय । शोभनो मखो यस्य ।  ‘ नञ्सुभ्याम् ' इति प्राप्ते व्यत्ययेन पूर्वपदप्रकृतिस्वरत्वम् । नोधः । पादादित्वात् षाष्ठिकमामन्त्रिताद्युदात्तत्वम् । सुहस्त्यः । हस्ते भवा हस्त्याः । भवे छन्दसि ' इति यत् ।  ‘ यतोऽनावः ' इत्याद्युदात्तत्वम् । ततः सुशब्देन बहुव्रीहौ ‘आद्युदात्तं द्व्यच्छन्दसि' इत्युत्तरपदाद्युदात्तत्वम् ॥