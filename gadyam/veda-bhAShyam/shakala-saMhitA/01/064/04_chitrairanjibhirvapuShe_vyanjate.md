+++
title = "004"
devataa = "मरुतः"
RShiH = "नोधा गौतमः"
ChandaH = "जगती"

+++


वपुरिति रूपनाम । **वपुषे** रूपाय शोभार्थं मरुतः **चित्रैः** नानाविधैः **अञ्जिभिः** रूपाभिव्यञ्जनसमर्थैराभरणैः स्वशरीराणि **व्यञ्जते** व्यक्तं कुर्वन्ति । अलंकुर्वन्तीत्यर्थः । **वक्षःसु** भुजान्तरेषु **रुक्मान्** रोचमानान् हारान् **अधि** **येतिरे** उपरि चक्रिरे । किमर्थम् । **शुभे** शोभार्थम् । अपि च **एषां** मरुताम् **अंसेषु** **ऋष्टयः** आयुधानि **नि** **मिमृक्षुः** निमृष्टाः स्थिता बभूवुः । तैरायुधैः सहिताः **नरः** नेतारो मरुतः **दिवः** अन्तरिक्षात् **स्वधया** स्वकीयेन बलेन **साकं** सह **जज्ञिरे** प्रादुर्बभूवुः ॥ येतिरे ।' यती प्रयत्ने । लिटि  ‘ अत एकहल्मध्ये इति एत्वाभ्यासलोपौ । शुभे ।  ‘ शुभ दीप्तौ । संपदादिलक्षणो भावे क्विप्। सावेकाचः० ' इति चतुर्थ्या उदात्तत्वम् । मिमृक्षुः । ‘मृजूष् शुद्धौ' । सनि ऊदित्वात् इडभावः ।  ‘ हलन्ताच्च ' इति सनः कित्त्वाद्गुणाभावः । द्विर्वचनादि । सन्यतः' इति इत्वम् । लिटि उसि • अतो लोपः' इति अकारलोपः। जज्ञिरे ।  ‘ जनी प्रादुर्भावे'। लिटि • गमहन° ' इत्यादिना उपधालोपः ॥