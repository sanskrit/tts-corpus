+++
title = "005"
devataa = "मरुतः"
RShiH = "नोधा गौतमः"
ChandaH = "जगती"

+++


**ईशानकृतः** स्तोतारमीशानं धनाधिपतिं कुर्वाणाः **धुनयः** मेघादीनां कम्पयितारः **रिशादसः** रिशानां हिंसकानामत्तारः । यद्वा । रिशतां हिंसतामसितारो निरसितारः । एवंभूता मरुतः **तविषीभिः** आत्मीयैर्बलैः **वातान्** पुरोवातादीन् **विद्युतः** विद्योतमानास्तडितश्च **अक्रत** कुर्वन्ति । कृत्वा च **परिज्रयः** परितो गन्तारः **धूतयः** कम्पयितारो मरुतः **दिव्यानि** दिवि भवानि **ऊधः** ऊधःस्थानीयान्यभ्राणि **दुहन्ति** रिक्तीकुर्वन्ति । जलरहितानि कुर्वन्तीत्यर्थः । तदनन्तरं **भूमिं** **पयसा** मेघान्निर्गतेनोदकेन जलेन **पिन्वन्ति** सिञ्चन्ति ॥ रिशादसः ।  ‘ रिश हिंसायाम् । इगुपधलक्षणः कः । रिशन्ति हिंसन्तीति रिशाः शत्रवः । तानदन्तीति रिशादसः । असुन्। नित्त्वादाद्युदात्तत्वम् । कृदुतरपदप्रकृतिस्वरत्वम् । यद्वा । रिशच्छब्दात् शत्रन्तात् “ असु क्षेपणे ' इत्यस्मात् क्विप् । व्यत्ययेन पूर्वपदस्य उपधादीर्घः अन्तोदात्तत्वं च । अक्रत । करोतेश्छान्दसो वर्तमाने लुङ् । मन्त्रे घस इति च्लेर्लुक् । ऊधः । ‘सुपां सुलुक् ' इति विभक्तेर्लुक् ॥ ॥ ६ ॥