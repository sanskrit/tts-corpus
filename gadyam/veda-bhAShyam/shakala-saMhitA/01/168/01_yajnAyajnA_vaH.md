+++
title = "001"
devataa = "मरुतः"
RShiH = "अगस्त्यो मैत्रावरुणिः"
ChandaH = "जगती"

+++


हे मरुतः **वः** **समना** समीकृतिर्न्यूनाधिकाभावलक्षणा **यज्ञायज्ञा** सर्वेष्वपि यज्ञेषु तुर्वणिः तूर्णवनिस्त्वरमाणा संभजमाना भवति । ‘तुर्वणिस्तूर्णवनिः' (निरु, ६. १४ ) इति यास्कः । तत्तद्यागावसरे अगत्य हविः स्वीकृत्य वैकल्यपरिहारेण समं कुरुथेत्यर्थः । किंच **वः** यूयं **धियंधियं** युष्मत्संबन्धिवृष्टिप्रदानादिरूपं सर्वं कर्म **देवयाः** देवान् प्रापयितार एव सन्तः **दधिध्वे** धारयथ धारयध्वे वा । देवार्थहविराद्युत्पादनाय वृष्टिं कुरुथेत्यर्थः । यस्मादेवं कुरुथ तस्मात् **वः** युष्मान् **अर्वाचः** अस्मदभिमुखान् **आ** **ववृत्याम्** आवर्तयामि । किमर्थम् । **रोदस्योः** द्यावापृथिव्योः **महे** महते **अवसे** रक्षणाय प्रीणनाय वा । तदपि किमर्थमिति । सुविताय सुष्ठु व्याप्ताय। कैः साधनैः। **सुवृक्तिभिः** शोभनावर्जनैः स्तोत्रैः ॥