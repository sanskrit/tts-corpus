+++
title = "009"
devataa = "मरुतः"
RShiH = "अगस्त्यो मैत्रावरुणिः"
ChandaH = "त्रिष्टुप्"

+++


असूत । पृश्निः । महते । रणाय । त्वेषम् । अयासम् । मरुताम् । अनीकम् । 
ते । सप्सरासः । अजनयन्त। अभ्वम् । आत् । इत् । स्व॒धाम् । इषिराम् । परि। अपश्यन् ॥९॥
“पृश्निः मरुन्माता नानावर्णा । ‘पृश्नियै वै पयसो मरुतो जाताः ' ( तै. सं. २. २. ११. ४ ), ' पृश्नेः पुत्रा उपमासः ' ( ऋ. सं. ५, ५८. ५ ) इत्यादिश्रुतेः । तामेवान्तरिक्षदेवतां केचिदाहुः । सा देवी **त्वेषं** दीप्तम् **अयासां** गन्तॄणां मरुतामनीकं समूहम् एकोनपञ्चाशत्संख्याकम् **असूत** उत्पादितवती । किमर्थम् । **महते** **रणाय** संग्रामाय । मेघजयायेत्यर्थः । **ते** च मरुतः **सप्सरासः** समानरूपा हिंसको वा मेघानाम् **अभ्वं** मेघं जनयन्ति उत्पादितवन्तः । **आदित्** अनन्तरमेव **इषिरां** सर्वैरेष्टव्यां स्वधाम् अन्नं सस्यादिसमृद्धिलक्षणं **पर्यपश्यन्** परिपश्यन्ति सर्वे जनाः ॥