+++
title = "007"
devataa = "मरुतः"
RShiH = "अगस्त्यो मैत्रावरुणिः"
ChandaH = "जगती"

+++


हे **मरुतः** वः युष्माकं संबन्धिनी **सातिर्न** संभक्तिरिव युष्मत्संभजनं यथा प्रशस्तगुणं तद्वत् **वः** **रातिः** वृष्टयादिविषया **अमवती** अमात्यवती इन्द्रादिसहायवती । यथा ‘राजेवामवान' (ऋ. सं. ४. ४. १ ) इत्यत्र अमशब्दोऽमात्यवचनस्तद्वत् । यद्वा । वः सातिः संविभक्तिः न अमवती रोगवती न भवति किंतु **स्वर्वती** सुखवती **त्वेषा** दीप्ता **विपाका** परिपक्कफला **पिपिष्वती** पेषणवती कृषीवलैः कर्षणवती । वृष्टौ सत्यां कर्षन्तीति प्रसिद्धम् । स्वविरोधिपेषणवती वा । **भद्रा** भन्दनीया स्तुत्या। किंच **पृणतः** दातुर्धनिकस्य **दक्षिणा** **न** दक्षिणेव तद्वत् समृद्धकरी **पृथुज्रयी** पृथुजवा शीघ्रगामिनी। किंच **असुर्येव** असुरस्य स्वभूता **जञ्जती** सर्वानभिभवन्ती शक्तिरिव । सा यथा अन्येभ्योऽपहृत्य अन्यस्मै दातुं समर्था तद्वदियमपि मेघस्थमुदकमपहृत्य जगतो दातुं शक्तेत्यर्थः । ईदृशी रातिः अस्मभ्यमस्त्विति भावः ॥