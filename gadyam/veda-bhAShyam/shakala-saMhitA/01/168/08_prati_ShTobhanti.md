+++
title = "008"
devataa = "मरुतः"
RShiH = "अगस्त्यो मैत्रावरुणिः"
ChandaH = "त्रिष्टुप्"

+++


**पविभ्यः** मरुत्संबन्धिवज्रेभ्यः **सिन्धवः** स्यन्दनशीला आपः **प्रति** **ष्टोभन्ति** प्रतिचलन्ति । कदा । **यत्** यदा **अभ्रियाम्** अभ्रभवां **वाचं** शब्दं स्तनितलक्षणम् **उदीरयन्ति** उच्चारयन्ति वज्राणि । किंच **विद्युतः** विद्योतमानास्तडितः **पृथिव्याम्** अन्तरिक्षे । पृथिवीत्यन्तरिक्षनाम ‘पृथिवी भू:' ( नि. १. ३.९ ) इति तन्नामसूक्तत्वात् । तत्र **अव** **स्मयन्त** स्मयन्ते अवाङ्मुखं प्रकाशन्ते । पृथिव्याम् इत्येतदुत्तरत्र वा योज्यम् । **यदि** यदा पृथिव्यां भूम्यां **घृतं** क्षरदुदकं **मरुतः** **प्रुष्णुवन्ति** प्रुष्णन्ति सिञ्चन्ति ॥ प्रुषेः कैयादिकस्य व्यत्ययेन श्नुः ॥ यदैवं तदेत्यर्थः ॥