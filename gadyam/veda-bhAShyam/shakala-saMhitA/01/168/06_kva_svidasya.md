+++
title = "006"
devataa = "मरुतः"
RShiH = "अगस्त्यो मैत्रावरुणिः"
ChandaH = "जगती"

+++


हे **मरुतः** यूयं **यस्मिन्** उदके निमित्तभूते सति **आयय** आगच्छत **अस्य** **रजसः** वृष्ट्युदकस्य लोकस्य वा **महः** महतः **परं** पारमन्तं **क्व** **स्वित्** । कुत्रास्तीति । नास्तीत्यर्थः । तथा **अवरम्** अवाङ्भागः आदिश्च **क्व** स्वित् । कुत्रास्ति । आद्यन्तं न कोऽपि जानातीत्यर्थः । **यत्** यदा यूयं **विथुरेव** विथुराणि शिथिलानि तृणानीव **संहितम्** एकभूतमुदकं **च्यावयथ** स्वस्थानात् चालयथ तदा **अद्रिणा** वज्रेण **त्वेषं** दीप्तम् **अर्णवम्** उदकवन्तं मेघं **वि** **पतथ** विशीर्णं पातयथ ॥।