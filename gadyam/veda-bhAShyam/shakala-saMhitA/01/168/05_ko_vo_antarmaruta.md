+++
title = "005"
devataa = "मरुतः"
RShiH = "अगस्त्यो मैत्रावरुणिः"
ChandaH = "जगती"

+++


हे **मरुतः** हे **ऋष्टिविद्युतः** मेघभेदनायुधविशेषेण विद्योतमानाः युष्माकम् **अन्तः** युष्मासु मध्ये स्थित्वा **कः** पुमान् **रेजति** चालयति प्रेरयति । तर्हि कथं चालनमिति उच्यते । **त्मना** आत्मनैव । चालने दृष्टान्तः । **जिह्वया** **हन्वेव** ॥ द्विवचनस्य आकारः ॥ हनू इव । तौ यथा रसनया चाल्येते तद्वत् । यद्यप्येवं तथापि **इषाम्** अन्नानां तत्साधनानां सस्यानां **यामनि** प्राप्तौ समृद्ध्यर्थं **धन्वच्युतः** **न** । धन्वञ्छब्दोऽन्तरिक्षस्य वचनः । तेन तत्स्थमुदकं लक्ष्यते । उदकस्राविणो मेघा इव । ते यथा आकाङ्क्ष्यन्ते तथा युष्मान् अन्नादिप्राप्तये **पुरुप्रैषाः** बहुविधं फलमिच्छन् यजमानः स्तोत्रैर्बहुप्रकारमाकारयतीत्यर्थः । तत्र दृष्टान्तः । **अहन्यः** अह्नि भवः एतशः **न** अश्व इव । स यथा शिक्षकेण नानाप्रकारं प्राप्यते तद्वत् ॥ ॥ ६ ॥