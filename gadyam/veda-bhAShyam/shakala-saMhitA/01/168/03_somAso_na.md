+++
title = "003"
devataa = "मरुतः"
RShiH = "अगस्त्यो मैत्रावरुणिः"
ChandaH = "जगती"

+++


ये मरुतः **सुताः** अभिषुताः **तृप्तांशवः** तर्पितावयवाः **सोमासो** न सोमा इव । यथा वल्लीरूपाः सोमा अभिषवात्पूर्वमाप्यायनेन तृप्तावयवाः सन्तः पश्चात् सुताः अभिषुताः रसभूताः **पीतासः** पीताः सन्तः **हृत्सु** पातॄणां हृदयेषु **दुवसो** **न** **आसते** परिचरन्त इवासते तद्वत् ये मरुतो यज्ञे आहूतास्तृप्तावयवा भवन्ति ध्यायमानाः सन्तो हृत्सु हृदयेषु दुवसो न परिचरन्त इवासते । यद्वा । प्राणादिरूपेण शरीरे स्थिताः दुवसः परिचरन्त इव गमनादिचेष्टाः कुर्वन्त आसते । **एषामंसेषु** **रम्भिणीव** युवतमांसालम्बिनी योषिदिव **आ** **रारभे** आरेभे आश्लिष्यति । अवलम्बने सामर्थ्यात् शक्त्याख्यायुधविशेषो भुजलक्ष्मीर्वा । किंच **हस्तेषु** **खादिः** हस्तत्राणकः **च** **कृतिः** कर्तनी **च** खड्गलताष्टिश्च **सं** **दधे** संधीयते सम्यग्धृता भवति । परस्परसमुच्चयार्थाश्चकाराः । ये मरुतः उक्तरूपाः ते आविर्भवन्तीत्यर्थः ॥