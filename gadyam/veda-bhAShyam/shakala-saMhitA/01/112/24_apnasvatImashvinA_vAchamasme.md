+++
title = "024"
devataa = "अश्विनौ"
RShiH = "कुत्स आङ्गिरसः"
ChandaH = "त्रिष्टुप्"

+++


हे अश्विनौ **अस्मे** अस्माकं **वाचम्** **अप्नस्वतीम्** । अप्न इति कर्मनाम । विहितैः कर्मभिः संयुक्तां **कृतं** कुरुतम् । तथा **नः** अस्माकं **मनीषां** बुद्धिं हे **वृषणा** कामानां वर्षकौ **दस्रा** शत्रूणामुपक्षपयितारावश्विनौ वेदार्थज्ञानसमर्थां कुरुतम् । अपि च यस्मात् युवामेवंगुणविशिष्टौ तस्मात् **वां** युवाम् **अवसे** रक्षणाय **नि** **ह्वये** नितरामाह्वये । कदा । **अद्यूत्ये** द्योतनरहिते प्रकाशनरहिते रात्रेः पश्चिमे यामे । तस्मिन् काले हि प्रातरनुवाकाश्विनशस्त्रयोरिदं सूक्तं पठ्यते । आहूतौ **च** युवां **वाजसातौ** वाजस्यान्नस्य संभजने । यद्वा । संग्रामनामैतत् । संग्रामे **नः** अस्माकं **वृधे** वर्धनाय **भवतम्** ॥ अप्नस्वतीम् । ‘आपः कर्माख्यायां ह्रस्वो नुट् च वा' इति असुन् नुडागमश्च । तदस्यास्ति' इति मतुप् । ‘मादुपधायाः' इति मतुपो वत्वम् । तसौ मत्वर्थे ' इति भत्वेन पदत्वाभावात् रुत्वाद्यभावः । अस्मे । 'सुपां सुलुक् ' इति षष्ठ्याः शेआदेशः । कृतम् । करोतेर्लोटि ‘बहुलं छन्दसि । इति विकरणस्य लुक् । अद्यूत्ये । ‘द्युत दीप्तौ' ।' ऋहलोर्ण्यत्' इति भावे ण्यत् । वर्णव्यापत्त्या ऊकारः । द्यूत्यं प्रकाशनमस्मिन्नास्तीति बहुव्रीहौ व्यत्ययेनान्तस्वरितत्वम् । नि ह्वये ।  निसमुपविभ्यो ह्वः' इति आत्मनेपदम् । वृधे । **वृधु** वृद्धौ'। संपदादिलक्षणो भावे क्विप् । 'सावेकाच:० इति विभक्तेरुदात्तत्वम् ॥