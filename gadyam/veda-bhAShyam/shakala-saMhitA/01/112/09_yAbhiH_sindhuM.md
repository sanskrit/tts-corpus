+++
title = "009"
devataa = "अश्विनौ"
RShiH = "कुत्स आङ्गिरसः"
ChandaH = "जगती"

+++


हे अश्विनौ **सिन्धुं** स्यन्दनशीलां नदीं **मधुमन्तं** मधुसदृशेनोदकेन पूर्णां **याभिः** ऊतिभिः **असश्चतम्** अगमयतं प्रावाहयतमित्यर्थः । हे **अजरौ** जरारहितावश्विनौ **वसिष्ठम्** ऋषिं **याभिः** ऊतिभिः **अजिन्वतम्** अप्रीणयतम् । **याभिः** च कुत्सादीन् त्रीन् ऋषीन् **आवतम्** अरक्षतम् । **ताभिः** सर्वाभिः **ऊतिभिः** अस्मानपि सुष्ठ्वागच्छतम् ॥ मधुमन्तम् । मधुशब्दात् भूम्नि मतुप् । लिङ्गव्यत्ययः । असश्चतम् । सश्चतिर्गतिकर्मा । अस्मात् अन्तर्भावितण्यर्थात् लुङ् ॥