+++
title = "017"
devataa = "अश्विनौ"
RShiH = "कुत्स आङ्गिरसः"
ChandaH = "जगती"

+++


हे अश्विनौ **जठरस्य** । ‘ जठरमुदरं भवति जग्धमस्मिन्ध्रियते ' ( निरु. ४, ७ ) इति यास्कः । जठरोपलक्षितस्य शरीरस्य **मज्मना** बलेन युक्तः सन् **पठर्वा** एतत्संज्ञो राजर्षिः **अज्मन्** । संग्रामनामैतत् । अज्मनि संग्रामे युष्मदीयाभिः **याभिः** ऊतिभिः **आ** समन्तात् **अदीदेत्** अदीप्यत । तत्र दृष्टान्तः । **चितः** काष्ठैरभिचितः **इद्धः** यज्ञगृहे ऋत्विग्भिः प्रज्वालितः अग्निर्न । यथा अग्निः प्रकाशते तद्वदित्यर्थः । अपि च **शर्यातं** मानवमिन्द्रेण सह स्पर्धमानं **महाधने** । संग्रामनामैतत् । महता धनेनोपेते संग्रामे **याभिः** ऊतिभिः **अवथः** रक्षथः । ताभिरित्यादि गतम् ॥ अदीदेत् । दीदेतिश्छान्दसो दीप्तिकर्मा । अज्मन् ।' अज गतिक्षेपणयोः' । अजन्ति क्षिपन्त्यस्मिन्बाणानिति अधिकरणे औणादिको मनिन् । ‘वलादावार्धधातुके विकल्प इष्यते' (का. २. ४. ५६. २) इति वचनात् वीभावाभावः । ‘सुपां सुलुक् ' इति सप्तम्या लुक् । महाधने ।' आन्महतः' इति आत्वम् ॥