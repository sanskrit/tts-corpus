+++
title = "018"
devataa = "अश्विनौ"
RShiH = "कुत्स आङ्गिरसः"
ChandaH = "जगती"

+++


अङ्गिरः इत्येतदामन्त्रितं वाक्यात् बहिर्भूतम् । तेन चात्मानं संबोध्य स्तुतावृषिं प्रेरयति। हे **अङ्गिरः** अङ्गिरसां गोत्रज त्वमश्विनौ स्तुहि। हे अश्विनौ मनसा मननीयेन स्तोत्रेण प्रीतौ सन्तौ युवां **याभिः** ऊतिभिः **निरण्यथः** स्तोतॄन् नितरां रमयथः । यद्वा! मनसैव करणभूतेन रमयथः । तथा **गोअर्णसः** गोरूपस्यारणीयस्य धनस्य पणिभिर्गुहायां निहितस्य **विवरे** विवरणे गुहाद्वारस्योद्घाटनेन प्रकाशने विषयभूते सति याभिः ऊतिभिः सह युवाम् **अग्रं** सर्वेभ्यो देवेभ्यः पुरस्तात् **गच्छथः** । अपि च **शूरं** वीर्यवन्तं **मनुम्** **इषा** पृथिव्यामुप्तेन यवादिधान्यरूपेणान्नेन **याभिः** ऊतिभिः **समावतं** सम्यगरक्षतम् । **ताभिः** सर्वाभिः **ऊतिभिः** सहास्मानप्यागच्छतम् ॥ निरण्यथः। निरमयथ इत्यस्य वर्णव्यापत्त्या एतद्रूपम् । विवरे । ' ग्रहवृद्दनिश्चिगमश्च ' इति भावे अप् । थाथादिना उत्तरपदान्तोदात्तत्वम् ॥