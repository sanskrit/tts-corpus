+++
title = "015"
devataa = "अश्विनौ"
RShiH = "कुत्स आङ्गिरसः"
ChandaH = "जगती"

+++


हे अश्विनौ **वम्रं** विखनसः पुत्रमेतत्संज्ञमृषिं **विपिपानं** विशेषेण पार्थिवं रसं पिबन्तं **याभिः** ऊतिभिः अरक्षतम् । कीदृशम् । **उपस्तुतं** समीपस्थैः सम्यक् स्तुतमिति स्तूयमानम् । तथा **वित्तजानिं** लब्धभार्यं **कलिम्** एतत्संज्ञमृषिं **याभिः** ऊतिभिः **दुवस्यथः** रक्षथः । **उत** अपि च **व्यश्वं** विगताश्वं **पृथिम्** एतत्संज्ञं वैनं राजर्षिं 'याभिः ऊतिभिः **आवतम्** अरक्षतम् । अन्यत् पूर्ववत् ॥ विपिपानम् । ‘पा पाने'। ताच्छीलिकः चानश् । बहुलं छन्दसि ' इति शपः श्लुः । 'बहुलं छन्दसि । इति अभ्यासस्य इत्वम्। उपस्तुतम्। स्तौतेः कर्मणि निष्ठा । प्रवृद्धादित्वादुत्तरपदान्तोदात्तत्वम् (पा. सू. ६. २. १४७ )। वित्तजानिम् । वित्ता लब्धा जाया येन स तथोक्तः । ‘जायाया निङ्' (पा.सू
. ५. ४. १३४ ) इति समासान्तो निङादेशः । लोपो ब्योर्वलि ' इति वलिः लोपः । बहुव्रीहौ पूर्वपदप्रकृतिस्वरत्वम् । व्यश्वम् । विगतोऽश्वो यस्मात्स तथोक्तः । बहुव्रीहिस्वरेण पूर्वपदस्योदात्तत्वे  ‘उदात्तस्वरितयोर्यणः' इति परस्यानुदात्तस्य स्वरितत्वम् ॥ ॥ ३५ ॥