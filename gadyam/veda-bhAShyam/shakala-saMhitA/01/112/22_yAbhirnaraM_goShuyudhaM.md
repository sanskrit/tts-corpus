+++
title = "022"
devataa = "अश्विनौ"
RShiH = "कुत्स आङ्गिरसः"
ChandaH = "जगती"

+++


हे अश्विनौ **गोषुयुधं** गोविषयं युद्धं कुर्वन्तं **नरं** यज्ञस्य नेतारं यजमानं **याभिः** ऊतिभिः **नृषाह्ये** नृभिः सोढव्ये संग्रामे **जिन्वथः** प्रीणयथः रक्षथः इत्यर्थः । तथा **क्षेत्रस्य** गृहादिरूपस्य । तनयशब्दो धनवाची । **तनयस्य** धनस्य च **साता** सातये संभजनार्थं **याभिः** ऊतिभिः यजमानं रक्षथः,। 'याभिः च यजमानानां **रथान्** रक्षथः । तदीयान् **अर्वतः** अश्वांश्च याभिः **अवथः** । **ताभिः** सर्वाभिः **ऊतिभिः** सहास्मानप्यागच्छतम् ॥ गोषयुधम् । 'युध संप्रहारे ' । गोषु युध्यते इति गोषुयुत् । तत्पुरुषे कृति बहुलम्' इति अलुक् । नृषाह्ये । ' षह मर्षणे '। ‘शकिसहोश्च' इति यत् । अन्येषामपि दृश्यते' इति सांहितिको दीर्घः । कृदुत्तरपदप्रकृतिस्वरत्वम् । साता । ' वन षण संभक्तौ । भावे क्तिन् । ‘जनसनखनां सञ्झलोः ' इति आत्वम् । ‘ऊतियूति' इत्यादिना क्तिन उदात्तत्वं निपातितम् ।' सुपां सुलुक् ' इति चतुर्थ्यां डादेशः । जिन्वथः । जिविः प्रीणनार्थः । भौवादिकः । इदित्त्वात् नुम् । रथान् ।' दीर्घादटि समानपादे' इति नकारस्य रुत्वम् । ‘आतोऽटि नित्यम्' इति सानुनासिक आकारः ॥