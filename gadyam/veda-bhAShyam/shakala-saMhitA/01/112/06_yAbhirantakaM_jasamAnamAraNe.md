+++
title = "006"
devataa = "अश्विनौ"
RShiH = "कुत्स आङ्गिरसः"
ChandaH = "जगती"

+++


आरणम् अगाधं कूपादि । तत्रासुरैः प्रक्षिप्तं **जसमानं** तैर्हिंस्यमानम् **अन्तकं** शत्रूणामन्तकरम् एतत्संज्ञं राजर्षिं हे अश्विनौ 'याभिः **ऊतिभिः** अवथः रक्षथः । तथा **भुज्युं** सर्वस्य पालकमेतत्संज्ञं समुद्रमध्ये निमग्नं तुग्र्यं तुग्रस्य पुत्रं राजर्षिं **याभिः** ऊतिभिः रक्षणहेतुभूताभिः **अव्यथिभिः** व्यथारहिताभिर्नौभिः **जिजिन्वथुः** युवामतर्पयतम् । एतच्च मन्त्रान्तरे' ‘तुग्रो ह भुज्युमश्विनोदमेघे' (ऋ. सं. १. ११६. ३ ) इत्यादिके विस्पष्टयिष्यते । अपि च **कर्कन्धुं** **वय्यं** **च** एतत्संज्ञकौ चासुरैः पीड्यमानौ **याभिः** ऊतिभिः **जिन्वथः** प्रीणयथः । गतमन्यत् ॥ जसमानम् । जसु हिंसायाम् । यकि प्राप्ते व्यत्ययेन शप् । आरणे । आङ्पूर्वात् अर्तेः ल्युट्। जिजिन्वथुः । जिविः प्रीणनार्थः । लिटि अथुसि रूपम् ॥