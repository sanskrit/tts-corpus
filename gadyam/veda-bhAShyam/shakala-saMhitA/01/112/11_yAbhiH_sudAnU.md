+++
title = "011"
devataa = "अश्विनौ"
RShiH = "कुत्स आङ्गिरसः"
ChandaH = "जगती"

+++


उशिक्संज्ञा दीर्घतमसः पत्नी तस्याः पुत्रो दीर्घश्रवा नाम कश्चिदृषिरनावृष्टयां जीवनार्थमकरोत् `वाणिज्यम् । स च वर्षणार्थमश्विनौ तुष्टाव । तौ च अश्विनौ मेघं प्रेरितवन्तौ। अयमर्थः पूर्वार्धे प्रतिपाद्यते । हे सुदानू शोभनदानावश्विनौ **औशिजाय** उशिक्पुत्राय **वणिजे** वाणिज्यं कुर्वते दीर्घश्रवसे एतत्संज्ञाय ऋषये **याभिः** युष्मदीयाभिः ऊतिभिः हेतुभूताभिः **कोशः** मेघः **मधु** माधुर्योपेतं वृष्टिजलम् **अक्षरत्** असिञ्चत् युष्मत्प्रसादादपेक्षिता वृष्टिर्जातेत्यर्थः । अपि च उशिजः पुत्रं **स्तोतारं** कक्षीवन्तम् एतत्संज्ञमृर्षि **याभिः** ऊतिभिः **आवतम्** अरक्षतम् । **ताभिः** सर्वाभिः **ऊतिभिः** सहास्मानप्यागच्छतम् ॥ कक्षीवन्तम् । कक्ष्या रज्जुरश्वस्य । तया युक्तः कक्षीवान् । ‘आसन्दीवदष्ठीवच्चक्रीवत्कक्षीवत्' इति निपातनात् मतुपो वत्वम् । संप्रसारणम् ॥