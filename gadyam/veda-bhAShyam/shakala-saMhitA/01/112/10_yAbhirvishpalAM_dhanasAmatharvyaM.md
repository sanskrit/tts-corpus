+++
title = "010"
devataa = "अश्विनौ"
RShiH = "कुत्स आङ्गिरसः"
ChandaH = "जगती"

+++


हे अश्विनौ **धनसां** धनं संभजमानाम् **अथर्व्यम्** अगच्छन्तीं छिन्नजङ्घात्वेन गन्तुमसमर्थाम् । थर्वतिर्गतिकर्मा । **विश्पलाम्** एतत्संज्ञामगस्त्यपुरोहितस्य खेलस्य संबन्धिनीं **सहस्रमीळ्हे** । मीळ्हमिति धननाम । बहुधनोपेते **आजौ** संग्रामे  **याभिः** ऊतिभिः **अजिन्वतं** गन्तुं समर्थामकुरुतम् । एतच्च ' चरित्रं हि वेरिवाच्छेदि पर्णम् ' ( ऋ. सं. १. ११६. १५ ) इत्यत्र विस्पष्टयिष्यते । **याभिः** च **अश्व्यम्** अश्वाख्यस्य पुत्रं **प्रेणिं** स्तुतेः प्रेरयितारं **वशम्** एतत्संज्ञम् ऋषिम् **आवतम्** अरक्षतम् । **ताभिः** सर्वाभिः **ऊतिभिः** सहास्मानप्यागच्छतम् ॥ प्रेणिम् । 'प्रेणृ गतिप्रेरणश्लेषणेषु' । औणादिक इप्रत्ययः ॥ ॥ ३४ ॥