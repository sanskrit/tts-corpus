+++
title = "012"
devataa = "अश्विनौ"
RShiH = "कुत्स आङ्गिरसः"
ChandaH = "जगती"

+++


‘रसा नदी भवति रसतेः शब्दकर्मणः ' ( निरु. ११. २५) इति यास्कः । हे अश्विनौ **याभिः** ऊतिभिः हेतुभूताभिः **रसां** नदीमनावृष्ट्या जलरहितां **क्षोदसा** कूलानि संपिंषता **उद्नः** उदकेन **पिपिन्वथुः** युवां पूरितवन्तौ । तथा **अनश्वम्** अश्वैर्वियुक्तमात्मीयं रथं **जिषे** जेतुं **याभिः** ऊतिभिः **अवतम्** अगम्यतम् । अपि च **याभिः** ऊतिभिः कण्वपुत्रः **त्रिशोकः** ऋषिः **उस्रियाः** अपहृता: गा: **उदाजत** उदगमयत् असुरसकाशात् लेभे । '“ताभिः सर्वाभिः **ऊतिभिः** सह अस्मानप्यागच्छतम् ॥ क्षोदसा । 'क्षुदिर् संपेषणे'। औणादिकः असुन् । उद्नः । तृतीयैकवचनस्य ‘सुपां सुपो भवन्ति ' इति शसादेशः । ‘पद्दन' इत्यादिना उदकशब्दस्य उदन्भावः । भसंज्ञायाम् अल्लोपोऽनः' इति अकारलोपः । पिपिन्वथुः । ‘पिवि सेचने'। इदित्त्वात् नुम् । जिषे । 'जि जये। ‘तुमर्थे सेसेन् इति क्से प्रत्ययः । उदाजत । अज गतिक्षेपणयोः ॥