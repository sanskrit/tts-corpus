+++
title = "003"
devataa = "अश्विनौ"
RShiH = "कुत्स आङ्गिरसः"
ChandaH = "जगती"

+++


हे **नरा** नेतारावश्विनौ **दिव्यस्य** दिवि भवस्य स्वर्गसमुत्पन्नस्य **अमृतस्य** सोमस्य पानेनोत्पन्नेन **मज्मना** बलेन युक्तौ **युवं** युवां **तासां** यास्त्रिषु लोकेषु वर्तन्ते तासां सर्वासां **विशां** प्रजानां प्रशासने प्रकृष्टानुशासने शिक्षणे **क्षयथः** । ऐश्वर्यकर्मायम् । ईशाथे समर्थौ भवथः । यद्वा । मज्मना अन्येषामसाधारणेन बलेन विशां प्रजानां दिविभवस्यामृतस्य वृष्ट्युदकस्य **प्रशासने** प्रदाने क्षयथः ईश्वरौ भवथः । अपि च **याभिः** **ऊतिभिः** रक्षाभिः **अस्वं** प्रसवासमर्थां **धेनुं** गां शयुनाम्ने ऋषये **पिन्वथः** सिञ्चथः पयसा पूरितवन्तावित्यर्थः । ताभिरूतिभिरित्यादि पूर्ववत् ॥ अस्वम् ।' पूङ् प्राणिगर्भविमोचने '। सवनं सूः । संपदादिलक्षणो भावे क्विप् । नास्ति सूः यस्याम् इति असूः । ‘नञ्सुभ्याम् ' इत्युत्तरपदान्तोदात्तत्वम् । अमि ‘ओः सुपि ' इति यणादेशः । उदात्तस्वरितयोर्यण: ' इति परस्यानुदात्तस्य स्वरितत्वम् । पिन्वथः । पिवि सेचने '। इदित्त्वात् नुम् । भौवादिकः ॥