+++
title = "020"
devataa = "अश्विनौ"
RShiH = "कुत्स आङ्गिरसः"
ChandaH = "जगती"

+++


हे अश्विनौ **ददाशुषे** हवींषि दत्तवते यजमानाय **याभिः** ऊतिभिः **शंताती** सुखस्य कर्तारौ **भवथः** । **याभिः** च ऊतिभिः **भुज्युं** तुग्रस्य पुत्रम् **अवथः** । **याभिः** च **अध्रिगुम्** । अधिगुर्देवानां शमिता । ' अध्रिगुश्चापापश्च उभौ देवानां शमितारौ ' (तै. ब्रा. ३. ६. ६. ४ ) इति श्रुतेः । अपि च **ऋतस्तुभम्**। ऋतं सत्यं स्तोभत्युच्चारयतीति ऋतस्तुप् । एतत्संज्ञमृषिम् **ओम्यावतीम्** । ओम्या इति सुखनाम । तद्युक्तां **सुभरां** सुखेन भरणीयाम् इषं याभिः ऊतिभिः प्रापयथः। **ताभिः** सर्वाभिः **ऊतिभिः** सहास्मानप्यागच्छतम् ॥ शंताती। ‘शिवशमरिष्टस्य करे' (पा. सू. ४. ४. १४३ ) इति तातिल्प्रत्ययः । ‘लिति' इति प्रत्ययात्पूर्वस्योदात्तत्वम् । ददाशुषे । **दा** दाने '। लिटः क्वसुः । ‘वसोः संप्रसारणम्' इति संप्रसारणम् । **शासिवसिघसीनां** च ' इति षत्वम् ॥ ॥ ३६ ॥