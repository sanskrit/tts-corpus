+++
title = "023"
devataa = "अश्विनौ"
RShiH = "कुत्स आङ्गिरसः"
ChandaH = "जगती"

+++


हे **शतक्रतू** बहुविधकर्माणावश्विनौ **आर्जुनेयम्** । अर्जुन इतीन्द्रस्य नाम । तथा च वाजसनेयकम् - ’एतद्वा इन्द्रस्य गुह्यं नाम यदर्जुनः' इति । तस्य पुत्रं **कुत्सं** **याभिः** ऊतिभिः **प्र** **आवतं** प्रकर्षेणारक्षतम् । तथा **तुर्वीतिं** **दभीतिं** **च** याभिः ऊतिभिः **प्र** आवतम् । अपि च **याभिः** **ध्वसन्तिम्** एतत्संज्ञ **पुरुषन्तिम्** एतन्नामानं च ऋषिम् **आवतम्** अरक्षतम् । **ताभिः** सर्वाभिः **ऊतिभिः** सहास्मानपि सुष्ठ्वागच्छतम् ॥ आर्जुनेयम् ।' शुभ्रादिभ्यश्च ' ( पा. सू. ४. १. १२३ ) इति चशब्दोऽनुक्तसमुच्चयार्थं इत्युक्तत्वात् ढक् । तुर्वीतिम् । ' तुर्वी हिंसार्थः । शत्रूंस्तुर्वतीति तुर्वीतिः । औणादिक ईतिप्रत्ययः । दभीतिम् । ‘दम्भु दम्भे'। औणादिकः कीतिप्रत्ययः । ध्वसन्तिम् । ‘ध्वंसु गतौ च ' । औणादिको झिङ्प्रत्ययः। ‘अनिदिताम्' इति नलोपः । ‘झोऽन्तः' । पुरुषन्तिम् । पुरु सनोति ददातीति पुरुषन्तिः । ‘क्तिच्क्तौ च संज्ञायाम् ' इति क्तिच् ।' न क्तिचि दीर्घश्च' इति अनुनासिकलोपोपधादीर्घयोर्निषेधः ॥