+++
title = "010"
devataa = "अग्निः"
RShiH = "पराशरः शाक्त्यः"
ChandaH = "द्विपदा विराट्"

+++


**यः** अग्निः **वीरुत्सु** ओषधीषु **महित्वा** यानि महत्त्वानि सन्ति तानि **वि** **रोधत्** विरुणद्धि विशेषेणावृणोति नावशेषयति। **उत** अपि च **प्रजाः** प्रकर्षेणोत्पन्नाः पुष्पफलादिलक्षणाः **प्रसूषु** उत्पादयित्रीषु मातृस्थानीयास्वोषधीषु **अन्तः** मध्ये विरुणद्धीत्येव। द्वितीयः उतशब्दः पादपूरणः । तथा **चित्तिः** चेतयिता ज्ञापयिता **अपां** **दमे** जलानां मध्यभूते गृहे **विश्वायुः** सर्वान्नो योऽग्निर्वर्तते इति शेषः । तमग्निं **धीराः** मेधाविनः **संमाय** संमाननं पूजनं कृत्वा । स्तुतिभिः स्तुत्वेत्यर्थः । **चक्रुः** कर्माणि कुर्वन्ति । तत्र दृष्टान्तः । **सद्मेव** । यथा सदनं गृहं प्रथमतः संपूज्य पश्चात्तत्र कर्माण्याचरन्ति तद्वत् ॥ वीरुत्सु । विपूर्वात् रोहतेः क्विप् । न्यङ्क्वादिषु वीरुध्' (पा. सू. ७. ३.५३. ग.) इति पठितत्वादुपसर्गस्य दीर्घो धकारश्चान्तादेशः । उक्तं च । वीरुध ओषधयो भवन्ति ' ( निरु. ६. ३ )। रोधत् ।' रुधिर् आवरणे'। लेटि अडागमः । ‘ इतश्च लोपः' इति इकारलोपः । संमाय । माङ् माने शब्दे च'। ‘ समासेऽनञ्पूर्वे क्त्वो ल्यप् ' ( पा. सू. ७. १. ३७)। ‘न ल्यपि ' ( पा. सू. ६. ४. ६९ ) इति ईत्वप्रतिषेधः ॥ ॥ ११ ॥