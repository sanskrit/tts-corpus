+++
title = "008"
devataa = "अग्निः"
RShiH = "पराशरः शाक्त्यः"
ChandaH = "द्विपदा विराट्"

+++


**यः** पुमान् **ईम्** एनं **गुहा** **भवन्तं** गुहायां सन्तमग्निं **चिकेत** जानाति । **यः** च **ऋतस्य** सत्यस्य यज्ञस्य वा **धारां** धारयितारमेनमग्निम् **आ** **ससाद** आसीदति उपास्ते इत्यर्थः । **ये** च **ऋता** ऋतानि सत्यानि यज्ञान् वा **सपन्तः** समवयन्तः स्पृशन्तो वा पुरुषा एतमग्निं **वि** **चृतन्ति** अग्निमुद्दिश्य स्तुतीर्ग्रथ्नन्ति कुर्वन्तीत्यर्थः । **आदित्** स्तुत्यनन्तरमेव **अस्मै** सर्वस्मै स्तोतृजनाय **वसूनि** धनानि **प्र** **ववाच** प्रकथयति ॥ चिकेत । ‘ कित ज्ञाने '। लिटि णलि लित्स्वरः । चृतन्ति । ‘चृती हिंसाग्रन्थनयोः' । तौदादिकः । लसार्वधातुकानुदात्तत्वे विकरणस्वरः शिष्यते । ववाच । लिटि ‘ब्रुवो वचिः । ‘ लिट्यभ्यासस्योभयेषाम् ' ( पा. सू. ६. १. १७ ) इति अभ्यासस्य संप्रसारणम् । ‘ संप्रसारणाच ' इति परपूर्वत्वस्य ' वा छन्दसि ' ( पा. सू. ६. १. १०६ ) इति विकल्पनात् यणादेशः ॥