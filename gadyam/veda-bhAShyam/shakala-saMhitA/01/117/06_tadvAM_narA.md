+++
title = "006"
devataa = "अश्विनौ"
RShiH = "कक्षीवान् दैर्घतमस औशिजः"
ChandaH = "त्रिष्टुप्"

+++


हे नरा नेतारौ नासत्यावश्विनौ **परिज्मन्** परिगमने अभीष्टस्य प्रापणे निमित्तभूते सति **पज्रियेण** पज्राणाम् अङ्गिरसां कुले जातेन **कक्षीवता** मया **वां** युवयोः संबन्धि **तत्** कर्म **शंस्यम्** प्रकर्षेण शंसनीयम् । तच्छब्दश्रुतेः यच्छब्दाध्याहारः । यत् **जनाय** अपेक्षमाणाय पुरुषाय **वाजिनः** वेगवतः तदीयस्य **अश्वस्य** **शफात्'** निर्गतैः **मधूनां** मधुभिः शतसंख्याकान् **कुम्भान्** **असिञ्चतम्** अपूरयतम् । सिञ्चतिरत्र पूरणार्थः । यदेतन्मधुना पूरणं तत् शंस्यम्' इत्यर्थः ॥