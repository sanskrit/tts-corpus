+++
title = "009"
devataa = "अश्विनौ"
RShiH = "कक्षीवान् दैर्घतमस औशिजः"
ChandaH = "त्रिष्टुप्"

+++


हे अश्विनौ **पुरु** पुरूणि बहूनि **वर्पांसि** । रूपनामैतत् । आत्मीयैः कर्मभिः कृतानि रूपाणि **दधाना** धारयन्तौ युवाम् **आशुं** शीघ्रगामिनम् **अश्वं** **पेदवे** पेदुनाम्ने स्तुवते **नि** **ऊहथुः** नितरां प्रापितवन्तौ दत्तवन्तावित्यर्थः । कीदृशमश्वम् । **सहस्रसां** सहस्रसंख्याकस्य धनस्य सनितारं दातारं **वाजिनं** बलवन्तम् अत एव **अप्रतीतं** शत्रुभिरप्रतिगतम् **अहिहनम्** अहीनाम् आगत्य हन्तॄणां शत्रूणां शत्रून्वा हन्तारम् । **श्रवस्यम्** । श्रवः श्रवणीयं स्तोत्रम् । तत्र भवम् । स्तुतिविषयमित्यर्थः । **तरुत्रं** तरितारम् ॥ वर्पाँसि । वृञ् वरणे'। 'वृञ्शीभ्यांरूपस्वाङ्गयोः पुक्च' ( उ. सू. ४. ६४० ) इत्यसुन् पुगागमश्च । दधाना । दधातेर्लटः शानच् । ‘अभ्यस्तानामादिः' इत्याद्युदात्तत्वम् । सहस्रसाम् ।' षणु दाने '। ‘जनसनखन ' इति विट् । ‘विड्वनोरनुनासिकस्यात्' इति आत्वम् । श्रवस्यम् । श्रवःशब्दात् ‘ भवे छन्दसि ' इति यत् । तित्स्वरितः । तरुत्रम् । ‘तॄ प्लवनतरणयोः'।' अशित्रादिभ्य इत्रोत्रौ ' ( उ. सू. ४. ६१२ ) इति उत्रप्रत्ययः । व्यत्ययेनाद्युदात्तत्वम् । यद्वा । ' ग्रसितस्कभित° ' इत्यादौ निपातनात् तृनन्तात् तरुतृशब्दात् अमि संज्ञापूर्वकस्य विधेः अनित्यत्वात् गुणाभावे यण् । नित्स्वरेणाद्युदात्तत्वम् ॥ .