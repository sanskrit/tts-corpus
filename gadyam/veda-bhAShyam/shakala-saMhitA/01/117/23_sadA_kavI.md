+++
title = "023"
devataa = "अश्विनौ"
RShiH = "कक्षीवान् दैर्घतमस औशिजः"
ChandaH = "त्रिष्टुप्"

+++


हे **कवी** क्रान्तदर्शिनौ मेधाविनावश्विनौ **वां** युवयोः **सुमतिं** कल्याणीम् अनुग्रहात्मिकां बुद्धिं **सदा** सर्वदा **आ** **चके** आभिमुख्येन प्रार्थये । **मे** मदीयानि **विश्वाः** **धियः** सर्वाणि कर्माणि युवां **प्रावतं** प्रकर्षेण रक्षतम् । अपि च **अस्मे** अस्मभ्यं हे नासत्यावश्विनौ **बृहन्तं** महान्तम् **अपत्यसाचम्** अपत्यैः पुत्रादिभिः समवेतं **श्रुत्यं** प्रशंसनीयम् उत्कृष्टं **रयिं** धनं रराथां प्रयच्छतम् ॥ चके। ‘कै गै शब्दे'। व्यत्ययेनात्मनेपदम् । लिटि उत्तमैकवचने रूपम् । अस्मे । ‘सुपां सुलुक्' इति चतुर्थीबहुवचनस्य शेआदेशः । अपत्यसाचम् । अपत्यैः सह सचते संगच्छते इति अपत्यसाच् । छन्दसो ण्विः । श्रुत्यम् । श्रुतिः स्तुतिः । तत्र भवं श्रुत्यम् । ‘ भवे छन्दसि ' इति यत् । यतोऽनावः' इत्याद्युदातत्वम् । रराथाम् । “ रा दाने '। लोटि व्यत्ययेनात्मनेपदम् ।' बहुलं छन्दसि ' इति शपः श्लुः ॥