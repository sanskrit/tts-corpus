+++
title = "017"
devataa = "अश्विनौ"
RShiH = "कक्षीवान् दैर्घतमस औशिजः"
ChandaH = "त्रिष्टुप्"

+++


‘शतं मेषान्वृक्ये चक्षदानम् ' ( ऋ. सं. १. ११६. १६ ) इत्यत्र यदाख्यानमवादिष्म तदत्राप्यनुसंधेयम् । **शतं** शतसंख्याकान् **मेषान** **वृक्ये** वृकीरूपेणावस्थिताय अश्विनोर्वाहनाय रासभाय **ममहानं** पूजितवन्तम् आहारार्थं समर्पितवन्तम् **अशिवेन** असुखकारिणा **पित्रा** स्वकीयेन जनकेन **तमः** दृष्टिराहित्येन कृतम् आन्ध्यं **प्रणीतं** प्रापितम् ऋज्राश्वं चक्षुष्मन्तम् अश्विनावकुरुतामिति शेषः । एतदेव विशदयति । हे **अश्विनौ** **अक्षी** पितृशापान्नष्टे चक्षुषी **ऋज्राश्वे** एतत्संज्ञके राजर्षौ **आ** **अधत्तं** पुनर्दर्शनसमर्थे अकुरुतम् । एतदेवाह । **अन्धाय** दृष्टिहीनाय **ज्योतिः** प्रकाशकं चक्षुः **विचक्षे** विविधं जगत् द्रष्टुं **चक्रथुः** युवां कृतवन्तौ ॥ ममहानम् ।' मह पूजायाम् ' । लिटः कानच् । संहितायां छान्दसमभ्यासस्य दीर्घत्वम् । प्रणीतम् । प्रपूर्वान्नयतेः कर्मणि निष्ठा । ‘गतिरनन्तरः' इति गतेः प्रकृतिस्वरत्वम् । पित्रा । ‘उदात्तयणः' इति विभक्तेरुदात्तत्वम् । अक्षी । अक्षिशब्दात् द्विवचने नुमागमश्च प्राप्नोति ‘ई च द्विवचने' इति ईकारान्तादेशश्च । परत्वादीकारादेशः । कृते तस्मिन् सकृद्गतपरिभाषया पुनर्नुम् न भवति । ‘उदात्त' इत्युनुवृतेः ईकारस्योदात्तत्वम् ॥