+++
title = "019"
devataa = "अश्विनौ"
RShiH = "कक्षीवान् दैर्घतमस औशिजः"
ChandaH = "त्रिष्टुप्"

+++


हे अश्विनौ **वां** युवयोः **मही** महती **ऊतिः** पालनं **मयोभूः** मयसः सुखस्य भावयित्री । **उत** अपि च हे **धिष्ण्या** । धिषणा स्तुतिलक्षणा वाक् । तया स्तोतव्यौ **स्रामं** व्याधितं पुरुषं विश्लिष्टाङ्गम् अत्र्यादिकं **सं** **रिणीथः** संगतावयवं कुरुथः। **अथ** अपि च युवामित् युवामेव **पुरंधिः** बहुधीः घोषा विश्पला वा अह्वयत् रोगोपशमनार्थम् आहूतवती । हे **वृषणौ** कामानां वर्षितारौ अश्विनौ **अवोभिः** रक्षणैः सह **आगच्छतम्** आभिमुख्येन **सीम्** एनां प्राप्तवन्तौ ॥ मही महती । छान्दसो वर्णलोपः । यद्वा । महेरौणादिक इन् । 'कृदिकारादक्तिनः' इति ङीष् । मयोभूः । भवतेरन्तर्भावितण्यर्थात् क्विप् । रिणीथः । ‘री गतिरेषणयोः'। क्रैयादिकः ।' प्वादीनां ह्रस्वः' इति ह्रस्वत्वम् ॥