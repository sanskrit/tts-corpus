+++
title = "014"
devataa = "अश्विनौ"
RShiH = "कक्षीवान् दैर्घतमस औशिजः"
ChandaH = "त्रिष्टुप्"

+++


हे **युवाना** दुःखानां यावयितारौ अश्विनौ **युवं** युवां **पूर्व्येभिः** । पुराणनामैतत् । पूर्वकालीनैः चिरंतनैः **एवैः** स्तुत्यं प्रति गन्तृभिः स्तोत्रैः **तुग्राय** भुज्योर्जनकस्य संबन्धिभिः **पुनर्मन्यौ** यथा भुज्योः समुद्रगमनापूर्वं युवां स्तोतव्यौ तथा पुनरपि इदानीं स्तोतव्यौ **अभवतम्** । यदा युवां समुद्रमध्ये सेनया सह निमग्नं **भुज्युं** तुग्रस्य पुत्रम् **अर्णसः** अर्णस्वतः प्रौढोदकयुक्तात् **समुद्रात्** अम्बुराशेः सकाशात् **विभिः** गन्तृभिः नौभिः **ऋज्रेभिः** शीघ्रगतियुक्तैः **अश्वैः** च **निरूहथुः** निर्गमय्य पितृसमीपं प्रापितवन्तौ तदानीं पुनरप्यतिशयेन स्तोतव्यौ जातावित्यर्थः । ‘तुग्रो ह भुज्युम्' (ऋ. सं. १.११६. ३) इत्यत्रोक्तमाख्यानम् अत्राप्यनुसंधेयम् ॥ एवैः । इण् गतौ'। ‘इण्शीङ्भ्यां वन्' । पुनर्मन्यौ ।' मन ज्ञाने '। अत्र स्तुत्यर्थः । मन्यते स्तौति इति मना स्तुतिः । पचाद्यच् । ‘छन्दसि च' इति अर्हार्थे यः । युवाना । 'यु मिश्रणामिश्रणयोः '।' कनिन्युवृषि' ' इत्यादिना कनिन् । ‘सुपां सुलुक्' इति विभक्तेराकारः । अर्णसः । अर्णःशब्दादुत्पन्नस्य मत्वर्थीयस्य ‘बहुलं छन्दसि ' इति बहुलग्रहणाल्लोपः । विभिः। सर्वे विधयश्छन्दसि विकल्प्यन्ते' इति विभक्त्युदात्तस्य विकल्पनात् अभावः । ऋज्रेभिः । ऋज गतिस्थानार्जनोपार्जनेषु'। 'ऋज्रेन्द्र' इत्यादौ रन्प्रत्ययान्तो निपातितः । ‘बहुलं छन्दसि ' इति भिस ऐसभावः ॥