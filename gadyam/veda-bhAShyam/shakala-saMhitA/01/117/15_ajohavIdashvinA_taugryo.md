+++
title = "015"
devataa = "अश्विनौ"
RShiH = "कक्षीवान् दैर्घतमस औशिजः"
ChandaH = "त्रिष्टुप्"

+++


हे अश्विनौ **वां** युवां **तौग्र्यः** तुग्रपुत्रः **प्रोळ्हः** पित्रा प्रापितः **समुद्रम्** अब्धिं जगन्वान भुज्युः उदके निमग्नोऽपि **अव्यथिः** व्यथां पीडाम् अप्राप्त एव सन् **अजोहवीत्** स्तुतिभिराह्वयत् । **तम्** आह्वातारं हे **मनोजवसा** मनोवद्वेगयुक्तौ **वृषणा** कामाभिवर्षकावश्विनौ **सुयुजा** सुष्ठ्वैश्वर्ययुक्तेन **रथेन** **स्वस्ति** क्षेमं यथा भवति तथा **निरूहथुः** । जलान्निर्गमय्य युवां पितृगृहं प्रापितवन्तौ ॥ जगन्वान् । गमेर्लिटः क्वसुः । ‘विभाषा गमहनविदविशाम्' इति विकल्पनात् इडभावः । ‘भ्वोश्च' इति मकारस्य नकारः । निष्टम् । ‘युष्मत्तत्ततक्षुःष्वन्तःपादम्' इति मूर्धन्यः । मनोजवसा । मनसो जव इव जवो ययोः तौ तथोक्तौ । ‘सुपां सुलुक्' इति विभक्तेराकारः । पादादित्वात् आमन्त्रितनिघाताभावे षाष्ठिकमाद्युदात्तत्वम् ॥ ॥ १५ ॥