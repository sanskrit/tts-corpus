+++
title = "022"
devataa = "अश्विनौ"
RShiH = "कक्षीवान् दैर्घतमस औशिजः"
ChandaH = "त्रिष्टुप्"

+++


‘तद्वां नरा सनये' (ऋ. सं. १. ११६. १२) इत्यत्रोक्तमाख्यानमिहाप्यनुसंधेयम् । हे अश्विनौ **आथर्वणाय** अथर्वणः पुत्राय **दधीचे** दध्यङ्नाम्ने महर्षये **अश्व्यम्** अश्वसंबन्धि **शिरः** **प्रत्यैरयतं** प्रत्यधत्तम् । तदीयं मानुषं शिरः प्रच्छिद्य अन्यत्र विधाय' अश्व्येन शिरसा तमृषिं  समयोजयतमित्यर्थः । **सः** च **वां** युवाभ्यां प्रवर्ग्यविद्यां मधुविद्यां च वक्ष्यामीति पुरा कृतां प्रतिज्ञाम् **ऋतायन** सत्यामात्मन इच्छन् **मधु** मधुविद्यां **त्वाष्ट्रं** त्वष्टुरिन्द्राल्लब्धं **प्र** **वोचत्** प्रोक्तवान् । हे दस्रौ दर्शनीयावश्विनौ **वां** युवयोः संबन्धि **यत्** **अपिकक्ष्यं** छिन्नस्य यज्ञशिरसः कक्षप्रदेशेन पुनःसंधानभूतं प्रवर्ग्यविद्याख्यं रहस्यं तदपि **वां** युवाभ्यां प्रावोचदित्यर्थः ॥ दधीचे । अञ्चतेः ‘ऋत्विक इत्यादिना क्विन् । “ अनिदिताम्' इति नलोपः। चतुर्थ्येकवचने ‘अचः' इति अकारलोपे ‘चौ ' इति दीर्घत्वम् । उदात्तनिवृत्तिस्वरेण विभक्त्युदात्तत्वे प्राप्ते तस्यापवादत्वेन ‘चौ' इति विभक्तेः पूर्वस्योदात्तत्वं प्राप्तं तस्याप्ययमपवादः । अञ्चेश्छन्दस्यसर्वनामस्थानम् ' इति विभक्त्युदात्तत्वम्॥