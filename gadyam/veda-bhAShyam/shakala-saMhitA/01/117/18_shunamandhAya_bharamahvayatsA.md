+++
title = "018"
devataa = "अश्विनौ"
RShiH = "कक्षीवान् दैर्घतमस औशिजः"
ChandaH = "त्रिष्टुप्"

+++


**शुनम्** इति सुखनाम । **भरं** पोषणहेतुभूतं चक्षुरिन्द्रियेण निष्पाद्यं सुखम् **अन्धाय** दृष्टिहीनाय तस्मै ऋज्राश्वाय इच्छन्ती **सा** **वृकीः** हे अश्विनौ अश्वयुक्तौ कृत्स्नं जगत् व्याप्नुवन्तौ वा **वृषणा** हे वृषणौ कामानां वर्षितारौ **इति** एवं संबोध्य **नरा** नेतारौ अश्विनौ **अह्वयत्** आहूतवती । आह्वयन्त्यास्तस्याः कोऽभिप्राय इति चेत् तदुच्यते । **कनीनइव** यथा प्राप्तयौवनः कामुकः **जारः** पारदारिकः सन् परस्त्रियै सर्वं धनं प्रयच्छति एवम् **ऋज्राश्वः** मह्यं **शतमेकं** च एकोत्तरशतसंख्याकान् **मेषान्** पौरजनानां स्वभूतानपहृत्य **चक्षदानः** शकलीकुर्वन् प्रादात् । तेन ईदृशीं दुर्दशां प्राप्तः इति ॥ कनीनः । युवशब्दात् इष्टनि “ युवाल्पयोः कनन्यतरस्याम् ' ( पा. सू. ५. ३. ६४ ) इति युवशब्दस्य कन्नादेशः । व्यत्ययेन इष्ठनः खादेशः । यद्वा । ‘कन दीप्तिकान्तिगतिषु'। अस्मादौणादिक ईनप्रत्ययः ॥