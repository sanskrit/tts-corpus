+++
title = "013"
devataa = "अश्विनौ"
RShiH = "कक्षीवान् दैर्घतमस औशिजः"
ChandaH = "त्रिष्टुप्"

+++


हे अश्विनौ **युवं** युवां **शचीभिः** आत्मीयैः भैषज्यलक्षणैः कर्मभिः **जरन्तं** जीर्यन्तं **च्यवानं** स्तुतीनां च्यावयितारम् एतत्संज्ञं ऋषिं **युवानं** पुनर्यौवनोपेतं **चक्रथुः** कृतवन्तौ । अपि च हे नासत्यौ अश्विनौ **युवोः** युवयोः **रथं** सूर्यस्य **दुहिता** सूर्याख्या **श्रिया** सह ऋक्सहस्ररूपया' संपदा कान्त्या वा सह **अवृणीत** समभजत आगत्यारूढवतीत्यर्थः । ‘आ वां रथं दुहिता ' ( ऋ. सं. १. ११६. १७ ) इत्यत्र लिखितमाख्यानम् अत्रापि द्रष्टव्यम् ॥ जरन्तम् । “ जॄष् वयोहानौ' । व्यत्ययेन शप् । युवोः । युष्मच्छब्दात् षष्ठीद्विवचने व्यत्ययेन ' योऽचि' इति यत्वाभावे सति ‘शेषे लोपः' इति दकारलोपः। अतो गुणे' इति पररूपत्वम् । ‘एकादेश उदात्तेनोदात्तः'। अवृणीत । ‘वृङ् संभक्तौ ' । क्रैयादिकः ॥