+++
title = "024"
devataa = "अश्विनौ"
RShiH = "कक्षीवान् दैर्घतमस औशिजः"
ChandaH = "त्रिष्टुप्"

+++


**रराणा** रममाणौ दातारौ वा **नरा** नेतारौ हे अश्विनौ **हिरण्यहस्तं** नाम **पुत्रं** **वध्रिमत्या:** एतत्संज्ञायै ब्रह्मवादिन्यै **अदत्तं** प्रायच्छतं **ह** । अपि च हे **सुदानू** शोभनदानौ अश्विनौ **त्रिधा** त्रेधा **विकस्तं** विच्छिन्नं श्यावाख्यमृषिं **जीवसे** जीवितुम् **उत्** **ऐरयतम्** असुरैः त्रेधा खण्डितं शरीरं पुनरेकीकृत्य उदगमयतमित्यर्थः ॥ रराणा । रमतेः शानचि ‘ बहुलं छन्दसि ' इति शपः श्लुः । व्यत्ययेन मकारस्य आत्वम् । रातेर्वा व्यत्ययेन शानच् । पूर्ववत् श्लुः । वध्रिमत्याः । चतुर्थ्यर्थे ' बहुलं छन्दसि ' इति षष्ठी । जीवसे । “ जीव प्राणधारणे'। तुमर्थे सेसेन्' इति असेप्रत्ययः ॥