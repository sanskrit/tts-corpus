+++
title = "021"
devataa = "अश्विनौ"
RShiH = "कक्षीवान् दैर्घतमस औशिजः"
ChandaH = "त्रिष्टुप्"

+++


**आर्याय** विदुषे । मनुषशब्दो मनुशब्दपर्यायः। **मनुषाय** मनवे मनोरर्थं हे **दस्रा** दर्शनीयावश्विनौ **वृकेण** लाङ्गलेन कर्षकैः कृष्टदेशे **यवं** यवाद्युपलक्षितं सर्वं धान्यजातं **वपन्ता** वापयन्तौ तथा **इषम्** । अन्ननामैतत् । तत्कारणभूतं वृष्टयुदकं च दुहन्ता मेघात् क्षारयन्तौ तथा **दस्युम्** उपक्षयकारिणमसुरपिशाचादिकं **बकुरेण** । बकुरो भासमानो वज्रः । तेन **अभि** **धमन्ता** । धमतिर्वधकर्मा। अभिघ्नन्तौ एवं त्रिविधं कर्म कुर्वन्तौ युवाम् **उरु** विस्तीर्णं **ज्योतिः** स्वकीयं तेजो माहात्म्यं **चक्रथुः** कृतवन्तौ दर्शितवन्तावित्यर्थः । यद्वा । त्रिविधकर्माचरणेनार्याय विदुषे मनवे विस्तीर्णं सूर्याख्यं ज्योतिश्चक्रथुः कृतवन्तौ । जीवन् हि सूर्यं पश्यति । तद्धेतुभूतानि त्रीणि कर्माणि युवाभ्यां कृतानि इति भावः । अत्र निरुक्तं-- बकुरो भास्करो भयंकरो भासमानो द्रवतीति वा '। ‘यवमिव वृकेणाश्विनौ निवपन्तौ वृको लाङ्गलं भवति विकर्तनात् '(निरु. ६. २५-२६ ) इत्यादिकमनुसंधेयम् ॥ मनुषाय । मनेरौणादिक उषन्प्रत्ययः ॥