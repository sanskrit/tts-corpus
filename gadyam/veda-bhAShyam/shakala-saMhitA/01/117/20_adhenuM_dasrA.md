+++
title = "020"
devataa = "अश्विनौ"
RShiH = "कक्षीवान् दैर्घतमस औशिजः"
ChandaH = "त्रिष्टुप्"

+++


हे **दस्रा** दर्शनीयौ अश्विनौ **विषक्तां** विशेषेण सक्तावयवां कृशावयवामित्यर्थः। अत एव **स्तर्यं** निवृत्तप्रसवाम् अत एव **अधेनुम्** अदोग्ध्रीम् एवंभूतां **गां** **शयवे** एतत्संज्ञाय ऋषये **अपिन्वतं** पयसा अपूरयतम् । अपि च **पुरुमित्रस्य** । पुरुमित्रो नाम कश्चिद्राजा । तस्य **योषां** कुमारीं **शचीभिः** आत्मीयैः कर्मभिः **विमदाय** एतत्संज्ञाय ऋषये शत्रुभिः सह योद्धुमशक्ताय युवां **न्यूहथुः** विमदस्य गृहं प्रापितवन्तौ ॥ स्तर्यम् । ‘स्तृञ् आच्छादने '। अवितॄस्तृतन्त्रिभ्य ईः' इति ईकारप्रत्ययः । ‘वा छन्दसि' इति अमि पूर्वस्य विकल्पनादभावे यणादेशः । ‘उदात्तस्वरितयोर्यण:०' इति परस्यानुदात्तस्य स्वरितत्वम् । विषक्ताम् । ‘षञ्ज सङ्गे'। कर्मणि निष्ठा । अनिदिताम् । इति नलोपः । ‘गतिरनन्तरः' इति गतेः प्रकृतिस्वरत्वम् । अपिन्वतम् । ‘पिवि सेचने ' । इदित्त्वात् नुम् । भौवादिकः । पुरुमित्रस्य । पुरूणि मित्राणि यस्य । ' संज्ञायां मित्राजिनयोः । (पा. सू. ६. २. १६५) इति बहुव्रीहौ उत्तरपदान्तोदात्तत्वम् ॥ ॥ १६ ॥