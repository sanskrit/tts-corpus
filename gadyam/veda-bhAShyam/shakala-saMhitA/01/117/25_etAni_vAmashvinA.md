+++
title = "025"
devataa = "अश्विनौ"
RShiH = "कक्षीवान् दैर्घतमस औशिजः"
ChandaH = "त्रिष्टुप्"

+++


**अश्विना** हे अश्विनौ **वां** युवयोः संबन्धीनि **पूर्व्याणि** प्रत्नानि **एतानि** इदानीं मयोक्तानि **वीर्याणि** वीरकर्माणि **आयवः** मनुष्याः मदीयाः पित्रादयः **प्र** **अवोचन्** उक्तवन्तः । वयं च हे **वृषणा** कामाभिवर्षकौ अश्विनौ युवाभ्यां **ब्रह्म** मन्त्रात्मकं स्तोत्रं **कृण्वन्तः** कुर्वन्तः **सुवीरासः** सुवीराः शोभनैः वीरैः पुत्रादिभिरुपेताः सन्तः **विदथं** यज्ञम् **आ** **वदेम** आभिमुख्येन स्तुतीः उच्चारयाम' । यद्वा । विदथं वेदयन्तम् अतिथिं तदपेक्षितप्रदानेन आवदेम आभिमुख्येन प्रियपूर्विकां वाचमुच्चारयाम ॥ कृण्वन्तः । ‘कृवि हिंसाकरणयोश्च'। इदित्त्वात् नुम् । लटः शतृ । धिन्विकृण्व्योर च' इति उप्रत्ययः । अकारान्तादेशश्च । अतो लोपे सति स्थानिवद्भावात् लघूपधगुणाभावः । सुवीरासः । शोभना वीरा येषां ते तथोक्ताः । ‘आज्जसेरसुक्' । वीरवीर्यौ च ' इत्युत्तरपदाद्युदात्तत्वम् । विदथम् । “ विद ज्ञाने'। रुविदिभ्यां कित्' इति अथप्रत्ययः ॥ ॥ १७ ॥