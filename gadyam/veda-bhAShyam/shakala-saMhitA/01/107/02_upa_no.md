+++
title = "002"
devataa = "विश्वेदेवाः"
RShiH = "कुत्स आङ्गिरसः"
ChandaH = "त्रिष्टुप्"

+++


**देवाः** दानादिगुणयुक्ताः सर्वे देवाः **अवसा** रक्षणेनास्मभ्यं दातव्येनान्नेन वा युक्ताः **नः** अस्मान् स्तोतॄन् **उप** **आ** **गमन्तु** उपागच्छन्तु प्राप्नुवन्तु । कथंभूताः। **अङ्गिरसाम्** एतत्संज्ञकानामृषीणां संबन्धिभिः **सामभिः** प्रगीतैर्मन्त्रैः **स्तूयमानाः** । अपि च **इन्द्रः** इन्द्रियैः । धननामैतत् । स्वसंबन्धिभिरस्मभ्यं दातव्यैर्धनैः सहास्मानागच्छतु । तथा **मरुतः** सप्तगणरूपा एकोनपञ्चाशत्संख्याकाः  ‘ ईदृङ् चान्यादृङ् च ' इत्येवमादिनामानो देवाः **मरुद्भिः** स्वावयवभूतैः प्राणापानादिरूपेण वर्तमानैः वायुभिः सहास्मानागच्छन्तु। तथा **अदितिः** अखण्डनीया अदीना वा देवमाता **आदित्यैः** स्वकीयैः पुत्रैः सह **नः** अस्मभ्यं **शर्म** सुखं **यंसत्** यच्छतु ॥ गमन्तु । लोटि बहुलं छन्दसि' इति शपो लुक् ।  ‘ छन्दस्युभयथा ' इति झेः आर्धधातुकत्वेन ङित्त्वाभावात्  ‘ गमहन' इत्यादिना उपधालोपाभावः । यंसत् । यम उपरमे '। लेटि अडागमः ।' सिब्बहुलं लेटि' इति सिप् ॥