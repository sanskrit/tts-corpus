+++
title = "001"
devataa = "विश्वेदेवाः"
RShiH = "कुत्स आङ्गिरसः"
ChandaH = "त्रिष्टुप्"

+++


अयं **यज्ञो** ऽस्मदीयं धनं **देवानां सुम्नं** सुखं **प्रति एति** एतु प्राप्नोतु सुखं सम्पादयतु ।  
यद्वा - अयं **देवानां यज्ञः** अस्माकं सुखं **प्रत्येतु** प्रत्याययतु ।  

किञ्च - हे **आदित्यासः** आदित्याः अस्मान् **मृडयन्तस्** सुखयन्तो **भवत** । असुन्, आमन्त्रितस्याविद्यमानत्वात्तिङन्तं न निहन्यते । 'छन्दस्युभयथा' इति शतुरार्धधातुकत्वे 'अदुपदेशात्' इति लसार्वधातुकानुदात्तत्वाभावः ।

किञ्च - **वः** यष्माकं या **सुमतिः** शोभनात्मिकानुग्रहपरा मतिः सा **ऽर्वाची** अस्मद्-अभिमुखी **आववृत्यात्** आवर्तताम् ।  
वृतेर्व्यत्ययेन परस्मैपदम्, लिङि यासुट्, 'बहुलं छन्दसि' इति शप्  श्लुः । अर्वागञ्चतीत्यर्वाची, ऋत्विगादिना क्विन्, 'अञ्चतेश्चोपसङ्ख्यानम्' इति ङीप्, 'मन्क्तिन्व्याख्यान' इत्यादिना सुमतिशब्दस्योत्तरपदान्तोदात्तत्वम् ।

पुनरपि सुमतिर्विशेष्यते - **या** युष्माकं **सुमतिः अंहोः** हनन-शीलस्य दुरात्मनः चित् स्ववच्छेत्री ।  
छिदेः कर्तरि क्विप्, आदिवर्णव्यत्ययः ।  
हन्तीत्यंहुः, हन्तेरौणादिक उप्रत्ययः । आद्यो हकारोन्तेवतिष्ठते, नकारस्यानुस्वारः । 

यद्वा - अहि गतौ, स एव प्रत्ययः । गत्यर्थाश्च बुद्ध्यर्थाः । पुरुषस्य या **चित्** चेतिः । चेततेः क्विप् । ज्ञाता हि मतिस्सुमतिर्भवतीति भावः । 

व्युत्पत्तिद्वयेपि चिच्छब्दस्यानुदात्तत्वं मृग्यम् ।  
अथ ब्रूमः - **चिद्** इति निपातः चादित्वादनुदात्तः, अवधाराणे वर्तते, इवार्थे वा । 

**अंहोर्** एव ज्ञातुरिव वा या मतिः सा आवर्ततामिति ।  
**वरिवोवित्तरा** च या मतिर् असत् भवेत् । अस्तेर्लेङन्तस्य अडागमः । सा आवर्ततामिति ।  
**वरिवो** धनं, तस्य वेदयित्री लम्भयित्री **वरिवोवित्** । विन्दतेर्ण्यन्तात्क्विपि, 'बहुलं संज्ञाछन्दसोः' इति णिलुक्, ततोतिशायने तरप्प्रत्ययः । ज्ञातुरेव हि मतिर्वरिवोवित्तरा भवति । तस्माद्या ईदृशी मतिर्भवति सा सुमतिरस्मानावर्ततामिति ॥

अस्मदीयः **यज्ञो** **देवानाम्** इन्द्रादीनां **सुम्नं** सुखं **प्रत्येति** प्राप्नोतु । 

अपि च हे **आदित्यासः** आदित्याः **मृळयन्तः** अस्मान् सुखयन्तः **भवत** । 

तथा **वः** युष्माकं **सुमतिः** शोभना मतिः भद्रानुग्रहपरा बुद्धिः **अर्वाची** अस्मदभिमुखी **आ** **ववृत्यात्** आवर्तताम् । 

**या** मतिः **अंहोश् चित्** दारिद्र्यं प्राप्तस्यापि पुरुषस्य **वरिवोवित्तरा** । वरिवः इति धननाम । अतिशयेन धनस्य लम्भयित्री **असत्** भवेत् । 

सैषा मतिरस्मान् रक्षतुं वर्ततामित्यर्थः ॥ 

**भवत** । आमन्त्रितं पूर्वमविद्यमानवत्' इति आदिल्यास इति पादादौ वर्तमानस्य आमन्त्रितस्य अविद्यमानवत्वेनास्य पादादित्वात्  ‘०अपादादौ' इति पर्युदासात् निघाताभावः । 

**मृळ्यन्तः** ।  ‘ मृड सुखने '। प्यन्तात् लटः शतृ । शप् । छन्दस्युभयथा ' इति शतुः आर्धधातुकत्वेन अदुपदेशात् लसार्वधातुकानुदात्तत्वाभावे शतुः स्वरः शिष्यते । 

**ववृत्यात्** । वृतु वर्तने । लिङि व्यत्ययेन परस्मैपदम् । बहुलं छन्दसि ' इति शप: श्लुः । 

**अंहोः** ।  ‘ अहि गतौ ' । इदित्त्वात् नुम् । औणादिक उप्रत्ययः । 

**वरिवोवित्तरा** । 'विद्लृ लाभे'। अस्मादन्तर्भावितण्यर्थात् क्विप् । तत आतिशायनिक तरप् । 

**असत्** ।' अस भुवि '। लेटि अडागमः ॥