+++
title = "005"
devataa = "द्यावापृथिव्यौ"
RShiH = "अगस्त्यो मैत्रावरुणिः"
ChandaH = "त्रिष्टुप्"

+++


**संगच्छमाने** परस्परमुपकारित्वेन सह युज्यमाने। वृष्टिहविषोश्च परस्परमुपकार्योपकारकभावः । यद्वा । पूर्वं संसृष्टे एव सत्यौ पश्चाद्वियुज्य वृष्टिहविषी अकुर्वन्त्यौ पश्चात् मनुष्यैः प्रार्थितैर्देवैः विवाहिते सत्यौ संगते अभूतामित्याहुः । अयमर्थः ‘द्यावापृथिवी सहास्ताम्' (तै. ब्रा. १. १. ३. २ ) इत्यादिब्राह्मणे समाम्नातः । **युवती** नित्यतरुण्यौ मिश्रयन्त्यौ वा सर्वेषु भावेषु **समन्ते** समानान्तिके समानपर्यन्ते वा **स्वसारा** परस्परं स्वसृभूते **जामी** बन्धुभूते । प्रजापतेः सकाशात सहोत्पन्नत्वात् परस्परं जामित्वम् । तथा च निगमौ-’दिवं च पृथिवीं चान्तरिक्षमथो स्वः' ( ऋ. सं. १०. १९०. ३ ) ‘यतो द्यावापृथिवी निष्टतक्षुः ' ( ऋ. सं. १०.३१. ७) इति । **पित्रोः** सर्वस्य पितृस्थानीययोः पालकयोस्तयोः **उपस्थे** उत्सङ्गे स्थितं **भुवनस्य** भूतजातस्य **नाभिं** बन्धकमुदकम् **अभिजिघ्रन्ती** अभिघ्राणं कुर्वन्त्यौ स्पृशन्त्यौ ।' समानमेतदुदकम् ' ( ऋ. सं. १. १६४. ५१ ) इत्यादिमन्त्रवर्णात् उभयोरुदकप्रदत्वं प्रसिद्धम् । ईदृश्यौ **नः** रक्षतम् ॥ ॥ २ ॥