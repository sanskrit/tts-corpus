+++
title = "008"
devataa = "द्यावापृथिव्यौ"
RShiH = "अगस्त्यो मैत्रावरुणिः"
ChandaH = "त्रिष्टुप्"

+++


हे द्यावापृथिव्यौ वयं **देवान्** देवान् प्रति **यत्** **कञ्चित्** **आगः** अपराधं तत्तद्यागकाले तेषांतेषाम् अयागलक्षणं **सदमित्** सर्वदैव **चकृम** कृतवन्तो वयम् । **सखायं** **वा** प्रियं मित्रं वा प्रति यच्चकृम । **जास्पतिम्** । जाः पुत्र्यः । तासां पतिं जामातरं **वा** जायापतिं प्रति दोषारोपणकलहोत्पादनादिरूपं यत्सर्वदैव चकृम । **एषाम्** उक्तरूपाणां पापानाम् अपगमं कर्तुम् **इयं** **धीः** युष्मत्स्तुतिरूपम् इदं कर्म **भूयाः** भूयात् भवतु । द्यावेत्यादि गतम् । अत्र सर्वत्र प्रकारान्तरेण मन्त्रमन्तरेण रक्षतं रक्षतमिति प्रार्थनं तयोः अश्विन्यादिबहुमननासंभवात् उचितमेव । तस्मात् स्वस्थाने एव स्थिते अनुकूले भवतमित्येवं प्रार्थ्यते ॥