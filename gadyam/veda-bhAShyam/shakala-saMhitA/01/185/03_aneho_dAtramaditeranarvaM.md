+++
title = "003"
devataa = "द्यावापृथिव्यौ"
RShiH = "अगस्त्यो मैत्रावरुणिः"
ChandaH = "त्रिष्टुप्"

+++


**अदितेः** । एतदन्तरिक्षस्याप्युपलक्षणम् । अखण्डनीयायाः पृथिव्याः तादृशस्यान्तरिक्षस्य च संबन्धि दात्रं धनं **हुवे** आह्वयामि स्पृहयामीत्यर्थः । कीदृशं तद्धनम् । **अनेहः** अपापं दुःखरहितं सुखात्मकम् **अनर्वम्** अनरणम् अक्षीणमित्यर्थः । **स्वर्वत्** सर्वतः फलभूतेन स्वर्गेण तद्वत् **अवधम्** अहिंसितं **नमस्वत्** अन्नवत् । ईदृशं धनं हुवे । **तत्** अस्माभिः काङ्क्षितमुक्तलक्षणं धनं हे **रोदसी** द्यावापृथिव्यौ **जरित्रे** स्तोत्रे यजमानाय **जनयतम्** उत्पादयतम् । द्यावेत्यादि व्याख्यातम् ॥