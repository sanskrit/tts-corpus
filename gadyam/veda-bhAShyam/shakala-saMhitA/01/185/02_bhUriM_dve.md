+++
title = "002"
devataa = "द्यावापृथिव्यौ"
RShiH = "अगस्त्यो मैत्रावरुणिः"
ChandaH = "त्रिष्टुप्"

+++


**अचरन्ती** अविचले **द्वे** एव एते द्यावापृथिव्यौ **भूरि** बहुतरं चरन्तं पद्वन्तं पादयुक्तं **गर्भवदाश्रितं** कृत्स्नं प्राणिजातम् **अपदी** स्वयं पादरहिते **दधाते** धारयतः । अनयोर्मध्ये खलु सर्वं जगत् क्षेमेण वर्तते । धारणे दृष्टान्तः । **पित्रोः** मातापित्रोः **उपस्थे** उत्सङ्गे वर्तमानं नित्यं ध्रुवमात्मजं **सूनुं** न पुत्रमिव यथा स्नेहेन वर्धयन्तौ धारयन्तौ मातापितरौ तद्वत् । अथ प्रत्यक्षेणाह। हे **द्यावा** **पृथिवी** द्यावापृथिव्यौ । इतरेतरापेक्षया द्वित्वमुभयोः । **नः** अस्मान् **अभ्वात्** महतो भयहेतोः पापात् **रक्षतं** पालयतम् । यद्वा । अभ्वात् अभ्वं महत् । अत्यर्थमित्यर्थः । अभ्वेति महन्नाम ॥ द्वन्द्वे कृतद्यावादेशस्य द्यावापृथिवीशब्दस्य मध्ये रक्षतम् इति पदप्रयोगश्छन्दसः। आमन्त्रितस्याविद्यमानत्वेन निघाताभावः ॥