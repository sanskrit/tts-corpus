+++
title = "001"
devataa = "द्यावापृथिव्यौ"
RShiH = "अगस्त्यो मैत्रावरुणिः"
ChandaH = "त्रिष्टुप्"

+++


**अयोः** एनयोर्द्यावापृथिव्योर्मध्ये **कतरा** **पूर्वा** पूर्वमुत्पन्ना। **कतरा** वा **अपरा** पश्चाद्भाविनी । एवं पौर्वापर्यप्रश्नः । उभयोः अविनाभावेन सहैव वर्तमानत्वादिति भावः । तथा **कथा** केन हेतुना **जाते** किमनयोरुत्पादनमित्यर्थः । हे **कवयः** क्रान्तदर्शिनोऽतीन्द्रियज्ञाः यूयं वदत **को** **वि** **वेद** पौर्वापर्यं कारणं च विशेषेण विविच्य वा जानाति । न केनापि ज्ञायते इत्यर्थः । अज्ञाने कारणमाह। **यद्ध** यस्मात्खलु हेतोः **नाम** प्रसिद्धं **विश्वं** कृत्स्नमपि जगत् अविशेषेण **त्मना** आत्मनैव अन्यनैरपेक्ष्येणैव **बिभृतः** धारयतः । यद्वा । यद्ध नाम यत्किंचित् पदार्थजातमस्ति विश्वं तत्सर्वमात्मना बिभृतः । अनेन यत्कारणं ब्रूमस्तदपि आभ्यामेव भ्रियते इति कारणाभावः प्रतिपादितः । 'उत्तरेण पौर्वापर्याभाव उच्यते । **अहनी** एते द्यावापृथिव्यौ **चक्रियेव** चक्रयुक्ते इव वि **वर्तेते** । अत्र ‘कतरा पूर्वा कतरापरैनयोः ' ( निरु. ३. २२) इत्यादि निरुक्तं द्रष्टव्यम् ॥