+++
title = "009"
devataa = "द्यावापृथिव्यौ"
RShiH = "अगस्त्यो मैत्रावरुणिः"
ChandaH = "त्रिष्टुप्"

+++


**उभा** **शंसा** द्यावापृथिव्योरुभयोः विषयौ उभावपि शंसौ **नर्या** नरेभ्यो हितौ ईदृश्यौ उभयाश्रये स्तुती **माम्** अविष्टां रक्षताम् । यद्वा । द्यावापृथिव्यभिमानिदेवयोरेव शंसशब्देन अभिधानात् पुंलिङ्गता । तथा **उभे** **ऊती** रक्षिके द्यावापृथिव्यौ **माम्** **अवसा** रक्षणेन सचेताम् । यद्वा । प्राणिभ्यो हितकरौ उभौ ऐहिकामुष्मिकविषयौ शंसौ माम् अविष्टां प्राप्नुताम् । तथा उभे अपि ऊती तयोः संबन्धिन्योरभिमानिदेवतयोः अवसा अस्मत्तर्पणेन निमित्तेन सचेताम् । हे **देवाः** द्यावापृथिव्योरन्तर्भूताः सर्वेऽपि देवाः **अर्यः** स्तोतारो वयं **सुदास्तराय** अतिशयेन शोभनदातृत्वाय **इषा** अन्नेन सोमलक्षणेन **मदन्तः** मादयन्तः सन्तः **भूरि** **चित्** । चित् पूजायाम् । अभिपूजितं धनम् **इषयेम** इच्छेम । यद्वा । अर्यः इति षष्ठ्या रूपम् । ईश्वराद्राजादेरपि सुदास्तरायेत्यर्थः । शिष्टं समानम् ॥