+++
title = "006"
devataa = "द्यावापृथिव्यौ"
RShiH = "अगस्त्यो मैत्रावरुणिः"
ChandaH = "त्रिष्टुप्"

+++


**उर्वी** विस्तीर्णे **सद्मनी** सदनाधारभूते **बृहती** महत्यौ महानुभावे **देवानाम्** । उपलक्षणमेतत् । देवमनुष्यादीनाम् **अवसा** प्रीत्या निमित्तेन **जनित्री** वृष्टिसस्ययोर्जनित्र्यौ । वृष्ट्यादेर्देवानामवसा तर्पणेन निमित्तेन **ऋतेन** यज्ञेन च निमित्तभूतेन 'हुवे आह्वयामि । देवानां हविरर्थम् अस्मद्यज्ञायेत्यर्थः । **ये** **सुप्रतीके** शोभनरूपे **अमृतम्** उदकं **दधाते** धारयतः ते युवामाह्वयामि । शिष्टं स्पष्टम् ॥