+++
title = "011"
devataa = "द्यावापृथिव्यौ"
RShiH = "अगस्त्यो मैत्रावरुणिः"
ChandaH = "त्रिष्टुप्"

+++


हे **द्यावापृथिवी** द्यावापृथिव्यौ **इदम्** अस्माभिः क्रियमाणं स्तोत्रं **सत्यमस्तु** अवितथं भवतु फलवद्भवत्वित्यर्थः । इदमित्युक्तं किं तदित्याह । हे **पितः** द्यौः हे **मातः** पृथिवि **वां** युवां प्रति **इह** अस्मिन् यज्ञे **यत्** स्तोत्रम् **उपब्रुवे** उपेत्य ब्रवीमि तत्सत्यमस्तु । **देवानां** स्तोतॄणामस्माकम् **अवमे**। अन्तिकनामैतत् । नित्यसंनिहिते युवाम् अवोभिः तर्पणैर्युक्ते **भूतं** भवतम् । अवशिष्टं गतम् ॥ ॥ ३॥