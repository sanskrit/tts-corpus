+++
title = "002"
devataa = "मित्रावरुणौ"
RShiH = "दीर्घतमा औचथ्यः"
ChandaH = "त्रिष्टुप्"

+++


**एषाम्** एतयोर्मध्ये ॥ बहुवचनं पूजार्थम् । यद्वा । तदनुचरापेक्षया बहुवचनम् ॥ एतयोर्मध्ये **त्वः** **चन** एक एव **एतत्** वक्ष्यमाणं सामर्थ्यरूपं कर्म **वि** **चिकेतत्** विशेषेण चेतति अनुतिष्ठतीत्यर्थः । सः विशेष्यते । स एकः **सत्यः** अबाध्यः सत्सु भवो वा **मन्त्रः** मननवान् **कविशस्तः** कविभिर्मेधाविभिः शंसनीयः **ऋघावान** हिंसावान् । अनेन वक्ष्यमाणस्य सामर्थ्यस्य संभाविता। प्रतिपादिता अभवदित्युक्तम् । किं तत् इत्याशङ्क्याह । **त्रिरश्रिम्** । अश्रित्रयोपेतमायुधं त्रिरश्रि । तद्वन्तम् ॥ मत्वर्थो लुप्यते ॥ उपलक्षणमेतत् । सर्वायुधसंपन्नमित्यर्थः । एतन्नामानं वा । **चतुरश्रिः** ततोऽप्यधिकायुधवान्। न केवलमायुधसामर्थ्यं किंतु **उग्रः** स्वयमुद्गूर्णबलः **हन्ति** हिनस्ति अतिबलं शत्रुम् । किंच युवयोः एकस्यैव सामर्थ्येन **देवनिदो** **ह** देवनिन्दकास्तु **प्रथमाः** समर्थाः सन्तोऽपि **अजूर्यन्** स्वयमेव जीर्णा भवन्ति ॥ जीर्यतेः श्यनि ‘ बहुलं छन्दसि इति उत्वम् ॥ युवयोर्मध्ये एकोऽपि महाबलः । मिलितयोस्तु सामर्थ्ये किमु वक्तव्यमिति भावः । अथवा । एषां युवयोः एतत् उत्तरत्र वक्ष्यमाणं सामर्थ्यम् एकः सत्यादिलक्षणो वि चिकेतत् विशेषेण जानाति । शेषं पूर्ववत् ॥