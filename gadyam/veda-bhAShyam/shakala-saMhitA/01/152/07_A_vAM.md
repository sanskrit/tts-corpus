+++
title = "007"
devataa = "मित्रावरुणौ"
RShiH = "दीर्घतमा औचथ्यः"
ChandaH = "त्रिष्टुप्"

+++


हे **देवौ** देवनशीलौ **मित्रावरुणा** मित्रावरुणौ **वां** युवां **हव्यजुष्टिं** हविःसेवां **नमसा** नमस्कारोपलक्षितेन स्तोत्रेण **अवसा** रक्षणेन निमित्तभूतेन **आ** **ववृत्याम्** आवर्तयेयम् । यद्वा । नमस्कारेण अवसा अन्नेन च आ ववृत्याम् । किंच हे मित्रावरुणौ **अस्माकं** संबन्धि **ब्रह्म** इदानीं क्रियमाणं परिवृढं कर्म **पृतनासु** संग्रामेषु **सह्याः** सह्यात् शत्रून् अभिभूयात् । अनेन कर्मणा शत्रून् अभिभवेयमित्यर्थः । किंच **अस्माकं** **दिव्या** दिवि भवा **वृष्टिः** **सुपारा** सुष्ठु पारयित्री भवत्विति शेषः । वृष्टौ सत्यां व्रीह्यादिद्वारा कर्मसमाप्तेरिति भावः ॥ ॥ २२ ॥