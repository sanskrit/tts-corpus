+++
title = "003"
devataa = "मित्रावरुणौ"
RShiH = "दीर्घतमा औचथ्यः"
ChandaH = "त्रिष्टुप्"

+++


हे मित्रावरुणा मित्रावरुणौ **पद्वतीनां** पादवतीनां मनुष्यादीनां प्रजानां **प्रथमा** प्रथमभाविनी **अपात्** पादरहिता उषाः । प्रतिदिनं सूर्यचन्द्रादिवत् स्वस्याः परिभ्रमणाभावात् सूर्यगमनेनैव स्वगमनात् अपात् इति च एति इति च उपचर्यते । **तत्** तादृशं **वां** युवयोः प्रसिद्धं कर्म **कः** **आ** **चिकेत** कः आभिमुख्येन जानाति ॥  ‘ कित ज्ञाने ॥ तत्स्तुत्यमित्यर्थः । मित्रावरुणयोः अहोरात्रदेवत्वात् अहोरात्रयोः अन्तरालस्यैव उषस्त्वात् एतत्कर्मत्वम् । किंच **अस्य** लोकस्य **भारं** निर्वाहं **गर्भः** युवयोर्गर्भस्थानीयः शिशुरादित्यः । अहोरात्रयोर्मध्यकाले उत्पत्तेः ताभ्यामेव मित्रावरुणत्वात् अहोरात्रे वै मित्रावरुणौ । (तै. सं. २. ४. १०. १ ) इति श्रुतेः । स आहरति **चित्** । समन्तान्निर्वहत्येव । हरति वा अस्य भारं जाड्यम् । चित् इत्यवधारणे । तत्कथमिति तदुच्यते । **ऋतं** सत्यं जगतः प्रकाशगमनादिरूपं **पिपर्ति** पूरयति । **अनृतम्** उक्तविलक्षणमन्धकारं गमनादिनिरोधं च **नि** **तारीत्** नितरति निमज्जयति नाशयतीत्यर्थः । शिशोर्जगद्भारवहनरूपं कर्म युष्मत्सामर्थ्यादिति ॥