+++
title = "001"
devataa = "मित्रावरुणौ"
RShiH = "दीर्घतमा औचथ्यः"
ChandaH = "त्रिष्टुप्"

+++


हे मित्रावरुणौ **पीवसा** पीनौ **युवं** युवाम् । यद्वा । पीवसा पीनानि अच्छिन्नानि **वस्त्राणि** आच्छादनयोग्यानि वासांसि **वसाथे** आच्छादयथः । यद्वा । पीवसा स्थूलेन प्रभूतेन तेजसा वस्त्राणि दधाथे अविच्छिन्नानि वस्त्रस्थानीयानि तेजांसि धारयथ इत्यर्थः। किंच युवयोः **सर्गाः** सृष्टयः **अच्छिद्राः** अच्छिन्नाः **मन्तवो** **ह** मननीयाश्च । ईदृशौ युवां **विश्वा** विश्वानि सर्वाणि **अनृतानि** असत्यानि अप्रियाणि पापानि **अवातिरतं** नाशयतम् ॥ विश्व इत्यत्र संहितायाम्  ‘ ऋत्यकः' इति प्रकृतिभावो ह्रस्वत्वं च ॥ **ऋतेन** फलेन तत्साधनेन यज्ञेन वा **सचेथे** संगच्छेथे । अस्मभ्यं योजयथ इत्यर्थः ॥