+++
title = "005"
devataa = "मरुतः"
RShiH = "कण्वो घौरः"
ChandaH = "बृहती"

+++


**पर्वतान्** मेरुहिमवदादीन्  **प्र** **वेपयन्ति** मरुतः प्रकर्षेण कम्पयन्ति । **वनस्पतीन्** वटाश्वत्थादीन् **वि** **विञ्चन्ति** परस्परवियुक्तान् कुर्वन्ति । हे **मरुतः** **देवासः** देवाः **सर्वया** **विशा** प्रजया सहिता यूयं **प्रो** **आरत** प्रकर्षेणैव सर्वतो गच्छथ । तत्र दृष्टान्तः । दुर्मदाइव । यथा मदोन्मत्ताः स्वेच्छया सर्वतः क्रीडन्ति तद्वत् ॥ वेपयन्ति ।  ‘ टुवेपृ कम्पने '। वेपमानान् प्रयुञ्जते । हेतुमण्णिच् । विञ्चन्ति ।  ‘ विचिर् पृथग्भावे'। रुधादित्वात् श्नम् । असोरल्लोपः' इति अकारलोपः । वनस्पतीन् । वनानां पतयो वनस्पतयः । पारस्करादित्वात् सुट् । वनपतिशब्दावाद्युदात्तौ ।' उभे वनस्पत्यादिषु युगपत् ' इति पूर्वोत्तरपदयोर्युगपत्प्रकृतिस्वरत्वम् । आरत।  ‘ऋ गतौ' । लङि मध्यमबहुवचने ‘बहुलं छन्दसि' इति शपो लुगभावः । यद्वा लुङ् । ' सर्तिशास्त्यर्तिभ्यश्च ' ( पा. सू. ३. १. ५६ ) इति अङ्।  ‘ आडजादीनाम् ' इति आडागमः ।  ‘ आटश्च ' ( पा. सू. ६. १. ९० ) इति वृद्धिः । देवासः । आमन्त्रिताद्युदात्तत्वम् । सर्वया ।  ‘ सर्वस्य सुपि ' ( पा. सू. ६. १. १९१ ) इत्याद्युदात्तत्वम् । विशा । **सावेकाचः'** इति विभक्तेरुदात्तत्वम् ॥ ॥ १८ ॥