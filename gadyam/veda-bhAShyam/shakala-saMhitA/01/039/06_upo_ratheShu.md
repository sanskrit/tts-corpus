+++
title = "006"
devataa = "मरुतः"
RShiH = "कण्वो घौरः"
ChandaH = "सतो बृहती"

+++


हे मरुतः **रथेषु** भवदीयेषु **पृषतीः** बिन्दुयुक्ता मृगीः **उपो** सामीप्येनैव **अयुग्ध्वं** योजितवन्तः । **प्रष्टिः** एतत्संज्ञको वाहनत्रयमध्यवर्ती युगविशेषः **रोहितः** मृगावान्तरजातिर्लोहितवर्णः **वहति** रथं नयति । **वः** युष्माकं **यामाय** गमनाय **पृथिवी** **चित्** अन्तरिक्षमपि **आ** **अश्रोत्** आभिमुख्येन अशृणोत् अनुजानातीत्यर्थः। पृथिवीत्यन्तरिक्षनाम, ‘पृथिवी भूः स्वयंभु' (नि.१.३.९) इति तन्नामसु पाठात् । **मानुषाः** भूलोकवर्तिनः पुरुषाः **अबीभयन्त** स्वयं भीताः सन्तोऽन्येषामपि भीतिमुत्पादितवन्तः। उपो' इति निपातद्वयसमुदायात्मकमन्यन्निपातान्तरम् । ' ओत् ' (पा. सू. १. १. १५) इति प्रगृह्यत्वम् । अयुग्ध्वम् । लुङि ‘झलो झलि' ( पा. सू. ८. २. २६ ) इति सकारस्य लोपः ।  ‘ चोः कुः' इति कुत्वम् । रोहितः ।  ‘ रुहे रश्च लो वा ' ( उ. सू. ३. ३७४ ) इति इतन्प्रत्ययान्तः । नित्त्वादाद्युदात्तः । यामाय। यमेर्भावे घञ् । ‘कर्षात्वतः' इत्यन्तोदात्तत्वे प्राप्ते वृषादिषु पाठादाद्युदात्तत्वम् । अश्रोत् ।  ‘ श्रु श्रवणे'।  ‘ बहुलं छन्दसि ' इति विकरणस्य लुक् । अबीभयन्त ।  ‘ ञिभी भये '। अस्मात् ण्यन्तात् लुङि ‘ भीस्म्योर्हेतुभये ' (पा. सू. १. ३. ६८) इत्यात्मनेपदम् ।  ‘ बिभेतेर्हेतुभये ' (पा. सू. ६. १. ५६ ) इति आत्वस्य विकल्पितत्वात् पक्षे ' भियो हेतुभये पुक् (पा. सू. ७. ३. ४० ) इति पुक् प्राप्नोति। तन्न क्रियते, आगमानुशासनस्यानित्यत्वात् । णौ चङ्युपधह्रस्वत्वादि (पा. सू. ७. ४. १) ॥