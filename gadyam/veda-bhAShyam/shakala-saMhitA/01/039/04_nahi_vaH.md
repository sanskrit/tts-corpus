+++
title = "004"
devataa = "मरुतः"
RShiH = "कण्वो घौरः"
ChandaH = "सतो बृहती"

+++


हे **रिशादसः** शत्रुहिंसका मरुतः **अधि** **द्यवि** द्युलोकस्योपरि **वः** युष्माकं **शत्रुः** **नहि** **विविदे** न च बभूव । तथा **भूभ्याम्** अपि शत्रुः न बभूव । हे **रुद्रासः** रुद्रपुत्रा मरुतः **युष्माकम्** एकोनपञ्चाशत्संख्यानां भवतां **युजा** योगेन परस्परैकमत्येन **आधृषे** वैरिणां सर्वतो धर्षणाय **तविषी** बलं **नू** **चित्** क्षिप्रमेव **तना** **अस्तु** विस्तृता भवतु ॥ विविदे । 'विद सत्तायाम्' । लिटि प्रत्ययस्वरः । द्यवि नहि विविदे भूम्यां च न विविदे इति चशब्दार्थप्रतीतेः ‘चादिलोपे विभाषा ' इति प्रथमायाः तिङ्विभक्तेर्निघातप्रतिषेधः । प्राथग्यं च अनुषक्तक्रियापेक्षया। रिशादसः। ‘रिश हिंसायाम्। रिशन्ति हिंसन्तीति रिशाः । इगुपधलक्षणः कः । तान् अदन्तीति रिशादसः । असुन् । आमन्त्रितनिघातः । युजा । ‘युजिर योगे'। 'ऋत्विक् ' इत्यादिना क्विन् । 'सावेकाचः' इति विभक्तेरुदात्तत्वम् । रुद्रासः । रुद्रशब्देन तसंबन्धिनो मरुतो लक्ष्यन्ते ।  ‘ आजसेरसुक्'। नू चित् ।' ऋचि तुनुघ' इत्यादिना दीर्घः । आधृषे । 'ञिधृषा प्रागल्भ्ये '। संपदादिलक्षणो भावे क्विप् । कृदुत्तरपदप्रकृतिस्वरत्वम् ॥