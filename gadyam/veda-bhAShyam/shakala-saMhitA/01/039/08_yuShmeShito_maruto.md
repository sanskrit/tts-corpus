+++
title = "008"
devataa = "मरुतः"
RShiH = "कण्वो घौरः"
ChandaH = "सतो बृहती"

+++


हे **मरुतः** **यः** यः कश्चित् **अभ्वः** शत्रुः **युष्मेषितः** युष्माभिः प्रेषितः **मर्त्येषितः** मारकैरन्यैर्वा प्रेषितः सन् **नः** अस्मान् प्रति **आ** **ईषते** आभिमुख्येन प्राप्नोति, **तं** शत्रुं **शवसा** अन्नेन **वि** **युयोत** विभक्तं कुरुत । तथा **ओजसा** बलेन **वि** युयोत। **युष्माकाभिरूतिभिः** युष्मत्संबन्धिभिः रक्षणैश्च **वि** युयोत ॥ युष्मेषितः । युष्माभिरिषितः । सुब्लुकि प्रत्ययलक्षणेन ‘युष्मदस्मदोरनादेशे' इति आत्वम् । न च न लुमताङ्गस्य' इति प्रतिषेधः, ‘इकोऽचि विभक्तौ' (पा. सू. ७. १. ७३) इत्यत्र अज्ग्रहणेन तस्य पाक्षिकत्वोक्तेः । तृतीया कर्मणि' इति पूर्वपदप्रकृतिस्वरत्वम् । मर्त्येषितः । पूर्ववत् । अभ्वः । आभवतीत्यभ्वः शत्रुः । पृषोदरादित्वादभिमतरूपस्वरसिद्धिः । ईषते ।  ‘ ईष गतिहिंसादर्शनेषु' । अदुपदेशात् लसार्वधातुकानुदात्तत्वे धातुस्वरः । युयोत । ‘यु मिश्रणामिश्रणयोः । लोण्मध्यमबहुवचने ‘बहुलं छन्दसि ' इति शपः श्लुः । ‘तप्तनप्तनथनाश्च ' इति तबादेशः। पित्वाद्गुणः । युष्माकाभिः युष्मत्संबन्धिनीभिः । तस्मिन्नणि च युष्माकास्माकौ' (पा. सू. ४. ३. २ ) इति युष्मच्छब्दस्य युष्माकादेशः । ङीब्वृद्धी छान्दसत्वान्न क्रियेते । ऊतिभिः । अवतेः क्तिनि ‘ ज्वरत्वर ' इत्यादिना ऊठ् ।' ऊतियूति' इत्यादिना क्तिन उदात्तत्वम् ॥