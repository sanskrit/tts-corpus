+++
title = "007"
devataa = "मरुतः"
RShiH = "कण्वो घौरः"
ChandaH = "बृहती"

+++


हे **रुद्राः** रुद्रपुत्रा मरुतः **तनाय** **कं** अस्मदीयपुत्रार्थं **मक्षु** शीघ्रं **वः** युष्मदीयम् **अवः** रक्षणम् **आ** **वृणीमहे** सर्वतः प्रार्थयामहे । मक्षु इति क्षिप्रनाम, ‘नु मक्षु' ( नि. २. १५. २) इति तन्नामसु पठितत्वात्। 'पुरा पूर्वस्मिन् काले कर्मान्तरेषु **नः** **अवसा** अस्मदीयरक्षणेन निमित्तेन यूयं **यथा** प्राप्तवन्तः **इत्था** अनेन प्रकारेण **बिभ्युषे** भीतियुक्ताय **कण्वाय** मेधाविने यजमानाय तदनुग्रहार्थं **नूनं** क्षिप्रं **गन्त** प्राप्नुत ॥ मक्षु। ‘ऋचि तुनुघमक्षुतङ्कुत्रोरुष्याणाम् इति दीर्घः । तनाय । तनोतीति तनः । पचाद्यच् । वृषादित्वादाद्युदात्तत्वम् । यद्वा । तनयशब्दे अय् इत्यस्य लोपश्छान्दसः । कम् इत्येतत् पादान्ते प्रयुज्यमानं पादपूरणं • शिशिरं जीवनाय कम्' इतिवत् । उक्तं च - अथापि पादपूरणाः कमीमिद्विति ' ( निरु. १. ९ ) इति । रुद्राः । रोदयन्तीति रुद्राः ।  ‘ रोदेर्णिलुक्च' ( उ. सू. २. १७९) इति रक्प्रत्ययः। आमन्त्रिताद्युदात्तत्वम् । पादादित्वात् निघाताभावः । गन्त । लोटि  ‘ बहुलं छन्दसि ' इति शपो लुक् ।' तप्तनप्' इत्यादिना तबादेशः । अतः पित्त्वात् अनुनासिकलोपाभावः । बिभ्युषे । बिभेतेर्लिटः क्वसुः । वस्वेकाजाद्धसाम्' इति नियमात् इडभावः । चतुर्थ्येकवचने ‘ वसोः संप्रसारणम्' इति संप्रसारणम् । परपूर्वत्वम्। 'शासिवसिघसीनां च' इति षत्वम् ॥