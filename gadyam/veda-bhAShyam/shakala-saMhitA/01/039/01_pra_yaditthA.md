+++
title = "001"
devataa = "मरुतः"
RShiH = "कण्वो घौरः"
ChandaH = "बृहती"

+++


हे **धूतयः** स्थावरादीनां कम्पनकारिणः **मरुतः** **यत्** यदा **मानं** मननीयं युष्मद्बलं **परावतः** दूरात् ।  ‘ आरे परावतः ' ( नि. ३. २६. ५) इति दूरनामसु पाठात् । **इत्था** अस्मादन्तरिक्षात् **प्र** **अस्यथ** भूमौ प्रक्षिपथ। तत्र दृष्टान्तः । **शोचिर्न** तेज इव । यथा सूर्यस्य तेजोऽन्तरिक्षात् भूमौ प्रक्षिप्यते तद्वत् । तदानीं यूयं **कस्य** यजमानस्य **क्रत्वा** क्रतुना संगच्छध्वे इति शेषः। तथा **कस्य** यजमानस्य **वर्पसा** स्तोत्रेण संगच्छध्वे । **कं** यजमानमुद्दिश्य **याथ** देवयजनदेशे गच्छथ। **कं** **ह** कं खलु यजमानमनुगृह्णीथेति शेषः ॥ इत्था । ' था हेतौ च च्छन्दसि' (पा. सू. ५, ३. २६) इति इदंशब्दात् प्रकारवचने थाप्रत्ययः । यदि तत्र इदंशब्दस्य नानुवृत्तिः तर्हि थमुप्रत्ययान्तात् इदंशब्दादुत्तरस्या विभक्तेर्व्यत्ययेन • सुपां सुलुक्' इति डादेशः । प्रथमपक्षे प्रत्ययस्वरः। द्वितीयपक्षे तु उदात्तनिवृत्तिस्वरः । अस्यथ । 'असु क्षेपणे । अदुपदेशात् लसार्वधातुकानुदात्तत्वे श्यनो नित्त्वादाद्युदात्तत्वम् । यद्वृत्तयोगादनिघातः । क्रत्वा ।  ‘ जसादिषु च्छन्दसि वावचनम् ( पा. सू. ७. ३. १०९. १ ) इति नाभावस्य विकल्पितत्वादभावः । वर्पसा ।  ‘ वृङ् संभक्तौ । ‘वृङ्शीङ्भ्यां रूपस्वाङ्गयोः पुक्च' ( उ. सू. ४. ६४० ) इति असुन्; तत्संनियोगेन पुगागमश्च । नित्त्वादाद्युदात्तत्वम् । अत्र रूपाभिधायिना वर्पस्शब्देन देवतास्वरूपप्रकाशकं स्तोत्रं लक्ष्यते क्रतुना साहचर्यात् ॥