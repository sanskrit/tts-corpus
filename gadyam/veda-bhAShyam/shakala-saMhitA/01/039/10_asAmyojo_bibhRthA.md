+++
title = "010"
devataa = "मरुतः"
RShiH = "कण्वो घौरः"
ChandaH = "सतो बृहती"

+++


हे सुदानवः शोभनदानोपेताः **मरुतः** **असामि** संपूर्णम् **ओजः** बलं **बिभृथ** धारयथ । हे **धूतयः** कम्पनकारिणो मरुतः **असामि** संपूर्ण **शवः** बलं **परिमन्यवे** कोपपरिवृताय **ऋषिद्विषे** ऋषीणां द्वेषं कुर्वते शत्रवे तद्विनाशार्थं **द्विषं** द्वेषकारिणं हन्तारं **सृजत** । तत्र दृष्टान्तः । **इषुं** **न** । यथा शत्रोरुपरि बाणं मुञ्चन्ति तद्वत् । अत्र निरुक्तम् -' असामि सामि प्रतिषिद्धं सामि स्यतेः । असाम्योजो बिभृथा सुदानवः । असुसमाप्तं बलं बिभृथ कल्याणदानाः' (निरु. ६. २३) इति ॥ बिभृथ।  ‘ डुभृञ् धारणपोषणयोः'। जुहोत्यादित्वात् श्लुः । भृञामित्' इति अभ्यासस्य इत्वम् । ऋषिद्विषे । ऋषीन् द्वेष्टीति ऋषिद्विट् ।  ‘ सत्सूद्विष° ' इत्यादिना क्विप् । परिसन्यवे। मन्युना परिवृतः परिमन्युः । प्रादिसमासे परेरभितोभावि मण्डलम् ' ( पा. सू. ६. २. १८२ ) इत्युत्तरपदान्तोदात्तत्वम् । इषुम् ।  ‘ इषु गतौ'। इष्यति गच्छतीति इषुः ।  ‘ इषेः किच्च' (उ. सू. १. १३) इति उप्रत्ययः ।  ‘ धान्ये नित्' इत्यनुवृत्तेः नित्त्वादाद्युदात्तत्वम् । सृजत।  ‘ सृज विसर्गे ' । विकरणस्य ङित्त्वात् गुणाभावः। द्विषम् । **क्विप्** च ' इति क्विप् ॥ ॥ १९ ॥