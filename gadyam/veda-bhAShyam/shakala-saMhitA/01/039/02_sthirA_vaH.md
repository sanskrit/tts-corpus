+++
title = "002"
devataa = "मरुतः"
RShiH = "कण्वो घौरः"
ChandaH = "सतो बृहती"

+++


हे मरुतः **वः** **आयुधा** युष्माकमायुधानि **पराणुदे** शत्रूणामपनोदनाय **स्थिरा** **सन्तु** स्थिराणि भवन्तु । **उत** अपि च **प्रतिष्कभे** शत्रूणां प्रतिबन्धाय **वीळु** सन्तु दृढानि सन्तु । **युष्माकं** **तविषी** बलं **पनीयसी** अतिशयेन स्तोतव्यं भवतु । **मायिनः** अस्मासु छद्मचारिणः **मर्त्यस्य** मनुष्यस्य शत्रोः
"मा बलं मा भवतु ॥ स्थिरा आयुधा । उभयत्र ‘शेश्छन्दसि बहुलम्' इति शेर्लोपः । पराणुदे ।  ‘ णुद प्रेरणे'। संपदादिलक्षणः क्विप् । ' उपसर्गादसमासेऽपि ' ( पा. सू. ८. ४. १४ ) इति णत्वम् । कृदुत्तरपदप्रकृतिस्वरत्वम् । वीळु। ‘सुपां सुलक्०' इति विभक्तेर्लुक् । ईषाअक्षादित्वात्प्रकृतिभावः (पा. सू. ६. १. १२७.२ )। प्रतिष्कभे । स्कम्भुः सौत्रो धातुः। संपदादिलक्षणो भावे क्विप्।  ‘ अनिदिताम् ' इति नलोपः । पनीयसी । पनतिः स्तुत्यर्थः । अस्मात् औणादिकः कर्मणि असुन् । तत ईयसुनि ‘टेः' इति टिलोपः ।  ‘ उगितश्च' इति ङीप् । ईयसुनो नित्त्वादाद्युदात्तत्वम् । मायिनः । मायाशब्दस्य व्रीह्यादिषु पाठात् “ व्रीह्यादिभ्यश्च ' इति मत्वर्थीय इनिः ॥