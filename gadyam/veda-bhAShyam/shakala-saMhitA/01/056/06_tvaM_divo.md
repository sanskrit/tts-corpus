+++
title = "006"
devataa = "इन्द्रः"
RShiH = "सव्य आङ्गिरसः"
ChandaH = "जगती"

+++


हे **इन्द्र** **माहिनः** प्रवृद्धः **त्वं** **दिवः** द्युलोकात् **पृथिव्याः** **सदनेषु** प्रदेशेषु **ओजसा** बलेन **धरुणं** सर्वस्य जगतो धारकं वृष्टिजलं **धिषे** दधिषे स्थापयसि । यस्मात् **त्वं** **सुतस्य** सोमस्य पानेन **मदे** हर्षे सति **अपः** जलानि **अरिणाः** मेघात् निरगमयः। **वृत्रस्य** आवरकं वृत्रं च **समया** धृष्टया **पाष्या** शिलया यद्वा शक्त्या **वि** **अरुजः** विशेषेणाभाङ्क्षीः ॥ धिषे । दधातेश्छान्दसो वर्तमाने लिट् । 'द्विर्वचनप्रकरणे छन्दसि वेति वक्तव्यम्' (का. ६. १. ८.१) इति वचनात् द्विर्वचनाभावः। क्राद्रिनियमात् इडागमे  ‘ आतो लोप इटि च ' इति आकारलोपः। माहिनः ।  ‘ महेरिनण् च ' (उ. सू. २. २१४) इति ‘मह पूजायाम्' इत्यस्मात् औणादिक इनण्प्रत्ययः । अत उपधायाः' इति वृद्धिः । अरिणाः। री गतिरेषणयोः । क्रैयादिकः । लङि सिपि • प्वादीनां ह्रस्वः' इति ह्रस्वत्वम् । समया । षम ष्टम अवैक्लव्ये '। समतीति समा । पचाद्यच् । चितः' इत्यन्तोदात्तत्वम् । पाष्या। ‘पिष्लृ संचूर्णने ' इत्यस्मात् औणादिक इन्प्रत्ययः । बहुलवचनात् उपधाया आकारः।  ‘ कृदिकारादक्तिनः' (पा. सू. ४. १. ४५ ग.) इति ङीष् । प्रत्ययस्वरेणान्तोदात्तः । तृतीयैकवचने यणादेशे सति  ‘ उदात्तस्वरितयोर्यणः' इति स्वरितत्वम् । अरुजः ।  ‘ रुजो भङ्गे'। तौदादिकः । शस्य ङित्त्वात् गुणाभावः ॥ ॥ २१ ॥