+++
title = "001"
devataa = "इन्द्रः"
RShiH = "सव्य आङ्गिरसः"
ChandaH = "जगती"

+++


**भुर्वणिः** अत्ता **एषः** इन्द्रः **तस्य** यजमानस्य **पूर्वीः** प्रभूताः **चम्रिषः** चमूषु चमसेष्ववस्थिताः सोमलक्षणा इषः **प्र** **अव** **उदयंस्त** प्रकर्षेण पानार्थमुद्धरति । तत्र दृष्टान्तः । **अत्यो** **न** **योषाम्** । यथाश्वो वडवां क्रीडार्थमुपयच्छति । स चेन्द्रः **हिरण्ययं** सुवर्णमयं **हरियोगं** हरिभ्यां युक्तम् **ऋभ्वसम्** उरु भासमानं **रथम्** **आवृत्य** अवस्थाप्य **महे** महते वृत्रवधादिरूपाय कर्मणे **दक्षं** प्रवृद्धमात्मानं सोमं **पाययते** पानं कारयति ॥ पूर्वीः । ‘पॄ पालनपूरणयोः '।' पॄभिदिव्यधि° ' ( उ. सू. १. २३) इत्यादिना कुप्रत्ययः ।  ‘ उदोष्य्मपूर्वस्य' इति उत्वम् । पुरूशब्दात् ‘वोतो गुणवचनात् ' इति ङीष् । यणादेशः ।' हलि च ' इति दीर्घत्वम् । प्रत्ययस्वरः । चम्रिषः ।  ‘ चमु अदने' इत्यस्मात् ‘कृषिचमितनिधनि ' ( उ. सू. १. ८१) इत्यादिना ऊप्रत्ययान्तश्चमूशब्दः । तस्यां वर्तमाना इषः चम्विषः । वकारस्य रेफश्छान्दसः । कृदुत्तरपदप्रकृतिस्वरत्वम् । अयंस्त । छान्दसे वर्तमाने लुङि व्यत्ययेनात्मनेपदम् । ‘ एकाचः' इति इट्प्रतिषेधः । भुर्वणिः ।  ‘ भुर्वतिरत्तिकर्मा (निरु. ९, २३ ) इति यास्कः । धातुपाठे तु ' भर्व हिंसायाम् ' इति पठ्यते । अस्मात् औणादिकः अनिप्रत्ययः । अकारस्य उकारश्छान्दसः । पाययते ।  ‘ पा पाने ' ।  ‘ शाच्छासाह्वाव्यावेपां युक्  ( पा. सू. ७. ३. ३७ ) इति हेतुमति णिचि युगागमः ।  ‘ णिचश्च' ( पा. सू. १. ३. ७४ ) इत्यात्मनेपदम् । हिरण्ययम् । ऋत्व्यवास्त्व्य ' इत्यादिना हिरण्यशब्दात उत्तरस्य मयटो मशब्दलोपो निपात्यते । हरियोगम् । हर्योर्योगो योजनं यस्मिन् । हरिशब्द इन्प्रत्ययान्त आद्युदात्तः । स एव बहुव्रीहिस्वरेण शिष्यते । ऋभ्वसम् । उरुभासम् इत्यस्य पृषोदरादित्वात् ऋभ्वसादेशः ॥