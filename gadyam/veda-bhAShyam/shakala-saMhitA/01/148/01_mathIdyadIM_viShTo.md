+++
title = "001"
devataa = "अग्निः"
RShiH = "दीर्घतमा औचथ्यः"
ChandaH = "त्रिष्टुप्"

+++


**होतारं** देवानामाह्वातारं **विश्वाप्सुम्** । अप्स्विति रूपनाम । नानारूपं पार्थिववैद्युतजाठरादिभेदेन अहवनीयादिभेदेन वा । यद्वा । कालीकराल्यादिरूपेण ज्वालानां वैरूप्याद्विश्वरूपत्वम् । **विश्वदेव्यं** सर्वदेवयोग्यक्रियासाधुं **यदीं** यम् एनमग्निं **मातरिश्वा** वृष्ट्यादिनिर्मात्रन्तरिक्षश्वसनो वायुः **विष्टः** काष्ठेष्वन्तःप्रविष्टः सन् **मथीत्** अमथ्नात् प्रवर्धयदित्यर्थः । ‘ मथे विलोडने'। ‘ हृयन्तक्षण° ' इति वृद्धिप्रतिषेधः ॥ पुनः स एव विशेष्यते । **यम्** अग्निं **मनुष्यासु** मत्वा कर्म कुर्वतीषु **विक्षु** ऋत्विग्रूपासु प्रजासु पूर्वं **वपुषे** यज्ञशरीरसिद्धये **नि** **दधुः** धारयन्ति यजमानाः । मनुष्यशब्दो निरुक्ते बहुधा निरुक्तः-’ मनुष्याः कस्मान्मत्वा कर्माणि सीव्यन्ति मनस्यमानेन सृष्टा मनोरपस्यं मनुषो वा ' (निरु. ३. ७ ) इति । यद्वा । पूर्वं देवा मनुष्यासु मनोरपत्यभूतासु विक्षु प्रजासु प्राणिषु वपुषे स्वरूपाय यागादिस्वरूपप्रकाशाय शरीरधारणाय वा जाठराग्निरूपेण नि दधुः स्थापितवन्तः । तत्र दृष्टान्तः । **स्वर्णं** स्वरणं स्वीरणं वा। आदित्यमिव **चित्रं** चायनीयं **विभावं** विविधप्रकाशवन्तं यथा प्रकाशादिसाधनाय धारयन्ति तद्वत् । स्वशब्दं यास्कः एवं निरुवाच-  ' स्वरादित्यो भवति सु अरणः सु ईरणः स्वृतो रसान्त्स्वृतो भासं ज्योतिषां स्वृतो भासेति वा '  ( निरु. २. १४) इति । ईदृशं यं नि दधुस्तं मथीदिति पूर्वत्रान्वयः ॥