+++
title = "005"
devataa = "अग्निः"
RShiH = "दीर्घतमा औचथ्यः"
ChandaH = "त्रिष्टुप्"

+++


**यम्** अग्निं **गर्भे** गर्भवद्रक्षके अरणिमध्ये **सन्तं** वर्तमानं **रिपवः** नराः **न** **रेषयन्ति** न दुःखयन्ति । तथा **रिषण्यवः** अन्ये हिंसकाः । । ' दुरस्युर्द्रविणस्युर्वृषण्यति रिषण्यति ' पा सू ७ ४. ३६) इति क्यचि निपात्यते । ' क्याच्छन्दसि ' इति उः ॥ **न** हिंसन्ति । कीदृशास्ते । **रेषणाः**
हिंसनस्वभावाः । यद्वा । तैः क्रियमाणा हिंसनप्रकारा न हिंसन्ति । । किंच अस्य **अभिख्या** अभितः ख्यातिं माहात्म्यम् **अन्धाः** ज्ञानशक्तिरहिता अविद्वांसः अत एव **अपश्याः** अद्रष्टारः । यद्वा । विद्वांसोऽप्यभावयितारः अनुपासका इत्यर्थः । ईदृग्रूपा उभयेऽपि **न** **दभन्** न दभ्नुवन्ति न हिंसन्ति । लौकिकोपकारेणापि प्रयोजकत्वादिति भावः । तर्ह्यस्य पारमार्थिकं रूपं के जानन्तीति चेत् उच्यते । **नित्यासः** नित्या अविचलितभक्तयः अग्निहोत्रादिनित्यकर्मरता वा । अग्न्यनुग्रहात् स्वयमपि नित्या भविष्यन्तीति भावि नित्यत्वमाश्रित्य नित्या उपचर्यन्ते । तादृशा यजमानाः **प्रेतारः** यज्ञादिना तमेव तर्पयितारः सन्तः **ईम्** एनम् **अरक्षन्** रक्षन्ति यज्ञादिरूपेण भजन्ते इत्यर्थः ॥ ॥ १७ ॥