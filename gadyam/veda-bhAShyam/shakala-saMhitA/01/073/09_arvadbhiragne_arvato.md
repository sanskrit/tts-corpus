+++
title = "009"
devataa = "अग्निः"
RShiH = "पराशरः शाक्त्यः"
ChandaH = "त्रिष्टुप्"

+++


हे **अग्ने** **त्वोताः** त्वया रक्षिताः सन्तो वयम् **अर्वद्भिः** अस्मदीयैरश्वैः **अर्वतः** शत्रुसंबन्धिनः अश्वान् **नृभिः** अस्मदीयैर्भटैः **नॄन्** शत्रोर्भटान् । वीर्याज्जायन्ते इति वीराः पुत्राः । तैः **वीरान्** शत्रुपुत्रांश्च **वनुयाम** हन्याम । वनुष्यतिर्हन्तिकर्मानवगतसंस्कारो भवति ' ( निरु. ५. २ ) इति यास्कः । **पितृवित्तस्य** पित्रादिपरंपरया लब्धस्य **रायः** धनस्य **ईशानासः** स्वामिनः **सूरयः** विद्वांसः **नः** अस्माकं पुत्राः **शतहिमाः** शतं संवत्सरान् जीवन्तः सन्तः **वि** **अश्युः** विशेषेण भुञ्जताम् । अस्मदीयानां पुत्राणामारोग्यं दीर्घमायुश्च भवत्वित्यर्थः ॥ त्वोताः त्वयोताः ।' प्रत्ययोत्तरपदयोश्च ' इति मपर्यन्तस्य त्वादेशः । व्यत्ययेन आत्वम् । “ तृतीया कर्मणि ' इति पूर्वपदप्रकृतिस्वरत्वम् । शतहिमाः । अत्र हिमशब्देन तद्वान् हेमन्तो लक्ष्यते । ब्राह्मणं च भवति - शतं हिमा इत्याह शतं त्वा हेमन्तानिन्धिषीयेति वावैतदाह ' ( तै. सं. १, ५, ८. ५ ) इति । शतं हिमाः शतं हेमन्तर्तवो येषां ते शतसंवत्सरजीविन इत्यर्थः । अश्युः । ‘ अश भोजने '। ‘ बहुलं छन्दसि ' इति विकरणस्य लुक् ॥