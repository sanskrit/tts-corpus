+++
title = "004"
devataa = "अग्निः"
RShiH = "पराशरः शाक्त्यः"
ChandaH = "त्रिष्टुप्"

+++


हे **अग्ने** **तं** **त्वा** पूर्वोक्तगुणविशिष्टं त्वां नरः **यज्ञस्य** नेतारो यजमानाः **ध्रुवासु** **क्षितिषु** निश्चलासु चलनरहितासु भूमिषु । निरुपद्रवेषु ग्रामेष्वित्यर्थः। **दमे** स्वकीये यज्ञगृहे **नित्यम्** **इद्धम्** अनवरतं समिद्भिः प्रज्वलितं कृत्वा **आ** **सचन्त** आभिमुख्येन सेवन्ते । किंच **अस्मिन्** अग्नौ **द्युम्नं** हविर्लक्षणमन्नं **भूरि** चरुपुरोडाशादिरूपेण बहुविधम् **अधि** **नि** दधुः स्थापितवन्तः । एवंगुणविशिष्टो योऽग्निः स त्वं **विश्वायुः** उक्तप्रकारेण सर्वान्नो भूत्वा **रयीणां** धनानां **धरुणः** धारयिता **भव** । अस्मभ्यं दातुं धनानि धारयेत्यर्थः ॥ सचन्त । ‘ षच समवाये । छान्दसो वर्तमाने लङ् । ‘ बहुलं छन्दस्यमाङ्योगेऽपि ' इति अडभावः । भव । ‘ द्व्यचोऽतस्तिङः' इति संहितायां दीर्घः । धरुणः । ‘ धारेर्णिलुक् च ' इति उनप्रत्ययः ॥