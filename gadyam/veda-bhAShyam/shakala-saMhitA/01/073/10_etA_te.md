+++
title = "010"
devataa = "अग्निः"
RShiH = "पराशरः शाक्त्यः"
ChandaH = "त्रिष्टुप्"

+++


हे **वेधः** । मेधाविनामैतत् । मेधाविन् **अग्ने** **एता** **उचथानि** एतानि इदानीमस्माभिः प्रयुक्तानि स्तोत्राणि **ते** तव **मनसे** मनोवृत्तये **हृदे** तद्वृत्तिमते अन्तःकरणाय **च** **जुष्टानि** **सन्तु** प्रियाणि भवन्तु । **ते** तव संबन्धिनः **सुधुरः** सुष्ठु निर्वाहकस्य । यद्वा । शोभनं धूर्वति दारिद्र्यं हिनस्तीति सुधूः । तादृशस्य **रायः** धनस्य **यमं** नियमनं कर्तुं **शकेम** शक्ता भूयास्म । किं कुर्वन्तः । **देवभक्तं** देवैः संभजनीयं **श्रवः** हविर्लक्षणमन्नम् **अधि** **दधानाः** अग्नेरुपरि धारयन्तः । अग्नौ हविर्भिर्होमं कुर्वन्तः इत्यर्थः ॥ उचथानि । **वच** परिभाषणे । रुविदिभ्यां कित्' (उ. सू. ३. ३९५) इति विधीयमानः अथप्रत्ययः कित्त्वं च बहुलवचनादस्मादपि भवति । वच्यादिना संप्रसारणम् । जुष्टानि ।  जुष्टार्पिते व च्छन्दसि, नित्यं मन्त्रे (पा. सू. ६. १. २०९ - २१० ) इत्याद्युदात्तत्वम् । हृदे। ‘ पद्दन्° ' इत्यादिना हृदयशब्दस्य हृदादेशः । शकेम। ‘ शक्लृ शक्तौ । ‘ लिङ्याशिष्यङ्' । सुधुरः । धुर्वी हिंसार्थः । ‘ क्विप् च ' इति क्विप् । राल्लोपः' इति वकारलोपः । ‘ न पूजनात्' इति समासान्तप्रतिषेधः । देवैर्भक्तं देवभक्तम् । ' तृतीया कर्मणि' इति पूर्वपदप्रकृतिस्वरत्वम् ॥ ॥ २० ॥ ॥ १२ ॥