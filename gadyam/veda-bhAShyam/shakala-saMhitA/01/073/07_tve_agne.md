+++
title = "007"
devataa = "अग्निः"
RShiH = "पराशरः शाक्त्यः"
ChandaH = "त्रिष्टुप्"

+++


हे **अग्ने** **सुमतिं** शोभनामनुग्रहात्मिकां बुद्धिं **भिक्षमाणाः** याचमानाः **यज्ञियासः** यज्ञार्हाः सर्वे देवाः **दिवि** द्योतमाने **त्वे** त्वयि **श्रवः** हविर्लक्षणमन्नं **दधिरे** अस्थापयन् । अग्निर्देवानामन्नादः' (तै. ब्रा. ३.१.४.१.) इति श्रुतेः। तदनन्तरं तादृशे हविर्युक्तायानुष्ठानाय **विरूपे** विविधरूपे **उषसा** उषःकालोपलक्षितमहः । **नक्ता** **च** नक्तं रात्रिं च **चक्रुः** अकुर्वन् । एतदेव स्पष्टयति । **कृष्णं** **च** **वर्णं** रात्र्यां श्यामलवर्णमन्धकारम् अह्नि **अरुणम्** आरोचनं श्वेतवर्णं तेजः **च** **सं** **धुः** सम्यक् स्थापितवन्तः ॥ त्वे। सुपां सुलुक् ' इति सप्तम्याः शेआदेशः । नक्ता । तेनैव द्वितीयाया डादेशः । उषसा । तेनैव विभक्तेः आकारः । धुः । डुधाञ् धारणपोषणयोः' । लुङि ‘गातिस्था०' इति सिचो लुक् । आतः' इति झेः जुसादेशः । ‘ बहुलं छन्दस्यमाङ्योगेऽपि ' इति अडभावः ॥