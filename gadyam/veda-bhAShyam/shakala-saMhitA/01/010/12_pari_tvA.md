+++
title = "012"
devataa = "इन्द्रः"
RShiH = "मधुच्छन्दा वैश्वामित्रः"
ChandaH = "अनुष्टुप्"

+++


हे **गिर्वणः** अस्मदीयस्तुतिभागिन्द्र **विश्वतः** सर्वेषु कर्मसु प्रयुज्यमानाः **इमाः** **गिरः** अस्मदीयाः स्तुतयः **त्वा** त्वां **परि** **भवन्तु** सर्वतः प्राप्नुवन्तु । कीदृश्यो गिरः । **वृद्धायुमनु** प्रवृद्धेनायुष्येणोपेतं त्वामनुसृत्व **वृद्धयः** वर्धमानाः । किं च एता गिरः **जुष्टाः** त्वया सेविताः सत्यः **जुष्टयः** अस्माकं प्रीतिहेतवः **भवन्तु** ॥ गिर्वणः । गीर्भिर्वन्यत इति गिर्वणः । वन षण संभक्तौ । ‘सर्वधातुभ्योऽसुन्' । गिरः। उपधाया दीर्घाभावश्छन्दसः । आमन्त्रितनिघातः । विश्वतः । ‘लिति' (पा. सू. ६. १. १९३) इति प्रत्ययात्पूर्वस्योदात्तत्वम् । वृद्धायुम् । वृधु वृद्धौ' । क्तप्रत्ययः । ‘उदितो वा ' ( पा. सु. ७. २. ५६ ) इति इटः क्त्वाप्रत्यये विकल्पितत्वात् ' यस्य विभाषा' (पा. सू. ७. २. १५) इति निष्ठायाम् इडभावः । प्रत्ययस्वरः।' इण् गतौ । ‘छन्दसीणः ' ( उ. सू. १. २) इति उण् । णित्वात् वृद्धिः आयादेशश्च। वृद्धमायुर्यस्य। बहुव्रीहौ पूर्वपदप्रकृतिस्वरत्वम् । वृद्धयः । वृधेः क्तिनि ‘ तितुत्रतथसिसुसरकसेषु च ' (पा. सू. ७. २. ९) इति इडभावः । नित्त्वादाद्युदात्तत्वम् । जुष्टाः । श्वीदितो निष्ठायाम् ' ( पा. सू. ७. २. १४) इति इडभावः। ‘जुष्टार्पिते इत्यनुवृत्तौ ‘ नित्यं मन्त्रे' ( पा. सू. ६. १. २१०) इत्याद्युदात्तत्वम् । जुष्टयः । ‘जुषी प्रीतिसेवनयोः '। क्तिन् । 'तितुत्र' इति इडभावः । नित्त्वादाद्युदात्तः ॥ ॥ २० ॥