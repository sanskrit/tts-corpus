+++
title = "004"
devataa = "सूर्यः"
RShiH = "कुत्स आङ्गिरसः"
ChandaH = "त्रिष्टुप्"

+++


**सूर्यस्य** सर्वप्रेरकस्य आदित्यस्य **तत्** **देवत्वम्** ईश्वरत्वम् । स्वातन्त्र्यमिति यावत्। **महित्वं** महत्त्वं माहात्म्यं च **तत्** एव । तच्छब्दश्रुतेः यच्छब्दाध्याहारः । यत् **कर्तोः** । कर्मनामैतत् । प्रारब्धापरिसमाप्तस्य कृष्यादिलक्षणस्य कर्मणः **मध्या** मध्ये अपरिसमाप्ते एव तस्मिन् कर्मणि **विततं** विस्तीर्णं स्वकीयं रश्मिजालम् अस्तं गच्छन् सूर्यः **सं** **जभार** अस्माल्लोकात् स्वात्मन्युपसंहरति । कर्मकरश्च प्रवृत्तमपरिसमाप्तमेव विसृजति अस्तं यन्तं सूर्यं दृष्ट्वा । ईदृशं स्वातन्त्र्यं महिमा च सूर्यव्यतिरिक्तस्य कस्यास्ति । न कस्यापि । सूर्य एवेदृशं स्वातन्त्र्यं महिमानं चावगाहते। अपि च इत् इत्यवधारणे । **यदेत्** यस्मिन्नेव काले **हरितः** रसहरणशीलान् स्वरश्मीन् हरिद्वर्णानश्वान् वा **सधस्थात्** सहस्थानात् अस्मात् पार्थिवाल्लोकादादाय **अयुक्त** अन्यत्र संयुक्तान् करोति । यद्वा । युजिः केवलोऽपि विपूर्वः द्रष्टव्यः। यदैवासौ स्वरश्मीनश्वान् वा सधस्थात् सह तिष्ठन्त्यस्मिन्निति सधस्थो रथः । तस्मात् अयुक्त अमुञ्चत् । **आत्** अनन्तरमेव **रात्री** निशा **वासः** आच्छादयितृतमः **सिमस्मै** । सिमशब्दः सर्वशब्दपर्यायः। सप्तम्यर्थे चतुर्थी। सर्वस्मिन् लोके **तनुते** विस्तारयति । यद्वा । वासो वासरम् अहः । तत् सर्वस्मात् अस्माल्लोकादपनीय रात्री तमस्तनुते । अत्र निरुक्तं - तत्सूर्यस्य देवत्वं तन्महित्वं मध्ये यत्कर्मणां क्रियमाणानां विततं संह्रियते यदासौ अयुक्त हरणानादित्यरश्मीन हरितोऽश्वानिति वाथ रात्री वासस्तनुते सिमस्मै वासरमहरवयुवती सर्वस्मात् ' (निरु. ४. ११) इति । महित्वम् । ‘मह पूजायाम्। औणादिक इन्प्रत्ययः ।  ‘ तस्य भावस्त्वतलौ ' ( पा. सू. ५. १. ११९ )। मध्या। मध्यशब्दात् सप्तम्येकवचनस्य  ‘ सुपां सुलुक् । इति डादेशः । कर्तोः । करोतेरौणादिकः तुन्प्रत्ययः । विततम् । विपूर्वात्तनोतेः कर्मणि निष्ठा । उदित्त्वेन क्त्वाप्रत्यये इटो विकल्पनात् ' यस्य विभाषा ' इति इट्प्रतिषेधः ।  ‘ गतिरनन्तरः ' इति गतेः प्रकृतिस्वरत्वम् । जभार ।  ‘ हृग्रहोर्भः० ' इति भत्वम् । अयुक्त । युजेर्लुङि 'झलो झलि' इति सिचो लोपः । सधस्थात्। घञर्थे कविधानम्' इति अधिकरणे कप्रत्ययः। सध मादस्थयोश्छन्दसि' इति सधादेशः । दासीभारादित्वात् पूर्वपदप्रकृतिस्वरत्वम् । रात्री ।  ‘ रात्रेश्चाजसौ ' इति ङीप् ॥