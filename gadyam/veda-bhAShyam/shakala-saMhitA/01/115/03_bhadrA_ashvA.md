+++
title = "003"
devataa = "सूर्यः"
RShiH = "कुत्स आङ्गिरसः"
ChandaH = "त्रिष्टुप्"

+++


**भद्राः** कल्याणाः । अश्वाः एतग्वाः इत्येतदुभयम् अश्वनाम। तत्रैकं क्रियापरं योजनीयम् । **अश्वाः** तुरगा व्यापनशीला वा **हरितः** हर्तारः **चित्राः** विचित्रावयवाः **अनुमाद्यासः** अनुक्रमेण सर्वे स्तुत्या मादनीया एवंभूताः **सूर्यस्य** **एतग्वाः** अश्वाः । यद्वा । एतं गन्तव्यं मार्गं गन्तारोऽश्वाः। एतं शबलवर्णं वा प्राप्नुवन्तोऽश्वाः । **नमस्यन्तः** अस्माभिः नमस्यमानाः सन्तः **दिवः** अन्तरिक्षस्य **पृष्ठम्** उपरिप्रदेशं पूर्वभागलक्षणम् **आ** **अस्थुः** आतिष्ठन्ति प्राप्नुवन्ति। यद्वा । हरितो रसहरणशीला: रश्मयः भद्रादिलक्षणविशिष्टाः दिवः पृष्ठं नभःस्थलमातिष्ठन्ति । आस्थाय च **द्यावापृथिवी** द्यावापृथिव्यौ **सद्यः** तदानीमेव एकेनाह्ना **परि** **यन्ति** परितो गच्छन्ति व्याप्नुवन्तीत्यर्थः ॥ अश्वाः ।  ‘ अशू व्याप्तौ ' ।  ‘ अशिप्रुषि° ' इत्यादिना क्वन् । एतग्वाः ।  ‘ इण् गतौ ।  ‘ असिहसि । इत्यादिना कर्मणि तन्प्रत्ययः । गमेरौणादिको भावे ड्वप्रत्ययः । एतमेतव्यं प्रति ग्वो गमनं येषां ते तथोक्ताः । बहुव्रीहौ पूर्वपदप्रकृतिस्वरत्वम् । अनुमाद्यासः । **मदि** स्तुतौ । अस्मात् ण्यन्तात् ‘अचो यत्' । यतोऽनावः' इत्याद्युदात्तत्वम् । नमस्यन्तः ।  ‘ नमोवरिवः० ' इति पूजार्थे क्यच् । व्यत्ययेन कर्मणि कर्तृप्रत्ययः । अस्थुः । तिष्ठतेश्छन्दसो वर्तमाने लुङ् । गातिस्था° ' इति सिचो लुक् ।  ‘ आतः । इति झेः जुस् ॥