+++
title = "006"
devataa = "सूर्यः"
RShiH = "कुत्स आङ्गिरसः"
ChandaH = "त्रिष्टुप्"

+++


हे **देवाः** द्योतमानाः सूर्यरश्मयः **अद्य** अस्मिन्काले **सूर्यस्य** आदित्यस्य **उदिता** उदितौ उदये सति इतस्ततः प्रसरन्तो यूयम् अस्मान् **अंहसः** पापात् **निः** **पिपृत** निष्कृष्य पालयत । यदिदमस्माभिरुक्तं **नः** अस्मदीयं **तत्** मित्रादयः षड्देवता: ममहन्तां पूजयन्तु अनुमन्यन्ताम् । रक्षन्त्विति यावत् । **मित्रः** प्रमीतेस्त्रायकः अहरभिमानी देवः । **वरुणः** अनिष्टानां निवारयिता रात्र्यभिमानी । **अदितिः** अखण्डनीया अदीना वा देवमाता । **सिन्धुः** स्यन्दनशीलोदकाभिमानिनी देवता । **पृथिवी** भूलोकस्याधिष्ठात्री **द्यौः** द्युलोकस्य । उतशब्दः समुच्चये ॥ अद्य ।  ‘ निपातस्य च ' इति संहितायां दीर्घत्वम् । उदिता । उत्पूर्वात् एतेर्भावे क्तिन् । सुपां सुलुक्° ' इति डादेशः ।  ‘ तादौ च° ' इति गतेः प्रकृतिस्वरत्वम् । पिपृत।  ‘ पॄ पालनपूरणयोः पृ इत्येके'। लोटि जुहोत्यादित्वात् शपः श्लुः । द्विर्वचनोरदत्वहलादिशेषाः ।  ‘ अर्तिपिपर्त्योश्च ' इति अभ्यासस्य इत्वम् ।  ‘ सार्वधातुकमपित्' इति तशब्दस्य ङित्त्वे सति  ‘ ऋचि तुनुघ° ' इत्यादिना संहितायां दीर्घः ॥ ७ ॥ ॥ १६ ॥