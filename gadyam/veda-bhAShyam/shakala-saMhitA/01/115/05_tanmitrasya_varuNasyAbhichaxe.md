+++
title = "005"
devataa = "सूर्यः"
RShiH = "कुत्स आङ्गिरसः"
ChandaH = "त्रिष्टुप्"

+++


**तत्** तदानीम् उदयसमये **मित्रस्य** **वरुणस्य** एतदुभयोपलक्षितस्य सर्वस्य जगतः **अभिचक्षे** आभिमुख्येन प्रकाशनाय **द्योः** नभसः **उपस्थे** उपस्थाने मध्ये **सूर्यः** सर्वस्य प्रेरकः सविता **रूपं** सर्वस्य निरूपकं प्रकाशकं तेजः **कृणुते** करोति । अपि च **अस्य** सूर्यस्य **हरितः** रसहरणशीला रश्मयः हरिद्वर्णाः अश्वा वा **अनन्तम्[१]** अवसानरहितं कृत्स्नस्य जगतो व्यापकं **रुशत्** दीप्यमानं श्वेतवर्णं **पाजः** । बलनामैतत् । बलयुक्तम् अतिबलस्यापि नैशस्य तमसो निवारणे समर्थम् **अन्यत्** तमसो विलक्षणं तेजः **सं** **भरन्ति** अहनि स्वकीयागमनेन निष्पादयन्ति । तथा **कृष्णं** कृष्णवर्णम् **अन्यत्** तमः स्वकीयापगमनेन रात्रौ । अस्य रश्मयोऽप्येवं कुर्वन्ति किमु वक्तव्यं तस्य माहात्म्यमिति सूर्यस्य स्तुतिः ॥ अभिचक्षे । संपदादिलक्षणो भावे क्विप् । कृदुत्तरपदप्रकृतिस्वरत्वम् । द्योः ।  ‘ ङसिङसोश्च ' ( पा. सू. ६. १. ११० ) इति पूर्वरूपता । उपस्थे ।  ‘ घञर्थे कविधानम्' इति कप्रत्ययः । मरुद्वृधादित्वात् पूर्वपदान्तोदात्तत्वम् । पाजः । पाति रक्षतीति पाजो बलम् । पातेर्बले जुट् च ' ( उ. सू. ४, ६४२) इति असुन् जुडागमश्च । छान्दसो मत्वर्थीयस्य विनो लोपः ॥