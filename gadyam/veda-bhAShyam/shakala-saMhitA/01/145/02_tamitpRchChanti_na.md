+++
title = "002"
devataa = "अग्निः"
RShiH = "दीर्घतमा औचथ्यः"
ChandaH = "जगती"

+++


पूर्वमन्त्रेऽग्निं पृच्छतेत्युक्तम् । अत्र तु सोऽनुनयेन प्रष्टव्यः इत्याह । **तमित्** तमेवाग्निं **पृच्छन्ति** स तु नान्यं पृच्छति प्रश्नसमयेऽपि । **सिमः** सर्वजनः **न** **वि** **पृच्छति** विपरीतं न पृच्छति । पृष्टोऽपि **धीरः** धीमानयं **स्वेनेव** **मनसा** । इवशब्दः एवार्थे । स्वकीययैव बुद्ध्या **यत्** यत्कार्यम् **अग्रभीत्** वदामीत्यादत्ते तदेव प्रतिब्रूते न तु प्रश्नानुकूलम् । स्वतन्त्रेश्वर इत्युक्तं भवति । यद्वा । प्रष्टा धीमान् स्वेन मनसा वाचा वाच्यं विचार्य यदग्रभीत् यद्वाक्यं वक्तव्यत्वेन स्वीकुर्यात् तदेवाग्निं  पृच्छति न तु बहु भाषते इत्यर्थः । परवाक्यासह्यत्वमाह । अयमग्निः **प्रथमं** **वचः** स्ववाक्यात्पूर्वभावि वचनं **न** **मृष्यते** न सहते । तथा अपरं वचः स्वोक्त्यनन्तरभावि प्रतिवचनं **न** मृष्यते । यस्मादयमेवंविधस्तस्मात् **अप्रदृपितः** अप्रदृप्तः यद्वा तेन शिक्षितोऽनुद्दण्डः सर्वो लोकः **अस्य** महानुभावस्याग्नेः **क्रत्वा** क्रतुना रक्षणादिकर्मणा सह **सचते** संगच्छते जीवतीत्यर्थः ॥