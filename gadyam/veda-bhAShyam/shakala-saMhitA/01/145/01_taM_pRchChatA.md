+++
title = "001"
devataa = "अग्निः"
RShiH = "दीर्घतमा औचथ्यः"
ChandaH = "जगती"

+++


हे यजमानाः **तम्** अग्निं **पृच्छत** । यत्स्वर्गादिविषयं प्रष्टव्यमस्ति तत् । तस्यैव प्रष्टव्यत्वे अतिशयमाह । **स** **जगाम** स सर्वत्र गच्छति । अत एव **स** **वेद** स च प्रष्टव्यं जानाति । किमितरसाधारण्येन नेत्याह । **स** **चिकित्वान्** स एव चेतनावान् । स विशेषज्ञ इत्यर्थः । सः एव **ईयते** ज्ञेयसकाशं गच्छति । पुनर्गतिरेव विशेष्यते । **सः** सोऽग्निरेव **नु** क्षिप्रम् **ईयते** । यत् यजमानस्य ज्ञेयमस्ति तमर्थं ज्ञातुं शीघ्रमेव गच्छतीत्यर्थः । यद्वा । ज्ञानार्थम् ईयते सेव्यते । तथा शीघ्रमनुसेव्यते । यस्मादयमुक्तरूपः तस्मात्तमेव पृच्छतेत्यर्थः । तत्र अपेक्षिताः कामाः सन्तीत्याह । **तस्मिन्** अग्नौ **प्रशिषः** प्रशासनानि नियमनसामर्थ्यानि **सन्ति** । असाध्यं नियम्यापि साधयितुं शक्त इत्यर्थः । किंच **तस्मिन्** एवाग्नौ **इष्टयः** एष्टव्या भोगाः सर्वफलसाधका यागा वा सन्ति । किंच **सः** अग्निः **वाजस्य** अन्नस्य **शवसः** बलस्य च **पतिः** पालयिता दाता । किंच **शुष्मिणः** बलवतो राजादेरपि पतिः स्वामी । यस्मादयं महानुभावस्तस्मात्तमेव पृष्ट्वा पुरुषार्थं साधयतेति ॥