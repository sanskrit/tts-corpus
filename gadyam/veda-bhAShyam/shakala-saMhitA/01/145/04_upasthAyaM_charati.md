+++
title = "004"
devataa = "अग्निः"
RShiH = "दीर्घतमा औचथ्यः"
ChandaH = "जगती"

+++


**यत्** यदा अध्वर्युः **उपस्थायं** **चरति** उपस्थायोपस्थाय अनुतिष्ठति उत्पत्त्यनुकूलव्यापारं करोति । कदेत्याह । यत् **समारत** समागच्छत मथनेन आविरभवत् ॥ ‘ समो गम्यृच्छि ' इति अर्तेः आत्मनेपदम् ॥ **सद्यः** तदानीमेव **जातः** उत्पन्नः सन् **युज्येभिः** योक्तुं संबद्धुं समर्थैः फलैः मिश्रयितुमर्हैस्तेजोभिर्वा युक्तः सन् **तत्सार** अरण्योर्गूढः सन् चचार । यद्वा । युज्येभिरश्वैर्जातमात्रः एव सर्वत्र संचचार ॥ ‘ त्सर च्छद्मगतौ ' । लिटि णलि रूपम् ॥ एवं प्रवृद्धोऽयं **श्वान्तं** श्रान्तं शान्तं वा यजमानं 'नान्द्ये नन्दनीये कर्मणि निमित्तभूते सति **मुदे** तस्य संतोषाय **अभि** **मृशते** अभिमर्शनं करोति । फलप्रदानेनेति भावः । यथा लोके गुर्वादिः श्रान्तं शिष्यादिकं स्पृशति तद्वत् । कदेति चेत् उच्यते । **यत्** यदा **अपिष्ठितं** व्याप्य वर्तमानम् **ईम्** एनमग्निम् **उशतीः** कामयमाना आज्यधाराः स्तुतयो वा **गच्छन्ति** प्राप्नुवन्ति तदा अभि मृशते ॥