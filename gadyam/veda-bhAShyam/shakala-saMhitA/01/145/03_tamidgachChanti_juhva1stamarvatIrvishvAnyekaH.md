+++
title = "003"
devataa = "अग्निः"
RShiH = "दीर्घतमा औचथ्यः"
ChandaH = "जगती"

+++


**जुह्वः** अस्मदीया जुहूपभृदादयः **तमित्** तमेवोद्दिश्य आज्यपूर्णाः सत्यः गच्छन्ति प्रीणयितुम् । यद्वा । हूयन्ते इति जुह्वः आहुतयः सोमादिरूपाः । अथवा जुह्वादिषु स्थितानि आज्यानि अपि आश्रयाश्रयिणोः अभेदेन जुह्वः इत्युच्यन्ते ' मञ्चाः क्रोशन्ति' इतिवत् । ता अपि तमेव गच्छन्ति अस्य सर्वदेवतात्मकत्वात् । अत्रैव इतरदेवतार्थमपि हूयमानं च इति भावः। किंच **अर्वतीः** प्राप्तिमत्यः स्तुतयः **तम्** इत् तमैवाग्निं गच्छन्ति सर्वदेवतात्मकत्वादेव । सः एव **एकः** अयमग्निः **विश्वानि** **मे** मदीयानि **वचांसि** स्तोत्ररूपाणि **शृणवत्** शृणोति । अग्नेः सर्वदेवतात्मकत्वं तैत्तिरीया आहुः-’ ते देवा बिभ्यतोऽग्निं प्राविशन् तस्मादाहुरग्निः सर्वा देवताः' (तै. सं. ६. २. २. ६ ) इति । तथा अत्रैव पुरस्तादाम्नास्यते- त्वमग्ने वरुणो जायसे यत्त्वं मित्रः ' ( ऋ. सं. ५. ३. १ ) इत्यादि । कोऽस्य विशेषः इत्युच्यते । **पुरुप्रैषः** बहुप्रैषभाक् । यद्वा । बहुप्रेषणः । सर्वस्याज्ञापयितेत्यर्थः । **ततुरिः** तारयिता । तरतेः अन्तर्भावितण्यर्थात् “ आदृगमहनः० ' इति किन्प्रत्ययः । ‘ बहुलं छन्दसि' इति उत्वम् ॥ **यज्ञसाधनः** यज्ञसाधकः अग्न्यधीनत्वाद्यज्ञस्य । **अच्छिद्रोतिः** अविच्छिन्नरक्षणः **शिशुः** शिशुवत्प्रियकारी शोचयिता वा शत्रूणाम् । एवंभूतोऽग्निः **सं** **रभः** यज्ञादिसंरम्भवान् सन् **आदत्त** आदत्ते हविरादिकं स्वीकरोति ॥