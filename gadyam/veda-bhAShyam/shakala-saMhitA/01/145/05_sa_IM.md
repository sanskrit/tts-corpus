+++
title = "005"
devataa = "अग्निः"
RShiH = "दीर्घतमा औचथ्यः"
ChandaH = "त्रिष्टुप्"

+++


**स** **ईं** स एवाग्निः **उपमस्याम्** उपमायामुपमास्पदायां **त्वचि** ओषध्यादिभिराच्छादितायाँ वेद्याम् **उप** **नि** **धायि** उपस्थाप्यते उत्तरत्रोपभोगाय । कीदृशः सः। **मृगः** मार्जयिता अन्वेषणशीलो वा । ‘मृगो मार्ष्टेर्गतिकर्मणः' (निरु. १.२०) इति यास्कः । **अप्यः** आप्यो गन्तव्यः । अपः कर्म तत्र साधुर्वा। **वनर्गुः** वनगामी ॥ ऋच्छतेर्गमेः च इदं रूपम् । यद्वा । गमेरेव । उपपदस्य रुडागमश्छान्दसः ॥ एवंभूतः अग्निः **मर्त्येभ्यः** मरणधर्मभ्यो यजमानादिरूपेभ्यः वयुनानि प्रज्ञानानि अनुष्ठेयज्ञानानि **व्यब्रवीत्** विशेषेण ब्रवीति उपदिशति । वयुनमिति प्रज्ञानाम, ‘ वयुनम् अभिख्या ' (नि. ३. ९. १०) इति तन्नामसु पाठात् । ईदृक् सामर्थ्यमस्तीति दर्शयति । अयम् **अग्निर्विद्वान्** सर्वज्ञः **ऋतचित्** यज्ञस्योदकस्य वा चेतिता ज्ञाता **सत्यः** । सत् क्रियमाणं कर्म । तत्र साधुः । सत्सु भवो वा । सत् फलं तदर्हतीति वा । सम्यक्फलप्रद इत्यर्थः । यस्मादयमुक्तसामर्थ्योपेतः तस्मात् प्रज्ञोपदेशो युक्तः । हिशब्दः प्रसिद्धौ ॥ ॥ १४ ॥