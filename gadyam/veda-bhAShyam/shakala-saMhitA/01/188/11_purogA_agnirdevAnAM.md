+++
title = "011"
devataa = "स्वाहाकृतयः"
RShiH = "अगस्त्यो मैत्रावरुणिः"
ChandaH = "गायत्री"

+++


अयम् **अग्निः** **देवानां** **पुरोगाः** असुरयुद्धं प्रति पुरोगामी । यद्वा । देवानां मध्ये यज्ञं प्रति अग्निरेव पुरोगामी । अत एव अग्रणीत्वादेव अग्निशब्दो निष्पन्नः । ‘अग्निः कस्मादग्रणीर्भवति' ( निरु. ७. १४ ) इति निरुक्तम् । तादृशोऽयं **गायत्रेण** एतदुपलक्षितेन मन्त्रेण **समज्यते** सम्यग्लक्ष्यते । **स्वाहाकृतीषु** स्वाहाकारेषु सत्सु हविःषु दीयमानेषु **रोचते** अत्यर्थं दीप्यते । एता: प्रयाजदेवताः यज्ञावयवाभिमानिन्यः । तद्द्वारा यज्ञ एव स्तूयते इति केषांचित् मतम् । अग्नेरेव नामान्तरमित्यन्ये ॥ ॥ ९ ॥