+++
title = "002"
devataa = "तनूनपात्"
RShiH = "अगस्त्यो मैत्रावरुणिः"
ChandaH = "गायत्री"

+++


**तनूनपात्** यज्ञशरीरस्य नपातयिता । यद्वा । आपोऽत्र तन्व उच्यन्ते इत्युक्तत्वात् अपां नपातयिता तासां नप्ता वा । अद्भ्य ओषधयः ओषधीभ्योऽग्निरिति नप्तृत्वम् । **यज्ञः** पूज्यः । यज्ञनिर्वाहकत्वाद्वा यज्ञः । ईदृशोऽग्निः **ऋतं** यज्ञं **यते** गच्छते अनुतिष्ठते । यजमानाय तदभिमतार्थम् । **मध्वा** मधुरेणाज्यसोमादिद्रव्येण **समज्यते** । किं कुर्वन् अयम् । **सहस्रिणीः** एतत्संख्याकान् **इषः** अन्नानि **दधत्** यजमानेभ्यो धारयन् ॥