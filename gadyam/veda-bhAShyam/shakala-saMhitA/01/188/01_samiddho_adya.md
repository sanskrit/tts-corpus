+++
title = "001"
devataa = "इध्मः समिद्धोग्निर्वा"
RShiH = "अगस्त्यो मैत्रावरुणिः"
ChandaH = "गायत्री"

+++


हे अग्ने **देवैः** व्यवहर्तृभिर्ऋत्विग्भिः **समिद्धः** सम्यग्दीपितः **देवः** अत एव दीप्यमानः समिद्धैः वा देवैः सहितः समिद्धः सन् **अद्य** अस्मिन् यागदिने **राजसि** ईशिषे । हे **सहस्रजित्** सहस्रस्य धनस्य एतत्संख्याकानां शत्रूणां वा जेतः ततः **दूतः** देवानां दूतः तद्यज्ञादिवार्ताहरः आह्वाता वा ।  ‘ अग्निर्देवानां दूत आसीत् ' (तै. सं. २. ५. ८. ५) इति श्रुतेः। **कविः** क्रान्तदर्शी ईदृशस्त्वं **हव्या** अस्मदीयानि हवींषि **वह** देवेभ्यः प्रापय ॥