+++
title = "003"
devataa = "मित्रावरुणौ"
RShiH = "परुच्छेपो दैवोदासिः"
ChandaH = "अतिशक्वरी"

+++


**वां** युवयोः संबन्धिनम् **अंशुं** वल्लीरूपं सोमं **दुहन्ति** संपादयन्त्यध्वर्यवः । किमिव । **तां** प्रसिद्धामग्निहोत्राद्यर्थां **वासरीं** सर्वाङ्गाच्छादितपयस्कां बहुक्षीरामित्यर्थः । यद्वा । पयआदिनाच्छादयित्रीम् ॥ ‘वस आच्छादने'। औणादिकः अरिप्रत्ययः। ' कृतिकारादक्तिनः' इति ङीष् । यद्वा । केवलः औणादिकः अरप्रत्ययः स्वार्थिकः अण् ॥ **धेनुं** **न** प्रीणयित्रीं गामिव । केन साधनेनेति तदाह । **अद्रिभिः** अभिषवसाधनैर्ग्रावभिः । किच **अद्रिभिः** तैरेव साधनैः **सोमं** युष्मदर्थमेव **दुहन्ति** वल्लीरूपं सोमं युष्मदर्थमेव उदकेन आप्लाव्य रसं दुहन्ति। किंच **अर्वाञ्चा**  अस्मदभिमुखौ सन्तौ **सोमपीतये** सोमपानाय **अस्मत्रा** अस्मत्त्रातारौ युवां **नः** अस्मदीयं यज्ञम् **उप** **गन्तम्** उपागच्छतम्। किंच **वां** युष्मदर्थम् **अयं** **सोमः** **नृभिः** नेतृभिर्यज्ञनिर्वाहकैर्ऋत्विग्भिः **सुतः** अभिषुतः । किंच **आ** **पीतये** संपूर्णपानाय **सुतः** अतः आगच्छतमित्यर्थः ॥ ॥ १ ॥