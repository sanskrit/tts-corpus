+++
title = "002"
devataa = "मित्रावरुणौ"
RShiH = "परुच्छेपो दैवोदासिः"
ChandaH = "अतिशक्वरी"

+++


हे मित्रावरुणौ **आ** **यातम्** आगच्छतम् । यतो युष्मदर्थम् **इन्दवः** क्लेदनसमर्थाः **सोमासः** सोमाः **दध्याशिरः** दध्नाश्रयणवन्तः सन्तः **इमे** पुरतो ग्रहेण गृहीता वर्तन्ते अतः आ यातम् । किंच **दध्याशिरः** धीयमानाशिरः सोमाः **सुतासः** मन्त्रेण ग्रावभिरभिषुताः संपन्नाः । अत आ यातमिति शेषः। आदित्यग्रहे दध्यवनयसद्भावात् तदपेक्षया दध्याशिर इत्युक्तम्। **उत** अपि च **वां** युवयोः प्रीतये पालनाय **उषसो** **बुधि** उषसः संबन्धिनि बोधे सति ॥ संपदादिलक्षणो भावे क्विप्।  ‘ सावेकाचः । इति विभक्तेरुदात्तत्वम् ॥ प्रकाशे संजाते सति । न केवलमुषस एव बोधे अपि तु **सूर्यस्य** **रश्मिभिः** **साकं** सूर्यकिरणैः सह प्रकाशे हविष्प्रदानाय संजाते सति **सुतः** सोमोऽभिषुतः। इदानीं वियुज्य उच्यते । **मित्राय** सर्वहिताय एतन्नामकाय अहरभिमानिदेवाय तथा **वरणाय** आवरकाय रात्र्यभिमानिदेवाय च तदर्थं सोमः सुतः इति शेषः । किंच **ऋताय** यज्ञाय तन्निर्वाहकाय तदर्थं **पीतये** पानाय । यज्ञसिद्ध्यर्थं हि देवानां सोमपानम् । यद्वा ॥ कर्तरि क्तिच् ॥ पीतये पात्रे ऋत्विगादये ऋताय यज्ञाय तन्निर्वाहकाय । **चारुः** चरणीयो भक्षणीयः सोमः सुतोऽभिषुतः ॥