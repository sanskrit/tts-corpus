+++
title = "001"
devataa = "मित्रावरुणौ"
RShiH = "परुच्छेपो दैवोदासिः"
ChandaH = "अतिशक्वरी"

+++


हे मित्रावरुणौ **आ** **यातम्** अस्मद्यज्ञं प्रति आगच्छतम् । आगमनाय किमस्तीति चेत् तत्राह। **अद्रिभिः** अभिषवसाधनैर्ग्रावभिः **सुषुम** सोमं सुतवन्तो वयम् ॥ सुनोतेर्लिटि रूपम् । अतः **गोश्रीताः** । विकारे प्रकृतिशब्दः । पयोभिर्मिश्रिताः । तस्मान्मैत्रावरुणं पयसा श्रीणाति' (तै. सं. ६. ४. ८. १) इति हि ब्राह्मणम् । **मत्सराः** तृप्तिहेतवः सोमाः ।' मत्सरः सोमो मन्दतेस्तृप्तिकर्मणः । (निरु. २. ५) इति यास्कः । **इमे** पुरतो गृहीता वर्तन्ते । अतः आ यातम् । पुनस्त एव विशेष्यन्ते । **इमे** **सोमासो** **मत्सराः** मदहेतवो मादने मात्सर्यवन्तो वा इतरयज्ञगतसोमेभ्यः सोमाः। कीदृशौ युवाम् । **राजाना** राजनशीलौ **दिविस्पृशा** द्युलोकवासिनौ ॥' हृद्यु्तभ्यां ङेरुपसंख्यानम् । (पा. सू. ६. ३. ९. १) इति अलुक् ॥ ईदृशौ युवाम् **अस्मत्रा** अस्मासु मध्ये अस्मत्पालकौ वा युवां **नः** अस्मत्संबन्धिनं यज्ञम् **उप** **गन्तम्** आगच्छतम् । किंच हे **मित्रावरुणा** एतन्नामानौ देवौ **वां** युवयोरर्थाय **इमे** **सोमाः** **गवाशिरः** । पूर्ववत् विकारे प्रकृतिशब्दः । गोभिः क्षीरैः आशिरो मिश्रिताः संजाताः। किंच **गवाशिरः** गोभिः उदकैः मिश्रिताः संजाताः । यद्वा । गोभिः स्तुतिलक्षणैर्मन्त्रैः मिश्रिताः । अत एव **शुक्राः** दीप्ताः संजाताः। 'आशिरमव नयति सशुक्रत्वाय' (तै. सं. ६. १. ६. ५) इति श्रुतेः ॥