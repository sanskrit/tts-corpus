+++
title = "001"
devataa = "अग्निः"
RShiH = "पराशरः शाक्त्यः"
ChandaH = "त्रिष्टुप्"

+++


**उशतीः** उशत्यः कामयमानाः **सनीळाः** । नीळो निवासस्थानम् । समाननिवासस्थानाः एकपाण्यवस्थानात्। स्वसारः इत्यङ्गुलिनाम। एवंभूता अङ्गुलयः **उशन्तं** कामयमानमग्निं **जनयः** जायाः **नित्यम्** असाधारणं **पतिं** **न** भर्तारमिव **उप** **प्र** **जिन्वन्** । उपेत्य हविष्प्रदानादिकर्मणा प्रीणयन्ति । प्रीणयित्वा च **चित्रं** चायनीयं पूजनीयं तमग्निमञ्जलिबन्धनेन **अजुष्रन्** असेवन्त । तत्र दृष्टान्तः ।**श्यावीं** श्याववर्णां रात्रिसंबन्धात् कृष्णां ततः **उच्छन्तीं** सूर्यकिरणसंबन्धात् तमो वर्जयन्तीं अत एव **अरुषीं** आरोचमानां यद्वा शुभ्ररूपयुक्ताम् **उषसं** **न** उषोदेवतां **गावः** रश्मयो यथा सेवन्ते तद्वत् । यथा रश्मय उषसा नित्यसंबद्धा एवं सर्वेषु यज्ञेष्वग्निपरिचरणेनाङ्गुलयो नित्यसंबद्धा इति तात्पर्यार्थः ॥ जिन्वन् । जिवि प्रीणनार्थः । इदित्त्वात् नुम् । लेटि अडागमः । उशतीः । ‘ वा छन्दसि ' इति पूर्वसवर्णदीर्घत्वम् । ‘ शुतुरनुमः° ' इति नद्या उदात्तत्वम् । स्वसारः । ‘ असु क्षेपणे इत्यस्मात् ‘सुञ्यसेर्ऋन ' ( उ. सू. २. २५३ ) इति ऋन् ।' न षट्स्वस्रादिभ्यः ' ( पा. सू. ४. १. १० ) इति ङीप्प्रतिषेधः । नित्त्वादाद्युदात्तत्वम् । अरुषीम् । अरुषमिति रूपनाम । ‘ऋ गतौ । ‘ऋहनिभ्यामुषच् ' ( उ. सू. ४. ५१३ )। 'छन्दसीवनिपौ' इति मत्वर्थीय ईकारः । व्यत्ययेनाद्युदात्तत्वम् । अजुष्रन् । जुषी प्रीतिसेवनयोः '। तौदादिकः । लङि व्यत्ययेन परस्मैपदम् । ‘रुट् इत्यनुवृत्तौ • बहुलं छन्दसि' इत्यन्तादेशस्य रुडागमः ॥