+++
title = "009"
devataa = "अग्निः"
RShiH = "पराशरः शाक्त्यः"
ChandaH = "त्रिष्टुप्"

+++


**यः** **सूरः** सूर्यः **एकः** एकाकी असहायः सन् **अध्वनः** दिव्यान् मार्गान् **सद्यः** **एति** आशु गच्छति । असहायत्वं च श्रूयते-’ सूर्य एकाकी चरतीत्याह । असौ वा आदित्य एकाकी चरति ' ( तै. ब्रा. ३. ९. ५. ४ ) इति । शीघ्रगमनं च स्मर्यते-- योजनानां सहस्रे द्वे द्वे शते द्वे च योजने । एकेन निमिषार्धेन क्रममाण नमोऽस्तु ते ' इति । शीघ्रगमने दृष्टान्तः । **मनो** **न** । यथा मनः शीघ्रं गच्छति तद्वत् । स च सूरः **वस्वः** धनस्य **सत्रा** सहैव युगपदेव **ईशे** ईष्टे । यो हि शीघ्रं गच्छति स बहुदेशेष्ववस्थितानि धनानि प्राप्नोति । तथा **राजाना** राजमानौ **सुपाणी** शोभनबाहू **मित्रावरुणा** मित्रावरुणौ अस्मदीयासु **गोषु** **प्रियं** सर्वेषां प्रीतिकरम् **अमृतम्** अमृतवत्स्वादुभूतं पयः **रक्षमाणा** रक्षन्तौ वर्तेते । हे अग्ने तत्तद्रूपेण त्वमेवैवं वर्तसे इति भावः ॥ वस्वः । लिङ्गव्यत्ययः । ‘ जसादिषु च्छन्दसि वावचनम् ' इति ‘ घेर्ङिति' इति गुणाभावे यणादेशः । ईशे । **ईश** ऐश्वर्ये। ‘ लोपस्त आत्मनेपदेषु' इति तलोपः । मित्रावरुणा । देवताद्वन्द्वे च ' इति पूर्वपदस्य आनङादेशः। • देवताद्वन्द्वे च ' इति उभयपदप्रकृतिस्वरत्वम् ॥