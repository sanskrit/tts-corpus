+++
title = "005"
devataa = "अग्निः"
RShiH = "पराशरः शाक्त्यः"
ChandaH = "त्रिष्टुप्"

+++


**महे** महते **पित्रे** पालयित्रे **दिवे** द्योतमानाय देवगणाय **ईम** इमं **रसं** पृथिव्याः सारभूतं हविः **यत्** यदा यजमानः **कः** करोति तदानीं **पृशन्यः** स्पर्शनकुशलो राक्षसादिः **चिकित्वान्** हवींषि वहन्तं हे अग्ने त्वां जानन् 'अव **त्सरत्** त्वद्भयात्पलायते । **अस्ता** इषुक्षेपणशीलोऽग्निः **धृषता** धर्षकेण धनुषा **अस्मै** पलायमानाय राक्षसादये दिद्युं दीप्यमानं बाणं **सृजत्** विसृजति। **देवः** दीप्यमान उषःकालं प्राप्तोऽग्निः **स्वायां** स्वकीयायां **दुहितरि** दुहितृवत् समनन्तरभाविन्यामुषसि **त्विषिं** स्वकीयां दीप्तिं **धात्** स्थापयति । उषःकाले हि सूर्यकिरणाः प्रादुर्भवन्ति । तैः स्वकीयं प्रकाशमेकीकरोति । तथा च तैत्तिरीयकम्- उद्यन्तं वावादित्यमग्निरनुसमारोहति तस्माद्धूम एवाग्नेर्दिवा ददृशे ' (तै. ब्रा. २. १. २. १०) इति । अत उषसि दीप्तिं निदधातीत्युच्यते ॥ कः । करोतेर्लुङि ‘मन्त्रे घस ' इत्यादिना च्लेर्लुक् । त्सरत् । ‘त्सर छद्मगतौ' । लेटि अडागमः । इतश्च ' इति इकारलोपः । पृशन्यः । ‘ स्पृश संस्पर्शने' । कॄपॄवृजि°' (उ. सू. २. २३९ ) इति विधीयमानः क्युप्रत्ययो बहुलवचनादस्मादपि भवति । स्पृशनं स्पर्शः । तत्र साधुः ' इति यत् । सलोपश्छान्दसः । ‘ तित्स्वरितम् ' इति स्वरितत्वम् । दिद्युम् । दिद्युदिति वज्रनाम । अन्त्यलोपश्छान्दसः । धात् । छान्दसो वर्तमाने लुङ् ॥ ॥ १५ ॥