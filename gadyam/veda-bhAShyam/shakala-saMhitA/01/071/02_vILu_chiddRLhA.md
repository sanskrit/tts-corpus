+++
title = "002"
devataa = "अग्निः"
RShiH = "पराशरः शाक्त्यः"
ChandaH = "त्रिष्टुप्"

+++


**नः** अस्माकं **पितरः** **अङ्गिरसः** एतत्संज्ञा ऋषयः **उक्थैः** शस्त्रैरग्निं स्तुत्वा **वीळु** **चिद्दृळ्हा**। वीळु इति बलनाम । बलवन्तं दृढाङ्गमपि **अद्रिम्** अत्तारं पणिनामानमसुरं **रवेण** स्तुतिशब्दमात्रेणैव **रुजन्** अभञ्जन्। तैः स्तुतोऽग्निस्तमसुरं हतवानित्यर्थः । किंच **बृहतः** महतः **दिवः** द्युलोकस्य **गातुं** मार्गम् **अस्मे** अस्माकं **चक्रुः** कृतवन्तः । अवरकस्यासुरस्याग्निना हतत्वात् । मार्गं कृत्वा च **स्वः** सुष्ठु अरणीयमसुरराहित्येन सुखेन प्राप्यम् **अहः** दिवसं **विविदुः** अजानन् लब्धवन्तो वा । तथा **केतुम्** अह्नां केतयितारं ज्ञापयितारमादित्यम् **उस्राः** पणिनापहृता गाश्च विविदुरित्यनुषङ्गः । वीळु । ‘सुपां सुलुक्' ' इति विभक्तेर्लुक् । दृळ्हा । ‘ दृढः स्थूलबलयोः ' (पा. सू. ७. २. २०) इति निपातितः । ‘सुपां सुलुक्' इति डादेशः। रुजन् । “ रुजो भङ्गे'। तौदादिकः । ‘ बहुलं छन्दस्यमाङ्योगेऽपि इति अडभावः । विविदुः । ‘ विद ज्ञाने ', ' विद्लृ लाभे' इति वा । लिटि उसि रूपम् ॥