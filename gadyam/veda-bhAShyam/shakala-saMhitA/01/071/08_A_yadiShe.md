+++
title = "008"
devataa = "अग्निः"
RShiH = "पराशरः शाक्त्यः"
ChandaH = "त्रिष्टुप्"

+++


**यत् तेजः शुचि** शुद्धं **नृपतिं** मनुष्याणां रक्षकम् । 'पातेर्डतिः' 'परादिश्छन्दसि' इत्युत्तरपदाद्युदात्तत्वम् । **निषिक्तं** वृष्टं **रेतः** उदकं **आनट्** अश्नुते प्राप्नोति **इषे** अन्नाय सस्यादिनिष्पत्तये। न हि वृष्टमात्रम् उदकं तद्-उत्पादने शक्तम् अपि तु पार्थिवेनाग्निना संयुक्तम् ।  
अशू व्याप्तौ, व्यत्ययेन परस्मैपदम्, व्यत्ययेनैव श्नम्प्रत्ययः, व्रश्चादिना षत्वमाडागमः ।  
आङाभिमुख्ये, अयमाभिमुख्येन प्रापत । 

सो **ऽग्निः द्यौर्** दीप्यमानः । दिवेः क्विप् । **अभीके** आसन्ने काले अचिरादेव वक्ष्यमाण-गुण-विशिष्टं यजमानं **जनयत्** जनयतु । जनेर्लेट् । **शर्धं** बलवन्तं अनवद्यमवद्यरहितम् । 'नञ्सुभ्याम्' इत्युत्तरपदान्तोदात्तत्वम् । **युवानं** तरुणं **स्वाधियं** स्वकर्मनिरतं स्वात्मनिष्ठं वा । ईदृशं यजमानं कुर्यात्, **सूदयच् च** सूदयतु च । किं यजमानस्य पापम् । पूर्ववल्लेट्, तिङः परत्वान्न निहन्यते । ईदृशो हि पुरुषस्तेजस्वी भवतीति । 'स एवास्मिन्तेजो दधाति तेजस्व्येव भवति' `इति ब्राह्मणम् ।

केचिदाहुः - यदिति लिङ्गव्यत्ययः, यमग्निं शर्धमनवद्यं युवानं स्वाधियं नृपतिं वृष्टमुदकमानट् सोग्निर्दीप्यमानः क्षिप्रमेव यजमानस्य तेजो जनयतु तेजोविरोधि च सूदयतु इति । 'चादिषु च' इति द्वितीयस्य तिङो निघातप्रतिषेधः, तिङः परत्वात् ॥

अग्नेः **यत्** **तेजः** **नृपतिं** नृणाम् ऋत्विजां पालकं यजमानम् **आनट्** जाठररूपेण **आ** समन्तात् व्याप्नोत् । किमर्थम् । **इषे** अन्नाय । कीदृशम् । **शुचि** शुद्धं **द्यौः** दीप्तम् । तेन तेजसा परिपक्वमन्नं रसरूपं **रेतः** वीर्यम् **अभीके** अभ्यक्ते ऽभिगते ऽभिप्राप्ते गर्भस्थाने **निषिक्तं** नितरां सिक्तम् **अग्निः**
वक्ष्यमाणगुणविशिष्टपुत्ररूपेण **जनयत्** जनयतु । **शर्धं** बलवन्तम् **अनवद्यम्** अवद्यरहितं **युवानं** तरुणं जरारहितमित्यर्थः । **स्वाध्यं** शोभनकर्माणं शोभनप्रज्ञं वोत्पन्नं पुत्रं **सूदयच्च** योगादिकर्मसु प्रेरयतु च। यद्वा । रेत इत्युदकनाम। निषिक्तं मेघेन वृष्टमुदकम् इषेऽन्नाय सस्यादिनिष्पत्तयेऽग्नेर्यत्तेज आनट् व्याप्नोत् वृष्ट्युदकेन भौमाग्नेः संयोगे सति हि सस्यान्युत्पद्यन्ते । कीदृशं तेजः । नृपतिं नृणां रक्षकं शुचि दीप्तम्। तादृशेन तेजसा युक्तो द्यौर्दीप्तोऽग्निरभीके आसन्नकाले एव शर्धादिगुणविशिष्टं पुत्रं जनयतु तं च प्रेरयतु यज्ञादौ । 

**इषे** । 'सावेकाचः ' इति विभक्तेरुदात्तत्वम् ।  
**नृपतिम्** । ‘परादिश्छन्दसि बहुलम् इत्युत्तरपदाद्युदात्तत्वम् ।  
**आनट्** । ‘ अशू व्याप्तौ । लङि व्यत्ययेन परस्मैपद-श्नमौ। आडागमः । व्र्श्चादिषत्वे ष्टुत्वम् ।  
**निषिक्तम्** । ‘ षिचिर् क्षरणे ' । कर्मणि निष्ठा । ‘ गतिरनन्तरः' इति गतेः प्रकृतिस्वरत्वम् । ' उपसर्गात्सुनोति' इति षत्वम् ।  
**अभीके** । अभिपूर्वादञ्चतेः पचाद्यचि पृषोदरादित्वात् रूपसिद्धिः । यद्वा । इण् गतौ ' इत्यस्मात् औणादिकः कक्प्रत्ययः । उभयथापि दासीभारादित्वात् पूर्वपदप्रकृतिस्वरत्वम् । स्वाध्यम् । एरनेकाचः० ' इति यणादेशः । ‘ उदात्तस्वरितयोर्यणः० इति स्वरितत्वम् । जनयत् । जनेर्ण्यन्तात् लेट अडागमः । सूदयत् । ‘ षूद क्षरणे' । पूर्ववत् लेटि अडागमः ॥