+++
title = "006"
devataa = "अग्निः"
RShiH = "पराशरः शाक्त्यः"
ChandaH = "त्रिष्टुप्"

+++


हे अग्ने **तुभ्यं** त्वां **स्वे** **दमे** स्वकीये यज्ञगृहे **यः** यजमानः । एक आकारो मर्यादायाम् । यथाशास्त्रम् **आ** **विभाति** आ समन्तात् समिदादिभिः काष्ठैः प्रज्वलयति । **अनु** **द्यून** अनुदिवसम् **उशतः** कामयमानाय तुभ्यं **नमो** **वा** **दाशात्** हविर्लक्षणमन्नं वा दद्यात् । **अस्य** यजमानस्य हे **अग्ने** **द्विबर्हाः** द्वयोर्मध्यमोत्तमस्थानयोर्बृंहितो वर्धितस्त्वं **वयः** अन्नं **वर्धो** वर्धयैव । **सरथं** रथेन सहितं युयुत्सुं **यं** पुरुषं **जुनासि** युद्धे प्रेरयसि स पुरुषः **राया** धनेन **यासत्** संगच्छते ॥ तुभ्यम् । ‘ क्रियाग्रहणं कर्तव्यम्' इति कर्मणः संप्रदानत्वात् चतुर्थी । दाशात् । दाशृ  दाने । लेटि आडागमः । उशतः । ‘ शतुरनुमः' इति विभक्तेरुदात्तत्वम् । चतुर्थ्यर्थे बहुलं छन्दसि' इति षष्ठी। अनुद्यून् । द्युरियत्यहर्नाम । लक्षणेऽनोः कर्मप्रवचनीयत्वम् । कर्मप्रवचनीययुक्तेः' इति द्वितीया । वर्धो । वर्ध उ । वृधेर्ण्यन्तात् लोटि  छन्दस्युभयथा ' इति शप आर्धधातुकत्वात् ‘ णेरनिटि ' इति णिलोपः । शपः पित्त्वादनुदात्तत्वे धातुस्वरः शिष्यते । उञा सहैकदेशे ‘उञः (पा. सू. १. १. १७ ) इति प्रगृह्यत्वम् । यासत् ।  या प्रापणे '। ‘ सिब्बहुलं लेटि' इति सिप् । ‘ लेटोऽडाटौ ' इति अडागमः । जुनासि । जु इति गत्यर्थः सौत्रो धातुः । शपि प्राप्ते व्यत्ययेन श्ना ॥