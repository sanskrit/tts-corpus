+++
title = "008"
devataa = "अप्तृणसूर्याः"
RShiH = "अगस्त्यो मैत्रावरुणिः"
ChandaH = "अनुष्टुप्"

+++


असौ सूर्यः **पुरस्तात्** पूर्वस्यां दिशि **उत्** **एति** । कीदृशः सः । **विश्वदृष्टः** । विश्वे द्रष्टव्या यस्य स तादृशः । **अदृष्टहा** । अदृष्टा विषविशेषा विषधरविशेषा वा । तेषां हन्ता । यद्वा । अदृष्टमदर्शनमज्ञानमन्धकारः । तस्य हन्ता । सूर्ये उदिते सति सर्वे विषधरा विषाणि वा पलायन्ते । किं कुर्वन्नुदेति इति चेत् उच्यते । **सर्वान्** **अदृष्टान्** अद्रष्टव्यान्विषराक्षसादीन् जम्भयन् हिंसयन् । तथा **सर्वाः** **यातुधान्यः** । यातवो यातनास्तीव्रवेदनाः । तासां धात्रीरुत्पादयित्रीर्महोरगीः राक्षसीर्वा जम्भयन पुरस्तादुदेति । अतोऽस्मत्तो नि जस्यत इति संबन्धः ॥