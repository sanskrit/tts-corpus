+++
title = "007"
devataa = "अप्तृणसूर्याः"
RShiH = "अगस्त्यो मैत्रावरुणिः"
ChandaH = "अनुष्टुप्"

+++


**ये** **अंस्याः** अंसार्हाः अंसगाः अंसे भवा अंसाभ्यां खादन्तो वा । तथा **ये** **अङ्ग्याः** अङ्गगा अङ्गेन शरीरेण हन्तारो वा लूतिकादयः । **सूचीकाः** सूचीसदृशपुच्छरोमाणो वृश्चिकाद्याः । ये च **प्रकङ्कताः** प्रकृष्टविषाः प्रकृष्टगामिनो वा महोरगाः **अदृष्टाः** अदृश्यमानाः **किं** **चन** यत्किंचित्सर्पजातमस्ति । **इह** अस्मिन् समीपे **वः** युष्माकं किमस्ति । अतो यूयं **सर्वे** **साकं** सह नितरां **जस्यत** मुञ्चत अस्मान् ॥ ‘जसु मोक्षणे' । दैवादिकः ॥