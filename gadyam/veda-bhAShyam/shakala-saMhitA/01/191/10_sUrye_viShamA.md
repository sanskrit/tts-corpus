+++
title = "010"
devataa = "अप्तृणसूर्याः"
RShiH = "अगस्त्यो मैत्रावरुणिः"
ChandaH = "महापङ्क्तिः"

+++


आदित्यमण्डले चतुर्थेनाङ्गुलिना विषमादाय मधुकृत्य योजयित्वा निर्विषो भवेदिति यदेतद्विषविद्यायामुक्तं तदिदमत्रोच्यते । अहं विषावृतोऽगस्त्यः **सूर्ये** सर्वस्य प्रेरयितरि मधुविद्यारूपे सूर्यमण्डले **विषम्** आवृत्य वर्तमानं सूर्ये **आ** **सजामि** आसक्तं करोमि । तत्र दृष्टान्तः । **सुरावतो** **गृहे** सुरानिर्मातृसदने **दृतिम्** इव चर्ममयं सुरापात्रमिव । यथा तत्कर्तुः न दोषाय भवति तद्वद्विषम् आदित्यस्य न बाधकमित्यर्थः । **सो** **चित्** । चित् पूजायाम् । नुः प्रसिद्धौ । पूज्यः सः सूर्यः खलु न मराति न म्रियते । **नो** **वयं** **मराम** । तदनुग्रहात्तत्रैव विषस्य योजितत्वात् वयमपि न म्रियामहे । उभयोरमरणे कारणमाह । **हरिष्ठाः** । हरयोऽश्वाः । तेषु स्थित आदित्यः **आरे** दूरे **अस्य** विषस्य **योजनं** प्रापणं चकार । तदेवाच्यते । हे विष **त्वा** त्वां **मधु** अमृतं **चकार** । विषस्य विषभावं दूरेऽपनोद्य अमृतीचकारेति । एषैव **मधुला** मधुदात्री निर्विषीकर्त्री मधुविद्या । यदेतदादित्यस्य विषयोजनं तेन च अमृतीकरणं यदस्ति एषा मधुविद्या ॥ ॥ १५ ॥