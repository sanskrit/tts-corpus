+++
title = "003"
devataa = "अप्तृणसूर्याः"
RShiH = "अगस्त्यो मैत्रावरुणिः"
ChandaH = "अनुष्टुप्"

+++


अन्यांश्च विषहेतूनाह । **शरासः** शरा वेणुदण्डसदृशा अन्तश्छिद्रास्तृणविशेषाः । **कुशरासः** कुत्सितशराः अन्तश्छिद्राः शरसदृशास्तृणविशेषाः । **दर्भासः** दर्भाः कुशाः । **सैर्याः** तटाकादिप्रान्तोद्भवास्तृणविशेषा अश्ववाला इति प्रसिद्धाः। **मौञ्जाः** मुञ्जाः प्रसिद्धाः । वैरिणाः वीरणप्रकाराः। एतेषु वर्तमानाः अदृष्टाः उक्तरूपाः **सर्वे** विषधराः **साकं** मिलित्वा **न्यलिप्सत** निलिम्पन्ति स्म ॥