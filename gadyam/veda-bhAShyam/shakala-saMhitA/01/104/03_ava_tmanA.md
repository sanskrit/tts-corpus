+++
title = "003"
devataa = "इन्द्रः"
RShiH = "कुत्स आङ्गिरसः"
ChandaH = "त्रिष्टुप्"

+++


**केतवेदाः** केतं ज्ञातं वेदः परेषां धनं येन स तादृशः कुयवनामासुरः **त्मना** आत्मना स्वयमेव **अव** **भरते** ज्ञातं परेषां धनमपहरति । अपि च सोऽसुरः **उदन्** उदकेऽन्तर्वर्तमानः सन् 'फेनं फेनयुक्तमुदकमात्मना स्वयमेव **अव** **भरते** अपहरति । **क्षीरेण** क्षरणशीलेन तेनापहृतेनोदकेन **कुयवस्य** असुरस्य **योषे** भार्ये **स्नातः** स्नानं कुर्वाते । तादृश्यौ स्त्रियौ **शिफायाः** । शिफा नाम नदी । तस्याः **प्रवणे** निम्ने प्रवेष्टुमशक्येऽगाधप्रदेशे **हते** नष्टे **स्यातां** भवेताम् । हे इन्द्र त्वं परेषां धनमपहृत्य अन्यैर्दुरवगाहे उदकस्य मध्ये वर्तमानं कुयवं सकुटुम्बमवधीरित्यर्थः ॥ त्मना । ‘ मन्त्रेष्वाङ्यादेरात्मनः । इत्याकारलोपः । भरते। 'हृञ् हरणे'। हृग्रहोर्भः ० ' इति भत्वम् । केतवेदाः । ‘ कित ज्ञाने'। कर्मणि घञ् । बहुव्रीहौ पूर्वपदप्रकृतिस्वरत्वम् । उदन् । ‘पद्दन्' इत्यादिनोदकशब्दस्य उदन्नादेशः । ‘ सुपां सुलुक्' इति सप्तम्या लुक् ॥