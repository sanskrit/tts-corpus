+++
title = "008"
devataa = "इन्द्रः"
RShiH = "कुत्स आङ्गिरसः"
ChandaH = "त्रिष्टुप्"

+++


हे **इन्द्र** **नः** अस्मान् **मा** **वधीः** मा हिंसीः । सर्वदा रक्षेत्यर्थः । अपि च **मा** **परा** **दाः** मा परित्याक्षीः । परादानं परित्यागः । अस्मत्कृतां पूजा सर्वदा गृहाणेत्यर्थः । अपि च **नः** अस्माकं **प्रिया** प्रियाणीप्सितानि **भोजनानि** उपभोग्यानि धनानि **मा** **प्र** **मोषीः** मापहार्षीः। अस्मास्वेव धनानि यथा स्युस्तथा कुर्वित्यर्थः । तथा हे **मघवन्** धनवन् **शक्र** सर्वकार्यशक्तेन्द्र **नः** अस्माकम् **आण्डा** अण्डसंबन्धीनि गर्भरूपेण निषिक्तान्यपत्यानि **मा** **भेत्** मा भिनः । गर्भरूपेणावस्थितान् अस्मत्पुत्रान् रक्षेत्यर्थः । **मा** च **नः** **पात्रा** । पतन्ति गच्छन्ति गमनसमर्थानि यानि तान्यपत्यानि पात्राणि । तानि च मा **भेत्** मा भिदः । **सहजानुषाणि** । जानुभ्यां यानि भूमिं सनन्ति गच्छन्तीत्यर्थः । तानि जानुषाणि । तैः सहितानि मा विनीनशः । वधीः । हन्तेर्माङि  लुङि च ' इति वधादेशः । स चादन्तः । सिच् । अतो लोपः' इत्यकारलोपः । तस्य स्थानिवद्भावात् ‘ अतो हलादेः' इति वृद्ध्यभावः । ‘ इट ईटि' इति सिचो लोपः । मोषीः । ‘ मुष स्तेये ' । लुङि सिचः इट् । नेटि ' इति वृद्धिप्रतिषेधः । भेत् ।' भिदिर् विदारणे' । लङि सिपि ‘ बहुलं छन्दसि ' इति विकरणस्य लुक् । लघूपधगुणः ।' हल्ङ्याब्भ्यः ' इति सिपो लोपः