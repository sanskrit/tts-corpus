+++
title = "007"
devataa = "इन्द्रः"
RShiH = "कुत्स आङ्गिरसः"
ChandaH = "त्रिष्टुप्"

+++


हे इन्द्र **अध** अथ अनन्तरं **मन्ये** त्वां मनसा जानामि । **ते** तव **अस्मै** बलाय **श्रत्** **अधायि** अस्माभिः श्रद्धा कृता । त्वदीयबलविषयमादरातिशयेन स्तोत्रं कृतमित्यर्थः । **वृषा** कामानां वर्षिता स त्वं **महते** प्रौढाय **धनाय** **चोदस्व** चोदय अस्मान् प्रेरय । हे **पुरुहूत** पुरुभिर्बहुभिर्यजमानैराहूत इन्द्र **अकृते** अनिष्पादिते धनशून्ये **योनौ** । गृहनामैतत् । गृहे **नः** अस्मान् **मा** धाः निधेहि । धनधान्यपूर्णे गृहेऽस्मान् वासयेत्यर्थः । अपि च हे **इन्द्र** **क्षुध्यद्भ्यो** बुभुक्षितेभ्योऽन्येभ्योऽपि स्तोतृभ्यः **वयः** अन्नम् **आसुतिं** पेयं क्षीरादिकं च **दाः** देहि ॥ अधायि । दधातेः कर्मणि लुङि च्लेश्चिण् । ‘ आतो युक् चिण्कृतोः' इति युक् । क्षुध्यद्भ्यः । ‘ क्षुध बुभुक्षायाम्' । दिवादित्वात् श्यन् । नित्त्वादाद्युदात्तत्वम् ॥