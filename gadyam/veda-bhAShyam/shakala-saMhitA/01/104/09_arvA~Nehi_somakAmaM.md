+++
title = "009"
devataa = "इन्द्रः"
RShiH = "कुत्स आङ्गिरसः"
ChandaH = "त्रिष्टुप्"

+++


हे इन्द्र त्वम् **अर्वाङ्** अस्मदभिमुखः सन् **एहि** आगच्छ । किं कारणमिति चेत् यस्मात्त्वां **सोमकामं** सोमविषयाभिलाषम् **आहुः** पुराविदः कथयन्ति ।“अयम् अस्मदीयः सोमः **सुतः** ऋत्विग्भिरभिषुतः। अत आगच्छेत्यर्थः । आगत्य च **मदाय** हर्षार्थं **तस्य** तम् अस्मदीयमभिषुतं सोमं **पिब** । एतदेव स्पष्टीक्रियते । **उरुव्यचाः** उरु विस्तीर्णं व्यचो व्यापनं यस्य तादृशो महावयवो भूत्वा **जठरे** आत्मीये उदरे **आ** **वृषस्व** सोममासिञ्च । आ समन्तात् पूरयेत्यर्थः । एवंभूतस्त्वं **हूयमानः** स्तुतिभिराहूयमानः सन् **पितेव** पुत्राणां वाक्यानि शृणोति तथा **नः** अस्माकं वाक्यानि **शृणुहि** शृणु ॥ सोमकामम् । सोमविषयः कामः अभिलाषो यस्य । बहुव्रीहौ पूर्वपदप्रकृतिस्वरत्वम् । आहुः । ‘ ब्रुवः पञ्चानामादित आहो ब्रुवः' (पा. सू. ३. ४.८४) इति झेः उसादेशः धातोराहादेशश्च । तस्य । क्रियाग्रहणं कर्तव्यम्' इति कर्मणः संप्रदानत्वात् चतुर्थ्यर्थे षष्ठी । मदाय । ‘मदी हर्षे'। मदोऽनुपसर्गे' इति भावे अप् । उरुव्यचाः । ‘ व्यच व्याजीकरणे'। औणादिकः असिप्रत्ययः । व्यचेः कुटादित्वमनसि' (का. १. २. १. १ ) इति वचनात् ङित्त्वाभावेन संप्रसारणाभावः । परादिश्छन्दसि बहुलम् ' इत्युत्तरपदाद्युदात्तत्वम् । यद्वा । उरु विचति व्याप्नोतीति उरुव्यचाः । कृदुत्तरपदप्रकृतिस्वरत्वम् । वृषस्व । वृष सेचने'। व्यत्ययेनात्मनेपदशप्रत्ययौ । शृणुहि ।' उतश्च प्रत्ययाच्छन्दसि वावचनम् इति हेर्लुगभावः ॥ ॥ १९ ॥