+++
title = "004"
devataa = "इन्द्रः"
RShiH = "कुत्स आङ्गिरसः"
ChandaH = "त्रिष्टुप्"

+++


**उपरस्य** उदकमध्ये उप्तस्य अवस्थितस्य **आयोः** परेषामुपद्रवार्थमितस्ततो गच्छतः कुयवस्यासुरस्य **नाभिः** संनद्धम् आवसनस्थानं **युयोप** गूढमासीत् । यथान्यैर्न दृश्यते सोऽसुरस्तथाकरोदित्यर्थः । अपि च **पूर्वाभिः** पूरयित्रीभिरात्मनापहृताभिरद्भिः **प्र** **तिरते** सोऽसुरः प्रवर्धते । स च **शूरः** शौर्योपेतः **राष्टि** राजते च । आत्मीयेन शौर्येण लोके प्रख्यातो भवतीत्यर्थः। तमिममसुरम् **अञ्जसी** आञ्जस्योपेता **कुलिशी** कुलं शातयन्ती **वीरपत्नी** वीरस्य पालयित्री एतत्संज्ञिकास्तिस्रो नद्यः **पयः** पयसा तत्संबन्धिना सारभूतेनोदकेन **हिन्वानाः** प्रीणयन्त्यः **उदभिः** आत्मीयैरुदकैः **भरन्ते** धारयन्ति ॥ युयोप । ‘युप विमोहने ' । नाभिः । **नहो** भश्च ' ( उ. सू. ४. ५६५ ) इति इञ्प्रत्ययः । राष्टि। ‘राजृ दीप्तौ । ‘ बहुलं छन्दसि ' इति शपो लुक् । व्रश्चादिना षत्वे ष्टुत्वम् । पयः । ‘ सुपां सुलुक्° ' इति तृतीयाया लुक् । हिन्वानाः । हिविः प्रीणनार्थः । इदित्त्वात् नुम् । अस्मात्ताच्छीलिकश्चानश् । आगमानुशासनस्यानित्यत्वात् मुगभावः । चानशो लसार्वधातुकत्वाभावात् तत्स्वराभावे चित्स्वर एव शिष्यते ॥