+++
title = "006"
devataa = "इन्द्रः"
RShiH = "कुत्स आङ्गिरसः"
ChandaH = "त्रिष्टुप्"

+++


हे **इन्द्र** **सः** **त्वं** **नः** अस्मान् **सूर्ये** सर्वस्य प्रेरके आदित्ये **आ** **भज** आभाजय आभिमुख्येन भक्तान" संभक्तान् कुरु । तथा **सः** त्वम् **अप्सु** अब्देवतासु अस्मानाभाजय । अपि च **जीवशंसे** जीवैः प्राणिभिः शंसनीये कामयितव्ये **अनागास्त्वे** अपापत्वे पापरहित्येऽस्मानाभाजय । अपि च **नः** अस्माकम् **अन्तरां** गर्भरूपेण अन्तर्वर्तमानां **भुजं** पालयित्रीं प्रजाम् **आ** समन्तात् **मा** **रीरिषः** मा हिंसीः। **ते** तव **महते** प्रभूताय **इन्द्रियाय** बलाय **श्रद्धितम्** अस्माभिः श्रद्धानं कृतम् । त्वदीयं बलं बहुमानपूर्वकं स्तुम इत्यर्थः। तस्मात्तादृशबलयुक्तस्त्वं मा रीरिष इति पूर्वेण संबन्धः ॥ अनागास्त्वे । न विद्यते आगः पापं यस्य सोऽनागाः । तस्य भावस्तत्त्वम् । छान्दस उपधादीर्घः । जीवशंसे । 'शंसु स्तुतौ'। कर्मणि घञ्। थाथादिना उत्तरपदान्तोदात्तत्वम् । भुजम् । भुनक्ति पालयतीति भुक् प्रजा। क्विप् । रीरिषः । ‘रिष हिंसायाम्' । स्वार्थे ण्यन्तात् अस्मात् लुङि चङि णिलोपे उपधाह्रस्वत्वादीनि । छान्दसं पदकालीनमभ्यासह्रस्वत्वम् । श्रद्धितम् । श्रच्छब्दस्य ऊर्यादित्वेन ( पा. सू. १. ४. ६१ ) गतित्वात् ‘ गतिरनन्तरः' इति पूर्वपदप्रकृतिस्वरत्वम् ॥