+++
title = "002"
devataa = "इन्द्रः"
RShiH = "कुत्स आङ्गिरसः"
ChandaH = "त्रिष्टुप्"

+++


**त्ये** ते **नरः** यज्ञस्य नेतारो यजमानाः **ऊतये** रक्षणाय **इन्द्रम्** **ओ** । आ उ इत्येतन्निपातद्वयसमुदायः आकारार्थः । आ **गुः** आगच्छन्ति । स चेन्द्र आगतान् **तान्** **नू** **चित्** क्षिप्रं **सद्यः** तदानीमेव **अध्वनः** अनुष्ठानमार्गान् **जगम्यात्** गमयतु प्रापयतु । **देवासः** सर्वे देवाः **दासस्य** उपक्षपयितुः असुरस्य **मन्युं** क्रोधं **श्चम्नन्** भक्षयन्तु हिंसन्त्वित्यर्थः । अपि च **ते** देवाः **नः** अस्माकं **सुविताय** सुष्ठु प्राप्तव्याय यज्ञाय **वर्णम्** अनिष्टनिवारकमिन्द्रम् **आ** **वक्षन्** आवहन्तु आनयन्तु ॥ जगम्यात् । गमेः अन्तर्भावितण्यर्थात् लिङि  बहुलं छन्दसि ' इति शपः श्लुः । श्चम्नन् । चमु अदने '। लेटि व्यत्ययेन श्ना । शकारोपजनश्छान्दसः । यद्वा । श्चम्नातिः प्रकृत्यन्तरं हिंसार्थं द्रष्टव्यम् । वक्षन् । 'वह प्रापणे ' । लेटि  सिब्बहुलं लेटि' इति सिप् । ढत्वकत्वषत्वानि । सुविताय । सुपूर्वादेतेः कर्मणि निष्ठा । तन्वादित्वात् उवङ् । ‘सूपमानात् क्तः' इत्युत्तरपदान्तोदात्तत्वम् । वर्णम् । ‘वृञ् वरणे' । अस्मादन्तर्भावितण्यर्थात् ‘ कॄजॄवृसिद्रुपन्यनिस्वपिभ्यो निच्च ' ( उ. सू. ३. २९० ) इति नप्रत्ययः । नित्त्वादाद्युदात्तत्वम् ॥