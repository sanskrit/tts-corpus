+++
title = "007"
devataa = "इन्द्रः"
RShiH = "हिरण्यस्तूप आङ्गिरसः"
ChandaH = "त्रिष्टुप्"

+++


हे **इन्द्र** **त्वं** **रुदतः** रोदनं कुर्वतः **जक्षतः** भक्षणं हसनं वा कुर्वतः **च** **एतान्** द्विविधानपि वृत्रानुचरान् **रजसः** **पारे** अन्तरिक्षस्य परभागे। रजःशब्दोऽन्तरिक्षवाची, लोका रजांस्युच्यन्ते  (निरु. ४. १९) इत्युक्तत्वात् । **अयोधयः** युद्धमकरोः युद्धेन मारितवानित्यर्थः। **दस्युम्** उपक्षयितारं वृत्रं **दिवः** **आ** द्युलोकादानीय **उच्चा** उत्कर्षेण **अवादहः** दग्धवानसि । वृत्रं सपरिवारं विनाश्य तत ऊर्ध्वं **सुन्वतः** सोमाभिषवं कुर्वतः **स्तुवतः** स्तोत्रं कुर्वतो यजमानस्य **शंसं** स्तुतिं **प्र** **आवः** प्रकर्षेण रक्षितवानसि ॥ रुदतः । ‘रुदिर् अश्रुविमोचने'। लटः शतृ । अदादित्वात् शपो लुक् । प्रत्ययस्वरेणान्तोदात्तत्वम् । ‘शतुरनुमः' इति शस उदात्तत्वम् । जक्षतः ।  ‘ जक्ष भक्षहसनयोः । पूर्ववत् शपो लुक् ।' जक्षित्यादयः षट् ' (पा. सू. ६. १. ६) इति अभ्यस्तसंज्ञा । अतः  ‘ अभ्यस्तानामादिः' इत्याद्युदात्तत्वम् । सुन्वतः । सुनोतेः शतरि ‘स्वादिभ्यः श्नुः । हुश्नुवोः ' इत्यादिना यणादेशः ।  ‘ शतुरनुमः' इति विभक्तेरुदात्तत्वम् । स्तुवतः ।  ‘ ष्टुञ् स्तुतौ । अदादित्वात् शपो लुक् । उवङादेशः । पूर्ववत्स्वरः ॥