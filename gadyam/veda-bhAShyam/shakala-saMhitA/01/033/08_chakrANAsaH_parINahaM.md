+++
title = "008"
devataa = "इन्द्रः"
RShiH = "हिरण्यस्तूप आङ्गिरसः"
ChandaH = "त्रिष्टुप्"

+++


ये वृत्रानुचराः **पृथिव्याः** भूमेः **परीणहम्** आच्छादनं सर्वतो व्याप्तिं **चक्राणासः** कुर्वाणाः **हिरण्येन** हिरण्ययुक्तेन **मणिना** कण्ठबाह्वादिगतेन मण्याद्याभरणेन **शुम्भमानाः** शोभमानाः **हिन्वानासः** वर्धमानाः सन्तो वर्तन्ते **ते** तथाविधा वृत्रानुचराः **इन्द्रं** युद्धायोद्यन्तं **न** **तितिरुः** जेतुं न समर्था आसन्। तदानीं स इन्द्रः **स्पशः** बाधकान् वृत्रानुचरान् **सूर्येण** आदित्येन **परि** **अदधात्** परिहितान् व्यवहितानकरोत् । तथा च ब्राह्मणम् -' आदित्यो ह्येवोद्यन् पुरस्ताद्रक्षांस्यपहन्ति' (तै. सं. २. ६. ६. ३) इति ॥ चक्राणासः । करोतेः  ‘ छन्दसि लिट्' इति वर्तमाने लिटः कानच् । ततोऽसुक् ।  ‘ चितः' इत्यन्तोदात्तत्वम् । परीणहम् । परिणहनं परीणत् । परिपूर्वात् नह्यतेर्भावे क्विपि ' नहिवृति' (पा. सू. ६. ३. ११६ ) इत्यादिना पूर्वपदस्य दीर्घः । पृथिव्याः ।  ‘ उदात्तयणः०' इति विभक्तेरुदात्तत्वम् । हिन्वानासः ।  ‘ हि गतौ वृद्धौ च ' । ताच्छीलिकः चानश् । तितिरुः । तिरतिर्गत्यर्थः ॥