+++
title = "010"
devataa = "इन्द्रः"
RShiH = "हिरण्यस्तूप आङ्गिरसः"
ChandaH = "त्रिष्टुप्"

+++


**ये** जलविशेषाः **दिवः** द्युलोकात् **पृथिव्याः** **अन्तं** भूमेः स्थानं **न** **आपुः** न प्राप्ताः। मेघरूपमापन्नेन वृत्रेण निरुद्धत्वात् । अत एव भूमिप्राप्त्यभावात् **धनदां** धनप्रदां भूमिं **मायाभिः** सस्योपकारादिभिः कर्मभिः **न** **पर्यभूवन्** परितो न ब्याप्ताः । जलपानसस्याभिवृद्ध्याद्युपकारं न चक्रुरित्यर्थः । तदानीमयम् **इन्द्रः** मेघभेदनाय **वज्रं** **युजं** स्वहस्तयुक्तं **चक्रे** । ततः **ज्योतिषा** द्योतमानेन वज्रेण **तमसः** अन्धकाररूपान्मेघात् **गाः** गमनशीलान्युदकानि **निः** **अधुक्षत्** निःशेषेण दुग्धवान् । मेघं भित्त्वा जलं वृष्टवानित्यर्थः ॥ दिवः ।  ‘ ऊडिदम् ' इति षष्ठ्या उदात्तत्वम् । आपुः।  ‘ आप्लृ व्याप्तौ '। लिटि उसि रूपम् । यद्वृत्तयोगादनिघातः । पर्यभूवन् । अत्रापि यच्छब्दस्यानुषङ्गात् निघाताभावः । युजम् । ‘युजिर् योगे'।' ऋत्विक् ' इत्यादिना क्विन् ।‘अनित्यमागमशासनम् ' इति वचनात् नुमभावः । अधुक्षत् ।' दुह प्रपूरणे'। लुङि  ‘शल इगुपधादनिटः क्सः ' ( पा. सू. ३. १. ४५ ) इति च्लेः क्सादेशः । ‘दादेर्धातोर्घः' ( पा. सू. ८. २. ३२) इति घत्वम्। ' एकाचो बशः० ' ( पा. सू. ८. २. ३७) इत्यादिना भष्भावः । संहितायां भष्भावाभावश्छान्दसः ॥ ॥ २ ॥