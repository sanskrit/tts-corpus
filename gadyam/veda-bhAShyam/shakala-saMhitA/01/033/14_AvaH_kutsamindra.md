+++
title = "014"
devataa = "इन्द्रः"
RShiH = "हिरण्यस्तूप आङ्गिरसः"
ChandaH = "त्रिष्टुप्"

+++


हे **इन्द्र** **कुत्सम्** एतन्नामकं गोत्रप्रवर्तकमृषिम् **आवः** रक्षितवानसि । **यस्मिन्** कुत्से **चाकन्** स्तुतिं कामयमानो वर्तसे । तं कुत्समिति पूर्वत्रान्वयः। तथा **दशद्युम्** एतन्नामकं दशसु दिक्षु दीप्यमानमृषिं **प्रावः** प्रकर्षेण रक्षितवानसि । कीदृशम् । **युध्यन्तं** स्वकीयैः शत्रुभिः सह युद्धं कुर्वन्तं **वृषभं** गुणैः श्रेष्ठम् । **शफच्युतः** त्वदीयाश्वस्य शफात् पतितः **रेणुः** धूलिः **द्यां** द्युलोकं **नक्षत** प्राप्नोति । **श्वैत्रेयः** श्वित्राख्याया योषितः पुत्रः पुरा शत्रुभयाज्जले मग्नः सन् त्वदनुग्रहात् **नृसह्याय** नृभिः पुरुषैः सोढव्याय **उत्** **तस्थौ** जलादुत्थितवान् ॥ चाकन् । 'चक तृप्तौ'। अस्मात् ण्यन्तात् शतृ ।  ‘ छन्दस्युभयथा ' इति आर्धधातुकत्वात् णिलोपः शबभावश्च । प्रत्ययस्वरेणान्तोदात्तत्वम् । यद्वा । ‘कमु कान्तौ ' इत्यस्मात् यङ्लुगन्तात् लङि सिपि अभ्यासस्य नुगभावश्छान्दसः।  ‘ दीर्घोऽकितः ' इति दीर्घत्वम् । सिलोपे ‘मो नो धातोः' ( पा. सू. ८. २. ६४ ) इति मकारस्य नकारः । धातुस्वरः। यद्वत्तयोगादनिघातः। युध्यन्तम् । व्यत्ययेन परस्मैपदम् । दशद्युम् । दीव्यतेः प्रकाशार्थात् संपदादिलक्षणः क्विप् ।' च्छ्वोः शूठ्  (पा. सू. ६. ४. १९) इति ऊठ्। दशसु दिक्षु द्यूः यस्यासौ दशद्युः। छान्दसं ह्रस्वस्वम् । यद्वा । द्युशब्दः अहर्नामसु पठितः (नि. १. ९. २)। तेन प्रवृत्तिनिमित्तभूतः प्रकाशो लक्ष्यते । बहुव्रीहौ पूर्वपदप्रकृतिस्वरत्वम् । शफच्युतः । शफेन च्युतः । तृतीया कर्मणि ' इति पूर्वपदप्रकृतिस्वरत्वम् । नक्षत।  ‘ नक्ष गतौ । व्यत्ययेनात्मनेपदम् । श्वैत्रेयः । श्वित्राया अपत्यम् । स्त्रीभ्यो ढक् ' (पा. सू. ४. १. १२० )। नृसह्याय।  ‘ शकिसहोश्च' (पा. सू. ३. १. ९९ ) इति कर्मणि यत् यतोऽनावः' इत्याद्युदात्तत्वम् । समासे कृदुत्तरपदप्रकृतिस्वरत्वम् । पूर्वपदात्' (पा. . ८. ३. १०६ ) इति षत्वम् । संहितायां दीर्घश्छान्दसः ॥