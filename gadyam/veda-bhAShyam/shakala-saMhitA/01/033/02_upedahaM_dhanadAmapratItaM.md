+++
title = "002"
devataa = "इन्द्रः"
RShiH = "हिरण्यस्तूप आङ्गिरसः"
ChandaH = "त्रिष्टुप्"

+++


**यः** इन्द्रः **स्तोतृभ्यः** स्तोतॄणामनुष्ठातॄणामनुग्रहार्थं **यामन्** तदीयशत्रुभिः सह प्रवृत्ते युद्धे **हव्यः** **अस्ति** तैराह्वातव्यो भवति तम् **इन्द्रम्** **अहम्** अनुष्ठाता **उपेत्** **पतामि** उपाप्नोम्येव । किं कुर्वन् । **उपमेभिः** उपमानस्थानीयैरुत्तमैः **अर्कैः** स्तोत्रैः सह **नमस्यन्** पूजयन् । कीदृशमिन्द्रम् । **धनदां** धनप्रदम् **अप्रतीतम्** अप्रतिगतं बलिभिरतिरस्कृतमित्यर्थः । इन्द्रप्राप्तौ दृष्टान्तः । **जुष्टां** पूर्वैः सेवितां **वसतिं** स्वकीयनीडरूपां निवासभूमिं **श्येनः** **न** । यथा श्येननामको वेगवान् पक्षी स्वकीयस्थानं प्रति आदरेण धावति तद्वत् अहम् इन्द्रं त्वरया प्राप्नोमि ॥ धनदाम् । धनं ददातीति धनदाः ।  ‘ आतो मनिन् 'इस्यादिना विच् । अप्रतीतम् शत्रुभिर्न प्रतिगतम् । अव्ययपूर्वपदप्रकृतिस्वरत्वम् । जुष्टाम् । **जुषी** प्रीतिसेवनयोः । श्वीदितो निष्ठायाम् ' ( पा. सू. ७. २. १४) इति इट्प्रतिषेधः ।  ‘ नित्यं मन्त्रे' (पा. सू. ६. १. २१० ) इत्याद्युदात्तत्वम् । पतामि । लेटि आडागमः । नमस्यन्। नमस्शब्दात् पूजार्थे ' नमोवरिवः' (पा. सू. ३. १. १९) इति क्यच् । प्रत्ययस्वरः । अदुपदेशात् लसार्वधातुकानुदात्तस्य एकादेशस्वरेणोदात्तत्वम् । उपमीयन्ते एभिरित्युपमाः । ‘माङ् माने ।  ‘ घञर्थे कविधानम्' (पा. सू. ३. ३. ५८. ४ ) इति कः ।  ‘ बहुलं छन्दसि' इति भिस ऐसादेशाभावः । कृदुत्तरपदप्रकृतिस्वरत्वम् । हव्यः । ह्वेञो  ‘बहुलं छन्दसि' इति संप्रसारणम् ।  ‘ अचो यत् ' इति यत् । गुणः ।' धातोस्तन्निमित्तस्यैव ' (पा. सू. १. १. ८०) इति अवादेशः ।  ‘ यतोऽनावः' इत्याद्युदात्तत्वम् । यामन् । ' या प्रापणे ' । मनिनो नित्त्वादाद्युदात्तत्वम् । ‘सुपां सुलुक्' इति सप्तम्या लुक् ॥