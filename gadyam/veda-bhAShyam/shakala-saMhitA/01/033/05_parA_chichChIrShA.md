+++
title = "005"
devataa = "इन्द्रः"
RShiH = "हिरण्यस्तूप आङ्गिरसः"
ChandaH = "त्रिष्टुप्"

+++


हे **इन्द्र** **ते** वृत्रानुचराः **शीर्षा** स्वकीयानि शिरांसि **परा** **चित्** पराङ्मुखान्येव कृत्वा **ववृजुः** गतवन्तः । कीदृशास्ते । **अयज्वानः** स्वयं यागरहिताः प्रत्युत **यज्वभिः** यागानुष्ठातृभिः सह **स्पर्धमानाः** । हे **हरिवः** हरिनामकाश्वयुक्त **स्थातः** स्थितियुक्त युद्धे पलायनरहित **उग्र** शौर्ययुक्तेन्द्र **यत्** यदा **दिवः** अन्तरिक्षात् **रोदस्योः** द्यावापृथिव्योः सकाशाच्च **अव्रतान्** व्रतरहितान् वृत्रानुचरान् **निः** **प्र** **अधमः** निःशेषेण धमनं कृतवानसि तदानीं त्वदीयमुखवायुना नुन्नाः सन्तो ववृजुरिति पूर्वत्रान्वयः ॥ शीर्षा ।' शेश्छन्दसि बहुलम् ' ( पा. सू. ६. १. ७० ) इति शेर्लोपः । ववृजुः ।  ‘ वृजी वर्जने'। ' असंयोगाल्लिट् कित्' (पा. सू. १. २. ५) इति कित्त्वाद्गुणाभावः । अयज्वानः । यजतेः ‘सुयजोर्ङ्वनिप्' (पा. सू. ३. २. १०३ ) इति भूते ङ्वनिष्प्रत्ययस्य पित्त्वादनुदात्तत्वे धातुस्वरेणाद्युदात्तत्वम् । नञ्समासे अव्ययपूर्वपदप्रकृतिस्वरत्वम् । दिवः । ऊडिदम्' इति विभक्तेरुदात्तत्वम् । हरिवः । हरी अस्य स्त इति हरिवान्। 'छन्दसीरः' इति मतुपो वत्वम् । संबुद्धौ  ‘ मतुवसोः' इति रुत्वम् । अव्रतान्। बहुव्रीहौ ' नञ्सुभ्याम्' इत्युत्तरपदान्तोदात्तत्वम् ।  ‘ दीर्घादटि• ' इति संहितायां नकारस्य रुत्वम् । आतोऽटि नित्यम्' इति सानुनासिक आकारः । अधमः ।  ‘ ध्मा शब्दाग्निसंयोगयोः '। लङि सिपि शपि ‘ पाघ्रा ' इत्यादिना धमादेशः ॥ ॥१॥