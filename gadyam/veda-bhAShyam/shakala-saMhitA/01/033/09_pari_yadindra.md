+++
title = "009"
devataa = "इन्द्रः"
RShiH = "हिरण्यस्तूप आङ्गिरसः"
ChandaH = "त्रिष्टुप्"

+++


हे **इन्द्र** **यत्** यदा 'रोदसी **उभे** द्युलोकभूलोकावुभौ **महिना** त्वदीयेन महिम्ना **विश्वतः** **सीं** सर्वतः परिगृह्य **परि** **अबुभोजीः** परितो भुक्तवानसि तदानीं त्वम् **अमन्यमानान्** मन्त्रार्थमनुध्यातुमशक्तानपि केवलपाठकान् यजमानान् अभि **मन्यमानैः** अस्मदीया एते यजमाना रक्षणीया इत्यभिमानं कुर्वद्भिः **ब्रह्मभिः** मन्त्रैः **दस्युं** चोरं वृत्रादिरूपमसुरं **निः** **अधमः** निःसारितवानसि।  ‘ धमतिर्गतिकर्मा' ( निरु. ६. २ ) इति यास्कः । अबुभोजीः । भुज पालनाभ्यवहारयोः'। लङि सिपि  ‘ बहुलं छन्दसि ' ( पा. सू. २. ४. ७६ ) इति विकरणस्य श्लुः ।  ‘ बहुलं छन्दसि ' ( पा. सू. ७. ३. ९७ ) इति ईडागमः । अनुदात्तः । यद्वृत्तयोगादनिघातः । महिना महिम्ना । महच्छब्दात् पृथ्वादिलक्षणो भावे इमनिच् । ‘टेः' इति टिलोपः । तृतीयैकवचने अल्लोपे सति उदात्तनिवृत्तिस्वरेणोदात्तत्वम् । मलोपश्छान्दसः । अमन्यमानान् । मन्यन्ते जानन्तीति मन्यमानाः । ‘मन ज्ञाने ।  ‘ दिवादिभ्यः श्यन्' । श्यनो नित्त्वादाद्युदात्तत्वम् । समासे अव्ययपूर्वपदप्रकृतिस्वरत्वम् । संहितायां रुत्वानुनासिकावुक्तौ ॥