+++
title = "004"
devataa = "अश्विनौ"
RShiH = "कक्षीवान् दैर्घतमस औशिजः"
ChandaH = "जगती"

+++


**वृषणा** कामानां वर्षितारौ हे अश्विनौ **युवं** युवां **भुरमाणं** **विभिः** अश्वैः भ्रियमाणं **गतं** समुद्रे निमग्नं **भुज्युं** तुग्रपुत्रं **स्वयुक्तिभिः** स्वयमेव युज्यमानैः अश्वैः नौविशेषैश्च **निवहन्ता** नितरां वहन्तौ **पितृभ्य** **आ** ।' आङ् मर्यादायाम् । यत्र पितरस्तुग्रादय असते तावत्पर्यन्तम्' इत्यर्थः । **विजेन्यम्** इति दूरस्थं ब्रुवते । दूरे वर्तमानं **वर्तिः** तुग्रस्य गृहं प्रति **यासिष्टम्** अगच्छतम् । अपि च **दिवोदासाय** राज्ञे कृतं युवयोः संबन्धि **अवः** रक्षणं शम्बरहननरूपं **महि** महत् गम्भीरं **चेति** अस्माभिर्जायते ॥ भुरमाणम् ।' डुभृञ् धारणपोषणयोः । कर्मणि लटः शानच् । व्यत्ययेन शः । ‘बहुलं छन्दसि ' इति उत्वम् । पितृभ्य आ । मर्यादायाम् आङः कर्मप्रवचनीयसंज्ञा (पा. सू. १. ४. ८९ )। पञ्चम्यपाङ्परिभिः ' ( पा. सू. २. ३. १०) इति पञ्चमी । यासिष्टम् । ' या प्रापणे '। ‘यमरमनमातां सक्च' ( पा. सू. ७. २. ७३ ) इति सगागमः । सिच इडागमः । विजेन्यम् । विजनो दूरदेशः । तत्र भवं विजेन्यम् । “ भवे छन्दसि ' इति यत् । तित्स्वरितम्' इति स्वरितत्वम् ॥