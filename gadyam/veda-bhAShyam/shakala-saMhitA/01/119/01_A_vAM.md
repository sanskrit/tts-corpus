+++
title = "001"
devataa = "अश्विनौ"
RShiH = "कक्षीवान् दैर्घतमस औशिजः"
ChandaH = "जगती"

+++


हे अश्विनौ **वां** युवयोः **रथं** **जीवसे** जीवनार्थं **प्रयः** हविर्लक्षणमन्नमभिलक्ष्य **आ** **हुवे** आह्वयामि । कीदृशम् । **पुरुमायं** बहुविधाश्चर्यं बहुविधकर्माणं वा **मनोजुवं** मन इव शीघ्रं गच्छन्तं **जीराश्वं** जववदश्वोपेतं **यज्ञियं** यज्ञेष्वाह्वातुमर्हं **सहस्रकेतुम्** अनेकध्वजं सहस्रस्य धनस्य केतयितारं ज्ञापयितारं वा **वनिनम्** । वनमित्युदकनाम । तद्वन्तम् । **शतद्वसुं** शतसंख्याकैर्धनैर्युक्तं **श्रुष्टीवानम्** । श्रुष्टीति क्षिप्रनाम । क्षिप्रं संभजमानं यद्वा सुखवन्तम् । **वरिवोधाम्** । वरिव इति धननाम । वरिवसो धनस्य दातारम् ॥ पुरुमायम् । बहुव्रीहौ त्रिचक्रादित्वादन्तोदात्तत्वम् । यद्वा । तत्पूर्वात् अर्शआदित्वात् अच् । जीराश्वम् । जु इति गत्यर्थः सौत्रो धातुः ।' जोरी च ' ( उ. सू. २. १८१ ) इति रक् ईकारान्तादेशश्च । बहुव्रीहौ पूर्वपदप्रकृतिस्वरत्वम् । यज्ञियम् । “ यज्ञर्त्विग्भ्यां घखञौ ' इति अर्हार्थे घप्रत्ययः । हुवे । ह्वेञो लटि ' बहुलं छन्दसि ' इति संप्रसारणम् । ‘लुक्' इत्यनुवृत्तौ  छन्दसि ' इति शपो लुक् । उवङ् । शतद्वसुम् । शतवसुम् । छान्दसस्तकारोपजनः ॥