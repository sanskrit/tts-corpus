+++
title = "003"
devataa = "अश्विनौ"
RShiH = "कक्षीवान् दैर्घतमस औशिजः"
ChandaH = "जगती"

+++


**मखाः** मखवन्तो यज्ञोपेताः **अमिताः** अपरिमिताः **जायवः** जयशीलाः मनुष्याः **रणे** संग्रामे **शुभे** शोभनाय धनाय तदर्थं **मिथः** **पस्पृधानासः** अन्योन्यं स्पर्धमानाः **यत्** यदा **सम्** **अग्मत** संगच्छन्ते तदानीं हे **अश्विना** अश्विनौ **युवोरह** युवयोरेव **रथः** **प्रवणे** प्रकर्षेण संभजनीये भूतले **चेकिते** ज्ञायते । देवेषु मध्ये युवामेव रक्षणार्थं शीघ्रं रथेनागच्छथः इत्यर्थः । **यत्** येन रथेन **सूरिं** स्तोतारं प्रति **वरं** श्रेष्ठं धनम् **आ** **वहथः** प्रापयथः स रथः इत्यर्थः ॥ पस्पृधानासः ।' स्पर्ध संघर्षे '। छान्दसो लिट् । तस्य लिटः कानजादेशः । छान्दसं रेफस्य संप्रसारणमकारलोपश्च । अग्मत । गमेश्छान्दसो लङ्। समो गम्यृच्छि” ' इत्यादिना आत्मनेपदम् । ‘बहुलं छन्दसि ' इति शपो लुक् । झस्य अदादेशः । ‘गमहन ' इति उपधालोपः । मखाः । मखो यज्ञः । अर्शआदित्वात् अच् । जायवः । ‘जि जये। कृवापाजि ' इत्यादिना उण् । चेकिते। ‘कित ज्ञाने' । अस्मात् यङन्तात् छान्दसो वर्तमाने लिट् । अतोलोपयलोपौ । यत् । ‘सुपां सुलुक्' इति तृतीयाया लुक् ॥