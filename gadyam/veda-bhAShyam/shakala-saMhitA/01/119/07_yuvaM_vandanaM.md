+++
title = "007"
devataa = "अश्विनौ"
RShiH = "कक्षीवान् दैर्घतमस औशिजः"
ChandaH = "जगती"

+++


हे दस्रौ अश्विनौ **युवं** युवां **जरण्यया** जरया **निर्ऋतं** निःशेषेण प्राप्तं **वन्दनम्** ऋषिं **करणा** कर्मणां कर्तारौ शिल्पकुशलौ युवां **समिन्वथः** समधत्तं पुनर्युवानमकुरुतम् । तत्र दृष्टान्तः। **रथं** **न** । यथा कश्चिच्छील्पी जीर्णं रथं पुनरप्यभिनवं करोति तद्वत् । अपि च **विपन्यया** स्तुत्या गर्भस्थेन वामदेवेन स्तुतौ सन्तौ क्षेत्रात् **आ**॥ । आकारः समुच्चये । मातुरुदरलक्षणात् जन्मस्थानात् **विप्रं** मेधाविनं तमृषिं **जनथः** जनयथः च । तथा **वां** युवयोः **दंसना** रक्षणात्मकं कर्म **अत्र** अस्मै **विधते** परिचरते यजमानाय **प्र** **भुवत्** प्रभवतु । रक्षितुं समर्थं भवतु ॥ निर्ऋतम् । ‘ ऋ गतौ ' । कर्मणि निष्ठा । ‘गतिरनन्तरः' इति गतेः प्रकृतिस्वरत्वम् । जरण्यया । जरणक्रियार्हा जरण्या । अन्त्यावस्था। 'छन्दसि च ' इति यः । करणा। करोतेः ‘अन्येभ्योऽपि दृश्यते ' ( पा. सू. ३. ३. १३०) इति युच् । इन्वथः । ‘इवि व्याप्तौ' । इदित्वात् नुम् । भौवादिकः । जनथः । जनी प्रादुर्भावे'। णिचि उपधावृद्धिः । **जनीजॄष्क्नसुरञ्जः'** इति मित्त्वात् ‘ मितां ह्रस्वः' इति ह्रस्वत्वम् । छन्दस्युभयथा ' इति शप आर्धधातुकत्वात् ‘णेरनिटि ' इति णिलोपः । विपन्यया । ‘पन स्तुतौ । ‘अघ्न्यादयश्च' इति भावे यत् । व्यत्ययेनान्तोदात्तत्वम् । विधते । ‘विध विधाने '। तौदादिकः । लटः शतृ । ‘शतुरनुमः' इति विभक्तेरुदात्तत्वम् । भुवत् । भवतेर्लेटि अडागमः । ‘बहुलं छन्दसि ' इति शपो लुक् । ‘भूसुवोस्तिङि' इति गुणप्रतिषेधः ॥