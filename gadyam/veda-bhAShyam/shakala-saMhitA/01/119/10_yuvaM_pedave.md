+++
title = "010"
devataa = "अश्विनौ"
RShiH = "कक्षीवान् दैर्घतमस औशिजः"
ChandaH = "जगती"

+++


**अश्विना** हे अश्विनौ **पेदवे** पेदुनाम्ने राज्ञे **पुरुवारं** बहुभिर्वरणीयं **स्पृधां** संग्रामे स्पर्धमानानां शत्रूणां **तरुतारं** तारकं **श्वेतं** शुभ्रवर्णम् इन्द्राल्लब्धम् अश्वं **युवं** युवां **दुवस्यथः** दत्तवन्तौ । पुनरपि कीदृशम् । **शर्यैः**। शीर्यन्ते इति शर्याः योद्धारः। तैः **पृतनासु** संग्रामेषु **दुस्तरं** तरीतुमशक्यम् **अभिद्युम्** अभिगतदीप्तिं **चर्कृत्यं** सर्वेषु कार्येषु पुनःपुनः प्रयोज्यम् **इन्द्रमिव** **चर्षणीसहम्** । इन्द्रो यथा शत्रूनभिभवति एवं शत्रुजनानाम् अभिभवितारमित्यर्थः॥ स्पृधाम्। ‘स्पर्ध संघर्षे '। ‘क्विप् च' इति क्विप् । चशब्देन दृशिग्रहणानुकर्षणात् तस्य च विध्यन्तरोपसंग्रहार्थत्वात् अकारस्य लोपो रेफस्य च संप्रसारणम् । “ सावेकाचः ' इति विभक्तेरुदात्तत्वम् । तरुतारम् । ‘तॄ प्लवनतरणयोः । अस्मात् तृचि ‘ग्रसितस्कभितस्तभित° ' इत्यादौ निपातनात् रूपसिद्धिः। चर्कृत्यम् । करोतेः यङ्लुगन्तात् ‘विभाषा कृवृषोः' इति क्यप् । ततस्तुक् ॥ ॥ २१ ॥