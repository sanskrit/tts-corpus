+++
title = "005"
devataa = "अश्विनौ"
RShiH = "कक्षीवान् दैर्घतमस औशिजः"
ChandaH = "जगती"

+++


**अश्विना** हे अश्विनौ **युवोः** युवयोः **वाणी** वननीयौ प्रशस्यौ अश्वौ **युवायुजं** युवाभ्यां युज्यमानं **रथम्** आजिधावनसमये **अस्य** रथस्य यत् **शर्ध्यं** प्राप्यम् आदित्याख्यम् अवधिभूतं लक्ष्यं **वपुषे** शोभार्थं तत् **येमतुः** । सर्वेभ्यो देवेभ्यः पूर्वं प्रापयामासतुः । तदनन्तरं च **आ** **जग्मुषी** आगतवती **जेन्या** आजिधावनेन जीयमाना **योषा** सूर्या **सख्याय** सखित्वाय युवां युवयोः **पतित्वम्** **अवृणीत** । कथमिति । मम **युवाम्** एव **पती** भर्तारौ इति ॥ युवोः । षष्ठीद्विवचने ‘योऽचि' इति यत्वस्य सर्वविधीनां छन्दसि विकल्पितत्वादभावे ‘शेषे लोपः' इति दकारलोपः । ‘अतो गुणे' इति पररूपत्वम् । युवायुजम् । युवावौ द्विवचने' इति द्व्यर्थाभिधायकस्य युष्मच्छब्दस्य अविभक्तावपि व्यत्ययेन युवादेशः । शर्ध्यम् ।' शृधु प्रसहने । अस्मात् ण्यन्तात् ' अचो यत्' इति यत् ।' यतोऽनावः' इत्याद्युदात्तत्वम् । जग्मुषी । गमेर्लिटः क्वसुः । उगितश्च ' इति ङीप् । ‘वसोः संप्रसारणम्' इति संप्रसारणम् ।' गमहन' ' इति उपधालोपः । जेन्या ।' जि जये' । औणादिक एन्यप्रत्ययः टिलोपश्च ॥ ॥ २० ॥