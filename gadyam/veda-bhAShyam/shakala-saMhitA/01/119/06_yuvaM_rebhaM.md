+++
title = "006"
devataa = "अश्विनौ"
RShiH = "कक्षीवान् दैर्घतमस औशिजः"
ChandaH = "जगती"

+++


हे अश्विनौ **युवं** युवां **रेभम्** ऋषिं **परिषूतेः** परितः प्रेरकादुपद्रवात् कूपपतनाद्वा **उरुष्यथः** रक्षथः । ‘उरुष्यती रक्षाकर्मा' (निरु. ५.२३) इति यास्कः । तथा **अत्रये** ऋषये **परितप्तं** परितस्तप्तं **घर्मम्** असुरैः पीडार्थं प्रक्षिप्तं दीप्यमानं तुषाग्निं **हिमेन** शीतेनोदकेन अवारयेथाम् । यद्वा । हविषामत्रये भक्षयित्रे अग्नये परितप्तं सूर्यकिरणैः संतप्तं घर्मम् । अहर्नामैतत् । अहर्हिमेन वृष्ट्युदकेन हविःसंपादकव्रीह्याद्युत्पत्त्यर्थम् अवारयेथाम् । अपि च **शयोः** एतत्संज्ञस्य ऋषेः **गवि** निवृत्तप्रसवायां धेनौ **अवसं** रक्षकं पयः **युवं** युवां **पिप्यथुः** प्रवर्धितवन्तौ । तथा जीर्णाङ्गः **वन्दनः** ऋषिः **दीर्घेण** **आयुषा** **प्र** **तारि** युवाभ्यां प्रवर्धितः। प्रपूर्वस्तिरतिर्वर्धनार्थः ॥ अवसम् । अवतेरौणादिकः असच् । पिप्यथुः। ‘प्यायी वृद्धौ'। व्यत्ययेन परस्मैपदम्। 'लिड्यङोश्च' (पा. सू. ६. १. २९) इति पीभावः ॥