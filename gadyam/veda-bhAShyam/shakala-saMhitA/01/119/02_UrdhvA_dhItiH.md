+++
title = "002"
devataa = "अश्विनौ"
RShiH = "कक्षीवान् दैर्घतमस औशिजः"
ChandaH = "जगती"

+++


**अस्य** रथस्य **प्रयामनि** प्रयाणे प्रगमने सति **शस्मन्** अश्विनोः शंसने स्तवने **धीतिः** अस्मदीया बुद्धिः **ऊर्ध्वा** उन्मुखा **प्रति** **अधायि** प्रत्यस्थायि । तदनन्तरं **दिशः** देष्टव्याः स्तुतयोऽपि **समयन्ते** अश्विभ्यां संगच्छन्ते । आकारः समुच्चये । अहं च स्तोता **घर्मं** महावीरस्थं यद्वा क्षरणशीलाज्यादिकं हविः **स्वदामि** स्वादूकरोमि । **ऊतयः** अवितारः रक्षका ऋत्विजश्च **प्रति** **यन्ति** । घर्मं प्रति गच्छन्ति संस्कारार्थम् । अपि च हे अश्विनौ **वां** युवयोः **रथम्** **ऊर्जानी** सूर्यस्य दुहिता **आ** अरुहत् आरूढवती ॥ प्रयामनि ।' या प्रपणे'। आतो मनिन् ' इति ‘कृत्यल्युटो बहुलम् ' इति बहुलवचनात् भावे मनिन् । दासीभारादित्वात् पूर्वपदप्रकृतिस्वरत्वम् । शस्मन् । 'शंसु स्तुतौ '। ‘अन्येभ्योऽपि दृश्यन्ते' इति मनिन्। दृशिग्रहणस्य विध्यन्तरोपसंग्रहार्थत्वात् उपधानकारलोपः। ‘सुपां सुलुक् ' इति सप्तम्या लुक् । अयन्ते । ‘अय पय गतौ ' । भौवादिकः अनुदात्तेत् । ऊतयः । ‘क्तिच्क्तौ च संज्ञायाम् ' इति अवतेः कर्तरि क्तिच् । ज्वरत्वर' इत्यादिना वकारोपधयोः ऊठ । अरुहत् ।' कृमृदृरुहिभ्यः' इति च्लेः अङादेशः ॥