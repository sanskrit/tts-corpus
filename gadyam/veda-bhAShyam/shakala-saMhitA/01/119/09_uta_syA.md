+++
title = "009"
devataa = "अश्विनौ"
RShiH = "कक्षीवान् दैर्घतमस औशिजः"
ChandaH = "जगती"

+++


**उत** अपि च हे अश्विनौ **मधुमत्** मधुमन्तौ **वां** युवां **स्या** सा **मक्षिका** सरघा मधुकामा सती **अरपत्** अस्तौत् । तथा **औशिजः** उशिजः पुत्रः कक्षीवान् **सोमस्य** पानेन युवयोः **मदे** हर्षे निमित्तभूते सति **हुवन्यति** युवामाह्वयति । **युवं** युवां च तस्यै मक्षिकायै मधु दातुं मधुविद्यार्थिनौ सन्तौ **दधीचः** आथर्वणस्य ऋषेः **मनः** चित्तं शुश्रूषया **आ** **विवासथः** पर्यचरतम् । **अथ** अनन्तरं तस्मिन्प्रीते सति **अश्व्यं** युवाभ्यां प्रतिहितम् अश्वस्य संबन्धि यत् **शिरः** तत् **वां** युवां **प्रति** मधुविद्यामवदत् । स ऋषिः आश्वेन शिरसा उपदिष्टवानित्यर्थः ॥ मधुमत् । • सुपां सुलुक्° ' इति विभक्तेर्लुक् । अरपत् । ‘रप लप व्यक्तायां वाचि' । मदे । ‘मदी हर्षे '। मदोऽनुपसर्गे ' इति भावे अप् । हुवन्यति । ह्वेञ् स्पर्धायां शब्दे च ' ।' ल्युट् च ' इति भावे ल्युट् ।' बहुलं छन्दसि' इति संप्रसारणम् । हवनमात्मन इच्छति । ‘सुप आत्मनः क्यच् । अन्त्यलोपछान्दसः । वर्णव्यापत्त्या उत्वम् । अश्व्यम् । अश्वे भवम् अश्व्यम्। भवे छन्दसि ' इति यत् ॥