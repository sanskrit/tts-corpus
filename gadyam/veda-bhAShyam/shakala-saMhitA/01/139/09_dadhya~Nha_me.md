+++
title = "009"
devataa = "इन्द्राग्नी"
RShiH = "परुच्छेपो दैवोदासिः"
ChandaH = "अत्यष्टिः"

+++


**दध्यङ्** अथर्वगोत्रोत्पन्नः एतन्नामको महर्षिः स च **पूर्वः** पूरकः सर्वस्य पुरातनो वा **अङ्गिराः** अङ्गारः तद्वत्तेजस्वीत्यर्थः । यद्वा । अङ्गारा एवाङ्गिरसोऽभवन् ‘ येऽङ्गारा आसंस्तेऽङ्गिरसोऽभवन्' ( ऐ. ब्रा. ३. ३४ ) इति श्रुतेः । ‘ अङ्गिरा अङ्गारा अङ्कना अञ्चनाः' ( निरु. ३. १७.) इति निरुक्तम् । एतन्नामा महर्षिश्च **प्रियमेधः** मेधाप्रियः । ‘ प्रियमेधः प्रिया अस्य मेधाः' (निरु. ३.१७) इति यास्कः । स च **कण्वः** मेधावी स च **अत्रिः** दुःखत्रयरहितः । अत्रिर्न श्रयः ' (निरु.३.१७) इति निरुक्तम् । **मनुः** मननवान् एतन्नामा महर्षिः। एते सर्वे महात्मानो महर्षयः **मे** **जनुषं** दिवोदासपुत्रस्य परुच्छेपस्य जन्म **विदुः** जानन्ति ॥ वेत्तेः ‘ विदो लटो वा ' इति झेः उसादेशः ॥ किंच **ते** पूर्वोक्ताः **पूर्वे** पूर्वकालीनाः **मे** अस्मत्पित्रादीन् जानन्त इत्यर्थः। **मनुः** मनवो ज्ञानवन्तो यतस्ते पूर्वे मनवश्च अतो **विदुः** इति भावः ॥ ‘ सुपां सुलुक्' इति जसो लुक् ॥ तेषां ज्ञाने उपपत्तिमाह। **तेषां** दध्यङ्ङादीनां **देवेषु** इतरेषु देवनशीलेषु महर्षिषु मध्ये **आयतिः** दीर्घकालसंबन्धोऽस्ति । अतो विदुरित्यर्थः । ततश्च किमित्याह । **अस्माकं** **नाभयः** जीवेन सह बन्धवन्तः प्राणाः फलेन संबद्धा यागा वा **तेषु** तेष्वेव वर्तन्ते । असौ विशिष्टजन्मा अतो यज्ञयोग्यः इति तैर्वक्तव्यत्वेन तदधीनत्वम् । **तेषां** दध्यङ्ङादीनां **पदेन** आस्पदेन महत्त्वेन निमित्तेन **गिरा** स्तुतिरूपया वाचा **महि** महदत्यधिकं **नमे** नमति सर्वो जनः । किंच तेषामनुग्रहात् यज्ञयोग्यः सन् **इन्द्राग्नी** **गिरा** स्तुतिरूपया वाचा युक्तः सन् **आ** **नमे** आभिमुख्येन नमामि स्तौमि नमामि चेत्यर्थः ॥ नमेर्व्यत्ययेन आत्मनेपदम् ॥ यद्वा । कर्मकर्तरि ‘ न दुहस्नुनमाम्' इति यकः प्रतिषेधः । स्वयमेव नतोऽस्मि ॥