+++
title = "008"
devataa = "मरुतः"
RShiH = "परुच्छेपो दैवोदासिः"
ChandaH = "अत्यष्टिः"

+++


हे मरुतः **वः** युष्मत्संबन्धीनि **तानि** प्रसिद्धानि **पौंस्या** पौंस्यानि बलानि **सना** सदातनानि नित्यानि **द्युम्नानि** प्रकाशयुक्तानि । यद्वा । सना संभजनीयानि द्युम्नानि धनवन्ति यशोवन्ति वा ॥ मत्वर्थीयो लुप्यते । मो इति निपातद्वयसमुदाये उशब्दोऽवधारणे ॥ **अस्मत्** अस्मान् **मो** **षु** **अभि** **भूवन्** सुष्ठु मैवाभिभवन् । यद्वा । अस्मत्तोऽपगतानि मा भूवन् । **उत** अपि च । यद्वा । द्युम्नानीत्येतदुत्तरत्र संबध्यते । द्युम्नानि धनानि यशांसि वा अस्मदीयानि **मा** **जारिषुः** क्षीणानि मा भूवन् । **उत** अपि च **अस्मत्** **पुरा** पुराणि लक्षणया तत्रस्थाः प्राणिनः मा **जारिषुः** जीर्णा नष्टा मा भूवन् । किंच **वः** युष्मत्संबन्धि **चित्रं** चायनीयं नानाविधं **नव्यं** नूतनं स्तोतव्यं वा **अमर्त्यम्** अमरणधर्मकं मर्त्येषु दुर्लभं वा **यत्** अस्ति **घोषात्** घोषाः ॥ व्यत्ययेन पञ्चमी ॥ शब्दोपेता गवादयो घोषोपलक्षिता ग्रामनगरादयो वा ये सन्ति **तत्** सर्वं **युगेयुगे** युगशब्दोपलक्षिते तत्तत्काले **अस्मासु** अस्मास्वेव भवन्विति शेषः नान्यस्य । किंच हे **मरुतः** **यच्च** **दुस्तरं** दुःखेन तरणीयं संपादनीयं धनं **दिधृत** धारयत तदस्मासु । किंच **दुस्तरं** शत्रुभिरहिंसितं तत्सर्वमपि विशेषेणास्मासु स्थापयत ॥