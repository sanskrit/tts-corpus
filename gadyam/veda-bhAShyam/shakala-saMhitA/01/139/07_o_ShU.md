+++
title = "007"
devataa = "अग्निः"
RShiH = "परुच्छेपो दैवोदासिः"
ChandaH = "अत्यष्टिः"

+++


हे **अग्ने** **त्वं** **नः** अस्मदीयमावाहनं स्तुतिं वा **ईळितः** अस्माभिः स्तुतः सन् **ओ** **षु** **शृणुहि** । ओ इति निपातद्वयसमुदायात्मकः एको निपातः । आभिमुख्येनैव सुष्ठु शृणु ॥ ‘ उतश्च प्रत्ययात्° ' इति ‘ छन्दसि वावचनम् ' इति हेर्लुगभावः ॥ श्रुत्वा च **देवेभ्यः** देवनशीलेभ्यः **यज्ञियेभ्यः** यज्ञार्हेभ्यो हविर्भाग्भ्यः स्तुतिभाग्भ्यश्चेत्यर्थः ॥ ‘ यज्ञर्त्विग्भ्याम् । इति घः ॥ तेभ्यः **यज्ञियेभ्यः** यज्ञार्हेभ्यो यजमानेभ्यः संबन्धि कर्म **ब्रवसि** ब्रूहि ॥ ब्रवीतेर्लेटि अडागमः ॥ कीदृशेभ्यः । **राजभ्यः** राजमानेभ्यः । इदानीं देवाः प्रत्यक्षेणोच्यन्ते । अत्रेतिहासमाहुः -– अङ्गिरसो नाम महर्षयः पूर्वं यज्ञार्थं देवान् स्तुत्या प्रीणयित्वा गा अयाचन्त । ते प्रीताः कामदुघां प्रादुः । लब्धां च तां धेनुं क्षीरं दोग्धुमशक्नुवाना अर्यमणं देवं प्रार्थयन् । स च प्रार्थितोऽग्निहोत्राद्यर्थं क्षीरं दुदोहेति । तदिदमत्रोच्यते । **यत्** यां **त्या** तां प्रसिद्धां **धेनुं** क्षीरादिना प्रीणयित्रीं गां **ह** **देवाः** **अङ्गिरोभ्यः** तदर्थम् **अदत्तन** दत्तवन्तः ॥ ‘ तप्तनप्तनथनाश्च ' इति तनादेशः ॥ **तां** धेनुम् **अर्यमा** सर्वस्य नियमिता देवः **कर्तरि** सर्वस्योत्पादके त्वय्यग्नौ **सचा** इतरदेवेभ्यः साकं **वि** **दुह्रे** विविधं दुग्धवान् । दुहेर्लिटि ‘ बहुलं छन्दसि ' इति । छन्दसि वा ' इति वचनात् द्विर्वचनाभावः । लटि एव वा ' लोपस्त°' इति तलोपः ॥ **एषः** एष एव अर्यमा **तां** धेनुं **मे** **सचा** मत्समवायेन **वेद** जानाति अर्यमा अहमपि जानामीत्यर्थः । ईदृशी धेनुस्त्वदर्थमेव दुह्यते इत्यग्नेः स्तुतिः ॥