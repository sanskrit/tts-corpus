+++
title = "006"
devataa = "इन्द्रः"
RShiH = "परुच्छेपो दैवोदासिः"
ChandaH = "अत्यष्टिः"

+++


हे **इन्द्र** **वृषन्** वर्षितः कामानाम् **इमे** पुरतो दृश्यमानाः **इन्दवः** सोमाः **सुताः** त्वदर्थमभिषुताः । कीदृशास्ते । **वृषपानासः** अभिमतवर्षकेण त्वया पातव्याः **अद्रिसुतासः** अद्रिभिर्दृढैः पाषाणैरभिषवसाधनैः सुताः **उद्भिदः** उद्भेदका वर्षस्य' । त एव पुनर्विशेष्यन्ते । **उद्भिदः** बलस्य उद्भेदका उद्भिन्ना वा पर्वतादौ तादृशाः सोमाः **तुभ्यं** **सुतासः** त्वदर्थमेवाभिषुताः। किंच **ते** तादृशाः सोमाः **त्वा** त्वां **मन्दन्तु** तर्पयन्तु । कुत्रेति तदुच्यते । **दावने** दानवति यागे। अभिमतदानाय वा । तथा **महे** महते **चित्राय** चायमानाय विचित्राय नानाविधाय वा **राधसे** धनाय । किंच हे **गिर्वाहः** गिरां स्तुतीनामस्मदीयानां वोढः ॥ ‘ वहिहाधाञ्भ्यः' इति असुन् ॥ **गीर्भिः** अस्मत्स्तुतिभिः स्तवमानः सन् **आ** **गहि** आगच्छ । **नः** अस्मान् **सुमृळीकः** सुष्ठु मृडयिता सन् **आ** **गहि** आगच्छ ॥