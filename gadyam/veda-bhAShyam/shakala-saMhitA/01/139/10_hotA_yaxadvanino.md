+++
title = "010"
devataa = "बृहस्पतिः"
RShiH = "परुच्छेपो दैवोदासिः"
ChandaH = "अत्यष्टिः"

+++


अयं **होता** दैव्योऽग्निर्मनुषो वा देवानामाह्वाता **यक्षत्** याज्यां पठतु ॥ यजेर्लेटि अडागमः ॥ ‘ सिब्बहुलम्' इति सिप् ॥ **वनिनः** वननवन्तः हविः कामयमाना वा देवाः **वार्यं** वरणीयं सोमं **वन्त** संभजन्ताम् ॥ वनतेश्छान्दसे लङि व्यत्ययेन आत्मनेपदम् । ‘ बहुलं छन्दसि ' इति शपो लुक् । छान्दसोऽन्त्यलोपः । तदर्थं **बृहस्पतिः** बृहतो मन्त्रस्य हविषो वा पालकोऽध्वर्युर्दैव्यो बृहस्पतिर्वा स्वयमेव **यजति** यागं करोति । कीदृशः सः । **वेनः** कामयमानः । केन साधनेनेति तदुच्यते । **उक्षभिः** सेचकैः सोमैः **पुरुवारेभिः** बहुभिर्वरणीयैः तथा **उक्षभिः** सेचनसमर्थैरुदकैः तन्निमित्तभूतैर्हूयमानैराहुतिभिरादित्यद्वारा वृष्ट्युत्पनैः। वयं यजमानाः **दूरआदिशं** दूरदेश आदिक् आदेशो यस्य तादृशम् ॥ ‘ हलदन्तात्सप्तम्या:०' (पा. सू. ६.३.९ ) इति अलुक् ॥ **अद्रेः** । जातावेकवचनम् । अभिषवसाधनस्य ग्राव्णः **श्लोकं** वाचं ध्वनिं जगृभ्म गृह्णीमः श्रोत्राभ्याम् । पूजार्थं बहुवचनम् । इदानीं परोक्षकृतः । **सुक्रतुः** शोभनकर्मा अयं यजमानः **अध** अथ यागसंपूर्त्यनन्तरम् **अररिन्दानि** । उदकनामैतत् , ' अररिन्दानि ध्वस्मन्वत् ' (नि. १. १२. २६ ) इति तन्नामसु पाठात् । वृष्टिलक्षणान्युदकानि **त्मना** आत्मना **अधारयत्** धारयति ॥ ररिर्दाता । नास्त्यन्यो ररिरस्य पिपासोपशमनस्य तादृशं पिपासोपशमनं ददतीत्यररिन्दानि । यद्वा । अररिः इतश्चेतश्च गमनम् । औणादिकः अरिप्रत्यय:। ‘ आतोऽनुपसर्गे कः' । पृषोदरादित्वात् अभिमतस्वरूपस्वरसिद्धिः । तद्ददतीत्यररिन्दानि उदकानि । चेष्टाप्रदानीत्यर्थः । ‘ आपोमयः प्राणः' (छा. उ. ६. ५. ४) इति श्रुतेः। यद्वा । ररिर्दानम् । न विद्यते तादृशं दानमितरभूतेषु तत् अररि । तद्ददतीत्यररिन्दानि । अन्यैरदेयं लोकोपकारिभोगं ददतीत्यर्थः । तादृशान्युदकानि यागेनोत्पादितवानित्यर्थः । किंच **सुक्रतुः** शोभनकर्मा अयं **पुरु** पुरूणि बहूनि **सद्मानि** सदनानि सुखनिवासयोग्यानि गृहाणि अधारयत् । यद्वा । बृहस्पतिः सुक्रतुश्च अयमध्वर्युः अररिन्दानि उक्तलक्षणानि अभिषवसाधनान्युदकानि अधारयत् । धारितवान् । तथा सुक्रतुः शोभनप्रज्ञः पुरु सद्मानि सदनानि हविरासादनस्थानान्यधारयत् ॥