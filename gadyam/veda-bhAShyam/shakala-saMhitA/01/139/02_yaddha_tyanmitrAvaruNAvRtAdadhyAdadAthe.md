+++
title = "002"
devataa = "मित्रावरुणौ"
RShiH = "परुच्छेपो दैवोदासिः"
ChandaH = "अत्यष्टिः"

+++


हे **मित्रावरुणौ** **ऋतात्** आदित्यात् **त्यत्** तदुदकं **यत्** यस्मात् कारणात् **अधि** अधिकम् । **आददाथे** सर्वतो ददथः । कीदृशमुदकम् । **अनृतं** नश्वरं शोषणस्वभावम् । केन साधनेन । **स्वेन** **मन्युना** स्वकीयेन तेजसा । अहोरात्राभिमानिदेवौ मित्रावरुणौ खलु वृष्टिं मोचयतः । ‘ अहोरात्रे वा' इत्यादिश्रुतिः पूर्वमेवोदाहृता । मन्युर्विशेष्यते । **दक्षस्य** समर्थस्य **स्वेन** **मन्युना** आत्मभूतेन मननीयेन सामर्थ्येन। किंच हे मित्रावरुणौ **युवोः** ॥ अन्त्यलोपश्छान्दसः ॥ युवयोः संबन्धि **हिरण्ययं** हिरण्मयं रूपम् ॥ ‘ ऋत्व्यवास्त्व्यवास्त्व° ' ( पा. सू. ६. ४. १७५ ) इत्यादौ मयटो मशब्दलोपो निपात्यते ॥ **इत्था** इत्थं वक्ष्यमाणप्रकारेण **सद्मसु** यज्ञसदनेषु **अधि** **अपश्याम** पश्येम । केन साधनेनेति तदुच्यते । **धीभिः** त्वदुद्देश्यैः कर्मभिर्यज्ञादिरूपैः **मनसा** **चन** त्वदासक्तेन चेतसा च **स्वेभिरक्षभिः** आत्मीयैः अनन्यैश्चक्षुरादीन्द्रियैः। किंच **सोमस्य** सोम **स्वेभिरक्षभिः** अस्मदीयैरिन्द्रियैः ॥ नासाद्यपेक्षया बहुवचनम् ॥