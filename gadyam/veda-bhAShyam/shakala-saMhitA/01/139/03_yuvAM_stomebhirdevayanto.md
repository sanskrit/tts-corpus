+++
title = "003"
devataa = "अश्विनौ"
RShiH = "परुच्छेपो दैवोदासिः"
ChandaH = "अत्यष्टिः"

+++


हे **अश्विना** अश्विनौ देवौ **युवां** **स्तोमेभिः** स्तोत्रैः **देवयन्तः** युवाम् आत्मनः इच्छन्तः **आयवः** । मनुष्यनामैतत् । यजमानाः **श्लोकं** युष्मदीयस्तुतिरूपां वाचम् **आश्रावयन्तइव** सर्वतः श्रवणविषयां कुर्वन्त इव स्तुवन्ति । श्लोक इति वाङ्नाम, ‘ श्लोकः धारा ' ( नि. १. ११. १ ) इति तन्नासूक्तत्वात् । कीदृशास्ते । **युवां** **हव्या** हविषा आज्यादिना **अभ्यायवः** आभिमुख्येन गन्तारः । प्रीणयितुमिति शेषः । हवींषि आभिमुख्येन प्रापयन्तो वा । किंच हे विश्ववेदसा सर्वधनौ **युवोः** युवयोः संबन्धिन्यः **विश्वाः** **श्रियः** सेवनीयाः सर्वा लक्ष्मीर्धनकनकादिरूपाः **अधि** अधिकं भजन्ते इति शेषः । किंच **पृक्षश्च** अन्नमपि युष्मत्प्रसादात् अधि अधिकं लभन्ते । किंच हे **दस्रा** शत्रूणामुपक्षपयितारौ **वां** **हिरण्यये** **रथे** हिरण्मये मधुपूर्णे रथे **पवयः** तन्नेमयः **प्रुषायन्ते** क्षरन्ति स्रवन्ति ॥ ‘ प्रुष प्लुष स्नेहनसेचनपूरणेषु ' । 'छन्दसि शायजपि' इत्यहावपि श्नः शायजादेशः ॥ मधुपूर्णपात्रोपेतत्वात् शीघ्रगमनेन चक्रेषु मधूनि स्रवन्तीति भावः । ‘ पवी रथनेमिर्भवति यद्विपुनाति भूमिम् ' ( निरु. ५. ५. ) इति निरुक्तम् । अश्विनोः रथस्य मधुपूर्णत्वं त्रयः पवयो मधुवाहने रथे  (ऋ. सं. १, ३४. २) इत्यादिषु प्रसिद्धम् । किंच तादृशे **हिरण्यये** हृदयरमणे रथे मधुरं हविर्वहतमिति शेषः ॥।