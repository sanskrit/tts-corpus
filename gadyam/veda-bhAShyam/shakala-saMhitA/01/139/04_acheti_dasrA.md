+++
title = "004"
devataa = "अश्विनौ"
RShiH = "परुच्छेपो दैवोदासिः"
ChandaH = "अत्यष्टिः"

+++


हे **दस्रा** दस्रावश्विनौ **अचेति** वक्ष्यमाणं युष्मच्चेष्टितं ज्ञायते सर्वैः । किं तदिति तदुच्यते । **नाकं** स्वर्गं **वि** **ऋण्वथः** विशेषेण गच्छथः ॥ ‘ ऋणु गतौ । तानादिकः । लेटि अडागमः । यज्ञसंपूर्त्यनन्तरमिति यावत् । उशब्दोऽवधारणे । यद्वा । नाकम् । अकं दुःखम् । तद्रहितं यज्ञमृण्वथः। विशेषेण गच्छथ एव । तदर्थं **वां** **रथयुजः** युष्मत्संबन्धिनो रथस्य योजयितारः सारथथः **दिविष्टिषु** स्वर्गस्यैषणेषु द्योतनात्मकस्य यज्ञस्यैषणेषु गमनेषु वा निमित्तभूतेषु **युञ्जते** अश्वान् योजयन्ति रथे । युक्ते रथे वा युष्मान् । ते एव विशेष्यन्ते । दिविष्टिषु दिवो गमनेषु निरालम्बाकाशगमनेषु **अध्वस्मानः** रथस्य तदाश्रितस्य च ध्वंसमकुर्वाणाः । किंच हे **दस्रा** अश्विनौ **वां** युवयोः **बन्धुरे** बन्धुरत्रययुक्ते। युगबन्धनाधारः काष्ठविशेषो बन्धुरम् । तादृशत्रययुक्तत्वं रथो यो वां त्रिवन्धुरः' (ऋ. सं. ८. २२. ५) इत्यादिषु प्रसिद्धम् । **हिरण्यये** हिरण्मये **रथे** **अधि** तादृशस्य रथस्योपरि **स्थाम** अस्थापयाम ॥ छान्दसे लङि ‘ बहुलं छन्दसि ' इति अडभावः। आद्युदात्तश्छान्दसः ॥ कीदृशौ'। **पथेव** सुपथेन मार्गेण निरालम्बे आकाशे’ **रजः** रञ्जनात्मकं स्वर्गं प्रति **यन्तौ** गच्छन्तौ । ‘लोका रजांस्युच्यन्ते । इत्युक्तत्वात् । **अनुशासता** अननुकूलाञ्छत्रून् अनुशासतौ विधेयीकुर्वन्तौ ॥ शासेः शतरि • जक्षित्यादयः' इति अभ्यस्तत्वात् ‘ अभ्यस्तानामादिः' इत्याद्युदात्तत्वम् ॥ किंच **अञ्जसा** मुख्यत्वेन प्रकृष्टं **रजः** उदकं वृष्टिलक्षणं **शासता** शासतौ बलाद्विधेयीकुर्वन्तौ ॥