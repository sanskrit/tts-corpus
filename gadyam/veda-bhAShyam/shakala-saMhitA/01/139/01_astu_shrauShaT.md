+++
title = "001"
devataa = "विश्वेदेवाः"
RShiH = "परुच्छेपो दैवोदासिः"
ChandaH = "अत्यष्टिः"

+++


अहं **पुरः** पुरत उत्तरवेद्याम् **अग्निम्** आहवनीयाख्यं **धिया** प्रणयनादिकर्मणा **दधे** धारितवानस्मि । **तच्छर्धः** तादृशं बलवन्तं वा अग्निं यद्वा तच्छर्धः तादृशं मरुतां स्वरूपं बलं **दिव्यं** दिवि भवं **नु** क्षिप्रम् **आ** **वृणीमहे** आभिमुख्येन संभजामहे । किंच **इन्द्रवायू** **वृणीमहे** । **यत्** यस्मात् कारणात् **विवस्वति** दीप्तिमति **नाभा** नाभौ भूम्या नाभिस्थाने देवयजने वेदिरूपे । यद्वा । नाभौ सर्वफलस्य संबन्धके यज्ञे । ‘ यज्ञमाहुर्भुवनस्य नाभिम् ' (तै. सं. ७.४.१८. २) इति श्रुतेः । **क्राणा** कुर्वाणा स्वार्थप्रकाशनं **नव्यसी** नवतरा स्तुतिरूपा वाक् **संदायि** संबध्यते ॥ छान्दसः कर्मणि लुङ् ॥ अस्माभिः प्रयुज्यते इत्यर्थः। यस्मात् स्तुतिः क्रियते तस्मात् **अस्तु** **श्रौषट्** अस्याः स्तुतेः श्रवणं भवतु । श्रोता भवतु वा मरुतां गणोऽग्निर्वा । इन्द्रवायुपक्षे प्रत्येकापेक्षा एकवचनम् । **अध** अनन्तरं **नः** **धीतयः** अस्मदीयानि कर्माणि स्तुत्यादिरूपाणि **प्र** **सु** **उप** **यन्तु** प्रकर्षेण सुष्ठु युष्मानुपगच्छन्तु । किंच **देवाँ** **अच्छा** **न** अग्न्यादिदेवान् आभिमुख्येन प्राप्तमिव **धीतयः** अस्मदीयानि कर्माणि उप यन्तु ते समीपं प्राप्नुवन्तु ॥