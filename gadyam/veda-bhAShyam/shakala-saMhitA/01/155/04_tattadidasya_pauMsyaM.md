+++
title = "004"
devataa = "विष्णुः"
RShiH = "दीर्घतमा औचथ्यः"
ChandaH = "जगती"

+++


**अस्य** महानुभावस्य **तत्तत्** **पौंस्यं** पुंस्त्वं पराक्रमातिशयं **गृणीमसि** गृणीमः स्तुमः । कीदृशस्यास्य । **इनस्य** सर्वस्य स्वामिनः **त्रातुः** पालकस्य **अवृकस्य** । वृको हिंसकः शत्र्वादिः । तद्रहितस्य **मीळ्हुषः** सेक्तुर्नित्यतरुणस्य । स्तुत्येषु पराक्रमेषु मध्ये एकमुदाहरति । **यः** विष्णुः **पार्थिवानि** पृथिव्यादीनि प्रथनवन्ति वा सामर्थ्यात् रजांसीति गम्यते । लोकत्रयस्यापि पृथिवीशब्दवाच्यत्वं पूर्वमुदाहृतम् । तानि **त्रिभिरिद्विगामभिः** त्रिभिरेव विविधगमनैः **उरु** विस्तीर्णं यथा भवति तथा **क्रमिष्ट** क्रान्तवान् विचक्रमे इत्यर्थः । **उरुगायाय** उगातव्याय **जीवसे** लोकत्रयरक्षणाय । यद्वा । उरुगायाय ॥ षष्ठ्यर्थे चतुर्थी ॥ उरुगायस्य विष्णोरीदृशं पराक्रमं गृणीमसि । किमर्थम् । जीवसे जीवनाय रक्षणाय ॥