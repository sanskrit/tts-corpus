+++
title = "005"
devataa = "विष्णुः"
RShiH = "दीर्घतमा औचथ्यः"
ChandaH = "जगती"

+++


**अस्य** **स्वर्दृशः** स्वर्गस्य सर्वस्य वा द्रष्टुर्विष्णोः **द्वे** **इत्** **क्रमणे** द्वे एव पदे **मर्त्यः** मनुष्यः **अभिख्याय** सर्वभूत्यादिना प्रख्याय **भुरण्यति** गच्छति भजते। भुरण्यतिः कण्ड्वादिर्गतिकर्मा,  ‘भुरण्यति शवति ' (नि. २. १४. १६) इति तत्कर्मसु पाठात् । प्रसिद्धत्वात् भूलोकं वृष्ट्यागमनादन्तरिक्षं चेत्युभे क्रमणे जानाति । **अस्य** विष्णोः **तृतीयं** क्रमणं द्युलोकाख्यं कोऽपि मर्त्यः **नकिः** नैव **आ** **दधर्षति** बुद्ध्या नाभिभवति ज्ञातुं न शक्नोतीत्यर्थः । न केवलं मनुष्य एव अपि तु **वयश्चन** वेतारो मरुतोऽपि । कीदृशास्ते । **पतयन्तः** सर्वत्र गमनसमर्थाः तथा **पतत्रिणः** पतनशीला गरुडादयो वायवो वा नकिरा दधर्षति नैव शक्नुवन्ति ॥ धृषेर्लेटि अडागमः ॥ सत्यलोकस्य अत्यन्तविप्रकृष्टत्वेन सर्वेषामविषयत्वादिति भावः ॥