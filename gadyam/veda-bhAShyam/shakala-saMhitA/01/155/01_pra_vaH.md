+++
title = "001"
devataa = "विष्णुरिन्द्रश्च"
RShiH = "दीर्घतमा औचथ्यः"
ChandaH = "जगती"

+++


हे अध्वर्य्वादयः **वः** युष्माकं संबन्धि **पान्तं** पालनस्वभावं पातव्यं वा **अन्धसः** अन्धः सोमरूपमन्नं **प्र** **अर्चत** प्रकर्षेण संपादयत । कस्मै । **धियायते** स्तुतीरिच्छते **महे** महते **शूराय** विक्रान्तायेन्द्राय **विष्णवे** व्यापकायैतन्नामकाय देवाय **च** । कस्तयोरतिशय इति उच्यते । **या** यौ इन्द्राविष्णू **पर्वतानां** प्रीणनवतां पूरणवतां वा । पर्वतशब्दो यास्केनैवं निरुक्तः -- ‘ पर्ववान् पर्वतः पर्व पुनः पृणातेः प्रीणातेर्वा ' इति । उक्तलक्षणानां लोकानाँ **सानुनि** समुच्छ्रितप्रदेशे । सर्वलोके इत्यर्थः । अथवा मेघानां समुच्छ्रितप्रदेशे । पर्वतशब्दः मेघनामसु उक्तत्वात् । तत्र **तस्थतुः** तिष्ठतः । कीदृशौ तौ । **अदाभ्या** अदम्भनीयौ परैरनभिभाव्यौ अत एव **महः** महान्तौ । यद्वा । महो महसि स्वतेजसि सानुनीत्यनेन संबन्धः । तत्र दृष्टान्तः । **साधुना** अभिमतदेशप्रापणसमर्थेन **अर्वता** वेगवताश्वेन **इव** । तेन यथा अत्युच्छ्रितं प्रदेशमारोहति तद्वदुच्चं पदमारूढौ । तस्मात्ताभ्यामर्चत ॥