+++
title = "002"
devataa = "विष्णुरिन्द्रश्च"
RShiH = "दीर्घतमा औचथ्यः"
ChandaH = "जगती"

+++


हे **इन्द्राविष्णू** **शिमीवतोः** इष्टप्रदानादिकर्मवतोः **वां** युवयोः **इत्था** इत्थं **त्वेषं** प्रदीप्तं **समरणं** सम्यग्यागदेशगमनं **सुतपाः** हुतशिष्टसोमपीतयजमानः **उरुष्यति** रक्षति यागेन पूजयति । यद्वा । शिमीवतोः प्रहरणादिकर्मवतोः वां युवयोः त्वेषं दीप्तं शौर्योपेतं समरणं सम्यक्परस्परगमनोपेतं वृष्टिप्रदानाय मेघविदारणरूपं यजमान उरुष्यति रक्षति स्तौतीत्यर्थः । कस्तयोरतिशय इति उच्यते । **या** यौ इन्द्राविष्णू **मर्त्याय** मनुष्याय हविर्दात्रे यजमानाय **प्रतिधीयमानमित्** प्रतिधातव्यं फलरूपम् **असनाम्** असनं चलनशीलं प्रदानशीलमन्नादिकम् **अस्तुः** अभिमतक्षेप्तुर्निरसितुर्वा शत्रूणां **कृशानोः** अग्नेः सकाशात् **उरुष्यथः** अविच्छेदेन प्रवर्तयथः । वह्नौ हुतं हविः स्वीकृत्य तन्मुखादेव फलमपि दास्यथ इत्यर्थः ।