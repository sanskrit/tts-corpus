+++
title = "006"
devataa = "विष्णुः"
RShiH = "दीर्घतमा औचथ्यः"
ChandaH = "जगती"

+++


अयमादित्यात्मा विष्णुः **चतुर्भिः** **साकं** सहितां **नवतिं** **च** । चतुर्नवतिमित्यर्थः । एतत्संख्याकान् कालावयवान् **नामभिः** स्वकीयनमनप्रकारैः प्रेरणविशेषैः **वृत्तं** यथा भवति तथा **व्यतीन्** विविधातनस्वभावान् वृत्तं **चक्रं** **न** बह्वरोपेतं चक्रमिव तं यथा शत्रोरुपरि प्रक्षेपेण भ्रमयति तद्वदुक्तसंख्याकान् कालावयवान् **अवीविपत्** कम्पयति भ्रमयति॥  ‘ टुवेपृ कम्पने '। ण्यन्तात् लुङि चङि रूपम् ॥ के पुनस्ते उच्यते । संवत्सर एकः । अयने द्वे। पञ्चर्तवः । द्वादश मासाः । चतुर्विंशत्यर्धमासाः । त्रिंशदहोरात्राः । अष्टौ यामाः । एकस्मिन् दिने पर्यावर्तमानानि मेषादीनि द्वादश लग्नानीति मिलित्वा चतुरधिकनवतिसंख्याकानवीविपत्। नन्वादित्यः स्वयमपि इतरवत्परिभ्रमति कथं भ्रमयति इत्युच्यते । नैष दोषः । एतेषां भ्रामकस्य धुवस्य विष्णोः मूर्त्यंन्तरत्वात्। अथवा स्वभ्रमणाधीनत्वादितरेषां परिभ्रमणस्य अतः स्वयं भ्रमयति इत्युच्यते । एवं कलात्मकः विष्णुः **बृहच्छरीरः** विराडात्मना सर्वदेवमनुष्यादिशरीराणां स्वशरीरत्वात् । बृहच्छरीरत्वमेवोपपादयति । **विमिमानः** विविधमात्मानं मिमानो देवतिर्यगात्मना विभज्य स्थापयन् । यद्वा । **ऋक्वभिः** स्तुतिमद्भिः मन्त्रवद्भिः वा विमिमानः । यद्यपि विभुस्तथापि भक्त्याधीनत्वात् स्तुत्या मीयते । **युवा** सर्वत्र मिश्रणशीलो नित्यतरुणो वा अत एव **अकुमारः** अनल्पः एवंभूतो महाविष्णुः **आहवम्** आह्वानं **प्रत्येति** गच्छति यज्ञदेशम् ॥ ॥ २५ ॥