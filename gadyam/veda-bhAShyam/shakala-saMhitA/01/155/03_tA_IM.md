+++
title = "003"
devataa = "विष्णुरिन्द्रश्च"
RShiH = "दीर्घतमा औचथ्यः"
ChandaH = "जगती"

+++


**ताः** सोमरूपाः प्रसिद्धा आहुतयो यजमानेन हुताः **ईम्** एतत् **अस्य** इन्द्रस्य **महि** महत् **पौंस्यं** पुंसः कर्म वक्ष्यमाणरूपं बलं **वर्धन्ति** वर्धयन्ति । ईमित्यनर्थको वा । स चेन्द्रः सोमपानजनितं सामर्थ्यं **मातरा** द्यावापृथिव्यौ **नि** **नयति** नितरां प्रापयति । किमर्थम् । **रेतसे** प्राणिनां पुत्राद्युत्पादनसामर्थ्याय **भुजे** तेषां भोगाय रक्षणाय वा । कुत्रेति तदुच्यते । **दिवः** द्योतमानस्यादित्यस्य **अधि** अधिकं **रोचने** रोचमाने मण्डले। **नाम** नमनं द्यावापृथिव्योः स्थापितं सामर्थ्यं **पुत्रः** पुरुत्राता सर्वो जनः **पितुः** पालकाद्विष्णोरनुग्रहात् । यद्वा । पितुः स्वोत्पादकात् स्वयमुत्पन्नं सत् **अवरं** निकृष्टं नाम पौत्रसंज्ञं **परं** तदुत्कृष्टं पुत्र इति नाम तदुभयापेक्षया **तृतीयं** पितेति नाम **दधाति** धारयति । त्रीणि वाव रेतांसि पिता पुत्रः पौत्रः' (तै. सं. ५. ६. ८. ४ ) इति श्रुतेः । अस्यायमर्थः । अग्नौ हुताः सोमाहुतयः आदित्यमण्डलं प्राप्य द्वादशात्मनः सवितुर्मूर्त्यन्तरौ इन्द्राविष्णू पोषयन्ति तुष्टौ तौ मेघद्वारा वर्षतः । तया वृष्ट्या सस्यादिद्वारा प्रजाः पुत्रपौत्रादिरूपेण वर्धयत इत्येवं महानुभावौ इन्द्राविष्णू इति ॥