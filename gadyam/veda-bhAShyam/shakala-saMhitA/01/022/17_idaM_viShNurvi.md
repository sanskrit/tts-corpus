+++
title = "017"
devataa = "विष्णुः"
RShiH = "मेधातिथिः काण्वः"
ChandaH = "गायत्री"

+++


**इदं** विश्वं **विष्णुः** व्यापी भगवान् **विचक्रमे** विभज्य क्रमतेस्म । 'वृत्तिसर्गतायनेषु क्रमः' इति वृत्तावात्मनेपदम् । 'वेः पादविहरणे' इति वा । 

कतिधा विचक्रम इत्यत आह - **त्रेधा** त्रिधा पदं पादं **निदधे** स्थापयामास पृथिव्यामन्तरिक्षे दिवि चेत्याधारभेदेन पदस्य त्रैविध्यम् । त्रीणि पदानीति यावत्, यथा 'त्रीणि पदा वि चक्रमे' इति । 'एधाच्च' इत्येधाप्रत्ययः । यस्मादेवं तस्मादस्य विष्णोः **पांसुरे** पांसुमति पादे । रः मत्वर्थीयः । 

यद् वा - सिध्मादिलक्षणो लः, रलयोरेकत्वं स्मर्यते । **पांसवो** रजांसि लोका उच्यन्ते । तैः रजःकरण[कण ]कल्पैः तद्वति विष्णोः पद-कमले समूढं सम्यगूढं तेनैव समवस्थापितम् । किमिदं विश्वां यद् **विचक्रमे** । 'गतिरनन्तरः' इति गतेः प्रकृतिस्वरत्वम् । अस्येति 'इदमोन्वादेशेऽशनुदात्तः' इत्यशादेशोनुदात्तः । य इममर्थमकरोत्स विष्णुर् अनेन होमेनेमं यज्ञं समापयत्विति भावः ।

अपरा योजना - **इदं विष्णुर्** एव स्वयं **विचक्रमे** विक्रमते यद्धविर्धानं विक्रमते गच्छति । 'छन्दसि लुङ्लङ्लिटः' इति लिट् ।  
विष्णोरेवेदं क्रमणं यद्+धविर्-धानस्येति यावत् विष्णुर् विशेष्यते -

**त्रेधा निदधे पदं** तस्मादस्य हविर्धानस्य  
**पांसुरे** पांसुमति च मार्गे **समूढं** सम्यगूढं प्रापितम् इदम् आज्यम् अस्त्व् इति ।

अन्ये पुनराहुः - **इदं विश्वं विष्णुर्** व्यापी आदित्यात्मा **विचक्रमे** विक्रमते विभज्य प्राप्नोति **त्रेधा** पृथिव्याम् अन्तरिक्षे दिवि च पदं निदधाति अग्नि-विद्युत्-सूर्यात्मना त्रिषु स्थानेषु पादन्यासं करोति । अस्य विष्णोः **पांसुरे** त्वन्तरिक्षे स[य]त्पदं विद्युद्रूपं तदेव **समूढं** सम्मूढं कारणानित्यत्वात् सर्वदा न दृश्यते । (मनो) यथेतरे ज्योतिषी सम्यग् गृह्येते दृष्ट्या सोऽयम् आदित्य इदं यज्ञम् अनेन होमेन समापयत्व् इति ॥

**विष्णुः** त्रिविक्रमावतारधारी **इदं** प्रतीयमानं सर्वं जगदुद्दिश्य **वि** **चक्रमे** विशेषेण क्रमणं कृतवान् । तदा **त्रेधा** त्रिभिः प्रकारैः **पदं** **नि** **दधे** स्वकीयं पादं प्रक्षिप्तवान् । **अस्य** विष्णोः **पांसुरे** धूलियुक्ते पादस्थाने **समूळ्हम्** इदं सर्वं जगत् सम्यगन्तर्भूतम्। सेयमृक् यास्केनैवं व्याख्याता - ’विष्णुर्विशतेर्वा व्यश्नोतेर्वा यदिदं किंच तद्विक्रमते विष्णुस्त्रिधा निधत्ते पदं त्रेधाभावाय पृथिव्यामन्तरिक्षे दिवीति शाकपूणिः समारोहणे विष्णुपदे गयशिरसीत्यौर्णवाभः समूळ्हमस्य पांसुरे प्यायनेऽन्तरिक्षे पदं न दृश्यतेऽपि वोपमार्थे स्यात् पांसुर इव पदं न दृश्यत इति पांसवः पादैः सूयन्त इति वा पन्नाः शेरत इति वा पंसनीया भवन्तीति वा' (निरु. १२. १८-१९) इति ॥ त्रेधा। ‘एधाच्च' (पा. सू. ५. ३. ४६ ) इति एधाच्प्रत्ययः । चितोऽन्तोदात्तः । समूळ्हम् । ‘वह प्रापणे '। निष्ठा ' इति क्तः। ‘वचिस्वपि ' ( पा. सू. ६. १. १५ ) इत्यादिना संप्रसारणम् । ढत्वधत्वष्टुत्वढलोपदीर्घत्वानि । ‘गतिरनन्तरः' इति गतेः प्रकृतिस्वरत्वम् । अस्य । इदमोऽन्वादेशे ' इति अश् अनुदात्तः, प्रत्ययश्च सुप्स्वरेण । पांसुरे । 'नगपांसुपाण्डुभ्यश्चेति वक्तव्यम् ' ( का. ५. २. १०७. २ ) इति मत्वर्थीयो रः । प्रत्ययस्वरः ।