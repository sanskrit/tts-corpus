+++
title = "012"
devataa = "इन्द्रः"
RShiH = "गोतमो राहूगणः"
ChandaH = "पङ्क्तिः"

+++


**वृत्रः** **इन्द्रं** **वेपसा** स्वकीयेन वेपनेन कम्पनेन **न** **वि** **बीभयत्** भीतं नाकरोत् । तथा **तन्यता** स्वकीयेन घोरेण गर्जनशब्देन **न** वि बीभयत् । अपि च इन्द्रेण विसृष्टः **आयसः** अयोमयः **सहस्रभृष्टिः** अनेकाभिर्धाराभिर्युक्तः **वज्रः** **एनं** वृत्रम् **अभि** **आयत** हन्तुमाभिमुख्येनागच्छत् । अन्यत् पूर्ववत् ॥ तन्यता । स्तन शब्दे '।  ‘ ऋतन्यञ्जि°' इत्यादिना तनोतेर्विधीयमानो यतुच् बहुलवचनादस्मादपि भवति । अत एव सलोपश्च ।' सुपां सुलुक् ' इति तृतीयाया डादेशः । उदात्तनिवृत्तिस्वरेण तस्योदात्तत्वम् । बीभयत् ।' ञिभी भये । हेतुमति णिच् । अत्र वेपस्तन्यतुभ्यां भयं न हेतोर्वृत्रादिति हेतुभयाभावात् ' बिभेतेर्हेतुभये ' ( पा. सू. ६. १. ५६ ) इति आत्वाभावः। ण्यन्तात् लुङि च्लेश्चङादि । आयत । अय पय गतौ ' । भौवादिरात्मनेपदी ॥