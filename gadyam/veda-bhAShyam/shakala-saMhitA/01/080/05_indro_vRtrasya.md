+++
title = "005"
devataa = "इन्द्रः"
RShiH = "गोतमो राहूगणः"
ChandaH = "पङ्क्तिः"

+++


**हीळितः** क्रुद्धः **इन्द्रः** **अभिक्रम्य** आभिमुख्येन गत्वा **दोधतः** भृशं कम्पमानस्य **वृत्रस्य** **सानुं** समुच्छ्रितं हनुप्रदेशं **वज्रेण** **अव** **जिघ्नते** प्रहरति । किं कुर्वन् । **अपः** वृष्ट्युदकानि **सर्माय** सरणाय निर्गमनाय **चोदयन्** प्रेरयन् ॥ दोधतः । ‘धूञ् कम्पने'। अस्मात् यङ्लुगन्तात् शतरि अन्त्यलोपश्छान्दसः ।' अभ्यस्तानामादिः' इत्याद्युदात्तत्वम् । हीळितः । ‘हेडृ होडृ अनादरे '।  ‘ हेळते' ( निं. २. १२. २ ) इत्येतत् क्रुध्यतिकर्मसु पठितम् । अस्मान्निष्ठायां वर्णव्यापत्त्या ईकारः । जिघ्नते । हन्तेर्लटि व्यत्ययेन आत्मनेपदं बहुवचनं च ।  ‘ बहुलं छन्दसि ' इति शपः श्लुः ।  ‘ इत्' इत्यनुवृत्तौ ‘ बहुलं छन्दसि ' इति अभ्यासस्य इत्वम् । ‘गमहन' इत्यादिना उपधालोपः । समाय ।  ‘ सृ गतौ । “ अर्तिस्तुसु ' इत्यादिना भावे मन्प्रत्ययः । नित्त्वादाद्युदात्तत्वम् ॥ ॥ २९ ॥