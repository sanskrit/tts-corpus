+++
title = "015"
devataa = "इन्द्रः"
RShiH = "गोतमो राहूगणः"
ChandaH = "पङ्क्तिः"

+++


**यात्** यान्तं सर्वत्र व्याप्य वर्तमानमिन्द्रं **नहि** **नु** **अधीमसि** वयं न ह्यवगच्छामः। यतो वयमल्पाः । परः इत्येतत्सकारान्तमव्ययं वैदूर्यमाचष्टे । परो दिवा पर एना ' ( ऋ. सं. १०. ८२. ५ ) इति यथा । **परः** परस्तादतिदूरे मनुष्यैरनवगाह्ये स्थाने **वीर्या** वीर्येण सामर्थ्येन वर्तमानम् **इन्द्रं** **कः** मनुष्यो जानीयात् । न कोऽपीत्यर्थः । कस्मादिति चेत् अत्राह तस्मिन् इति । यस्मात् **तस्मिन्** इन्द्रे **देवाः** **नृम्णं** धनं **उत** अपि च **क्रतुं** वीर्यकर्म **ओजांसि** बलानि च **सं** **दधुः** स्थापयांचक्रुः तस्मादित्यर्थः॥ यात् । । ' या प्रापणे ' । अस्मात् लटः शतृ । ‘सुपां सुलुक् ' इति द्वितीयाया लुक् । अधीमसि । ‘इण् गतौ ' । इदन्तो मसिः । वीर्या । ‘सुपां सुलुक्' इति तृतीयाया आकारः ॥