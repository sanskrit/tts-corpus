+++
title = "008"
devataa = "इन्द्रः"
RShiH = "गोतमो राहूगणः"
ChandaH = "पङ्क्तिः"

+++


हे इन्द्र **ते** तव **वज्रासः** वज्राः त्वत्सकाशान्निर्गतान्यायुधानि **नाव्याः** नावा तार्याः **नवतिं** नवतिसंख्याका वृत्रेण निरुद्धा नदीः **अनु** उपलक्ष्य **वि** **अस्थिरन** विविधम् अस्थिषत। सर्वत्र व्याप्य वर्तमानं वृत्रं हन्तुं तव वज्र एकोऽप्यनेक इवासीदित्यर्थः । किं च **इन्द्र** **ते** तव **वीर्यं** **महत्** प्रभूतम् । अन्यैरजेयमित्यर्थः । तथा **ते** **बाह्वोः** त्वदीययोर्हस्तयोः **बलं** **हितं** निहितम् । त्वदीयौ बाहू अप्यतिशयेन बलिनावित्यर्थः । अन्यत् पूर्ववत् ॥ अस्थिरन् । तिष्ठतेर्लुङि • समवप्रविभ्यः स्थः' इत्यात्मनेपदम् । मन्त्रे घस' ' इति च्लेर्लुक् । स्थाघ्वोरिच्च' (पा. सू. १. २. १७ ) इति इत्वम् । व्यत्ययेन झस्य रनादेशः। नाव्याः ।  ‘ नौवयोधर्म' (पा. सू. ४. ४. ९१ ) इत्यादिना यत् ।  ‘ यतोऽनावः' इति पर्युदासात् ‘तित्स्वरितम्' इति स्वरितत्वम् । बाह्वोः । उदात्तयणः' इति विभक्त्युदात्तत्वम् ॥