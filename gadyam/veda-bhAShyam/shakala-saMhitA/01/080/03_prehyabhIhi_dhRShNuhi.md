+++
title = "003"
devataa = "इन्द्रः"
RShiH = "गोतमो राहूगणः"
ChandaH = "पङ्क्तिः"

+++


हे 'इन्द्र **प्रेहि** प्रकर्षेण गच्छ। **अभीहि** । हन्तव्यान् शत्रूनाभिमुख्येन प्राप्नुहि । प्राप्य च **धृष्णुहि** । तान् शत्रूनभिभव । **ते** तव **वज्रः** **न** **नि** **यंसते** शत्रुभिर्न नियम्यते अप्रतिहतगतिरित्यर्थः । तथा **ते** **शवः** त्वदीयं बलं **नृम्णं** नृणां पुरुषाणां नामकमभिभावकं **हि** यस्मादेवं तस्मात् **वृत्रम्** असुरं मेघं वा **हनः** जहि । ततोऽनन्तरं तेन निरुद्धाः **अपः** उदकानि **जयाः** जय । वृत्रं हत्वा तेनावृतमुदकं लभस्वेत्यर्थः । अन्यत् समानम् ॥ यंसते । यमेः कर्मणि लेटि  ‘ सिब्बहुलम्” इति सिप् । ‘लेटोऽडाटौ' इति अडागमः। हनः । लोडर्थे छान्दसो लङ । बहुलं छन्दसि ' इति शपो लुगभावः । शपः पित्त्वादनुदात्तत्वे धातुस्वरः शिष्यते । पूर्वपदस्यासमानवाक्यस्थत्वात् निघाताभावः । जयाः । जयतेर्लेटि आडागमः । पूर्ववत्स्वरः ॥