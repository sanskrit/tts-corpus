+++
title = "002"
devataa = "इन्द्रः"
RShiH = "गोतमो राहूगणः"
ChandaH = "पङ्क्तिः"

+++


हे इन्द्र **त्वा** त्वां **सः** **सोमः** **अमदत्** अमदयत् हर्षं प्रापयत्। कीदृशः सोमः । **वृषा** सेचनस्वभावः **मदः** मदकरो हर्षकारी **श्येनाभृतः** श्येनरूपमापन्नया पक्ष्याकारया गायत्र्या दिवः सकाशादाहृतः **सुतः** अभिषुतः । हे **वज्रिन्** वज्रवन्निन्द्र **येन** पीतेन सोमेन **ओजसा** बलकरेण **अद्भ्यः** अन्तरिक्षसकाशात् **वृत्रं** **निः** **जघन्थ** हतवानसि । अन्यत् पूर्ववत् ॥ अमदत्। मदी हर्षे'। अस्मात् णिचि • मदी हर्षग्लपनयोः' इति घटादिषु पाठात् मित्त्वे सति ‘मितां ह्रस्वः' इति ह्रस्वत्वम् । लङि  ‘ छन्दस्युभयथा ' इति शप आर्धधातुकत्वात् ' णेरनिटि ' इति णिलोपः। अद्भ्यः । आप इत्यन्तरिक्षनाम । अप भि ' ( पा. सू. ७. ४. ४८ ) इति पकारस्य तत्वम् । जघन्थ । क्रादिनियमप्राप्तस्य इटः  ‘ उपदेशेऽत्वतः' इति प्रतिषेधः ।  ‘ अभ्यासाच्च' इति हकारस्य घत्वम् ।  ‘ लिति' इति प्रत्ययात्पूर्वस्योदात्तत्वम् । यद्वृत्तयोगादनिघातः ॥