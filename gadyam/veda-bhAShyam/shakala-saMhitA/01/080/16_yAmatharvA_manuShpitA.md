+++
title = "016"
devataa = "इन्द्रः"
RShiH = "गोतमो राहूगणः"
ChandaH = "पङ्क्तिः"

+++


**अथर्वा** एतत्संज्ञक ऋषिः **पिता** सर्वासां प्रजानां पितृभूतः **मनुः** च **दध्यङ्** अथर्वणः पुत्र एतत्संज्ञक ऋषिश्च **यां** **धियम्** **अत्नत** यत्कर्मातन्वत अकुर्वन् **तस्मिन्** कर्मणि यानि **ब्रह्माणि** हविर्लक्षणान्यन्नानि **उक्था** शस्त्ररूपाणि स्तोत्राणि च यानि सन्ति तानि सर्वाणि तस्मिन् **इन्द्रे** **समग्मत** समगच्छन्त । तत्र दृष्टान्तः । **पूर्वथा** पूर्वेषामन्येषां वसिष्ठादीनां यज्ञेषु यथा हवींषि स्तोत्राणि चेन्द्रेण संगच्छन्ते तद्वत् । य इन्द्रः **स्वराज्यं** स्वस्य राजत्वम् **अनु** **अर्चन्** अनुपूजयन् । वृत्रवधादिरूपेण कर्मणा स्वकीयमधिपतित्वं प्रकटयन्नित्यर्थः । अत्नत ।  ‘ तनु विस्तारे' । 'बहुलं छन्दसि' इति विकरणस्य लुक् । 'तनिपत्योश्छन्दसि' इति उपधालोपः । पूर्वथा ।  ‘ प्रत्नपूर्वविश्वेमात्थाल् छन्दसि ' (पा. सू. ५. ३. १११) इति इवार्थे पूर्वशब्दात् थाल्प्रत्ययः । लित्स्वरेण प्रत्ययात्पूर्वस्योदातत्वम् । उक्था । ‘शेश्छन्दसि बहुलम्' इति शेर्लोपः । समग्मत ।' समो गम्यृच्छिभ्याम्' इति आत्मनेपदम् । लुङि • मन्त्रे घस! इति च्लेर्लुक् । ‘गमहन' इत्यादिना उपधाया लोपः ॥ ॥३१॥