+++
title = "007"
devataa = "इन्द्रः"
RShiH = "गोतमो राहूगणः"
ChandaH = "पङ्क्तिः"

+++


अद्रिरिति मेघनाम । हे **अद्रिवः** वाहनरूपमेघयुक्त **वज्रिन्** वज्रवन् **इन्द्र** **तुभ्यमित्** षष्ठ्यर्थे चतुर्थी । तवैव **वीर्यं** सामर्थ्यम् **अनुत्तं** शत्रुभिरतिरस्कृतम् । **यद्ध** यस्मात् खलु **मायिनं** मायाविनं **त्यं** तं प्रसिद्धं वञ्चयितारम् । लोकोपद्रवकारिणमित्यर्थः । 'मृगं मृगरूपमापन्नं **तं** वृत्रं **त्वम्** अपि **मायया** एव **अवधीः** हतवानसि ॥ अनुत्तम् । 'नसत्तनिषत्त° ' इति निपातनात् निष्ठानत्वाभावः । अवधीः । हन्तेः ‘लुङि च ' इति वधादेशः । स चोदन्तः । तस्य अतो लोपे सति स्थानिवद्भावात् सिचि वृद्ध्यभावः ॥