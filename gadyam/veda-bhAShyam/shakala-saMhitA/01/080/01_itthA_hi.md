+++
title = "001"
devataa = "इन्द्रः"
RShiH = "गोतमो राहूगणः"
ChandaH = "पङ्क्तिः"

+++


हे **शविष्ठ** अतिशयेन बलवन् **वज्रिन्** वज्रवन्निन्द्र **इत्था** **हि** इत्थमेव अनेन शास्त्रोक्तप्रकारेणैव **मदे** मदकरे हर्षकरे **सोमे** त्वया पीते सति **ब्रह्मा** ब्राह्मणः स्तोता **वर्धनं** तव वृद्धिकरं स्तोत्रं  **चकार** अनेन सूक्तेन कृतवान् । **इत्** इत्येतत् पादपूरणम् । अतस्त्वम् **ओजसा** बलेन **पृथिव्याः**  सकाशात् **अहिम्** आगत्य हन्तारं वृत्रं **निः** **शशाः** निःशेषेण अशाः । मा बाधस्वेति शासनं कृत्वा पृथिव्याः सकाशात् निरगमयः इत्यर्थः । किं कुर्वन् । **स्वराज्यं** स्वस्य राज्यं राजत्वम् **अनु** अनुलक्ष्य **अर्चन्** पूजयन् स्वस्य स्वामित्वं प्रकटयन्नित्यर्थः॥ शशाः ।  ‘ शासु अनुशिष्टौ । लङि लुकि प्राप्ते ' बहुलं छन्दसि ' इति शपः श्लुः । स्वराज्यम् । राज्ञो भावः कर्म वा राज्यम्।  ‘ पत्यन्तपुरोहितादिभ्यो यक्' इति यक्। तत्र हि ' राजासे' (पा. सू. ५. १. १२८ ग. ) इति पठ्यते । स्वस्य राज्यं स्वराज्यम् ।' अकर्मधारये राज्यम् ' (पा. सू. ६. २. १३०) इत्युत्तरपदाद्युदात्तत्वम् ॥