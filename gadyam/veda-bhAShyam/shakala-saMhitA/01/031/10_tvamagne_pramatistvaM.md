+++
title = "010"
devataa = "अग्निः"
RShiH = "हिरण्यस्तूप आङ्गिरसः"
ChandaH = "जगती"

+++


हे **अग्ने** **त्वं** **प्रमतिः** अस्मदनुग्रहरूपप्रकृष्टमतियुक्तोऽसि । तथा **त्वं** **नः** अस्माकं **पिता** पालकः **असि** । तथा **त्वं** **वयस्कृत्** आयुष्यप्रदोऽसि । **वयम्** अनुष्ठातारः **तव** **जामयः** बन्धवः । हे **अदाभ्य** केनापि अहिंसनीय अग्ने **सुवीरं** शोभनपुरुषयुक्तं **व्रतपां** कर्मणः पालकं त्वां **शतिनः** शतसंख्यायुक्ताः **रायः** धनानि **सं** **यन्ति** सम्यक् प्राप्नुवन्ति । तथा **सहस्रिणः** सहस्रसंख्याकाः रायः **सं** यन्ति ॥ सुवीरम् । बहुव्रीहौ ‘नञ्सुभ्याम्' इत्युत्तरपदान्तोदात्तत्वे प्राप्ते ‘वीरवीर्यौ च' (पा. सू. ६. २. १२० ) इत्युत्तरपदाद्युदात्तत्वम् । अदाभ्य । दभिः प्रकृत्यन्तरमस्तीति केचिदाहुः । ‘दभेश्चेति वक्तव्यम्' (पा. सू. ३. १. १२४. ३ ) इति ण्यत् ॥ ॥ ३३ ॥