+++
title = "013"
devataa = "अग्निः"
RShiH = "हिरण्यस्तूप आङ्गिरसः"
ChandaH = "जगती"

+++


हे **अग्ने** **त्वं** **यज्यवे** यज्योः' यजमानस्य **पायुः** पालकः **अन्तरः** समीपवर्ती सन् **अनिषङ्गाय** रक्षोभिरसंबद्धाय यज्ञाय **चतुरक्षः** दिक्चतुष्टयेऽपि इन्द्रियस्थानीयज्वालायुक्तः **इध्यसे** दीप्यसे । **अवृकाय** अहिंसकाय **धायसे** पोषकाय तुभ्यं **रातहव्यः** दत्तहविष्कः **यः** यजमानोऽस्ति **कीरेश्चित्** स्तोतुरेव सतः तस्य संबन्धिनं **मन्त्रं** त्वदीयस्तोत्ररूपं **मनसा** त्वदीयेन चित्तेन **वनोषि** याचसि ॥ यज्यवे । यजिमनिशुन्धि ' ( उ. सू. ३. ३००) इत्यादिना यजतेः युप्रत्ययः । पायुः । ‘कृवापाजि° ' इत्यादिना उण् । ' आतो युक् चिण्कृतोः' (पा. सू. ७. ३. ३३ ) इति युगागमः । अनिषङ्गाय । ‘पञ्ज संगे'। न विद्यते निषङ्गोऽस्येति बहुव्रीहौ ' नञ्सुभ्याम्' इत्युत्तरपदान्तोदात्तत्वम् । चतुरक्षः । चत्वार्यक्षीणि ज्वालारूपाणि यस्यासौ चतुरक्षः । ‘बहुव्रीहौ सक्थ्यक्ष्णोः ' (पा. सू. ५. ४. ११३ ) इति समासान्तः षच्प्रत्ययः । ‘चितः' इत्यन्तोदात्तत्वम् । धायसे । ' वहि हाधाभ्यश्छन्दसि' इति असुन् । णित् ' इत्यनुवृत्तेः ' आतो युक् चिण्कृतोः' इति युगागमः । कीरेः । ‘कृत संशब्दने' । अस्मात् ण्यन्तात् ‘अच इः' इति इप्रत्यये णिलोपे धातोरन्त्यलोपश्छान्दसः । मन्त्रम् ।' मत्रि गुप्तभाषणे'। पचाद्यचि वृषादिषु पाठादाद्युदात्तत्वम् । वनोषि । वनु याचने'। ‘तनादिकृञ्भ्य उः' । प्रत्ययस्वरः ॥