+++
title = "009"
devataa = "अग्निः"
RShiH = "हिरण्यस्तूप आङ्गिरसः"
ChandaH = "जगती"

+++


हे **अनवद्य** दोषरहित **अग्ने** **देवेषु** सर्वेषु मध्ये **जागृविः** जागरूकः **त्वं** **पित्रोः** मातृपितृरूपयोः(?) द्यावापृथिव्योः **उपस्थे** समीपस्थाने वर्तमानः सन् **नः** अस्माकं **तनूकृत्** पुत्ररूपशरीरकारी भूत्वा **बोधि** बुध्यस्व । अनुगृहाणेत्यर्थः । तथा **कारवे** कर्मकर्त्रे यजमानाय **प्रमतिश्च** अनुग्रहरूपप्रकृष्टमतियुक्तश्च भवेति शेषः । हे **कल्याण** मङ्गलरूप अग्ने **त्वं** **विश्वं** **वसु** सर्वमपि धनम् **ओपिषे** यजमानार्थमावपसि ॥ उपस्थे । ‘सुपि स्थः ' (पा. सू. ३. २, ४ ) इति तिष्ठतेः कः प्रत्ययः । ‘आतो लोप इटि च' इति आकारलोपः । ‘मरुद्वृधादीनां छन्दस्युपसंख्यानम् ' ( पा. सू. ६. २. १०६. २ ) इति पूर्वपदान्तोदात्तत्वम् । जागृविः । ‘जागृ निद्राक्षये '। 'जॄशॄस्तजागृभ्यः क्विन्' ( उ. सू. ४. ४९४ ) इति क्विन् । नित्वादाद्युदात्तत्वम् । बोधि । ‘बुध अवगमने '।' बहुलं छन्दसि' इति शपो लुक् । “ वा छन्दसि ' इति हेः अपित्त्वस्य विकल्पितत्वेन पित्त्वात् अङित्वे सति ‘ अङितश्च ' ( पा. सू. ६. ४. १०३ ) इति हेर्धिरादेशः । लघूपधगुणः । धातोरन्त्यलोपश्छान्दसः । प्रमतिः । ‘मन ज्ञाने'। क्तिनि “ अनुदात्तोपदेश' इत्यादिना अनुनासिकलोपः । प्रकृष्टा मतिः यस्येति बहुव्रीहौ पूर्वपदप्रकृतिस्वरत्वम् । ऊपिषे । ‘डुवप् बीजसन्ताने '। छान्दसे लिटि ‘थासः से'। वजिस्वपि ' इत्यादिना संप्रसारणपरपूर्वत्वे । द्विर्भावहलादिशेषौ । क्रादिनियमात् इट् ॥