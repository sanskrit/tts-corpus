+++
title = "005"
devataa = "अग्निः"
RShiH = "हिरण्यस्तूप आङ्गिरसः"
ChandaH = "जगती"

+++


हे **अग्ने** **त्वं** **वृषभः** कामानां वर्षिता **पुष्टिवर्धनः** यजमानस्य धनादिपोषाभिवृद्धिहेतुः **उद्यतस्रुचे** उद्धृतया स्रुचा युक्ताय यजमानाय तदनुग्रहार्थं **श्रवाय्यः** मन्त्रैः श्रवणीयः **भवसि** । **यः** यजमानः **वषट्कृतिं** वषट्कारयुक्ताम् **आहुतिं** **परि** **वेद** परितो जानाति समर्पयतीत्यर्थः । **एकायुः** मुख्यान्नः त्वम् **अग्रे** प्रथमं तं यजमानं **विशः** तदनुकूलाः प्रजाः **अविवाससि** सर्वतः प्रकाशयसि॥ पुष्टिवर्धनः । ‘वृधु वृद्धौ'। अस्मात् णिजन्तात् नन्द्यादित्वात् ल्युः । लित्स्वरेणोत्तरपदस्याद्युदात्तत्वम् । कृदुत्तरपदप्रकृतिस्वरत्वेन स एव शिष्यते । उद्यतस्रुचे। यम उपरमे '। अस्मात् उत्पूर्वात् ‘निष्ठा ' इति क्तप्रत्यये ‘ अनुदात्तोपदेश' इत्यादिना अनुनासिकलोपः । ‘गतिरनन्तरः' इति गतेः प्रकृतिस्वरत्वम् । उद्यता स्रुक् येनेति बहुव्रीहौ पूर्वपदप्रकृतिस्वरत्वम् । वेद । द्व्यचोऽतस्तिङः' इति संहितायां दीर्घत्वम् ॥ ॥ ३२ ॥