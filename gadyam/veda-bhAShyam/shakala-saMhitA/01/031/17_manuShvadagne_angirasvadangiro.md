+++
title = "017"
devataa = "अग्निः"
RShiH = "हिरण्यस्तूप आङ्गिरसः"
ChandaH = "जगती"

+++


हे **शुचे** शुद्धियुक्त **अङ्गिरः** अङ्गनशील हविरादानाय तत्र तत्र गमनशील **अग्ने** **अच्छ** आभिमुख्येन **सदने** देवयजनदेशे **याहि** गच्छ । तत्र चत्वारो दृष्टान्ताः । **मनुष्वत्** यथा मनुः अनुष्ठानदेशे गच्छति, **अङ्गिरस्वत्** यथा च अङ्गिराः गच्छति, **ययातिवत्** यथा ययातिर्नाम राजा गच्छति, **पूर्ववत्** अन्ये च पूर्वपुरुषाः यथा गच्छन्ति । यथा मन्वादयो यज्ञे गच्छन्ति तद्वत् । अथवा मन्वादीनां यज्ञे यथा त्वं गच्छसि तद्वत् । गत्वा च **दैव्यं** देवतासमूहरूपं **जनम्** **आ** **वह** अस्मिन् कर्मणि आनय । आनीय च **बर्हिषि** आस्तीर्णे दर्भे **आ** **सादय** तान् देवान् उपवेशय । उपवेश्य च **प्रियम्** अभीष्टं हविः **यक्षि** च देहि ॥ मनुष्वत् । तेन तुल्यम्° ' इति प्रथमार्थे वा ‘तत्र तस्येव ' इति षष्ठ्यर्थे वा वतिः ( पा. सू. ५. १. ११५-११६ ) । अयस्मयादित्वेन भत्वात् रुत्वाद्यभावः । प्रत्ययस्वरः । एवम् अङ्गिरस्वत् इत्यादिषु । वह । ‘द्व्यचोऽतस्तिङः' इति संहितायां दीर्घः । यक्षि । लोटि • बहुलं छन्दसि ' इति शपो लुक् । सेर्ह्यपिच्च ' इति हेः अभावश्छान्दसः । षत्वकत्वे ॥