+++
title = "004"
devataa = "अग्निः"
RShiH = "हिरण्यस्तूप आङ्गिरसः"
ChandaH = "जगती"

+++


हे अग्ने **त्वं** **मनवे** मनोरनुग्रहार्थं **द्यां** द्युलोकम् **अवाशयः** शब्दितवानसि । पुण्यकर्मभिः साध्यो द्युलोक इति प्रकटितवानसि । 'सुकृते तव परिचरणं कुर्वते **पुरूरवसे** एतन्नामकस्य राज्ञोऽनुग्रहार्थं **सुकृत्तरः** अतिशयेन शोभनफलकार्यभूः । **यत्** यदा **पित्रोः** अरण्योः **श्वात्रेण** क्षिप्रमथनेन **परि** **मुच्यसे** परितो मुक्तो भवसि उत्पद्यसे इत्यर्थः । तदानीं **त्वा** अरण्योरुत्पन्नं त्वां **पूर्वं** वेदेः पूर्वदेशम् **आ** **अनयन्** आहवनीयत्वेन स्थापितवन्तः । **पुनः** पश्चात् **अपरं** पश्चिमदेशम् **आ** अनयन् गार्हपत्यरूपेण प्रापितवन्तः । आहवनीयकर्मानुष्ठानादूर्ध्वं गार्हपत्यरूपेण धारितवन्त इत्यर्थः॥ अवाशयः । ‘वाशृ शब्दे ' । पुरूरवसे । पुरु रौतीति पुरूरवाः । ‘रु शब्दे '। अस्मात् औणादिके असुनि ‘पुरसि च पुरूरवाः' (उ. सू. ४. ६७१) इति पूर्वपदस्य दीर्घो निपात्यते । सुकृते । ‘सुकर्मपापमन्त्रपुण्येषु कृञः ' (पा. सू. ३. २. ८९) इति क्विप्  । ततः तुक् । पित्रोः । उदात्तयणो हल्पूर्वात् ' इति विभक्तेरुदात्तत्वम् । मुच्यसे । अदुपदेशात् लसार्वधातुकानुदात्तत्वम् । यद्यपि ' सतिशिष्टस्वरबलीयस्त्वमन्यत्र विकरणेभ्यः' इति वचनात् विकरणस्वरः सतिशिष्टोऽपि लसार्वधातुकस्वरस्य बाधको न भवति तथापि धातुस्वरं बाधते एव, ‘धातुस्वरं श्नास्वरः । इत्युक्तत्वात् । अतो यक एव स्वरे प्राप्ते व्यत्ययेनाद्युदात्तत्वम् ॥