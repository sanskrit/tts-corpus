+++
title = "016"
devataa = "अग्निः"
RShiH = "हिरण्यस्तूप आङ्गिरसः"
ChandaH = "त्रिष्टुप्"

+++


हे **अग्ने** त्वं **नः** अस्मत्संबन्धिनीम् **इमाम्** इदानीम् संपादितां **शरणिं** हिंसां व्रतलोपरूपां **मीमृषः** क्षमस्व । तथा त्वदीयसेवाम् अग्निहोत्रादिरूपां परित्यज्य **दूरात्** दूरदेशं **यम्** **इममध्वानम्** **अगाम** वयं गतवन्तः तमपि क्षमस्वेति शेषः। **सोम्यानां** सोमार्हाणामनुष्ठातॄणां **मर्यानां** त्वम् आप्यादिगुणयुक्तः **असि** । **आपिः** प्रापणीयः **पिता** पालकः **प्रमतिः** प्रकृष्टमननयुक्तः **भृमिः** भ्रामकः कर्मनिर्वाहक इत्यर्थः । **ऋषिकृत्** दर्शनकारी । अनुजिघृक्षया प्रत्यक्षो भवसीत्यर्थः ॥ शरणिम् । ‘शॄ हिंसायाम्' इत्यस्मात् औणादिकः अनिप्रत्ययः । मीमृषः । “ मृष तितिक्षायाम् ' । अस्मात् णौ चङि गुणे प्राप्ते ‘ नित्यं छन्दसि' ( पा. सू. ७. ४. ८) इति उपधर्कारस्य ऋकारादेशः । णिलोपद्विर्भावहलादिशेषोरदत्वसन्वद्भावेत्वदीर्घत्वानि । तिङ्ङतिङः' इति निघातः। अगाम । इण् गतौ'। ‘इणो गा लुङि' ( पा. सू. २. ४. ४५) इति गादेशः । गातिस्था ' इति सिचो लुक् । अडागम उदात्तः । भृमिः । ‘भ्रम अनवस्थाने ' ।' भ्रमेः संप्रसारणं च ' (उ. सू. ४. ५६०) इति इन्प्रत्ययः । संप्रसारणे परपूर्वत्वम्। ' इगुपधात्कित्' इत्यनुवृत्तेः कित्वाद्गुणप्रतिषेधः । नित्त्वादाद्युदात्तत्वम् ॥