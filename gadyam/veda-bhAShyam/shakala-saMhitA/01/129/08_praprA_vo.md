+++
title = "008"
devataa = "इन्द्रः"
RShiH = "परुच्छेपो दैवोदासिः"
ChandaH = "अतिशक्वरी"

+++


हे ऋत्विजः **वः** युष्मदर्थम् **अस्मे** अस्मदर्थं च अयम् **इन्द्रः** **स्वयशोभिः** स्वकीययशोयुक्तैः **ऊती** ऊतिभिः रक्षणैः **दुर्मतीनां** दुर्मननयुक्तानां विरोधिनां **परिवर्गे** परितो वर्जने निमित्तभूते सति **प्रप्र** प्रकृष्टो भवति समर्थो भवतीत्यर्थः। द्विर्भावः पादपूरणः । यद्वा । हे ऋत्विजः वः युष्मदर्थम् अस्मे अस्माकं संबन्धिभिः स्वयशोभिः स्वयमेव अन्यनैरपेक्ष्येण स्तोतुं समर्थैः स्तोत्रैः तुष्टः सन् ऊती ऊतौ रक्षणे प्रप्र प्रकृष्टो भवति ॥ उपसर्गश्रुतेर्योग्यक्रियाध्याहारः ॥ कुत्रेति तदुच्यते । दुर्मतीनां दुष्टानां परिवर्गे परितो वर्जनवति संग्रामे यागे वा । पुनः स एव विशेष्यते। **दुर्मतीनां** दुष्टबहुमानवतां हननबुद्धीनां **दरीमन्** दरीमणि अतिशयेन दारयितरि । एवमिन्द्रे सम्यक् पालयति सति **अत्रैः** भक्षकैः अस्मद्विरोधिभिः **या** **जूर्णिः** जववती सेना। जूर्णिर्जवतेर्वा द्रवतेर्वा दूनोतेर्वा (निरु. ६. ४) इति यास्कः। **नः** अस्मान् प्रति **रिषयध्यै** हिंसितुम् ॥ रिषेर्ण्य॑न्तात् तुमर्थे शध्यैप्रत्ययः ॥ **उपेषे** उपगन्तुमस्मान् प्राप्तुम् ॥ ‘ ईङ गतौ । तुमर्थे क्सेप्रत्ययः ॥ **क्षिप्ता** प्रेरिता **सा** सेना **स्वयं** **हतेमसत्** हिंसितैवासीत् । **न** **वक्षति** अस्मान्न वहेत् न प्राप्नोति । तथा अस्मद्धिंसकान् शत्रूनपि पुनः **न** **वक्षति** न वहति ॥ वहेर्लेटि अडागमः । ‘सिब्बहुलम्' इति सिप् ॥ इन्द्रसामर्थ्येन तत्रैव नष्टाभूदित्यर्थः ॥