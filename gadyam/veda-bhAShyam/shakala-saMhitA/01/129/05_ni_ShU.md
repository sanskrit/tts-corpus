+++
title = "005"
devataa = "इन्द्रः"
RShiH = "परुच्छेपो दैवोदासिः"
ChandaH = "अत्यष्टिः"

+++


हे इन्द्र **कयस्य** कस्य **चित्** त्वद्भक्तस्य यजमानस्य **अतिमतिम्** अतिक्रान्तमननं विरूद्धमनस्कं शत्रुं **नि** **षू** **नम** नितरां सुष्ठु नामय अस्मत्प्रणतं कुरु ॥ अन्तर्भावितण्यर्थोऽयम् ॥ हे **उग्र** उद्गूर्णबल **ऊतिभिः** रक्षणैः प्रीतिभिर्वा युक्तः सन् **तेजिष्ठाभिः** **अरणिभिर्न** अतिशयेन तेजस्विभिः युद्धादिरूपैः  मार्गैः इव ॥ तेजस्वच्छब्दात् अतिशायनिकः इष्ठन्। विन्मतोर्लुक् ।' टेः' इति टिलोपः। अतिमतिं वृत्रादिं यथा नामितवान् तथा अस्मद्विरोधिनमपीत्यर्थः । यद्वा । उत्तरत्रान्वयः । तेजिष्ठाभिः अरणिभिर्न तेजोयुक्तैः गमनसाधनैर्यज्ञादिमार्गैः यथा अस्मान् योजितवानसि तथा **उग्राभिः** प्रकाशिकाभिः **ऊतिभिः** रक्षणैः योगफलभूतैः **नः** अस्मान् **नेषि** नयसि अभिमतस्वर्गादिफलं प्रापयसीत्यर्थः ॥ नयतेश्छान्दसः शपो लुक् ॥ तत्र दृष्टान्तः । **पुरा** पूर्वस्मिन् काले अस्मत्पित्रादीन् **यथा** ऊतिभिः नीतवानसि तथा नेषि इत्यर्थः । हे **शूर** विक्रान्त त्वम् **अनेनाः** **मन्यसे** सर्वैरपापत्वेन अवबुध्यसे स्वर्गाद्यभिमतसाधकत्वादिति भावः । यद्वा । अनेनाः त्वमस्मानपि अनेनसः मन्यसे । किंच हे इन्द्र **वह्निः** वृष्ट्यादिप्रदानेन जगतां निर्वाहकः सन् **पूरोः** मनुष्यस्य यजमानस्य । पूरुरिति मनुष्यनाम, ‘पूरवः जगतः (नि. २. ३. २०) इति तन्नामसु पाठात्। तस्य **विश्वानि** सर्वाणि एनांसि **अप** **पर्षि** अपकृत्य पालयसि ॥ पृणातेश्छान्दसः शपो लुक् ॥ अतः **नः** अस्माकमपि **आसा** अन्तिके देवयजनदेशे **अच्छ** आभिमुख्येन आगत्य **वह्निः** अभिमतानां वोढा सन् अप अनभिमतम् अपकृत्य पर्षि अभिमतफलं पूरयसि ॥ ॥ १६ ॥