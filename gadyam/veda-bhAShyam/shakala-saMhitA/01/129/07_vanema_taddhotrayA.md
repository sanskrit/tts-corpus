+++
title = "007"
devataa = "इन्द्रः"
RShiH = "परुच्छेपो दैवोदासिः"
ChandaH = "अत्यष्टिः"

+++


हे इन्द्र वयं यजमानाः **तत्** तादृशं स्तुत्यं तव रूपं यद्वा तत् ते वयं **चितन्त्या** तव गुणान् ज्ञापयन्त्या ॥ ‘ चिती संज्ञाने '। अस्मात् ण्यन्तात् शतरि व्यत्ययेन शः ॥ **होत्रया** होमसाधनभूतया स्तुतिरूपया वाचा **वनेम** संभजेम यद्वा शब्दयेम स्तुतिं करवामेत्यर्थः । होत्रेति वाङ्नाम, ‘होत्रा गी: (नि. १.११.३५) इति तन्नामसु पाठात् । किंचैवं स्तोतारो वयमपि हे **रयिवः** विशिष्टधनवन्निन्द्र **रयिं** धनं **वनेम** संभजेम । कीदृशं रयिम् । **सुवीर्यं** शोभनसामर्योन्पेतं **रण्वं** रमणीयं गन्तव्यं वा अर्थिभिः **सन्तं** सर्वदा वर्तमानं यज्ञादिद्वारा बहुशः दीयमानमपि प्रवर्धमानम् । पुनस्तदेव विशेष्यते । **सुवीर्यं** शोभनपुत्रभृत्याद्युपेतं धनेन तेषां संपादयितुं शक्यत्वात् ॥ वीरवीर्यौ च ' इत्युत्तरपदाद्युदात्तत्वम् ॥ किंच हे इन्द्र **दुर्मन्मानं** दुःखेन मन्तुं शक्यं त्वां तव महिम्नोऽतिमहत्त्वात् **सुमन्तुभिः** शोभनैर्मननैः तत्साधनैः स्तोत्रैर्वा **इषा** हवीरूपेणान्नेन च **आ** **पृचीमहि** सर्वतः संपृक्ता भूयास्म । यद्वा । इषा अन्नेन निमित्तेन । पूर्वं धनस्य प्रार्थितत्वात् इदानीमन्नं प्रार्थ्यते ॥ ‘पृची संपर्के । लिङि छान्दसो विकरणस्य लुक् ॥ किंच **यजत्रं** यागनिष्पादकम् **इन्द्रं** **सत्याभिः** अविसंवादिनीभिः यथाभिलाषमुपजायमानफलाभिः **द्युम्नहूतिभिः** ‘हरिव आगच्छ मेधातिथेर्मेषे  इत्याह्वानैरित्यर्थः । पुनस्ता एव विशेष्यन्ते । **द्युम्नहूतिभिः** हविर्लक्षणान्ननिमित्तैराह्वानैः आ पृचीमहि इति शेषः । ‘ द्युम्नं द्योततेर्यशो वान्नं वा' (निरु. ५. ५) इति यास्कः ॥