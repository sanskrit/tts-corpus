+++
title = "002"
devataa = "इन्द्रः"
RShiH = "परुच्छेपो दैवोदासिः"
ChandaH = "अत्यष्टिः"

+++


हे **इन्द्र** **सः** वक्ष्यमाणगुणविशिष्टस्त्वं **श्रुधि** अस्मदाह्वानं स्तोत्रं वा शृणु ॥ हेर्धिभावः ॥ **यः** **स्म** यः खलु त्वं **नृभिः** मनुष्यैरेव सद्धिः पश्चाद्देवत्वमापन्नैर्मरुद्भिः । पुनस्त एव विशेष्यन्ते । नृभिः संग्रामनयनशीलैः । इन्द्रस्य मरुतां सहाय्यम् ‘इन्द्रो मरुद्भिः' (तै. सं. ६. ५. ५. १ ), ‘ मरुतो हैनं नाजहुः ' ( ऐ. ब्रा. ३. २० ) इत्यादिषु प्रसिद्धम् । तैः सहितः सन् **कासु** **चित्** **पृतनासु** सर्वासु प्रौढेष्वपि संग्रामेषु **भरहूतये** भरणविशिष्टाह्वानयुक्ताय **प्रतूर्तये** प्रकृष्टहिंसनाय । यद्वा । भरहूतये ‘शूरो भव प्रहर' इत्येवमादिभरणयुक्ताह्वानाय प्रतूर्तये च शूराणां प्रकृष्टवधाय च । **दक्षाय्यः** **असि** प्रवर्धनशीलोऽसि । यद्वा । नृभिः नेतृभिर्यजमानैः प्रार्थितः सन् प्रतूर्तये शत्रूणां पापानां वा प्रकृष्टहिंसनाय दक्षाय्यः असि समर्थोऽसि । किंच **यः** त्वं **शूरैः** शौर्योपेतैर्मरुद्भिः अन्यैर्भटैर्वा सहितः सन् 'स्वः स्वयमेव **सनिता** संग्राममयस्य अन्यस्य वा मनीषितस्य सनिता संभक्तासि । सत्यपि तेषां साहित्ये अन्यनैरपेक्ष्येणैव **तरुता** असि इत्यर्थः ॥ तरतेस्तृनि ‘ग्रसितस्कभित' इत्यादौ निपात्यते ॥ **यः** च त्वं **विप्रैः** मेधाविभिर्ऋत्विग्भिः स्तुतः सन् **वाजं** तरुता तेभ्योऽन्नस्य दातासि । विप्रैर्मरुद्भिः सहितः इति संबन्धः । **तं** तादृशं **वाजिनं** गमनवन्तं **पृक्षं** हविर्लक्षणान्न वन्तमिन्द्रम् **ईशानासः** सम्यगभ्यर्थयितुं समर्था ऋत्विजः **इरधन्त** संराधन्ति सेवन्ते । तत्र दृष्टान्तः । 'वाजिनं वेजनवन्तं गमनवन्तं पृक्षं घासाद्यन्नवन्तम् **अत्यं** **न** अश्वमिव । तं यथा समर्थाः स्वादुघासत्रदानादिना पोषयन्ति तद्वत् । अत्य इत्यश्वनाम ‘ अत्यः हयः ' ( नि. १. १४. १ ) इति तन्नामसु पठितत्वात् ॥