+++
title = "004"
devataa = "इन्द्रः"
RShiH = "परुच्छेपो दैवोदासिः"
ChandaH = "अत्यष्टिः"

+++


हे ऋत्विजः **अस्माकम्** अस्मदर्थं **वः** युष्मदर्थं च **इष्टये** यागाय अभिमतैषणाय वा **इन्द्रम्** **उश्मसि** अभिमतं कामयामहे ॥ ‘वश कान्तौ' । आदादिकः । इदन्तो मसिः । ‘ग्रहिज्या ' इत्यादिना संप्रसारणम्॥ यद्वा । अस्माकं सखायम्' इति संबन्धः । कीदृशमिन्द्रम् । **सखायं** सखिवदत्यन्तहितकारिणं समानख्यानं वा **विश्वायुं** विश्वेषां यागानां गन्तारं **प्रासहं** प्रकर्षेण शत्रूणां मर्षयितारम् ॥ सहेः क्विप्'। ‘ नहिवृति' इत्यादिना उपसर्गस्य दीर्घः ॥ **युजं** सर्वदा युक्तं सहायभूतमित्यर्थः। पुनः स एव विशेष्यते । **वाजेषु** हवीरूपान्नेषु तद्वत्सु यज्ञेषु वा निमित्तभूतेषु **प्रासहं** यज्ञविघातिनः सहमानं **युजम्** अभिमतफलैर्युक्तं मरुद्भिर्वा । किंच हे इन्द्र **अस्माकम्** **ऊतये** रक्षणाय **ब्रह्म** परिवृढं कर्म **अव** रक्ष। कस्तत्र विशेष इति तत्राह। **कासु** **चित्** पृत्सु संग्रामेषु । ' पृत्सु समत्सु (नि. २. १७. २१) इति संग्रामनामसु पाठात् तन्नामत्वम् । तेषु **त्वा** त्वां **नहि** **स्तरते** न हिनस्ति । विरोधमाचरति **यं** **स्तृणोषि** । **यं** **विश्वं** **शत्रुं** **स्तृणोषि** वारयसि स कश्चिदपि **शत्रुः** न हिनस्ति । तव महत्त्वेन सर्वे भीताः विधेया भवन्ति शत्रुभावं न कोऽप्याचरति अजातशत्रुत्वादित्यर्थः ॥