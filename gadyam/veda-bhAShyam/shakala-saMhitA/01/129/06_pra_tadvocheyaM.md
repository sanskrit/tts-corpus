+++
title = "006"
devataa = "इन्दुः"
RShiH = "परुच्छेपो दैवोदासिः"
ChandaH = "अत्यष्टिः"

+++


**भव्याय** भवनशीलाय प्रतिदिनं कलाभिवृद्ध्या वर्धनशीलाय **इन्दवे** अमृतेन सर्वस्य क्लेदयित्रे तदर्थं **तत्** वक्ष्यमाणं कर्म स्तोत्रं वा **प्र** **वोचेयं** प्रकर्षेण वक्तुं शक्तो भूयासम् । स्तुतेरतिमहत्त्वादिति भावः । वचेः 'लिङ्याशिष्यङ्'।‘वच उम्' ॥ कस्य तदिति । **यः** इन्दुः **इषवान्** एषणवान् **मन्म** मननीयं स्तोत्रं कर्म वा उद्दिश्य **रेजति** गच्छति । रेजतिर्गत्यर्थः, ‘रेजति दध्यति' (नि. २.१४. ६०.) इति तन्नामसु पाठात् । आगमने दृष्टान्तः। **हव्यो** **न** होतव्यः आह्वातव्यो वा हव्यः इन्द्र इव । प्रायेण ‘इन्द्र आगच्छ' इत्यादिना इन्द्र एवाहूयते । स इव । स एव विशेष्यते । **रक्षोहा** यज्ञविघातकानां रक्षसां हन्ता **मन्म** तेषामेव कर्म हननादिरूपं **रेजति** गच्छति चालयति नाशयतीत्यर्थः । **सः** एव इन्दुः **स्वयं** **निदः** ॥ ‘ णिदि कुत्सायाम्' । क्विप् । “ सावेकाचः' इति विभक्तेरुदात्तता ॥ अस्मन्निन्दितुर्वैरिणः **वधैः** हननोपायैः॥ ‘हनश्च वधः' इति भावे अप्; तत्संनियोगेन वधादेशः । स च अदन्तोऽन्तोदात्तः ॥ **दुर्मतिं** दुर्बुद्धिम् **अस्मत्** अस्मत्तः **आ** **अजेत** आक्षिपेत् अवनयेत् । किंच **अघशंसः** अघानां पापानां हिंसादीनां शंसिता स्तेनः **अवतरम्** अत्यन्तनिकृष्टम् **अव** स्वस्थानादवाङ्मुखो भूत्वा **स्रवेत्** गच्छतु अधः पतत्वित्यर्थः । अघशंसः स्तेनः, ‘अघशंसः वृकः' (नि. ३. २४. १३) इति तन्नामसु पाठात् । अवस्रवणमेव प्रार्थ्यते । **क्षुद्रमिव** क्षेप्तुं शक्यमुदकादिकमिव । उदकं यथा तिष्ठति स्रवन्नश्यति तथा असावपीत्यर्थः ॥