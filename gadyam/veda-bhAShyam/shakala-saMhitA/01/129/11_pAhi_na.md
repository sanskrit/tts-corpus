+++
title = "011"
devataa = "इन्द्रः"
RShiH = "परुच्छेपो दैवोदासिः"
ChandaH = "अष्टिः"

+++


हे **इन्द्र** **सुष्टुत** शोभनस्तुत त्वं **स्त्रिधः** दुःखात् तदुत्पादकात् पापाद्वा **नः** अस्मान् **पाहि** रक्ष । यतः त्वं **दुर्मतीनां** दुर्मनस्कानां रक्षःप्रभृतीनाम् ॥ ‘ नामन्यतरस्याम्' इति नाम उदात्तत्वम् ॥ **सदमित्** सर्वदैव **अवयाता** अधोयापयिता प्रापयितासि । अतः पाहि । अत एव हे इन्द्र **देवः** अस्मत्स्तुत्या हृष्टः **सन्** **दुर्मतीनां** दुष्टमननवतां यागविघातकानाम् अवयाता असि । तथा **रक्षसः** रक्षणनिमित्तभूतस्य । ‘ रक्षो रक्षितव्यमस्मात् ' (निरु. ४. १८) इति यास्कः । तादृशस्य **पापस्य** फलप्रतिबन्धरूपस्य **हन्ता** घातकोऽसि । यद्वा । पापस्य पापिनः रक्षसः राक्षसादेः हन्तासि । तथा **मावतः** मत्सदृशस्य **विप्रस्य** मेधाविनः यजमानस्य **त्राता** रक्षितासि । **अध** अतो हेतोः हे इन्द्र **वसो** सर्वेषां निवासभूत **त्वा** त्वां **जनिता** सर्वस्य जनयितादिकर्ता परमेश्वरः **जीजनत्** अजनयत् उत्पादितवान् । तथा हे **वसो** वासयितः **त्वा** त्वां **रक्षोहणं** **जीजनत्** रक्षोहननाय उत्पादितवान् ॥ जनयतेर्लुङि चङि रूपम् ॥ यज्ञादिविघातिनां रक्षःप्रभृतीनां विघाताय हीन्द्रस्यावतारः। ‘ तमिन्द्रो देवतान्वसृज्यत' (तै. सं. ७. १. १. ४) इत्यादिप्रसिद्धद्योतनार्थो हि शब्दः ॥ ॥ १७ ॥