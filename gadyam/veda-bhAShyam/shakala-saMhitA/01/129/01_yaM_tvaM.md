+++
title = "001"
devataa = "इन्द्रः"
RShiH = "परुच्छेपो दैवोदासिः"
ChandaH = "अत्यष्टिः"

+++


हे **इन्द्र** **इषिर** यज्ञगमनशील **त्वं** **मेधसातये** यज्ञस्य दानाय लाभाय वा **यं** यजमानं प्रति रथं **प्रणयसि** प्रापयसि ॥ द्विकर्मकोऽयम् ॥ कीदृशं यजमानम् । **अपाका** अपाकम् अनल्पप्रज्ञयाधिकारवन्तम्। 'पाकः पक्तव्यो भवति' (निरु. ३. १२) इति यास्कः । अत एव **सन्तं** पण्डितं सन्तम् । किंच हे **अनवद्य** अनिन्दित यं यजमानं धनविद्यादिना **प्र** **नयसि** प्रकृष्टं नयसि । **तं** यजमानं सद्यश्चित् तदानीमेव तदनुग्रहकाले एव **अभिष्टये** आभिमुख्येन यागाय अभिमतप्राप्तये वा ॥ अभिपूर्वात् इषेः क्तिन् । शकन्ध्वादित्वात् पररूपत्वम् । गतिरनन्तरः' इति गतेः प्रकृतिस्वरत्वम् ॥ **करः** समर्थं करोषि ॥ लेटि व्यत्ययेन शप् ॥ एवं कृत्वा च **वाजिनं** हविर्लक्षणमन्नं तद्वन्तं वा **वशः** कामयसे **च** ॥ वष्टेर्लेटि अडागमः । तिङः परत्वादनिघातः ॥ यजमानेनाहूतः सन् शीघ्रमेवागत्य हविः स्वीकृत्य यागं साधु निर्वर्त्य  तं चाभिमतफलेन संयोज्य पुनर्हविः स्वीकरोषीत्यर्थः । हे इन्द्र **अनवद्य** अनिन्दित सर्वैः स्तूयमान **तूतुजान** अस्माननुग्रहीतुं त्वरमाण ॥ तुजेः प्रेरणार्थात् लिटः कानच् । ' तुजादीनां दीर्घोऽभ्यासस्य ' इत्यभ्यासस्य दीर्घत्वम् । **सः** त्वम् ॥ ' सोऽचि लोपे चेत् ' इति संहितायां सोर्लोपः ॥ **वेधसां** विविधफलकर्तॄणां मध्ये श्रेष्टतया **वेधसां** मेधाविनाम् **अस्माकं** संबन्धि हविः स्वीकुर्वित्यर्थः । तत्र दृष्टान्तः । **इमां** **वाचं** **न** अस्मदीयां स्तुतिरूपां वाचमिव । स्तुतिं यथा स्वीकरोषि तथा हविरपीत्यर्थः ॥