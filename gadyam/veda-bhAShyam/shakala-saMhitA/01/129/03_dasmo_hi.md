+++
title = "003"
devataa = "इन्द्रः"
RShiH = "परुच्छेपो दैवोदासिः"
ChandaH = "अत्यष्टिः"

+++


हे इन्द्र त्वं **दस्मो** **हि** शत्रूणाम् उपक्षपणकर्ता खलु। अत एव कारणात् **वृषणं** स्वतो वर्षणशालं **त्वचं** संवरणवन्तं पुटबन्धनवदुदकवेष्टनवन्तं **कं** **चित्** जलधारिणं मेघं **पिन्वसि** निर्भिद्य सेचयसि । किंच **मर्त्यं** मर्त्यवत् **अररुम्** अरणशीलं गमनस्वभावं कंचिन्मेघं हे **शूर** विक्रान्त **यावीः** मिश्रयसि ॥ यौतेश्छान्दसे लुङि छान्दसः अडभावः ॥ अवर्षणेन गच्छन्तं बलान्निगृह्य वर्षयसीत्यर्थः । यथा शूरः कश्चित् बलवन्तं गच्छन्तं वैरिणं निगृह्य स्वीकरोति तद्वदित्यर्थः । तथा **मर्त्यं** मरणशीलं शीर्यमाणस्वभावं निरुदकं कंचिन्मेघं **परिवृणक्षि** सर्वतो वर्जयसि औदासीन्यं करोषीत्यर्थः । हे **इन्द्र** **तत्** तादृशं कर्म वर्षणरूपं **सप्रथः** सर्वतः पृथु यथा भवति तथा **तुभ्यं** **वोचं** ब्रवीमि । इन्द्र एव विशेष्यते । **स्वयशसे** स्वकीययशोयुक्ताय । तथा 'दिवे **उत** त्वदाश्रयभूतायै द्युलोकदेवतायै अपि **तत्** तादृशं कर्म वोचं ब्रवीमि । उतशब्दोऽपिशब्दार्थः । वर्षणकर्मणो द्युदेवताया आनुकूल्यात् तस्या अपि वचनं युक्तम् । तथा **रुद्राय** जगतां दुःखद्रावयित्रे रोदनशीलाय वा अग्नये तत् वोचम् । ‘ रुद्रो वै क्रूरो यदयमग्निः ' ( तै. सं. ६. २. ३. २ ) इति श्रुतेः रुद्रत्वम् । सोऽरोदीद्यदरोदीत्तद्रुद्रस्य रुद्रत्वम्' (तै. सं. १. ५. १. १ ) इति श्रुतेः रोदनस्वभावत्वं प्रसिद्धम् । तस्य च आहुतिद्वारा वृष्ट्यनुकूलत्वात्तस्यापि कथनं युक्तम् । स्वयशसे इत्यस्य रुद्रायेत्यनेन वा संबन्धः संनिहितत्वाद्योग्यत्वाच्च । स्वकीययशोयुक्तायाग्नये इत्यर्थः । तथा **मित्राय** अहरभिमानिदेवतायै तत् वोचम् । **वरुणाय** रात्र्यभिमानिदेवतायै तद्वोचम् ।' अहोरात्रे वै मित्रावरुणौ ' ( तां. ब्रा. २५. १०, १० ), ' अहोरात्राभ्यां खलु वै पर्जन्यो वर्षति' ( तै. सं. २. १. ७.३) इति। तथा ' मैत्रं वा अहर्वारूणी रात्रिः ' ( तै. सं. २. १. ७.३ ) इत्यादिश्रुतिभ्यो मित्रावरुणयोरहोरात्राभिमानिदेवत्वम् । अत एव श्रुतेर्वृष्टिप्रदातृत्वात् ताभ्यामपि प्रथनं युक्तम् । **सुमृळीकाय** शोभनसुखयित्रे प्रजानाम् । एतत्सर्वत्र संबध्यते । उक्तेभ्यो देवेभ्यः **सप्रथः** सर्वतः पृथु अतिविस्तीर्णं यथा भवति तथा तद्वर्षणकर्म ब्रवीमि ॥