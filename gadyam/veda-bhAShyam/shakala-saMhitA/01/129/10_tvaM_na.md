+++
title = "010"
devataa = "इन्द्रः"
RShiH = "परुच्छेपो दैवोदासिः"
ChandaH = "अत्यष्टिः"

+++


हे **इन्द्र** **त्वं** **नः** अस्मान् **तरूषसा** तरणकुशलेन अस्मानापद्यःात उत्तरीतुं शक्तेन **राया** धनेन उद्धर्ता भवेति शेषः । हे इन्द्र **त्वा** त्वाम् **उग्रं** **चित्** उद्गूर्णबलं सन्तं त्वामेव **महिमा** महत्त्वम् अस्मत्स्तोत्रजनितः कश्चिदतिशयः **सक्षत्** सेवते संभजते उत्कर्षयतीत्यर्थः। किमर्थम् । **अवसे** त्वत्प्रीतये । तत्र दृष्टान्तः । **महे** महते **अवसे** रक्षणाय प्रकाशारोग्यादिरूपाय **मित्रं** **न** सर्वजनमित्रं सूर्यमिव । तं यथा महत्त्वेन संयोजयन्ति तथेत्यर्थः । यद्वा । मित्रं न प्रियहितरूपं सखायमिव । तं यथा महत्यै प्रीतये संभजन्ते तद्वत् । किंच हे **ओजिष्ठ** ओजस्वितम अतिशयेन बलवन् **त्रातः** रक्षितः अस्मान् पालयितर्वा **अमर्त्य** अमरणधर्मन् इन्द्र **अवितः** अस्मान् धनेन तर्पयितः त्वं **कं** **चित्** **रथं** वेगवन्तमारुह्य अस्मद्देवयजनं शीघ्रमागच्छेति शेषः । तथा हे **अद्रिवः** शत्रूणामतिशयेन भक्षकेन्द्र **अस्मत्** **अन्यं** **रिरिक्षन्तं** **चित्** अल्पं महान्तं वा। शत्रुमिति शेषः । **रिरिषः** बाधस्व । तथा हे **अद्रिवः** अद्रेरादर्तर्भक्षक वा शत्रूणाम् ।' अद्रिवन्नद्रिरादृणात्यनेनापि वात्तेः स्यात् ' (निरु. ४. ४ ) इति निरुक्तम् । रिरिक्षन्तं चित अत्यन्तं कुत्सितं हिंसन्तमपि शत्रुं रिरिषेः बाधस्व॥ ‘रिष हिंसायाम् । छान्दसः शपः श्लुः । पुनर्व्यत्ययेन शः । रिरिक्षन्तम् । अस्मादेव सनि हलन्ताच्च इति सनः कित्त्वात् गुणाभावः । चिदित्यवकुत्सितः। ‘ कुल्माषांश्चिदाहरेत्यवकुत्सिते ' (निरु. १. ४ ) इति यास्केनोक्तत्वात् । यद्वा । समुच्चयार्थः । कंचित् इत्यनेन सह समुच्चीयते ॥