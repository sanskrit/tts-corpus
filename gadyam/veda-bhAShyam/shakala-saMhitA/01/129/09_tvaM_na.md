+++
title = "009"
devataa = "इन्द्रः"
RShiH = "परुच्छेपो दैवोदासिः"
ChandaH = "अतिशक्वरी"

+++


हे **इन्द्र** **त्वं** **नः** **पथा** अस्मत्संबन्धिना मार्गेण **पुरो** **याहि** आगच्छ ॥ भस्य टेर्लोपः । उदात्तनिवृत्तिस्वरेण तृतीयाया उदात्तत्वम् ॥ कीदृशेन मार्गेण । **अरक्षसा** रक्षोवर्जितेन **अनेहसा** अपापेन। यज्ञगमनमार्गस्य स्तुतिचोदितत्वात अनेहस्त्वम्। यद्वा। नः अस्मानुद्दिश्य याहि। किंविशिष्टः इति । **परीणसा** परितो नद्धेन **राया** अस्मभ्यं दातव्येन बहुविधधनेन युक्तः सन् । हे इन्द्र **नः** अस्मान् **पराके** अत्यन्तदूरदेशात् स्वर्गलक्षणात् **आ** **सचस्व** समवेतो भव । पराके इति दूरनाम, ‘पराके पराचैः (नि. ३. २६.२) इति तन्नामसु पाठात्। तथा **अस्तमीके** अत्यन्तान्तिके देवयजनदेशे **सचस्व** अस्मत्प्रत्तं हविः सेवस्व संगच्छस्व वा । किंच **नः** अस्मान् **दूरात्** दूरदेशात् स्वर्गादेः सकाशात् **पाहि** रक्ष । **आरात्** संनिहितात् इह लोकात् **पाहि** पालय । यद्वा । दूरात् अयागकाले स्वर्गे एव उषित्वा अस्मान् पाहि पालय। आरात् यागकाले संनिहिते देवयजनदेशे पाहि । केनेति तदुच्यते । **अभिष्टिभिः** अभिमुखैर्यागैः तन्निर्वाहैः । यद्वा। अभ्यागमनैः। किं बहुना । **सदा** सर्वकालं यागकाले अयागकाले दूरेऽन्तिके' चे **अभिष्टिभिः** अभित एषणैः **पाहि** सम्यक् परिपालय ॥