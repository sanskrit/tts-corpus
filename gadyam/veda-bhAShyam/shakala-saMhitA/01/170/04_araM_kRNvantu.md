+++
title = "004"
devataa = "इन्द्रः"
RShiH = "इन्द्रः"
ChandaH = "अनुष्टुप्"

+++


इदमिन्द्रवाक्यम् । अपरे अगस्त्यवाक्यमाहुः । हे ऋत्विजो यूयं अगस्त्योऽङ्गीकृतवान् तस्मात् **वेदिम्** **अरं** **कृण्वन्तु** । संमार्जनपर्युक्षणादिना परिचरन्तु । तथा **पुरः** पुरस्तात् **अग्निम्** आहवनीयादिकं **सम्** **इन्धताम्** इध्मप्रक्षेपेण प्रज्वालयन्तु । **तत्र** अग्नौ **अमृतस्य** अमरणलक्षणस्य वेदत्वस्य **चेतन** प्रज्ञापकं **यज्ञं** हे अगस्त्य **ते** त्वदीयं त्वं चाहं च **तनवावहै** । अगस्त्यवाक्यपक्षे शिष्टमविशिष्टम् । तत्र वेद्याममृतस्य तत्साधनस्य हविषो वा चेतनं प्रज्ञापनमासादनं कुरुत । आवां पत्नीयजमानौ अध्वर्युयजमानौ वा हे इन्द्र ते त्वदर्थं यज्ञं तनवावहै ॥