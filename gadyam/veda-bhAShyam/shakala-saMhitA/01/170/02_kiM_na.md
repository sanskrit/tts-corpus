+++
title = "002"
devataa = "इन्द्रः"
RShiH = "अगस्त्यो मैत्रावरुणिः"
ChandaH = "अनुष्टुप्"

+++


इदमगस्त्यवाक्यम् । हे **इन्द्र** **नः** अस्मान् अनपराधिनः **किं** **जिघांससि** हन्तुमिच्छसि । कथमवध्यत्वमिति अत आह । **मरुतः** **तव** **भ्रातरः** । त्वया भोगप्रदानेन भरणीया इत्यर्थः । अतो वयमवध्या इत्युक्तं भवति । मरुतामिन्द्रभ्रातृत्वम् एकस्मिन्नेवादितिगर्भे उत्पन्नत्वात् । सा चोत्पत्तिः पुराणेषु प्रसिद्धा । सन्तु भ्रातरस्ततश्च किमिति अत आह । **तेभिः** तैर्मरुद्भिः सह **साधुया** साधुत्वं **कल्पस्व** कल्पय हविर्भागं तैः सह युद्धं वा । **नः** अस्मान् **समरणे** संग्रामे **मा** **वधीः** मा हिंसीः । यद्वा । लुप्तो दृष्टान्तः । संग्रामे यथा विरोधिनं हंसि न तथास्मानिति ॥