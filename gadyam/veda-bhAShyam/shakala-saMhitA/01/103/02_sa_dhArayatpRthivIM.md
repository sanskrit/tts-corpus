+++
title = "002"
devataa = "इन्द्रः"
RShiH = "कुत्स आङ्गिरसः"
ChandaH = "त्रिष्टुप्"

+++


सः इन्द्रः **पृथिवीम्** असुरैः पीडितां भूमि **धारयत्** धृतवान् । पीडाराहित्येन स्थिताम् अकरोदित्यर्थः । तदनन्तरं **पप्रथच्च** तां भूमिं विस्तीर्णामकरोत् । अपि च **वज्रेण** आयुधेन हन्तव्यान् वृत्रादीन् **हत्वा** **अपः** वृष्ट्युदकानि **निः** **ससर्ज** मेघान्निर्गमयामास । एतदेव स्पष्टीक्रियते । **अहिम्** । अन्तरिक्षे वर्तमानं मेघम् अहन् वज्रेण वर्षणार्थमताडयत् । **रौहिणम्** । रौहिणो नाम कश्चिदसुरः । तं च **वि** **अभिनत्** व्यदारयत् । अपि च **मघवा** धनवानिन्द्रः **शचीभिः** आत्मीयैर्युद्धकर्मभिः **व्यंसं** विगतभुजं वृत्रासुरम् **अहन्** अवधीत् ॥ पप्रथत् । पृथुं करोति प्रथयति । ‘ तत्करोति । इति णिच् । णाविष्ठवत्प्रातिपदिकस्य कार्यम् ' ( पा. सू. ६. ४. १५५. १ ) इति वचनात् ‘र ऋतो हलादेर्लघोः ' ( पा. सू. ६. ४. १६१ ) इति ऋकारस्य रत्वम् । ‘ टेः ' इति टिलोपः । तस्य स्थानिवद्भावात् वृद्ध्यभावः । प्रथयतेर्लुङि चङि णिलोपः। द्विर्वचने ‘चङ्यन्यतरस्याम्' ( पा. सू. ६. १. २१८) इति चङः पूर्वस्योदात्तत्वम् । न णिलोपस्य स्थानिवत्त्वं, ‘न पदान्त ' इत्यादिना स्वरविधिं प्रति तन्निषेधात् । पूर्वपदस्य असमानवाक्यस्थत्वात् निघाताभावः ॥