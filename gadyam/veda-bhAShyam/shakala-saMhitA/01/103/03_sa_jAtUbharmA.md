+++
title = "003"
devataa = "इन्द्रः"
RShiH = "कुत्स आङ्गिरसः"
ChandaH = "त्रिष्टुप्"

+++


**जातूभर्मा** । जातू इत्यशनिमाचक्षते । भर्म आयुधम् । अशनिरूपमायुधं यस्य स तथोक्तः । यद्वा जातानां प्रजानां भर्ता । **ओजः** ओजसा बलेन निष्पाद्यं कार्यं **श्रद्दधानः** आदरातिशयेन कामयमानः' एवंभूतः **सः** इन्द्रः **दासीः** दस्युसंबन्धीनि **पुरः** पुराणि विभिन्दन् विनाशयन् **वि** **अचरत्** विविधमगच्छत् । हे **वज्रिन्** वज्रवन् इन्द्र **विद्वान्** स्तुतीः विजानंस्त्वम् **अस्य** स्तोतुः **दस्यवे** उपक्षयकारिणे शत्रवे **हेतिम्** आयुधं विसृजेति शेषः । अपि च हे **इन्द्र** **आर्यं** **सहः** । आर्या विद्वांसः स्तोतारः । तदीयं बलं **वर्धय** अतिवृद्धं कुरु । तथा **द्युम्नं** तदीयं यशश्च प्रवर्धय ॥ जातूभर्मा । ‘ जनी प्रादुर्भावे । ‘ अन्येष्वपि दृश्यते ' इति दृशिग्रहणस्य सर्वोपाधिव्यभिचारार्थत्वात् केवलादपि डप्रत्ययः । जान् तूर्वतीति जातूः । ‘तुर्वी हिंसार्थः । क्विपि ‘राल्लोपः' इति वलोपः । भ्रियते इति भर्म । अन्येभ्योऽपि दृश्यन्ते' इति मनिन् । जातूः भर्म यस्य । छान्दसो रेफलोपः । बहुव्रीहौ पूर्वपदप्रकृतिस्वरत्वम् । पक्षान्तरे तु जनेर्निष्ठा । ‘ जनसनखनाम्' इति आत्वम् । जातं सर्वं भर्म भर्तव्यं येन । बहुव्रीहौ पूर्वपदप्रकृतिस्वरत्वम् । वर्णव्यापत्त्या अकारस्य ऊकारः ॥