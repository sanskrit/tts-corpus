+++
title = "008"
devataa = "ऋभवः"
RShiH = "कुत्स आङ्गिरसः"
ChandaH = "जगती"

+++


पुरा कस्यचिदृषेर्धेनुर्मृता। स ऋषिस्तस्या धेनोर्वत्सं दृष्ट्वा ऋभुं तुष्टाव। भवस्तत्सदृशीमन्यां धेनुं कृत्वा तदीयेन चर्मणा संवीय तेन वत्सेन समयोजयन्निति । अयमर्थः पूर्वार्धे प्रतिपाद्यते । हे **ऋभवः** यूयं **चर्मणः** चर्मणा त्वचा । तृतीयार्थे षष्ठी । **गां** धेनुं **निः** **अपिंशत** निःशेषेणाश्लिष्टां संयुक्तामकुरुत । तदनन्तरं **मातरं** तां गां **पुनः** **वत्सेन** **सम्** **असृजत** संसृष्टामकुरुत समगमयतेति यावत् । अपि च हे **सौधन्वनासः** सुधन्वनः आङ्गिरसस्य पुत्राः **नरः** यज्ञस्य नेतारः ऋभवः स्वपस्यया शोभनकर्मेच्छया योगदानाद्याचरणेनेति यावत् । **जिव्री** जीर्णौ वृद्धौ **पितरा** मातापितरौ **युवाना** पुनर्यौवनोपेतौ **अकृणोतन** यूयमकृढ्वम् ॥ अपिंशत ।  ‘ पिश अवयवे ' । तौदादिकः ।  ‘ शे मुचादीनाम्' इति नुम् । सौधन्वनासः । सुधन्वनः पुत्राः सौधन्वनाः । अन् ( पा. सू. ६. ४. १६७ ) इति प्रकृतिभावः ।  ‘ आज्जसेरसुक्'।  ‘ आमन्त्रितस्य च ' इत्याद्युदात्तत्वम् । स्वपस्यया । शोभनमपः स्वपः । तदिच्छा स्वपस्या। सुप आत्मनः क्यच् । 'अ प्रत्ययात्' इति भावे अकारप्रत्ययः ॥ जिव्री ।  ‘ जॄष् वयोहानौ ' । जॄशस्तॄजागृभ्यः क्विन्' ( उ. सू. ४. ४९४ ) । 'ऋत इद्धातोः' इति इत्वम् । रेफवकारयोः स्थानविपर्ययः । बहुलवचनात् ‘हलि च ' इति दीर्घाभावः । नित्त्वादाद्युदात्तत्वम् । युवाना ।  ‘ सुपां सुलुक्' इति विभक्तेः आकारः । पितरा । पिता च माता च पितरौ ।  ‘ पिता मात्रा ' ( पा. सू. १. २. ७० ) इति पिता शिष्यते । पूर्ववत् विभक्तेः आकार: । अकृणोतन ।  ‘ कृवि हिंसाकरणयोश्च । इदित्वात् नुम् । धिन्विकृण्व्योर च ' इति उप्रत्ययः; तत्संनियोगेन वकारस्य च अकारः । अतो लोपे सति तस्य स्थानिवद्भावात् लघूपधगुणाभावः । लङ्मध्यमबहुवचनस्य तशब्दस्य ‘तप्तनप्तनथनाश्च ' इति तनबादेशः । तस्य पित्त्वेन ङित्त्वाभावाद्गुणः ॥