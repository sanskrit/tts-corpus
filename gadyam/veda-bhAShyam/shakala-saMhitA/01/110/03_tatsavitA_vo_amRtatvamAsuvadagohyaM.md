+++
title = "003"
devataa = "ऋभवः"
RShiH = "कुत्स आङ्गिरसः"
ChandaH = "जगती"

+++


हे ऋभवः **तत्** तदानीं **सविता** सर्वस्य प्रेरको देवः **वः** युष्माकम् **अमृतत्वं** देवत्वम् **आसुवत्** आभिमुख्येन प्रेरितवान् दत्तवानित्यर्थः । **यत्** यदा यूयम् **अगोह्यं** गूहितुमशक्यं सर्वैर्दृश्यमानं सवितारं **श्रवयन्तः** अपेक्षितं सोमपानं विज्ञापयन्तः सन्तः **ऐतन** आगच्छत । तदानीमिति पूर्वेणान्वयः । यस्मात् यूयं देवैराज्ञापिताः सन्तः **असुरस्य** त्वष्टुः संबन्धिनम् । तेन निर्मितमित्यर्थः । **भक्षणं** सोमपानसाधनं **त्यं** तं **चमसम्** **एकं** **चित्** असहायमेव **सन्तं** **चतुर्वयं** चतुर्व्यूहम् **अकृणुत** कृतवन्तः । सृष्ट्यादौ त्वष्ट्रा कृतं चमसं होतृचमसादिमुख्यचमसचतुष्टयरूपेण ऋभवः कृतवन्तः इत्यर्थः ॥ असुवत् । **षू** प्रेरणे'। तौदादिकः । श्रवयन्तः । श्रु श्रवणे' । छान्दसो वृद्ध्यभावः। ऐतन। लङि मध्यमबहुवचनस्य तादेशे ‘तप्तनप्तनथनाश्च' इति तनबादेशः । भक्षणम् । करणे ल्युट् । अकृणुत।  कृवि, हिंसाकरणयोश्च । लङि मध्यमबहुवचने ‘धिन्विकृण्व्योर च' इति उप्रत्ययः । चतुर्वयम् । वया अवयवाः । चत्वारोऽवयवा यस्य स तथोक्तः ॥