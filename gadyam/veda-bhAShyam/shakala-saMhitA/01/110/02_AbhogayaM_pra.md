+++
title = "002"
devataa = "ऋभवः"
RShiH = "कुत्स आङ्गिरसः"
ChandaH = "जगती"

+++


हे ऋभवः **अपाकाः** परिपक्वज्ञानाः **प्राञ्चः** पूर्वकालीनाः **मम** **आपयः** प्रापयितारो मदीया ज्ञातयः **के** **चित्** एवंभूता ये केचन यूयम् **आभोगयम्** उपभोग्यं सोमम् **इच्छन्तः** **यत्** यदा **प्र** **ऐतन** तपश्चरितुमरण्यं गतवन्तः । ऋभवो हि सुधन्वन आङ्गिरसस्य पुत्राः। तदुक्तं यास्केन -  ऋभुर्विभ्वा वाज इति सुधन्वन आङ्गिरसस्य त्रयः पुत्रा बभूवुः ' ( निरु. ११. १६) इति । कुत्सोऽप्याङ्गिरसः अतस्तेन मदीया ज्ञातय इत्युक्तम् । हे **सौधन्वनासः** सुधन्वनः पुत्राः तदानीं **च** रितस्य समुपार्जितस्य तपसः **भूमना** भूम्ना बहुत्वेन **दाशुषः** हवींषि दत्तवतः **सवितुः** सोमाभिषवं कुर्वतो यजमानस्य संबन्धि यज्ञगृहम् **अगच्छत** तपसा लब्धसोमाः सन्तः कृतपाना: यूयं गत वन्तः । यद्वा । दाशुषः प्रातःसवनादिष्वग्न्यादिभिरपसारितेभ्यः ऋभुभ्यः सोमपानं दत्तवतः सवितुः गृहं निवासस्थानं तृतीयसवनाख्यमगच्छत प्राप्ताः । एतत्सर्वम् ‘ आर्भवं शंसति ' ( ऐ. ब्रा. ३. ३०) इत्यादौ विस्पष्टमाम्नातम् ॥ आभोगयम् । आ समन्ताद्भोग आभोगः । तदर्हः आभोगयः ।  ‘ छन्दसि च ' इति य: । यस्य ' इति लोपाभावश्छान्दसः । व्यत्ययेन प्रत्ययात्पूर्वस्योदात्तत्वम् । यद्वा । आङ्पूर्वाद्भुजेरौणादिकः कर्मणि इप्रत्ययः कुत्वं च । अमि व्यत्ययेन गुणः । ऐतन । इण् गतौ ' । लङि मध्यम बहुवचनस्य यस्य तादेशः ।  ‘ तप्तनप्तनथनाश्च ' इति तस्य तनबादेशः । आडागमो वृद्धिश्च । आपयः । आप्नोतेरौणादिक इप्रत्ययः । भूमना । बहुशब्दात् पृथ्वादिलक्षण इमनिच् । बहोर्लोपो भू च बहोः ' इति इकारलोपो बहोर्भूभावश्च । संज्ञापूर्वकस्य विधेरनित्यत्वात् अलोपाभावः ॥