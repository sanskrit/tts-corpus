+++
title = "004"
devataa = "ऋभवः"
RShiH = "कुत्स आङ्गिरसः"
ChandaH = "जगती"

+++


**वाघतः** । ऋत्विङ्नामैतत् अत्र च सामर्थ्यात् तद्वन्तो लक्ष्यन्ते । ऋत्विग्भिरुपेता ऋभवः **शमी** । कर्मनामैतत् । यागदानादीनि कर्माणि अन्यान्यपि  ‘ एकं चमसं चतुरः कृणोतन ' ( ऋ. सं. १. १६१. २) इत्यादिना देवैरुक्तानि कर्माणि **तरणित्वेन** । तरणिरिति क्षिप्रनाम । क्षिप्रत्वेन शैघ्र्येण **विष्ट्वी** । यद्यप्येतत्कर्मनाम तथाप्यत्र क्रियापरं व्याप्य कृत्वेत्यर्थः । एवं कर्माणि कृत्वा **मर्तासः** मनुष्या अपि **सन्तः** अमृतत्वं देवत्वम् **आनशुः** आनशिरे । कृतैः कर्मभिर्लेभिरे। देवत्वं प्राप्य च **सौधन्वनाः** सुधन्वनः पुत्राः **सूरचक्षसः** सूर्यसमानप्रकाशाः सूर्यसदृशज्ञाना वा ते **ऋभवः** **संवत्सरे** संवत्सरावयवभूते वसन्तादिकालेऽनुष्ठेयैः **धीतिभिः** अग्निष्टोमादिकर्मभिः **समपृच्यन्त** संयुक्ता अभवन् हविर्भागार्हा बभूवुरित्यर्थः । अत्र निरुक्तं - ‘ कृत्वा कर्माणि क्षिप्रत्वेन वोढारो मेधाविनो वा मर्तासः सन्तोऽमृतत्वमानशिरे सौधन्वना ऋभवः सूरख्याना वा सूरप्रज्ञा वा संवत्सरे समपृच्यन्त धीतिभिः कर्मभिर्ऋभुर्विभ्वा वाज इति सुधन्वन आङ्गिरसस्य त्रयः पुत्रा बभूवुः' (निरु. ११. १६) इति ॥ विष्ट्वी। ‘विष्लृ व्याप्तौ । स्नात्व्यादयश्च ' ( पा. सू. ७. १. ४९ ) इति क्त्वाप्रत्ययस्य ईकारान्तादेशः । शमी ।  ‘ सुपां सुलुक् ' इति शसो लुक् । आनशुः ।  ‘ अशू व्याप्तौ'। व्यत्ययेन परस्मैपदम् ।  ‘ अश्नोतेश्च ' इति अभ्यासादुत्तरस्य नुडागमः । अपृच्यन्त ।' पृची संपर्क '। कर्मणि लङ् ॥