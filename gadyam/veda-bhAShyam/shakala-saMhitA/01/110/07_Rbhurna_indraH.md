+++
title = "007"
devataa = "ऋभवः"
RShiH = "कुत्स आङ्गिरसः"
ChandaH = "जगती"

+++


ऋभुर्विभ्वा वाज इति त्रयः सुधन्वनः पुत्राः । तत्र **शवसा** बलेन **नवीयान्** नवतरः प्रशस्ततरः **ऋभुः** **नः** अस्माकम् **इन्द्रः** परमेश्वरः । अस्माकं रक्षक इत्यर्थः । यद्वा । इन्द्र एव प्रसंगात् उरुभातीति नैरुक्तव्युत्पत्या्र ऋभुरिति स्तूयते । अपि च **वाजेभिः** वाजैरस्मभ्यं दातव्यैरन्नैः **वसुभिः** निवासहेतुभिर्धनैश्च **ऋभुः** **वसुः** अस्माकं निवासयिता अत एव **ददिः** तेषामन्नानां धनानां च दाता भवतु । परोऽर्धर्चः प्रत्यक्षकृतः । हे **देवाः** दानादिगुणयुक्ता ऋभुप्रभृतयः **युष्माकं** संबन्धिना **अवसा** रक्षणेन युक्ते **प्रिये** अस्माकमनुकूले **अहनि** दिवसे वर्तमाना वयम् **असुन्वतां** सुन्वद्यजमानविरोधिनां शत्रूणां **पृत्सुतीः** सेना **अभि** **तिष्ठेम** ‘ ॥ नवीयान् । नवशब्दात् आतिशायनिक ईयसुन्। वाजेभिः ।  ‘ बहुलं छन्दसि' इति भिस ऐसभावः । वसुः । ‘वस निवासे' । अस्मात् अन्तर्भावितण्यर्थात्  ‘ शॄस्वृस्निहि°' इत्यादिना उप्रत्ययः । नित्' इत्यनुवृत्तेरादेयुदात्तत्वम् । ददिः । डुदाञ् दाने ' ।  ‘ आगमहन' इति किप्रत्ययः । लिङ्वद्भावात् द्विर्भावादि । ‘आतो लोप इटि च' इति आकारलोपः ॥