+++
title = "005"
devataa = "ऋभवः"
RShiH = "कुत्स आङ्गिरसः"
ChandaH = "त्रिष्टुप्"

+++


**उपस्तुताः** समीपस्थैर्ऋषिभिः स्तुताः **ऋभवः** **जेहमानं** होमक्रियां प्रति प्रयतमानम् **एकम्** असहायं.**पात्रं** पानसाधनं त्वष्ट्रा निर्मितं चमसं मानदण्डेन **क्षेत्रमिव** भूमिमिव **तेजनेन** तीक्ष्णेन शस्त्रेण चमसचतुष्टयरूपेण कर्तुं **वि** **ममुः** विशेषेण मानं कृतवन्तः । किमिच्छन्तः । **उपमं** सर्वेषामुपमानभूतं प्रशस्तं सोमलक्षणमन्नं **नाधमानाः** याचमानाः । एतदेव विवृणोति । **अमर्त्येषु** मरणरहितेषु देवेषु मध्ये **श्रवः** हविर्लक्षणमन्नम् **इच्छमानाः** इच्छन्तः । देवैः सह सोमपानं कामयमानाः तल्लाभाय चतुरश्चमसानकार्षुरित्यर्थः ॥ ममुः । ‘माङ् माने शब्दे च । व्यत्ययेन परस्मैपदम् । तेजनेन । अणोऽप्रगृह्यस्यानुनासिकः ' (पा. सू. ८. ४. ५७) इति अनवसाने व्यत्ययेन अकारस्य आनुनासिक्यम् । ईषाअक्षादित्वात् प्रकृतिभावः । जेहमानम् । वेहृ जेहृ बाहृ प्रयत्ने' । भौवादिकः । अनुदात्तेत्त्वात् आत्मनेपदम् । उपस्तुताः ।  ‘ गतिरनन्तरः' इति गतेः प्रकृतिस्वरत्वम् । उपमम् ।  ‘ माङ् माने'।  ‘ आतश्चोपसर्गे ' इति कप्रत्ययः । इच्छमानाः । व्यत्ययेन आत्मनेपदम् ॥ ॥ ३० ॥