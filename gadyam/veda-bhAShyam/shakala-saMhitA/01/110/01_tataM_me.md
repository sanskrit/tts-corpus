+++
title = "001"
devataa = "ऋभवः"
RShiH = "कुत्स आङ्गिरसः"
ChandaH = "जगती"

+++


हे **ऋभवः** **मे** मया **अपः** अग्निष्टोमादिरूपं कर्म **ततं** विस्तारितं बहुशः पूर्वमनुष्ठितम् । **तदु** तदेव **पुनः** **तायते** विस्तार्यते अनुष्ठीयते इत्यर्थः । तत्र **स्वादिष्ठा** स्वादुतमा अतिशयेन प्रीतिकरी **धीतिः** स्तुतिश्च **उचथाय** स्तुत्याय **शस्यते** पठ्यते । अपि च **इह** अस्मिन्यागे **समुद्रः** समुन्दनशीलः **अयं** सोमरसः **विश्वदेव्यः** सर्वेभ्यो देवेभ्यः पर्याप्तो यथा भवति तथा संपादितः । तस्य **स्वाहा** कृतस्य स्वाहाकारेणाग्नौ प्रक्षिप्तस्य सोमस्य पानेन **समु** **तृप्णुत** सम्यगेव तृप्ता भवत ॥ ततम् ।  ‘ तनु विस्तारे'। निष्ठायां यस्य विभाषा ' इति इट्प्रतिषेधः।  ‘ अनुदात्तोपदेश° ' इत्यादिना अनुनासिकलोपः । अपः ।  ‘ आप्लृ व्याप्तौ ' ।  आपः कर्माख्यायां ह्रस्वो नुट् च वा इति असुन् धातोर्ह्रस्वश्च । तायते ।  ‘ तनोतेर्यकि ' ( पा. सू. ६. ४. ४४ ) इति आत्वम् । स्वादिष्ठा । स्वादुशब्दादातिशायनिक इष्ठन् ।' टेः' इति टिलोपः । उचथाय । **वच** परिभाषणे ' । औणादिकः अथक्प्रत्ययः ।  ‘ वचिस्वपि ' इत्यादिना संप्रसारणम् । समुद्रः।  ‘ उन्दी क्लेदने । ‘स्फायितञ्चि' इत्यादिना रक् ।' अनिदिताम् ' इति नलोपः । विश्वदेव्यः । देवार्हो भागो देव्यः ।  ‘ छन्दसि च ' इति यप्रत्ययः । विश्वे सर्वे देव्या यस्मिन्सोमे ।  ‘ बहुव्रीहौ विश्वं संज्ञायाम् । इति व्यत्ययेनासंज्ञायामपि पूर्वपदान्तोदात्तत्वम् । स्वाहाकृतस्य । स्वाहाशब्दस्य ऊर्यादित्वेन गतित्वात् ( पा. सू. १. ४. ६१ ) • गतिरनन्तरः' इति पूर्वपदप्रकृतिस्वरत्वम् । तृप्णुत ।  ‘ तृप प्रीणने ।  ‘ स्वादिभ्यः श्नुः । ऋभव इत्यनेन संहितायाम्  ‘ ऋत्यकः' इति प्रकृतिभावः ॥