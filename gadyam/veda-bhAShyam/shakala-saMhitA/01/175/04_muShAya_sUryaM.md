+++
title = "004"
devataa = "इन्द्रः"
RShiH = "अगस्त्यो मैत्रावरुणिः"
ChandaH = "अनुष्टुप्"

+++


हे **कवे** क्रान्तदर्शिन्निन्द्र **ईशानः** समर्थः सन् **सूर्यं** सूर्यस्य ॥ ‘सुपां सुपो भवन्ति । इति षष्ठ्येकवचनस्य द्वितीयैकवचनादेशः ॥ तत्संबन्धि **चक्रम्** एकम् **ओजसा** बलेन सामर्थ्यातिशयेन **मुषाय** अमुष्णाः ॥ ‘छन्दसि शायजपि ' इति शायजादेशः ॥ पूर्वं सूर्यरथस्य चक्रद्वयमस्ति एकमिन्द्रो मुमुष इतीतिहासः । तथा च मन्त्रान्तरं-' प्रान्यच्चक्रमवृहः सूर्यस्य कुत्सायान्यत् ' ( ऋ. सं. ५. २९, १०) इति । किंच **शुष्णाय** एतन्नामकायासुराय तद्वधार्थम् । द्वितीयार्थे वा चतुर्थी । शुष्णं हन्तुमित्यर्थः । **कुत्सं** कर्तनसाधनं **वधं** वज्रं **वातस्य** वायोः **अश्वैः** वायुवेगैर्वाश्वैर्युक्तः सन् **वह** अवहः शुष्णं हन्तुं वज्रमधारयः । यद्वा । शुष्णवधाय वज्रमवहः । तं च हत्वा तदीयैर्वायुवेगैरश्वैस्तदुपलक्षितैस्तदीयैर्धनैः कुत्सं महर्षिमगमः शुष्णासुरधनं कुत्सायादा इत्यर्थः । तथा चान्यत्र ‘त्वं कुत्सं शुष्णहत्येष्वाविथ ' ( ऋ. सं. १. ५१. ६ ), ' कुत्साय शुष्णमशुषम् ' (ऋ. सं. ४. १६. १२ ) इत्यादीति ॥