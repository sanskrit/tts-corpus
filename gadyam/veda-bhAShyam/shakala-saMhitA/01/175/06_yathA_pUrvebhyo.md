+++
title = "006"
devataa = "इन्द्रः"
RShiH = "अगस्त्यो मैत्रावरुणिः"
ChandaH = "त्रिष्टुप्"

+++


हे इन्द्र **पूर्वेभ्यो** **जरितृभ्यः** पुरातनेभ्यो गरितृभ्यः स्तोतृभ्यः **मयइव** **बभूथ** । मयः सुखम् । सुखस्वरूपमिवाभवः । तद्वत् स्तोतृभ्योऽस्मभ्यं सुखो भव । तत्र दृष्टान्तः । **तृष्यते** **आपो** **न** तृषार्तस्योदकानि यथा सुखकराणीति तद्वत् । तस्मात् **तां** **निविदं** त्वत्प्रीतिकरीं प्रसिद्धां स्तुतिं **त्वा** तुभ्यम् **अनु** **जोहवीमि** पुनःपुनः करोमि । यद्वा । तां निविदमनु । ' तृतीयार्थे ' (पा. सू. १. ४. ८५) इत्यनोः कर्मप्रवचनीयत्वम् ॥ तया स्तुत्या त्वां जोहवीमि । पुनःपुनराह्वयामि । विद्याम इति व्याख्यातम् ॥ ॥ १८ ॥