+++
title = "001"
devataa = "इन्द्रः"
RShiH = "अगस्त्यो मैत्रावरुणिः"
ChandaH = "स्कन्धोग्रीवी बृहती"

+++


हे **हरिवः** हरिभ्यां तद्वन्निन्द्र **महः** महान् पूज्योऽयं सोमः **पात्रस्येव** तत्पात्रेणेव सोमपात्रेण यथा धार्यते सोमस्तत्सदृशेन **ते** त्वया । तृतीयार्थे षष्ठी । यद्वा । पात्रस्येव ते तव स्वभूतो महो महान् सोम इति वा योजना । **अपायि** पीयते ॥ आशंसाया विवक्षितत्वाद्भूतवत्प्रयोगः ॥ यतः पिबसि अतः **मत्सि** माद्यसि मादयस्व वा । पात्रे यथा सोमः पूर्यते तथा अत्यधिकं पिब पीत्वा च मादयस्वेत्यर्थः । किंच **वृष्णे** **ते** अभिमतवर्षित्रे तुभ्यम् । चतुर्थ्यर्थे षष्ठी। **मत्सरः** मदसाधनः **मदः** तर्पयिता **वृषा** वर्षिता **इन्दुः** क्लेदयिता आह्लादकारीत्यर्थः। **वाजी** अन्नवान् । अन्नवा(का)र्यतृप्तिसद्भावादन्नवानित्युच्यते । **सहस्रसातमः** अपरिमितदातृतमः सहस्रपुरुषसंभजनपर्याप्तशक्त्यतिशयो वा एवंमहानुभावः सोमः संपादितः । तं पिबेत्यर्थः ॥