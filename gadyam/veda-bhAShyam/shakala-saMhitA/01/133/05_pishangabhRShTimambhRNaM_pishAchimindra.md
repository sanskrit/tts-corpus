+++
title = "005"
devataa = "इन्द्रः"
RShiH = "परुच्छेपो दैवोदासिः"
ChandaH = "गायत्री"

+++


हे **इन्द्र** **पिशङ्गभृष्टिम्** ईषद्रक्तवर्णम् **अम्भृणम्** अतिभयंकरं शब्दायमानम् ॥ ‘ भ्रण शब्दे । यङ्लुगन्तात् पचाद्यचि छान्दसो भलोपश्च॥ यद्वा । महान्तम् अतिप्रवृद्धमित्यर्थः । अम्भृण इति महन्नाम, अम्भृणः माहिनः' (नि. ३. ३. १६ ) इति तत्र पाठात् । उक्तविधिं **पिशाचिं** पिशाचविशेषं जरामित्येके। **सं** **मृण** सम्यग्हिंसय । न केवलं तमेकं किंतु **सर्वं** **रक्षः** रक्षणनिमित्तभूतं राक्षसादिकं **नि** **बर्हय** निषूदय ॥ बृह हिंसायाम् । चौरादिकः ॥ नामय। वधकर्मैतत्। ‘ नितोशयति निबर्हयति' (नि. २. १९. ३०) इति तत्रोक्तत्वात् ॥

दशरात्रस्य षष्ठेऽहनि प्रउगशस्त्रे ऐन्द्रतृचस्य ‘अवर्मह इन्द्र' इत्यादिके प्रथमाद्वितीये । **षष्ठस्य'** इति खण्डे सूत्रितम्- अवर्मह इन्द्र वृषन्निन्द्र' ( आश्व. श्रौ. ८. १ ) इति ॥