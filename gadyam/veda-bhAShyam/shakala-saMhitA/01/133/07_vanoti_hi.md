+++
title = "007"
devataa = "इन्द्रः"
RShiH = "परुच्छेपो दैवोदासिः"
ChandaH = "अष्टिः"

+++


हे इन्द्र **सुन्वन्** त्वामुद्दिश्य अभिषवं कुर्वन् यजमानः **क्षयं** सर्वेर्वस्तव्यं गन्तव्यं वा गृहं **वनोति** **हि** त्वत्प्रसादात् संभजते । हिः प्रसिद्ध्यर्थः । किंच **सुन्वानो** हि सोमयागं कुर्वाणः एव **परीणसः** परितो नद्धान् संबद्धान् **द्विषः** द्वेष्टॄन् **अव** **यजति** नाशयति । न केवलं यागद्वेषिणः देवानां **द्विषः** अपि **अव** यजति । किंच **सुन्वान** **इत्** अभिषवोपलक्षितं यागं कुर्वाणो हे इन्द्र त्वत्प्रसादात् **वाजी** वाजवान् अन्नवान् **अवृतः** परैरनाक्रान्तः सन् 'सहस्रा सहस्राण्यपरिमितानि गवादिधनानि 'सिषासति साधयितुं संभक्तुं वा इच्छति ॥ सनेः सनि सनीवन्तर्ध' इति विकल्पनात् इडभावे ‘ जनसनखन' इति आत्वम् ॥ केनेदं लभ्यते इति तत्राह । **सुन्वानाय** इन्द्रमुद्दिश्य सोमयागं कुर्वाणाय यजमानाय वा अयम् **इन्द्रः** **आभुवं** समन्ताद्भवनशीलं तथा **आभुवं** पुनर्भवनशीलम् अतिसमृद्धं **रयिं** गवादिरूपं धनं **ददाति** प्रयच्छति । तस्मात् सुन्वानः सिषासतीत्यर्थः ॥ ॥ २२ ॥ ॥ १९ ॥