+++
title = "001"
devataa = "इन्द्रः"
RShiH = "परुच्छेपो दैवोदासिः"
ChandaH = "त्रिष्टुप्"

+++


हे इन्द्र **ऋतेन** त्वदुद्देश्येन यज्ञेन बलेन’ **उभे** **रोदसी** द्यावापृथिव्यौ **पुनामि** लोकद्वयं हिंसकानां तव अयष्टॄणां वा अपगमनेन पावयामि । किंच भूलोके **अनिन्द्राः** इन्द्रविरहितानाम् आश्रयभूताः **महीः** **उर्वीः** अत एव **द्रुहः** द्रोहिणामाधारभूतत्वात् स्वयमपि द्रोग्धीः **सं** **दहामि** संभूय एकहेलया दहामि । पुनस्ता एव विशेष्यन्ते । **यत्र** यासु भूमिषु **अमित्राः** शत्रवः **अभिव्लग्य** अभितो गत्वा **हताः** सर्वतः प्राप्ताः अस्माभिर्घातिता वा ॥ व्लगतिर्गतिकर्मा छान्दसो धातुः ॥ ते सर्वे **परि** **तृळ्हाः** हिंसिताः ॥ तृहू हिंसार्थः । ऊदित्त्वात् “ यस्य विभाषा ' इति इट्प्रतिषेधः ॥ हिंसिताः सन्तः **अशेरन्** शयनं प्राप्ताः ॥ शेतेर्व्यत्ययेन परस्मैपदम् ।' शीङो रुट्' (पा. सू. ७. १. ६) । शीङः सार्वधातुके गुणः ॥ **वैलस्थानम्** । बिलशब्दो गर्तसमानार्थः । स च गर्तः श्मशानवचनः । अतः अयमपि श्मशानवाची । अथवा बिलसंबन्धिस्थानं नागलोकः । तत्र वा अशेरन् । यद्वा । ‘ विल क्षेपे ' इति धातुः । घञर्थे कः। स्वार्थिकः अण् । तत्र शवाः क्षिप्यन्ते इति वैलस्थानं श्मशानम् ॥ तत्र त्वया हताः भूमिं श्मशानवत्कृत्वा सर्वत्र शेरते । तान् दहामीत्यर्थः॥