+++
title = "012"
devataa = "अग्निः"
RShiH = "कण्वो घौरः"
ChandaH = "सतो बृहती"

+++


हे **स्वधावः** अन्नवन् अग्ने। ‘स्वधा अर्कः' (नि. २. ७. १७) इति तन्नामसु पाठात् । अस्माकं **रायः** धनानि **पूर्धि** पूरय देहि वा । ‘ पूर्धि पूरय देहीति वा ' ( निरु. ४, ३) इति यास्कः । हे **अग्ने** **ते** तव **देवेष्वाप्यं** प्रापणीयं सख्यम् **अस्ति** **हि** विद्यते खलु। **त्वं** **श्रुत्यस्य** श्रवणीयस्य **वाजस्य** अन्नस्य **राजसि** ईश्वरो भवसि । **सः** त्वं **नः** अस्मान् **मृळ** सुखय । **महान्** गुणैरधिक **असि** ॥ रायः । ‘ ऊडिदम्' इति विभक्तेरुदात्तत्वम् । पूर्धि । **पॄ** पालनपूरणयोः । ‘ श्रुशृणुपॄकृवृभ्यश्छन्दसि' इति हेर्धिरादेशः । ‘ बहुलं छन्दसि ' इति शपो लुक् । हेरपित्त्वेन ङित्त्वाद्गुणाभावे ‘ उदोष्ठ्यपूर्वस्य' (पा. सू.७. १. १०२) इति उत्वम् । हलि च ' इति दीर्घः । स्वधावः । **संबुद्धौ** मतुवसोः° ' इति रुत्वम् । आप्यम् । अदुपधत्वाभावेऽपि व्यत्ययेन ‘ पोरदुपधात् ' ( पा. सू. ३. १. ९८ ) इति कर्मणि यत् । यतोऽनावः' इत्याद्युदात्तत्वम् । यद्वा । ण्यति छान्दसमाद्युदात्तत्वम् । श्रुत्यस्य । श्रु श्रवणे' । औणादिकः क्यप् । तुगागमः । यद्वा । श्रुतिशब्दात् ' भवे छन्दसि ' इति यत् । मृळ ।' मृड सुखने ' । शस्य ङित्त्वात् लघूपधगुणाभावः ॥