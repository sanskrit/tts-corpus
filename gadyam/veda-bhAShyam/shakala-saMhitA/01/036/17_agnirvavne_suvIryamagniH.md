+++
title = "017"
devataa = "अग्निः"
RShiH = "कण्वो घौरः"
ChandaH = "बृहती"

+++


**अग्निः** देवः **सुवीर्यं** शोभनवीर्योपेतं धनमुद्दिश्य **वव्ने** याचितः । सः **अग्निः** **कण्वाय** महर्षये **सौभगं** शोभनधनादिरूपं भाग्यं प्रायच्छदिति शेषः । तथा **अग्निः** **मित्रा** अस्मन्मित्राणि **प्रावत्** प्रकर्षेण रक्षितवान् । **उत** अपि च **मेध्यातिथिं** मेधयोग्यैरतिथिभिरुपेतमृर्षि प्रावत् । तथा **उपस्तुतम्** अन्यमपि स्तोतारं यजमानं **सातौ** धनादिदाननिमित्तं प्रावदिति शेषः ॥ वव्ने । वनु याचने' । कर्मणि लिट् । न शसददवादिगुणानाम् ' (पा. सू. ६.४.१२६) इति एत्वाभ्यासलोपयोः प्रतिषेधः । उपधालोपश्छन्दसः । सौभगम् । ‘ सुभगान्मन्त्रे ' इति उद्गात्रादिषु पाठात् तस्य भावः इत्येतस्मिन्नर्थे अञ् ( पा. सू. ५. १. १३९ ) । ञित्त्वादाद्युदात्तत्वम् । मित्रा । ‘ शेश्छन्दसि बहुलम्' इति शेर्लोपः । उपस्तुतम् ।' क्तिच्क्तौ च संज्ञायाम् ' इति स्तौतेः कर्तरि कः। थाथादिना उत्तरपदान्तोदात्तत्वम् ॥