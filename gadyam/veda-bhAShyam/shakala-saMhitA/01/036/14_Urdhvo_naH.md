+++
title = "014"
devataa = "अग्निः यूपो वा"
RShiH = "कण्वो घौरः"
ChandaH = "सतो बृहती"

+++


हे यूप यद्वा तन्निष्ठाग्ने **ऊर्ध्वः** उन्नतः सन् **नः** अस्मान् **केतुना** ज्ञानेन **अंहसः** पापात् **नि** **पाहि** नितरां पालय । **विश्वम्** **अत्रिणम्** सर्वमत्तारं भक्षकं राक्षसं **सं** **दह** सम्यग्भस्मीकुरु । **नः** अस्मान् **ऊर्ध्वान्** उन्नतान् **कृधि** कुरु । किमर्थम् । **चरथाय** लोके चरणाय **जीवसे** जीवनाय च **नः** अस्माकं **दुवः** धनं हविःस्वरूपं **देवेषु** **विदाः** लम्भय ॥ अत्रिणम् । **अद** भक्षणे '। अदेस्त्रिनि च' (उ. सू. ४. ५०८ ) इति औणादिकः त्रिनिप्रत्ययः । यद्वा । अदतस्त्रायन्ते इति अत्राः । ‘ आतोऽनुपसर्गे कः' इति कः । अतो मत्वर्थीय इनिः । कृधि। ‘श्रुशृणुपॄकृवृभ्यश्छन्दसि' इति हेर्धिरादेशः । ‘बहुलं छन्दसि' इति विकरणस्य लुक् । ‘अन्येषामपि दृश्यते' इति संहितायां दीर्घः । ऊर्ध्वान्। 'उभयथर्क्षु' (पा. सू.८.३.८) इति विकल्पविधानात् ‘नश्छव्यप्रशान्' (पा. सू. ८. ३. ७) इति नकारस्य रुत्वाभावः । चरथाय । चरेः औणादिको भावे अथप्रत्ययः । जीवसे । ‘जीव प्राणधारणे'। तुमर्थे सेसेन्' इति असेप्रत्ययः । विदाः । ‘विद्लृ लाभे'। अस्मादन्तर्भावितण्यर्थात् लेटि सिपि ‘लेटोऽडाटौ ' इति आडागमः । तुदादित्वात् शः। ‘शे मुचादीनाम्' इति नुम् न भवति,  अनित्यमागमशासनम्' इति वचनेन तस्यानित्यत्वात् । ‘इतश्च लोपः' इति इकारलोपः आगमानुदात्तत्वे विकरणस्वरः ॥