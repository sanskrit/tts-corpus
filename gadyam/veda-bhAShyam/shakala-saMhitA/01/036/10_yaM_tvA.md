+++
title = "010"
devataa = "अग्निः"
RShiH = "कण्वो घौरः"
ChandaH = "सतो बृहती"

+++


हे **हव्यवाहन** हविषो वाहकाग्ने **मनवे** मनोरनुग्रहाय **देवासः** सर्वे देवाः **यजिष्ठम्** अतिशयेन पूज्यं यष्टृतमं वा **यं** त्वाम् **इह** देवयजनदेशे **दधुः** धृतवन्तः । **मेध्यातिथिः** मेधार्हैरतिथिभिर्युक्तः **कण्वः** एतन्नामको महर्षिः **यं** त्वां **धनस्पृतं** धनेन प्रीणयितारं कृत्वा दधे इति शेषः। तथा **वृषा** इन्द्रः **यं** त्वां दधे । तथा **उपस्तुतः** अन्योऽपि स्तोता यजमानो **यं** त्वां दधे । स त्वं सं सीदस्वेति पूर्वत्रान्वयः ॥ दधुः । लिटि उसि कित्त्वे ' आतो लोप इटि च ' इति आकारलोपः । प्रत्ययस्वरः । यजिष्ठम् । यष्टृशब्दात् ‘तुश्छन्दसि ' ( पा. सू. ५. ३. ५९ ) इति अगुणवचनादपि आतिशायनिक इष्ठन् । तुरिष्ठेमेयःसु ' (पा. सू. ६. ४, १५४ ) इति तृलोपः । नित्त्वादाद्युदात्तत्वम् । हव्यवाहन । हव्यं वहतीति हव्यवाहनः । ‘ हव्येऽनन्तःपादम् ' ( पा. सू. ३. २. ६६ ) इति वहतेर्ञ्युट् । मेध्यातिथिः । मेध्या अतिथयो यस्येति बहुव्रीहौ पूर्वपदप्रकृतिस्वरत्वम् । धनस्पृतम् । धनैरस्मान् स्पृणोति प्रीणयतीति धनस्पृत् ।' स्पृ प्रीतिबलयोः । ‘ क्विप् च ' इति क्विप् । ततः तुक् । कृदुत्तरपदप्रकृतिस्वरत्वम् । उपस्तुतः । ‘ क्तिच्क्तौ च संज्ञायाम्' इति कर्तरि क्तः। थाथादिना उत्तरपदान्तोदात्तत्वम् ॥ ॥ ९ ॥