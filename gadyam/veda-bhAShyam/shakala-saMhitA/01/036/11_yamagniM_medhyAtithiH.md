+++
title = "011"
devataa = "अग्निः"
RShiH = "कण्वो घौरः"
ChandaH = "बृहती"

+++


**मेध्यातिथिः'** यागयोग्या अतिथय ऋत्विग्रूपा यस्य तादृशः **कण्वः** ऋषिः **ऋतादधि** आदित्यादध्याहृत्य **यम्** **अग्निम्** **ईधे** दीप्तवान् **तस्य** अग्नेः **इषः** गमनस्वभावा रश्मयः **प्र** **दीदियुः** प्रकर्षेण दीप्यन्ते । तथा **तम्** अग्निम् **इमाः** अस्माभिः प्रयुज्यमानाः **ऋचः** वर्धयन्तीति शेषः । वयमपि **तमग्निं** **वर्धयामसि** स्तोत्रैर्वर्धयामः ॥ ईधे । **ञिइन्धी** दीप्तौ । ‘ इन्धिभवतिभ्यां च ' ( पा. सू. १. २. ६ ) इति लिटः कित्त्वात् “ अनिदिताम्' इति नकारलोपः। द्विर्भावहलादिशेषयोः कृतयोः सवर्णदीर्घः । प्रत्ययस्वरः । यद्वृत्तयोगादनिघातः । इषः । इष गतौ ' । इष्यन्ति गच्छन्तीति इषो रश्मयः । दीदियुः । दीदेतिछान्दसो धातुर्दीप्तिकर्मा । लिटि उसि इयङादेशः । ‘ एरनेकाचः' इति यणादेशाभावश्छान्दसः । वर्धयामसि । ‘ इदन्तो मसि' इति मस इकारागमः ॥ ।