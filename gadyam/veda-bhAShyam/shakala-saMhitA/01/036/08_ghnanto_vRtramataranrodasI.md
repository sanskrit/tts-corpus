+++
title = "008"
devataa = "अग्निः"
RShiH = "कण्वो घौरः"
ChandaH = "सतो बृहती"

+++


हे अग्ने **घ्न्तः** त्वत्सहायेनेतरे देवाः प्रहरन्तः **वृत्रम्** **अतरन्** तीर्णवन्तः । तदनन्तरं **रोदसी** द्यावापृथिव्यौ **अपः** अन्तरिक्षं च **क्षयाय** प्राणिनां निवासार्थम् **उरु** विस्तारो यथा भवति तथा **चक्रिरे** । अप्शब्दोऽन्तरिक्षवाची । **आपः** पृथिवी ' ( नि. १. ३.८) इति तन्नामसु पठितत्वात् । भवांस्तु **कण्वे** कण्वनामके महर्षौ **वृषा** कामानां वर्षिता **द्युम्नी** धनवान् **आहुतः** सर्वतो होमयुक्तश्च **भुवत्** भवतु । तत्र दृष्टान्तः। **गविष्टिषु** गोविपयेच्छायुक्तेषु संग्रामेषु **अश्वः** **क्रन्दत्** शब्दं कुर्वन् यथाभीष्टप्रापकस्तथेति शेषः ॥ घ्नन्तः । हन्तेः शतरि ‘गमहन° ' इत्यादिना उपधालोपः । ‘ हो हन्तेर्ञ्णिन्नेषु' (पा. सू. ७. ३. ५४ ) इति ' घत्वम् । अपः । ‘ ऊडिदम्' इति शस उदात्तत्वम् । क्षयाय । ‘ क्षि निवासगत्योः '। क्षियन्ति निवसन्त्यस्मिन्निति क्षयो निवासस्थानम् । “ पुंसि संज्ञायां घः प्रायेण ' इति घः । ‘ क्षयो निवासे' ( पा. सू. ६. १. २०१ ) इत्याद्युदात्तत्वम् । भुवत् । भवतेर्लेटि अडागमः । ‘ इतश्च लोप:०' इति इकारलोपः । ‘ बहुलं छन्दसि ' इति शपो लुक् । ‘ भूसुवोस्तिङि' ( पा. सू. ७. ३. ८८ ) इति गुणप्रतिषेधः । अडागमस्य अनुदात्तत्वे धातुस्वरः । आहुतः । आहूयते इति आहुतः । ‘ हु दानादनयोः'। कर्मणि क्तः। ‘ गतिरनन्तरः' इति गतेः प्रकृतिस्वरत्वम् । क्रन्दत् । ‘ कदि क्रदि क्लदि आह्वाने । शतरि नुमभावश्छान्दसः । अदुपदेशात् लसार्वधातुकानुदात्तत्वे धातुस्वरः । गविष्टिषु । ‘ इषु इच्छायाम् । एषणम् इष्टिः । गवामिष्टिर्येषु संग्रामेषु । बहुव्रीहौ पूर्वपदप्रकृतिस्वरत्वम् ।