+++
title = "019"
devataa = "अग्निः"
RShiH = "कण्वो घौरः"
ChandaH = "बृहती"

+++


हे **अग्ने** **ज्योतिः** प्रकाशरूपं **त्वां** **शश्वते** बहुविधाय **जनाय** **मनुः** प्रजापतिः **नि** **दधे** देवयजनदेशे स्थापितवान् । हे अग्ने त्वम् **ऋतजातः** ऋतेन यज्ञेन निमित्तभूतेनोत्पन्नः **उक्षितः** हविर्भिस्तर्पितः सन् **कण्वे** एतन्नामके महर्षौ **दीदेथ** दीप्तवानसि। **यम्** अग्निं **कृष्टयः** मनुष्याः। ‘कृष्टयः चर्षणयः ' ( नि. २. ३.७ ) इति मनुष्यनामसु पठितत्वात् । **नमस्यन्ति** नमस्कुर्वन्ति । स त्वमिति पूर्वत्रान्वयः ॥ दीदेथ । दीदेतिश्छान्दसो दीप्तिकर्मा । थलि ‘ द्विर्वचनप्रकरणे छन्दसि वेति वक्तव्यम् । (का. ६. १.८.१ ) इति द्विर्वचनाभावः । ‘अनित्यमागमशासनम्' इति वचनात् इडभावः । लित्स्वरेण प्रत्ययात्पूर्वस्योदात्तत्वम् । ऋतजातः । ऋते जन्यते इति ऋतजातः । ‘ श्वीदितो निष्ठायाम् ' इति इट्प्रतिषेधः । ‘जनसन' इत्यादिना आत्वम् । तृतीयापूर्वपदप्रकृतिस्वरत्वम् । नमस्यन्ति। 'नमोवरिवः । ( पा. सू. ३. १. १९) इति पूजार्थे क्यच् । अदुपदेशात् लसार्वधातुकानुदात्तत्वे क्यजन्तधातुस्वरः । कृष्टयः । 'कृष विलेखने '। ‘क्तिच्क्तौ च संज्ञायाम्' इति क्तिच् ॥