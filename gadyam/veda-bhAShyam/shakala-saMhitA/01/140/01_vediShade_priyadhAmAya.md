+++
title = "001"
devataa = "अग्निः"
RShiH = "दीर्घतमा औचथ्यः"
ChandaH = "जगती"

+++


हे अध्वर्यो **वेदिषदे** वेद्यां सीदते नित्यं **प्रियधामाय** प्रियधाम्ने प्रियस्थानाय उत्तरवेदिलक्षणप्रियाय **सुद्युते** शोभनद्योतनाय **अग्नये** अग्रनयनादिगुणविशिष्टाय **योनिं** स्थानं वेद्याख्यं **धासिमिव** हवीरूपमन्नमिव **प्र** **भर** प्रहर प्रकर्षेण संपादयेत्यर्थः। तच्च स्थानं **वस्त्रेणेव** तेन यथा मार्दवाय आस्तृणाति तद्वत् **मन्मना** मननीयेन संभारेण बर्हिषा वा वेदिस्थान **वासय** आच्छादय । कीदृशं तत्स्थानमिति तदुच्यते। **शुचिम्** उत्पवनप्रोक्षणादिना अमेध्यासुरादीनाम् अपगतत्वात् शुद्धं **ज्योतीरथं** ज्योतिषः आज्यादेरग्नेर्वा रथस्थानीयम् आधारभूतत्वात् **शुक्रवर्णम्** अग्न्युपेतत्वाद्दीप्तवर्णम् अत एव **तमोहनं** तमसोऽन्धकारस्य हन्तारमज्ञानस्य वा । अग्निसाध्ययज्ञादिद्वारा ज्ञानविचारकत्वादिति भावः । यद्वा । तस्यां योनौ स्थाने वस्त्रेण यथा गोपनीयं वस्तु गोपयन्ति तद्वत्तमग्निं वासय निवासय स्थापय । मन्मना मननीयेन हृद्येन वस्त्रसदृशेन मृदुकाष्ठादिना आच्छादय वा । कीदृशम्। ज्योतीरथं दीप्तिरथोपेतम् । शेषं पूर्ववत् ॥