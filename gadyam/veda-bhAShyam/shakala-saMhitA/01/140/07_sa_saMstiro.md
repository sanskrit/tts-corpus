+++
title = "007"
devataa = "अग्निः"
RShiH = "दीर्घतमा औचथ्यः"
ChandaH = "जगती"

+++


**सः** अग्निः **संस्तिरः** आच्छन्नः ॥ संपूर्वात् स्तृणातेर्मूलविभुजादित्वात् कप्रत्ययः (पा. सू. ३. २. ५. २.)। ‘परादिश्छन्दसि बहुलम्' इत्युत्तरपदाद्युदात्तत्वम् ॥ तथा **विस्तिरः** कदाचित् विस्तीर्णः सन् **सं** **गृभायति** संगृह्णात्योषधीः । किंचायं **जानन्नेव** यजमानार्थं प्रवृद्धेन भवितव्यम् अतो ज्वालाभिः संयोज्यः इत्यधिगच्छन्नेव **जानतीः** यजमानार्थं प्रवृद्धाभिर्भवितव्यम् इत्यवगच्छन्तीर्ज्वालाः **नित्यः** अविच्छिन्नः सन् **आ** **शये** आशेते आश्रयतीत्यर्थः ॥ ‘लोपस्त आत्मनेपदेषु' इति तलोपः । एवंभूतज्वालाः **पुनः** पूर्वं प्रवृद्धा एव पुनरपि यागयोग्या यथा भवन्ति तथा **वर्धन्ते** । **देव्यं** यागादिव्यवहारयोग्यं स्तुत्यं वा अग्निम् **अपि** **यन्ति** प्राप्नुवन्ति । यद्यप्यग्निज्वालयोरेकत्वं तथापि ‘राहोः शिरः' इतिवदौपचारिको गन्तृगन्तव्यभावः । किचैवं प्रवृद्धा ज्वाला ओषधयो वा **सचा** अग्निना सह **पित्रोः** जगत्पालयित्रोस्ताभ्यां संभूय द्यावापृथिव्योः **अन्यत्** पूर्वमविद्यमानं तेजोमयं **वर्पः** रूपं **कृण्वते** कुर्वन्ति लोकद्वयं स्पृशन्तीत्यर्थः ॥