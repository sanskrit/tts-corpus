+++
title = "010"
devataa = "अग्निः"
RShiH = "दीर्घतमा औचथ्यः"
ChandaH = "जगती त्रिष्टुब्वा"

+++


हे **अग्ने** अस्माकं मघवत्सु अस्मत्संबन्धिषु अन्नवत्सु यागेषु गृहेषु वा **दीदिहि** दीप्यस्व । **अध** अथानन्तरं **श्वसीवान्** श्वसनवान् ज्वालाभिश्चेष्टवान् अस्मस्प्राणनवान् वा **वृषभः** वर्षिता अभिमतानां **दमूनाः** दानमना दममना दान्तमना वा सर्वत्र भवेति शेषः । स उक्तलक्षणस्त्वं **शिशुमतीः** **अवास्य** । शिशुशब्देन तदवस्था लक्ष्यते । शैशववतीर्ज्वाला अपक्षेप्य विहाय **अदीदेः** भृशं  दीप्यस्व । कीदृशस्त्वम् । **युत्सु** संग्रामेषु **वर्मेव** कवचमिव **परिजर्भुराणः** अस्मद्द्वेष्टॄन् पुनःपुनः परिहरन् । यद्वा । युत्सु संग्रामेषु वर्मेव परिजर्भुराणो भव ॥ हस्तेर्यङ्लुगन्तात् व्यत्ययेन शानच् । ‘अभ्यस्तानामादिः' इत्याद्युदात्तत्वम् ॥ उक्तगुणको भव मघवत्सु यज्ञेषु दीप्यस्व ॥ ॥ ६ ॥