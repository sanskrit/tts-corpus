+++
title = "009"
devataa = "अग्निः"
RShiH = "दीर्घतमा औचथ्यः"
ChandaH = "जगती"

+++


दावाग्निः स्तूयते । अयमग्निः **मातुः** भूतानां निर्मातुर्भूमेः **अधीवासम्** उपर्याच्छादनस्थानीयं तृणगुल्मौषध्यादिकं **परि** परितः **रिहन्** लिहन् । **अह** इति प्रसिद्धौ । यद्वा । मातुर्भूमेरधीवासम् उपरि धार्यमाणं वस्त्रं परि परितो रिहन् संपादयन् । **तुविग्रेभिः** प्रभूतं शब्दयद्भिः प्रभूतगमनैर्वा **सत्वभिः** प्राणिभिः सहितः **ज्रयः** ज्रयसा जवेन **वि** याति विविधं गच्छति। किंच 'पद्वते पादवते द्विपदे चतुष्पदे च **वयः** अन्नं तत्तदुचितं **दधत्** ददत् । विवने दावानले भीत्या पलायमानान् प्राणिनो व्याघ्रादयो भक्षयन्तीति प्रसिद्धम् । किं कुर्वन् । **सदा** सर्वदा तृणादिकं **रेरिहत्** दहन। किंच **श्येनी** श्यामवर्णः वर्तनिः मार्गो वियान्तम् **अनु** अनुक्रमेण **सचते** सेवते । यत्र यत्राग्निर्गच्छति तत्र तत्र मार्गोऽपि कृष्णो भवति । **अह** इति प्रसिद्धौ ॥