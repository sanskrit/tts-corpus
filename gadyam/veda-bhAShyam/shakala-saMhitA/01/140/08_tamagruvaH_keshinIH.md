+++
title = "008"
devataa = "अग्निः"
RShiH = "दीर्घतमा औचथ्यः"
ChandaH = "जगती"

+++


**तम्** अग्निम् **अग्रुवः** अग्रतः स्थिताः । यद्वा । अङ्गुलिनामैतत् । अङ्गुलय इव अकुटिलाः । **केशिनीः** केशस्थानीयोर्ध्वभाविकार्ष्ण्योपेता: ज्वालाः **सं** **रेभिरे** **हि** परिरम्भं कुर्वन्ति खलु आलिङ्गन्ति । किंचैवं कुर्वत्यः **मम्रुषीः** मृता अङ्गारभावापन्ना अपि ॥ म्रियतेः क्वसुप्रत्ययान्तात्
ङीपि रूपम् ॥ **आयवे** आगच्छतेऽग्नये भर्त्रे **पुनः** स्वोपद्रवमजानत्यः **ऊर्ध्वाः** **प्र** **तस्थुः** ऊर्ध्वमुखा उन्नताः प्रतस्थिरे मृतप्राया अपि प्रत्युत्थानं कृतवत्य इत्यर्थः । एवं कृतवतीषु सतीषु स भर्ताग्निः **तासां** ज्वालानां **जरां** वयोहानिं **प्रमुञ्चन्** प्रकर्षेण मोचयन् **नानदत्** जरापरिहाराय मन्त्रयन्निव अत्यर्थं शब्दयन् । न केवलं जराहानिरेव अपि तु **परं** निरतिशयम् **असुं** प्राणम् **अस्तृतं** काष्ठोदकादिप्रक्षेपेणाप्यहिंसितं **जीवं** प्राणधारणसामर्थ्यं **जनयन्** उत्पादयन् एति गच्छति । तासां ज्वालाना संनिधिं प्राप्नोति । यथा लोके काश्चन रमण्यो रमणेन सह निर्भरं क्रीडित्वा पश्चात् प्रोषिते तस्मिन् विरहेण जीर्णा म्रियमाणाः पश्चात् तस्मिन्नागते सति स्वदौर्बल्यमगणयित्वा संतोषेण परिष्वङ्गाय चेष्टन्ते । स भर्ता मन्त्रोच्चारणेन जराम् अपनीय उचितप्रदानेन प्राणयन् रक्षति इत्ययं भावोऽत्रानुसंधेयः॥