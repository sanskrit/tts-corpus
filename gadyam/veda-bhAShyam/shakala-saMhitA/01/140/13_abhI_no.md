+++
title = "013"
devataa = "अग्निः"
RShiH = "दीर्घतमा औचथ्यः"
ChandaH = "त्रिष्टुप्"

+++


हे अग्ने **नः** **उक्थं** शस्त्रम् **अभि** **जुगुर्याः** आभिमुख्येन स्तुहि प्रोत्साहय सम्यक् शस्तमित्यङ्गीकुरु॥ ‘गॄ शब्दे'। लिङि ‘बहुलं छन्दसि' इति विकरणस्य श्लुः । ‘बहुलं छन्दसि' इति उत्वम् ॥ तथा **द्यावाक्षामा** द्यावापृथिव्यावपि यज्ञसाधनसंपादनेन प्रोत्साहयताम् । तथा **सिन्धवः** स्यन्दनशीला नद्यः च **स्वगूर्ताः** स्वयमेव गामिन्यः **गव्यं** गोसंभवं क्षीरादिकं गवां तृणाद्युत्पादनद्वारा **यव्यम्** । उपलक्षणमेतत् । यवव्रीह्यादिजन्यं पुरोडाशादिकं **यन्तः** प्रापयन्तः प्रोत्साहयन्तु । तथा **अरुण्यः** अरूणवर्णगोयुक्ताः ॥ मत्वर्थीयो लुप्यते ॥ अरुण्यसाधनभूताः उषसः । तद्धेतुत्वात् ताच्छब्द्यम् । **दीर्घाहा** सर्वाण्यहानि सर्वकालम् **इषम्** इष्यमाणमन्नरसादिकं **वरं** वरणीयं श्रेष्ठम् अन्यदपि यागसाधनं वरन्त प्रापयन्तु ॥ ‘वृङ् संभक्तौ ' । अन्तर्भावितण्यर्थात् छान्दसो लङ् । व्यत्ययेन शप् ॥ साधयन्तु । एतत्सर्वमग्नेः प्रसादात् इत्यग्नेरेव स्तुतित्वात् आग्नेयत्वमविरुद्धम् ॥ ॥७॥