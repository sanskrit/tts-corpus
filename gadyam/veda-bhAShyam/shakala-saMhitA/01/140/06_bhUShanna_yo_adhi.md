+++
title = "006"
devataa = "अग्निः"
RShiH = "दीर्घतमा औचथ्यः"
ChandaH = "जगती"

+++


**यः** अग्निः **बभ्रूषु** बभ्रुवर्णास्वोषधीषु भरणकुशलासु वा जगताम् **अधि** अधिकं **नम्नते** नमति काष्ठानि प्रविशति । नमतेर्लेटि अडागमः । व्यत्ययेन श्ना । यद्वा । लटि छान्दसः शपः श्लुः । व्यत्ययेन हलादिशेषाभावः॥ **भूषन्न** भूतान्येव स्वतेजसा भूषयन्निव। किंचायं प्रविशन् **वृषेव** सेक्ता वृषभ इव **पत्नीः** तमेव पालयित्रीः समर्धयित्रीः ओषधीः **रोरुवत्** । रौतेर्यङ्लुगन्तात् शतरि ‘अभ्यस्तानामादिः' इत्याद्युदात्तत्वम् ॥ अत्यर्थं शब्दयन् **अभ्येति** अभितो गच्छति । प्रथमम् ओषधीः प्रविश्य पश्चात् प्रबुद्धः सन् ता एव दहतीत्यर्थः । किंचैवं कृत्वा **ओजायमानः** । ओज इति बलनाम । स्वयं बलमिवाचरन् ॥ ‘कर्तुः क्यङ् सलोपश्च' इति क्यङ्सलोपौ ॥ धूमादिभिर्विना केवलं तेजोरूप एव सन् **तन्वश्च** **शुम्भते** स्वशरीरभूता ज्वाला अपि दीपयति पोषयतीत्यर्थः । किंच प्रवृद्धज्वालः **दुर्गृभिः** केनचिदपि ग्रहीतुमशक्यः सन् **भीमो** **न** भयंकरो मृग इव स यथा दुर्ग्रहः सन् शृङ्गं चालयति तद्वदयमपि शृङ्गाणि' शृङ्गवदुन्नता ज्वालाः **दविधाव** अत्यर्थं चालयति ॥ धुनोतेर्यङ्लुगन्तात् लिटि रूपम् । अस्य च दाधर्त्यादौ इति शब्देन संग्रहो द्रष्टव्यः ॥