+++
title = "002"
devataa = "अग्निः"
RShiH = "दीर्घतमा औचथ्यः"
ChandaH = "जगती"

+++


**द्विजन्मा** द्वाभ्यामरणीभ्यां जायमानः । यद्वा । मथनेन आधानसंस्कारेण च उत्पन्नत्वात् द्विजन्मत्वम् ॥ ‘अन्येभ्योऽपि दृश्यन्ते ' इति मनिन् । अयमग्निः **त्रिवृदन्नम्** आज्यपुरोडाशसोमरूपेण त्रिप्रकारमन्नमदनीयम् **अभि** **ऋज्यते** प्राप्नोति अभितः आभिमुख्येन नयति भक्षयति ॥ ‘ऋज गतिस्थानार्जनोपार्जनेषु'। व्यत्ययेन श्यन् ॥ यद्वा । भृज्यते ॥ ‘भ्रस्जो पाके' । पक्वं करोति वा । किंच **ईं** इदम् ॥ ईमित्यत्र सांहितिको मलोपश्छान्दसः ॥ **जग्धं** भक्षितं **संवत्सरे** पूर्णे **पुनः** **ववृधे** अग्निर्वर्धयति । जीर्णस्य पुनर्वृद्ध्यभावात् यजमानं हविर्वृद्धया प्रतिसंवत्सरं यागसमर्थं करोतीत्यर्थः । यद्वा । एकवारं भक्षितं हविः पुनः संवत्सरे पूर्णे संवत्सरे उदरस्थं वर्धते वर्धयति वा भक्षितारम् । किंचायमग्निः **वृषा** वर्षकः सन् **अन्यस्य** हविषः **आसा** आस्येन **जिह्वया** **जेन्यः** प्रभूतो भवतीति शेषः । यद्वा । वर्षिता सन् एकेन रूपेणान्यस्य यज्ञे होत्रादेर्जिह्वया तदुपलक्षितया सुचा जेन्यः प्रवृद्धो भवति । तथा **अन्येन** दावाग्निरूपेण **वारणः** सर्वेषां वारकः सन् **वनिनः** वनसंबन्धिनो वृक्षान् **नि** **मृष्ट** निमार्ष्टि दहतीत्यर्थः ॥ मृजेश्छन्दसे लङि व्यत्ययेन आत्मनेपदम् ॥