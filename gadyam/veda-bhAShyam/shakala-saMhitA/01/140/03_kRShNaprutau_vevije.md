+++
title = "003"
devataa = "अग्निः"
RShiH = "दीर्घतमा औचथ्यः"
ChandaH = "जगती"

+++


**अस्य** अग्नेः **मातरा** मातृस्थानीये उत्पादयित्र्यौ **उभा** उभे अरण्याख्ये मातरौ **वेविजे** चलतः ॥ ‘ओविजी भयचलनयोः । अस्मात् यङ्लुगन्तात् व्यत्ययेन आत्मनेपदमेकवचनं च । ‘लोपस्त आत्मनेपदेषु ' इति तलोपः । ‘चादिलोपे विभाषा' इति निघाताभावः ॥ मथनोपक्रमे **कृष्णप्रुतौ** अग्निसंपर्कात् कृष्णवर्णतां प्राप्नुवत्यौ प्रापयन्त्यौ वा भूमिं तथा **सक्षितौ** समानकार्यमग्न्युत्पादनं गच्छन्त्यौ एवंभूते मातरौ **शिशुं** शिशुवदुत्पत्तिसमये अत्यल्पमग्निम् **अभि** **तरेते** आभिमुख्येन प्राप्नुतश्च । कीदृशं शिशुम् । प्राचाजिह्वं प्राग्देशस्थितजिह्वास्थानीयज्वालं **ध्वसयन्तं** तमो नाशयन्तं **तृषुच्युतम्** अरणीभ्यां क्षिप्रं निर्गच्छन्तम् अक्लेशेन योनेः सकाशात् शीघ्रमुत्पद्यमानम्। **आ** ईषत् **साच्यं** समवेतव्यं मृदुकाष्ठचूर्णादिना **कुपयं** गोपनीयं **पितुः** पालकस्य यजमानस्य **वर्धनं** प्रवर्धनं प्रवर्धयितारम् । उक्तप्रकारैः लौकिकशिशुसाधारणैः उपेतं शिशुमग्निं मातरावुत्पादयतः इत्यर्थः ॥