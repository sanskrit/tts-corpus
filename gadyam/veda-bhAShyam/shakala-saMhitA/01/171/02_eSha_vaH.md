+++
title = "002"
devataa = "मरुतः"
RShiH = "अगस्त्यो मैत्रावरुणिः"
ChandaH = "त्रिष्टुप्"

+++


हे **मरुतः** **एष** **वः** स्तोमः इदानींक्रियमाणप्रकारो वो युष्माकम् । युष्मदर्थं इत्यर्थः । कीदृशोऽयम् । **नमस्वान्** । नम इत्यन्ननाम । हविर्लक्षणान्नवान् । न केवलं स्तुतिमात्रं भक्षणाय हविरपि युष्माकमित्यर्थः । किंच 'हृदा **तष्टः** युष्मन्निवेदनबुद्ध्या संपादितः । तादृशः स्तोमो हे **देवाः** देवनशीलाः **मनसा** अस्मदनुग्रहवता चित्तेन **धायि** धार्यताम् । तदर्थं **मनसा** आदरया बुद्ध्या **जुषाणाः** **ईम्** एनां स्तुतिं तद्धविश्च सेवमानाः **उप** **आ** **यात** उपागच्छतैव । मा विलम्बं कुरुत । **यूयं** **नमसः** अन्नस्य हवीरूपस्य **वृधासः** **स्थ** **हि** वर्धयितारो भवथ खलु । अतो गन्तव्यमेव । **इत्** पूरणः ॥