+++
title = "003"
devataa = "मरुत्वानिन्द्रः"
RShiH = "अगस्त्यो मैत्रावरुणिः"
ChandaH = "त्रिष्टुप्"

+++


ते **मरुतः** **स्तुतासः** स्तुताः सन्तः **नः** अस्मान् **मृळयन्तु** सुखयन्तु । **उत** अपि च **मघवा** । मघमिति धननाम । अस्मद्दातव्यबहुधनेन तद्वानिन्द्रः **स्तुतः** **शंभविष्ठः** सुखस्य भावयितृतमः सन् अस्मान् मृळयतु । किंच हे **मरुतः** **नः** अस्माकं **जिगीषा** ॥ जिगातेर्गतिकर्मणो जिगीषा ॥ जिगीषितव्यानि प्राप्तव्यानि उत्तरत्रानुभूयमानानि **विश्वा** सर्वाणि **अहानि** दिवसानि **ऊर्ध्वा** उन्नतान्युपर्युपरि श्रिया यशसा वा उत्कृष्टानि **कोम्या** काम्यानि स्पृहणीयानि **वनानि** सर्वैः संभजनीयानि **सन्तु** । जिगीषा जेतुमिष्टानि जेतव्यानि च सन्त्विति वा योज्यम् । एवं कृत्वा मरुत इन्द्रश्च सुखयन्त्वित्यर्थः ॥