+++
title = "005"
devataa = "मरुत्वानिन्द्रः"
RShiH = "अगस्त्यो मैत्रावरुणिः"
ChandaH = "त्रिष्टुप्"

+++


हे इन्द्र **येन** **शवसा** बलभूतेन त्वयानुगृहीताः **मानासः** मान्यास्त्वयाभिमानिताः वा **उस्राः** रश्मयः **शश्वतीनां** नित्यानां बह्वीनामुषसां **व्युष्टिषु** सतीषु प्रकाशेषु सत्सु **चितयन्ते** चेतयन्ते प्राणिनां स्वस्वव्यवहाराय प्रज्ञापयन्ति । ऐन्द्र्यां दिशि तेनैवानुगृहीता उषसो रश्मय उद्गच्छन्तीति प्रसिद्धम् । हे **वृषभ** वर्षितरिन्द्र **सः** तादृशस्त्वं **मरुद्भिः** सहितः **श्रवो** **धाः** सर्वत्र श्रूयमाणमन्नं धेहि स्थापय देहीत्यर्थः । कीदृशस्त्वम् । **उग्रः** उद्गूर्णबलः **सहोदाः** । पराभिभवसामर्थ्यं बलं सहः । तस्य दाता **स्थविरः** पुरातनः । कीदृशैर्मरुद्भिः। **उग्रेभिः** क्रूरबलैः । एवंमहानुभावः अन्नं देहि ॥