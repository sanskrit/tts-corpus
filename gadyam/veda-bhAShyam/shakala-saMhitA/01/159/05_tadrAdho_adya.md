+++
title = "005"
devataa = "द्यावापृथिव्यौ"
RShiH = "दीर्घतमा औचथ्यः"
ChandaH = "जगती"

+++


**वयं** यजमानाः **सवितुः** सर्वस्य प्रसवितुः **देवस्य** आदिस्यस्य अन्तर्यामिरूपिणः **प्रसवे** अनुज्ञायां सत्यां **तत्** तादृशं **वरेण्यं** वरणीयं **राधः** पुरुषार्थसाधनसमर्थं गवादि धनं **मनामहे** याचामहे ॥ मन्यतिर्याच्ञाकर्मा । छान्दसः शप् । यद्वा । पुनःपुनरभ्यस्यामः । लप्सीमहीति यावत् ॥  ‘ म्ना अभ्यासे' । व्यत्ययेनात्मनेपदम् । शपि पाघ्रादिना मनादेशः ॥ किंच **अस्मभ्यं** **द्यावापृथिवी** द्यावापृथिव्यौ **सुचेतुना** शोभनचेतनेन अस्मदनुग्रहबुद्ध्या **रयिं** धनं **धत्तं** दत्तम् । कीदृशम्। **वसुमन्तं** निवासयोग्यगृहादिविशिष्टं **शतग्विनं** शत-संख्याक-गवादि-विशिष्टम् ॥ ॥ २ ॥