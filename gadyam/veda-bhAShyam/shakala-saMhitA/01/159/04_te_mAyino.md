+++
title = "004"
devataa = "द्यावापृथिव्यौ"
RShiH = "दीर्घतमा औचथ्यः"
ChandaH = "जगती"

+++


**ते** प्रसिद्धे द्यावापृथिव्यौ **मायिनः** । माया प्रज्ञा। स्वविषयप्रज्ञावन्तः प्रज्ञोपलक्षितकर्मवन्तो वा **सुप्रचेतसः** सुष्ठु प्रकर्षेण चेतितुं शक्ताः रश्मयः **ममिरे** मिमते प्रमाणेन परिच्छिन्दन्ति । कीदृश्यौ ते । **जामी** परस्परं भगिनी। एतत्कुतः इति चेत् उच्यते । **सयोनी** समानोत्पत्तिस्थाने **मिथुना** प्राण्युत्पत्तये मिथुनभूते परस्परमवियुक्ते इत्यर्थः । **समोकसा** समानस्थाने । द्युपृथिव्योः एकस्मिन्नेव अवकाशरूपे आकाशेऽवस्थानात् । समीचीनस्थाने वा। किंच **कवयः** मेधाविनः स्वव्यापारविषयज्ञानवन्तः **सुदीतयः** सुष्ठुद्योतना रश्मयः **दिवि** द्योतमाने **समुद्रे** अन्तरिक्षे **अन्तः** मध्ये। समुद्रशब्दः अन्तरिक्षनामसु पाठात् तद्वचनः । स चैवं यास्केन निरुक्तः - समुद्रः कस्मात्समुद्भवन्त्यस्मादापः समभिद्रवन्त्येनमापः संमोदन्तेऽस्मिन्भूतानि समुदको भवति समुनत्तीति वा । (निरु. २. १०) इति । **नव्य॑नव्यं** **तन्तुं** तननीयं विस्तारणीयम् । जात्येकवचनम् । रश्मीन् **आ** **तन्वते** समन्ताद्विस्तारयन्ति ॥