+++
title = "002"
devataa = "द्यावापृथिव्यौ"
RShiH = "दीर्घतमा औचथ्यः"
ChandaH = "जगती"

+++


**उत** अपि च **पितुः** पितृस्थानीयायाः पात्र्याः **अद्रुहः** अद्रोग्धुः । न हि कदाचित् पिता स्वपुत्रादये द्रुह्यति। तादृश्याः पृथिव्याः **स्वतवः** स्वायत्तं बलं स्वयमेवास्मदनुग्रहाय त्वरमाणम् अत एव **महि** महत् **तत्** तादृशमनुग्रहयुक्तं **मनः** चित्तं **हवीमभिः** हवनैराह्वानैः **मन्ये** जानामि प्रसादयामीत्यर्थः। यद्वा । तत्तादृशमुक्तलक्षणं मनो हवीमभिर्हवनैर्महि मन्ये अतिमहत् प्रवृद्धं मन्ये। तथा **मातुः** सर्वस्योत्पादयितुरन्तरिक्षस्य द्युलोकस्य । 'मातान्तरिक्षं निर्मीयन्तेऽस्मिन्भूतानि' ( निरु. २. ८) इति निरुक्तम् । यद्वा । पितुर्द्युलोकस्य मातुर्भूम्याः। द्यौर्वः पिता पृथिवी माता' ( ऋ. सं. १. १९१. ६) इति श्रुतेः। तत्तादृशमुक्तलक्षणं मनो मन्ये। द्यावापृथिव्योर्मनोऽस्मदाह्वानैः प्रीणयामीत्यर्थः। किंच **पितरा** माता च पिता च पितरौ द्यावापृथिव्यौ **सुरेतसा** शोभनसामर्थ्येन **प्रजायाः** यजमानादिरूपायाः **वरीमभिः** वरिष्ठैः रक्षणविशेषैः **भूम** बहुतरम् **उरु** विस्तीर्णम् **अमृतम्** अमरणभूतम् अभिलषितं **चक्रतुः** कुरुतः ॥