+++
title = "001"
devataa = "द्यावापृथिव्यौ"
RShiH = "दीर्घतमा औचथ्यः"
ChandaH = "जगती"

+++


**द्यावा** **पृथिवी** द्यावापृथिव्यौ ॥  ‘ दिवो द्यावा' इति द्यावादेश आद्युदात्तः । पृथिवीशब्दो ङीषन्तोऽन्तोदात्तः ।  ‘ देवताद्वन्द्वे च ' इति उभयपदप्रकृतिस्वरत्वम् । समासमध्ये पदान्तरपाठश्छान्दसः ॥ अहं यजमानः **यज्ञैः** यागैस्तत्प्रदानैः निमित्तभूतैः हविष्प्रदानार्थं **प्र** **स्तुषे** प्रकर्षेण स्तौमि ॥ पुरुषव्यत्ययः । कीदृश्यौ ते। **ऋतावृधा** यज्ञस्य वर्धयित्र्यौ **मही** महत्यौ **विदथेषु** यागेषु **प्रचेतसा** प्रकर्षेण अस्मांश्चेतयित्र्यौ अस्माभिश्चेतयितव्ये वा । ईदृश्यौ स्तुषे । अनयोः कोऽतिशय इति उच्यते । **ये** द्यावापृथिव्यौ **देवेभिः** यजमानैः **देवपुत्रे** देवा यजमानाः पुत्रस्थानीयाः शुश्रूषका ययोस्ते तादृश्यौ । यद्वा । देवेभिर्विशिष्टे । **सुदंससा** । दंस इति कर्मनाम । शोभनकर्मोपेते । **इत्था** सत्यम् । इत्थेति सत्यनाम, सत्रा इत्था ' (नि. ३. १०. ५) इति तन्नामसु पाठात् । सत्यं **धिया** अस्मदनुग्रहबुद्ध्या **वार्याणि** वरणीयानि धनानि अस्मभ्यं **प्रभूषतः** अलंकुरुतः दत्त इत्यर्थः । यद्वा । वार्याणि हवींषि धिया कर्मणा निमित्तेन कर्मसमाप्त्यर्थं प्रभूषतः प्रकर्षेण स्वीकुरुतः ॥