+++
title = "001"
devataa = "भावयव्यः"
RShiH = "कक्षीवान् दैर्घतमस औशिजः"
ChandaH = "त्रिष्टुप्"

+++


**सिन्धौ** सिन्धुदेशे यद्वा लक्षणया सिन्धुतीरे समुद्रतीरे **अधि** **क्षियतः** अधिनिवसतः **भाव्यस्य** भावयव्यस्य। तत्पुत्रस्य स्वनयस्येत्यर्थः । तस्य **अमन्दान्** अनल्पान् **स्तोमान्** स्तोत्राणि तन्निष्ठबहुविधदानादीनां कीर्तनानि **मनीषा** मनीषया प्रियातिशयबुद्ध्या **प्र** **भरे** प्रकर्षेण संपादयामि । कस्तस्य विशेष इति तत्राह । **अतूर्तः** केनाप्यहिंसितः **यः** **राजा** **मे** मदर्थं **सहस्रं** तत्संख्याकान् **सवान्** । सूयन्ते सोमाः एष्विति सवाः सोमयागाः । तान् **अमिमीत** संपूर्णधनप्रदानेन निर्मितवान् । किमिच्छन्। **श्रवः** सर्वैः श्रूयमाणां कीर्तिमात्मने **इच्छमानः** कामयमानः। यतोऽयमार्त्विज्याद्युपाधिना विना कीर्त्यर्थमेव बहुधनं प्रादात् अतस्तं स्तौमीत्यर्थः ॥