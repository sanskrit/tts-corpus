+++
title = "004"
devataa = "भावयव्यः"
RShiH = "कक्षीवान् दैर्घतमस औशिजः"
ChandaH = "त्रिष्टुप्"

+++


**दशरथस्य** दशसंख्याकरथवतः **सहस्रस्य** सहस्रसंख्याकानुचरोपेतस्य कक्षीवतो गोयूथसहस्रस्य वा **अग्रे** पुरस्तात् **शोणाः** शोणवर्णोपेता: अश्वाः **चत्वारिंशत्** एकैकस्य रथस्य चतुष्टये सति दशरथानां मिलित्वा चत्वारिंशदश्वा भवन्ति । तेऽपि **श्रेणिं** पङ्क्तिमाश्रित्य **नयन्ति** रथान् अभिमतदेशं प्रापयन्ति । यद्वा । अश्वनियुक्तान् रथान् श्रेणिं श्रेणीभावं नयन्ति प्रापयन्ति । एकैकं रथं चत्वारश्चत्वारः पङ्क्त्याकारेण वहन्तीत्यर्थः । अथ तान् **कक्षीवन्तः** । कक्ष्या अश्वसंबन्धिनी रज्जुः ।  कक्ष्या रज्जुरश्वस्य ' ( निरु. २. २ ) इति यास्केनोक्तत्वात् । ताभिस्तद्वन्तः । यद्वा । अङ्गिरसः पुत्राः सर्वेऽपि कक्षीवन्तः । अथवा कक्षीवदनुचराः सर्वेऽपि छत्रिन्यायेन कक्षीवन्तः । **पज्राः** घासाद्यन्नवन्तः सन्तः **मदच्युतः** मदस्राविण: उद्वृत्तान् शत्रूणां मदस्य च्यावयितॄन् वा **कृशनावतः** सुवर्णमयनानाभरणयुक्तान् । कृशनमिति हिरण्यनाम ‘कृशनं लोहम् (नि. १. २. ७ ) इति तन्नामसु पाठात् । सुवर्णाभरणोपेतान् **अत्यान्** सततगमनशीलानश्वान् **उदमृक्षन्त** अध्वश्रमजनितस्वेदापनयनाय उत्कृष्टं मार्जयन्ति ।