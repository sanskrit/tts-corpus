+++
title = "002"
devataa = "भावयव्यः"
RShiH = "कक्षीवान् दैर्घतमस औशिजः"
ChandaH = "त्रिष्टुप्"

+++


**नाधमानस्य** स्वीकर्तव्यम् इत्युच्चैः याचमानस्य **असुरस्य** धनानां निरसितुर्दानशीलस्य **राज्ञः** स्वतेजसा दीप्यमानस्य स्वनयस्य **निष्कान्** आभरणविशेषान् इयत्ताविशेषविशिष्टानि वा सुवर्णानि शतसंख्याकानि । शतं सहस्रम् इत्यपरिमितवचनः । अपरिमितान् **सद्यः** प्रार्थनानन्तरमेव **कक्षीवान्** अहम् **आदम्** आत्तवानस्मि स्वीकृतवानस्मीत्यर्थः । तथा **प्रयतान्** शुद्धान् लक्षणोपेतान् **अश्वान्** अध्वगमनसमर्थान् हयान् आदम् आत्तवान् । तथा **गोनां** पुंगवानां बलीवर्दानामित्यर्थः । उत्तरमन्त्रे स्त्रीगवीनामभिधानात् । तेषां **शतम्** आदम् । एवं प्रदाता राजा **दिवि** द्युलोके **श्रवः** कीर्तिम् **अजरं** शाश्वतीम् **आ** **ततान** विस्तारितवान् । गवादिप्रतिग्रहीता अहं स्वर्गे कीर्तिमकरवमित्यर्थः ॥