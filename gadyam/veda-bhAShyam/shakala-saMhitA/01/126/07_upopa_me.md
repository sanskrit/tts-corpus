+++
title = "007"
devataa = "भावयव्यः"
RShiH = "रोमशा"
ChandaH = "अनुष्टुप्"

+++


भो पते **मे** माम् । द्वितीयार्थे चतुर्थी । **उपोप** । द्वितीय उपशब्दः पादपूरणः । उपेत्य **परा** **मृश** सम्यक् स्पृश । भोगयोग्यमवगच्छेत्यर्थः । यद्वा । मे मम गोपनीयमङ्गम् उपोप पर मृश अत्यन्तमान्तरं स्पृश। परामर्शभावशङ्कां निवारयति । **मे** मदङ्गानि रोमाणि **दभ्राणि** **मा** **मन्यथाः** अल्पानि मा बुध्यस्व । ‘दभ्रमर्भकमित्यल्पस्य' इति दभ्रं दभ्नोतेः ' (निरु. ३. २०) इति यास्कः । अदभ्रत्वमेव विशदयति । **अहं** **रोमशा** बहुरोमयुक्ता **अस्मि** । यतोऽहमीदृशी अतः **सर्वा** संपूर्णावयवास्मि । रोमशत्वे दृष्टान्तः । **गन्धारीणाम्** **अविका** इव । गन्धाराः देशाः । तेषां संबन्धिनी अविजातिरिव । तद्देशस्थाः अवयो मेषाः यथा रोमशाः तथा अहमस्मि। यद्वा । गन्धारीणां गर्भधारिणीनां स्त्रीणाम् अविका अत्यर्थं तर्पयन्ती योनिरिव । तासाम् आ प्रसवं रोमादिविकर्तनस्य शास्त्रे निषिद्धत्वात् योनी रोमशा भवति । अतः सा उपमीयते । यतोऽहमीदृशी अतो माम् अप्रौढां मा अवबुध्यस्वेत्यर्थः ॥ ॥ ११ ॥ ॥ १८ ॥