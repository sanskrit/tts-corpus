+++
title = "005"
devataa = "भावयव्यः"
RShiH = "कक्षीवान् दैर्घतमस औशिजः"
ChandaH = "त्रिष्टुप्"

+++


इदानीमानीतं धनं बन्धुभ्यो निवेदयन्नाह । हे **सुबन्धवः** **पूर्वां** **प्रयतिं** पूर्वप्रदानम् **अनु** तमनुसृत्य वक्ष्यमाणानि रथादीनि **वः** युष्मदर्थम् **आ** **ददे** स्वीकृतवानस्मि । यद्वा । पूर्वां प्रयतिं प्रदेयं रथादिकम् अनु दानक्रमेणैव आ ददे प्रतिगृहीतवानस्मि । कानि तानीति । **त्रीन्** **अष्टौ** च **युक्तान्** चतुर्भिश्चतुर्भिरश्वैर्धनैर्वा युक्तान् रथानिति शेषः । अत्र संख्यापृथग्निर्देशो न विवक्षितः । तथा **अरिधायसः** अरिभिरीश्वरैर्धारणीयाः बहुमूल्याः असंख्याताः **गाः** च आ ददे । अत्र वक्ष्यमाणानि पूर्वं प्रतिगृहीतादधिकानीति युक्तम् । पूर्वमेव पित्रे निवेदितानां पुनर्बन्धुभ्यो निवेदनासंभवात्  वधूमन्तो दश रथासो अस्थुः ' ( ऋ. सं. १, १२६. ३ ) इति दशानां रथानामुक्तत्वात् अत्र च त्रीनष्टौ इत्येकादशानां वक्ष्यमाणत्वात् वधूविशिष्टानाम् अन्येभ्यो दातुमनुचितत्वाच्च अन्यानीति युक्तम् । उक्तानामेव अनुवदनपक्षे दशवधूयुक्ता रथा एको धनपूर्णं इति विवेकः । उक्तानामेव रथादीनां पुनरभिधानं प्रकृष्टत्वज्ञापनार्थम् । सर्वे ब्राह्मणा आगता वसिष्ठश्चागत इतिवत् । इदानीं परोक्षेणाह । सुबन्धवः शोभना विद्यायोनिसंबन्धिनः येषां ते तथोक्ताः । यद्वा । शोभनबान्धवोपेताः परस्परमनुरागयुक्ता इत्यर्थः । विशः प्रजाः । तत्र भवाः **विश्याः** । व्रियन्त इति **व्राः** व्राताः ॥ तकारलोपश्छान्दसः ॥ विशां व्राता यथा परस्परमनुरागवन्तः तथा एतेऽपीत्यर्थः। **पज्राः** अन्नवन्तोऽङ्गिरसः संतानप्रभवा ये सन्ति ते सर्वे सुबन्धवः **अनस्वन्तः** शकटवन्तः हविर्धानशकटोपलक्षितसोमयागवन्तः सन्तः **श्रवः** सर्वत्र श्रूयमाणां कीर्तिम् **ऐषन्त** इच्छन्ति इच्छन्तु वा । तदर्थम् आ ददे इति शेषः ॥