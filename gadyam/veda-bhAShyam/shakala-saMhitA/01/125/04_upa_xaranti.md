+++
title = "004"
devataa = "स्वनयस्य दानस्तुतिः"
RShiH = "कक्षीवान् दैर्घतमस औशिजः"
ChandaH = "जगती"

+++


पूर्वस्यामृचि आनीतेन धनेन सोमयागं कुर्वित्युक्तम् । तमेव सोमयागं फलप्रदर्शनेन स्तौति । **सिन्धवः** स्यन्दनशीलाः प्रस्तुतपयोधाराः । सिन्धुः स्यन्दनात्' (निरु. ९. २६) इति यास्कः । **मयोभुवः** सुखभावयित्र्य: । मय इति सुखनाम ' मयः स्यूमकम् ' ( नि. ३. ६. ७ ) इति तन्नामसु पाठात् । **धेनवः** प्रीणयित्र्यो गावः **ईजानं** सोमयागमनुतिष्ठन्तं तथा **यक्ष्यमाणं** यक्ष्ये इति प्रणतिं कुर्वन्तं **च** । न केवलमीजानं अपि तु यक्ष्ये इति अध्यवसितवन्तमपि **उप** उपेत्य **क्षरन्ति** स्रवन्ति प्रीणयन्तीत्यर्थः । न च पूर्वस्यामृचि सोमं पिबेत्युक्तत्वात् सर्वेषां सोमयागानाम् अग्निष्टोमात्मकज्योतिष्टोमस्य प्रकृतस्य  ‘ ज्योतिष्टोमेन स्वर्गकामो यजेत' इति स्वर्ग एव फलत्वेन श्रुतः न गवादिकमिति वाच्यम्। स्वर्गवत् गवादिकामनयापि सोमयागस्य कर्तुं शक्यत्वात् । न केवलं सोमयागमनुतिष्ठतामेव महत्फलम् अपि तु सुकृतसाधनानि कर्मान्तराणि अधितिष्ठतामपि महत् फलमस्त्येवेति दर्शयति । **पृणन्तं** पितॄन् प्रीणयन्तं  **पपुरिं**  प्रीणनशीलम् इष्टदातारं  प्राणिनः सर्वदा प्रीणयन्तं **च** पुरुषं **श्रवस्यवः** अन्नमिच्छन्त्यः अन्नसमृद्धिहेतवः **घृतस्य** **धाराः**। यद्वा । घृतकुल्याः। **विश्वतः** सर्वतः **उप** उपेत्य **यन्ति** प्राप्नुवन्ति प्रीणयन्तीत्यर्थः ॥