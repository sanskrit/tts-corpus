+++
title = "007"
devataa = "स्वनयस्य दानस्तुतिः"
RShiH = "कक्षीवान् दैर्घतमस औशिजः"
ChandaH = "त्रिष्टुप्"

+++


अन्वयव्यतिरेकाभ्यां दानं प्रशंसितुमाह । **पृणन्तः** देवादीन् हविरादिना प्रीणयन्तः सन्तः **दुरितं** दुष्टं यथा भवति तथा प्राप्तं दुःखम् **एनः** तत्साधनं पापं च **मा** **आरन** मा प्राप्नुवन् । न केवलं दातार एव अपि तु **सूरयः** देवानां स्तोतारो विद्वांसः **मा** **जारिषुः** जरया न जीर्णा भवेयुः। तथा **सुव्रतासः** शोभनकृच्छ्रचान्द्रायणादिनियमवन्तोऽपि मा जारिषुः । तर्हि एषाम् अन्यो जनः क इति स उच्यते । **तेषां** दातॄणां स्तोतॄणां वा **अन्यः** तेभ्योऽन्यो यः कोऽपि पुरुषः **परिधिः** पापस्य परितो धारकः **अस्तु** । यद्वा । अन्यो यः कश्चन पापदेवः तेषां परिधिस्थानीयो व्यवधायकोऽस्तु । यथा अग्नेः परिधिः स्वयं रक्षःप्रभृतिभिर्बाध्यमानः स्वान्तर्हितमग्निं रक्षति तद्वत् । अथवा । अन्यो धर्मविशेषः तेषां परिधिः परिधानमस्तु कवचस्थानीयोऽस्तु । तर्हि किं प्राप्नुयुरिति उच्यते । **अपृणन्तं** देवादीन् अप्रीणयन्तमदातारं **शोकाः** चित्तपीडाः तत्साधनाः पाप्मानः **अभि** अभिमुखं **सं** **यन्तु** सम्यक् प्राप्नुवन्तु वयं सुखिनो भवेमेत्यर्थः ॥ ॥ १० ॥