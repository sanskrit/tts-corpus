+++
title = "003"
devataa = "स्वनयस्य दानस्तुतिः"
RShiH = "कक्षीवान् दैर्घतमस औशिजः"
ChandaH = "त्रिष्टुप्"

+++


**प्रातः** पूर्वेद्युः प्रभातकाले अयं धनं दत्तवान् तस्मिन्नेव काले **सुकृतं** शोभनस्य कर्तारं त्वाम् **इच्छन्** प्राप्तुमिच्छन् कदा द्रक्ष्यामीति कामयमानोऽहम् **अद्य** अस्मिन् दिने इदानीम् **आयं** प्राप्तोऽस्मि । अत्र यद्यपि केवलं प्रातरित्येव श्रुतं न पूर्वेद्युरिति तथापि अद्य आयम् इत्युक्तत्वादर्थात्पूर्वेद्युः प्रातः इति गम्यते । कीदृशम् । **इष्टेः** इष्टस्येष्टसाधनस्य यागस्य वा **पुत्रं** पुरु त्रातारम् । पुत्रः पुरु त्रायते । ( निरु. २. ११ ) इति यास्कः । कर्तारमित्यर्थः । केन साधनेनेति तदुच्यते । **वसुमता** **रथेन** समृद्धधनवता रथेन साधनेन । यद्वा । तेन सहितः इति सहार्थे तृतीया । किंच मदानीतेन समृद्धेन धनेन **अंशोः** अंशुमतो वल्लीरूपस्य **मत्सरस्य** मादनसाधनस्य सोमस्य । 'मत्सरः सोमो मन्दतेस्तृप्तिकर्मणः ' ( निरु. २. ५) इति निरुक्तम् । तस्य **सुतम्** अभिषुतं रसं **पायय** आत्मानं पायय इष्टसाधनं सोमयागं कुर्वित्यर्थः । कृत्वा च **क्षयद्वीरं** क्षियन्तो निवसन्तो वीराः पुत्रभृत्यादयो यस्य तं तादृशं त्वदिष्टसाधनबहुधनप्रदातारं **सूनृताभिः** प्रियसत्यात्मिकाभिर्वाग्भिः **वर्धय** समृद्धं कुरु । पुत्रभृत्यादिवीरैः यथा प्रवृद्धो भवति तथा कामयेत्यर्थः ॥