+++
title = "005"
devataa = "स्वनयस्य दानस्तुतिः"
RShiH = "कक्षीवान् दैर्घतमस औशिजः"
ChandaH = "जगती"

+++


सोमयागप्रशंसाप्रसङ्गेन सामान्यतो दानम् एतदादिभिस्त्रिभिः प्रशंसति । यद्वा । सोमस्यैव स्तुतत्वात् दक्षिणाशब्दस्य यागे एव प्रसिद्धत्वाच्च आ सूक्तपरिसमाप्तेः सोमयाग एव प्रस्तूयते ॥ **यः** यो मर्त्यः **पृणाति** हविरादिदानेन देवादीन् प्रीणाति **सः** **नाकस्य** । कमिति सुखनाम । तद्विरुद्धम् अकम् । न विद्यते अकं दुःखं तत्साधनं पापं वेति नाको द्युलोकः । तथा च श्रूयते - न वा अमुं लोकं जग्मुषे किं च नाकम् ' ( निरु. २. १४; का. सं. २१. २ ) इति । तस्य **पृष्ठे** उन्नते उपरिदेशे **श्रितः** सन् **अधि** अधिकमाकल्पान्तं **तिष्ठति** । यद्वा । अधि तिष्ठति । अधिष्ठाय प्रमुखो भूत्वा तिष्ठति । न केवलं स्वर्गाश्रयणं किंतु **देवेषु** मध्ये **गच्छति** वर्तते स्वयमेव देवो भवतीत्यर्थः । **ह** इति प्रसिद्धौ । **तस्मै** प्रीणयित्रे पुरुषाय **सिन्धवः** स्यन्दनशीला: **आपः** **घृतं** तेजोवत् सारम् **अर्षन्ति** गच्छन्ति रसवत्यो भवन्तीत्यर्थः । किंच **इयं** भूमिरपि **दक्षिणा** सस्यादिफलसंपादनदक्षा सती **सदा** सर्वकालं **पिन्वते** सेचयति तोषयतीत्यर्थः । दातुर्जीवनसाधकान्नोदकानि रुचिराणि समृद्धानि भवन्तीत्यर्थः ॥