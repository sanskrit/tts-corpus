+++
title = "002"
devataa = "स्वनयस्य दानस्तुतिः"
RShiH = "कक्षीवान् दैर्घतमस औशिजः"
ChandaH = "त्रिष्टुप्"

+++


अत्र कक्षीवतः पिता आनीतेन धनेन संतुष्टः राजानं बहुप्रकारेण आशास्ते । असौ स्वनयो राजा **सुगुः** **असत्** । शोभनैर्बहुभिर्गोभिस्तद्वान् भवतु । तथा **सुहिरण्यः** सुष्ठु हितरमणीयैर्धनैस्तद्वान् भवतु । तथा **स्वश्वः** शोभनैरश्वैस्तद्वान् सन् । **अस्मै** राज्ञे प्रदात्रे **बृहत्** प्रभूतं **वयः** अन्नम् **इन्द्रः** परमेश्वरो धर्मदेवता **दधाति** दधातु ददातु । यतः अयं राजा अस्मै गोहिरण्याश्वान्नानि बहुसंख्याकानि दत्तवान् अतस्तेषामभिवृद्धिप्रार्थना उचितैव । कस्यैवमाशीरिति स उच्यते । **यः** यो राजा **प्रातरित्वः** प्रातरागामिन्नतिथे पुत्र **आयन्तं** गुरुकुलात् आगतं  **पदिं** पथिकं यदृच्छया गन्तारं **त्वा** त्वां **वसुना** अन्नसाधनेन गवादिधनेन **उत्सिनाति** गमनतः उत्कृष्टं बध्नाति गतिं निरुणद्धीत्यर्थः । प्रतिबन्धे दृष्टान्तः उच्यते । **मुक्षीजयेव** **पदिम्** । मुच्यमाना सती बन्धनं जनयतीति मुक्षीजा मृगपक्ष्यादिबन्धनी रज्जुः । तया पाशको यथा पदिं गन्तारं मृगपक्ष्यादिकम् उत्सिनाति बध्नाति तथा मयाननुज्ञातमपि त्वां गमनं प्रतिबध्य गवादीष्टदानादिना यो राजा तोषयति स एवं भवत्विति । पदिरिति पदं व्याचक्षणेन यास्केन तदुदाहरणमयं मन्त्रः व्याख्यातः  ‘ सुगुर्भवति ततनाच्च' ( निरु. ५, १९ ) इति ॥