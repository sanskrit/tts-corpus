+++
title = "003"
devataa = "विश्वेदेवाः"
RShiH = "कक्षीवान् दैर्घतमस औशिजः"
ChandaH = "त्रिष्टुप्"

+++


**नः** अस्मान् **वसर्हा** वसनार्हो गार्हपत्यादिरूपेण । यद्वा । वासकानामाच्छादकानां वृक्षादीनां हन्ता अग्निः । अथवा । वसर्हा वासार्हो वासरस्य गमयिता। **परिज्मा** परितो गन्ता आदित्यः **ममत्तु** मादयतु । तथा **अपां** वृष्ट्युदकानां **वृषण्वान्** वर्षणवान् वृष्ट्युत्पादकः **वातः** वायुरस्मान् **ममत्तु** । किंच हे **इन्द्रापर्वता** । इन्द्रः प्रसिद्धः । पर्वतः पर्ववान् वृष्टयादिपूरणवान् पर्जन्यः । तौ **युवं** युवां **नः** अस्मान् अस्मद्बुद्धिं वा **शिशीतं** तीक्ष्णीकुरुतं शोधयतमित्यर्थः । **तत्** तस्मात् यस्मादहं सर्वान् देवान् स्तौमि तस्मात् **विश्वे** सर्वेऽपि **देवाः** **नः** अस्माकं **वरिवस्यन्तु** प्रभूतमन्नं प्रदातुमिच्छन्तु । समृद्धान्नप्रदानेन प्रीणयन्त्वित्यर्थः ॥ ममत्तु। ‘मदी हर्षे' । अन्तर्भावितण्यर्थात् लोटि छान्दसो विकरणस्य श्लुः ।  ‘ द्विर्वचनम् । शिशीतम् । ‘ई हल्यघोः' इति ईत्वम् । ‘बहुलं छन्दसि ' इति अभ्यासस्य इत्वम् ।  ‘ इन्द्रापर्वता' इत्यत्र  ‘ देवताद्वन्द्वे च ' इति पूर्वपदस्य आनङादेशः ॥