+++
title = "009"
devataa = "विश्वेदेवाः"
RShiH = "कक्षीवान् दैर्घतमस औशिजः"
ChandaH = "त्रिष्टुप्"

+++


हे **मित्रावरुणौ** युष्माकं **यः** **जनः** अभिध्रुक् अभितो द्रोग्धा भवति अयष्टा भवतीत्यर्थः यश्च **अक्ष्णयाध्रुक्** वक्रेण मार्गेण द्रुह्यति अन्यथाप्रकारेण द्रुह्यति । द्रोहप्रकार उच्यते । **वां** युवाम्' **अपः** सोमरसान् **न** **सुनोति** अभिषवं न करोति । युवाम् अतिक्रम्य अन्यदेवतार्थं सुनोतीत्यभिप्रायः
अयमेव अक्ष्णयाद्रोहः। **सः** मूढो द्विविधो जनः **स्वयं** **यक्ष्मं** व्याधिं **हृदये** स्वचित्ते 'नि **धत्ते** स्थापयति । अनुष्ठातॄणां भोगान् पश्यन् व्यथितो भवतीत्यर्थः । **यत्** । लिङ्गव्यत्ययः । य उक्तविलक्षणः पुमान् **ऋतावा** यज्ञवान् परिगृहीतयज्ञः **होत्राभिः** । वाङ्नामैतत् । स्तुतिवाग्भिः **ईम्** एनं सोमरसम् **आप** व्याप्नोति । स्तुवन् सोममभिषुणोति इति यावत् । स नरः पृत्सु यातीति वक्ष्यमाणेन  सह संबन्धः ॥ अभिध्रुक् । द्रुहे:  ‘ सत्सूद्विप ' इति क्विप् । संहितायां भष्भावश्छान्दसः। ऋतावा इत्यत्र ‘ छन्दसीवनिपौ' इति मत्वर्थीयो वनिप् । **अन्येषामपि** दृश्यते ' इति संहितायां दीर्घत्वम् ॥