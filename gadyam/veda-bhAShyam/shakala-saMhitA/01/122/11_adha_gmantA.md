+++
title = "011"
devataa = "विश्वेदेवाः"
RShiH = "कक्षीवान् दैर्घतमस औशिजः"
ChandaH = "त्रिष्टुप्"

+++


हे **राजानः** राजमानाः सर्वस्य ईश्वर वा हे **मन्द्राः** मादयितारः यूयम् **अमृतस्य** अमरणस्य **सूरेः** स्तोत्रादिप्रेरकस्य **नहुषः** मनुष्यस्य मम **हवम्** आह्वानं **श्रोत** शृणुत । ‘बहुलं छन्दसि' इति शपो लुक् । अमृतस्य इत्यत्र बहुव्रीहौ ‘नञो जरमरमित्रमृताः' इत्युत्तरपदाद्युदात्तत्वम् । **अध** अथ श्रवणानन्तरं **ग्मन्त** आगच्छत । गमेश्छान्दसो लङ्' । मध्यमबहुवचनस्य व्यत्ययेन झः ।  ‘ बहुलं छन्दसि ' इति शपो लुक् ।' गमहन ' इत्युपधालोपः । किमर्थमागमनम्। उच्यते । **नभोजुवः** नभसि व्याप्ता यूयं **यत्** यस्मात् **निरवस्य** निर्गतरक्षकस्य युष्मद्व्यतिरेकेण रक्षकान्तररहितस्य । अथवा । निर्गतो मुखादुच्चरितो रवः शब्दः स्तोत्ररूपो यस्य तादृशस्य **रथवते** रथवतो यजमानस्य। षष्ठ्यर्थे चतुर्थी । **महिना** महिम्ना माहात्म्येन। मकारलोपश्छान्दसः । तेन युक्तं **राधः** समृद्धिसाधनं हविर्लक्षणं संराधकं स्तोत्रं वा **प्रशस्तये** प्रशंसितुं कामयध्वे । तस्मादाह्वानं शृणुत आगच्छत चेति ॥