+++
title = "001"
devataa = "विश्वेदेवाः"
RShiH = "कक्षीवान् दैर्घतमस औशिजः"
ChandaH = "त्रिष्टुप्"

+++


हे **रघुमन्यवः** लघुक्रोधाः अक्रोधिनः ऋत्विजः **वः** युष्माकं **पान्तं** पालनशीलं पातव्यं वा **यज्ञं** यागसाधनम् **अन्धः** अन्नम् आज्यसोमादिलक्षणं **रुद्राय** । रुत् दुःखं तद्धेतुभूतं दुरितं वा । तस्य द्रावयित्रे एतन्नामकाय देवाय मीळ्हुषे फलस्य वर्षित्रे तदर्थं **प्र** **भरध्वं** प्रकर्षेण संपादयत । अहं च **इषुध्येव** इषुध्या शत्रून् यथा निरस्यति तथा **वीरैः** अमित्राणां विविधमीरकैः वीर्योपेतैः  वा तदनुचरैः मरुदादिभिः सह **दिवः** द्युलोकसकाशात् । उपलक्षणमेतत् । लोकत्रयादपि **असुरस्य** निरसितव्यानामसुराणां निरसितुः । कर्मणि षष्ठी । निरसितारं तमेव देवं **रोदस्योः** निरोधनवत्योः द्यावापृथिव्योर्मध्ये वर्तमानान् **मरुतः** च **अस्तोषि** स्तौमि ॥ पान्तम् । पान्तमित्यत्र पातेः शतृ पिबतेर्वा औणादिको झः । मीळ्हुषे । **दाश्वान्साह्वान्** °' इति क्वसुप्रत्ययान्तो निपातः । चतुर्थ्येकवचने  ‘ वसोः संप्रसारणम्' इति संप्रसारणम् । **शासिवसि** ' इत्यादिना षत्वम् । दिवः। ऊडिदम्' इत्यादिना विभक्तेरुदात्तत्वम् । अस्तोषि । स्तौतेश्छान्दसो लुङ् । इषुध्येव । इषवो धीयन्ते अत्र इति इषुधिः ।  ‘ कर्मण्यधिकरणे च' इति दधातेः किः । कृत्स्वरेणान्तोदात्तः ।  ‘ उदात्तयणो हल्पूर्वात्' इति विभक्तेरुदात्तत्वम् ॥