+++
title = "014"
devataa = "विश्वेदेवाः"
RShiH = "कक्षीवान् दैर्घतमस औशिजः"
ChandaH = "त्रिष्टुप्"

+++


**हिरण्यकर्णं** हिरण्यविकारकुण्डलाद्युपेतकर्णं **मणिग्रीवं** रत्नाद्युपेतकण्ठम् । एतद्द्वयं सर्वावयवस्याप्युपलक्षणम् । एवं सर्वाङ्गाभरणयुक्तम् **अर्णः** अरणीयं रूपं तद्वन्तं पुत्रादिकमित्यर्थः । उक्तलक्षणमस्मदीयं रूपं वा **नः** अस्माकं **विश्वे** सर्वे **देवाः** **वरिवस्यन्तु** परिचरन्तु प्रयच्छन्त्वित्यर्थः । अर्यः अरणीयो विश्वेषां देवानां संघः **जग्मुषीः** स्तोतुर्मुखान्निर्गच्छन्तीः **गिरः** स्तुतीः **उस्रा:**। विकारे प्रकृतिशब्दः । क्षीराज्यादीनि हवींषि च **सद्यः** अस्मदागमनानन्तरमेव **चाकन्तु** कामयन्ताम् ॥ छान्दसः शपः श्लुः परस्मैपदं च । यद्वा । यङ्लुकि नुगभावः ॥ आ चाकन्त्विति वा योज्यम् । पर्याप्तं कामयन्तामित्यर्थः । केष्विति तदुच्यते । **अस्मे** अस्माकं संबन्धिषु **उभयेषु** स्तोतृषु यष्टृषु च । यद्वा । अस्माकमुभयेषु ऐहिकामुष्मिकविषयेषु उभयविधेषु फलेषु ॥