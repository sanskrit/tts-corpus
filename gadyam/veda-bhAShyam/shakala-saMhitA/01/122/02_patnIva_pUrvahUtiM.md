+++
title = "002"
devataa = "विश्वेदेवाः"
RShiH = "कक्षीवान् दैर्घतमस औशिजः"
ChandaH = "त्रिष्टुप्"

+++


**पत्नीव** पत्नी यथा **पूर्वहूतिं** पत्युः पूर्वाह्वानं **ववृधध्यै** वर्धयितुं शीघ्रगतिर्भवति तद्वत् **उषासानक्ता** अहोरात्रे देवते अपि **पुरुधा** बहुप्रकारं बहुविधैः स्तोत्रैः **विदाने** ज्ञायमाने सत्यौ पूर्वहूतिं ववृधध्यै अस्मदीयं पूर्वाह्वानं वर्धयितुं शीघ्रमागच्छतमिति शेषः । यद्वा । ववृधध्यै अस्मद्वर्धनाय पुरुधा बहुप्रकारं विदाने वर्धनोपायान् जानत्यौ भवतमिति शेषः ॥ उषासानक्ता ।  ‘ उषासोषसः ' ( पा. सू. ६. ३. ३१ ) इति पूर्वपदस्य उषासादेशः। ‘देवताद्वन्द्वे च ' इति उभयपदप्रकृतिस्वरत्वम् ॥ अथ केवला उषा उच्यते । **स्तरीः** शत्रूणां हिंसकः तेजसाच्छन्नः वा आदित्यः स इव हिरण्यैः हिरण्यवर्णैः रश्मिभिः **व्युतं** विततं विशेषेण संबद्धम् **अत्कम्** अक्तं संततं वा रूपं **वसाना** अच्छादयन्ती धारयन्ती **सूर्यस्य** **श्रिया** शोभया **सुदृशी** शोभनं दृश्यमाना । सूर्यस्य पुरोगामिनी रश्मिभिः खल्वेषा जगद्भासयति । तादृशी उषा अस्मत्पूर्वहूतिं पालयत्वित्यर्थः । यद्वा । हिरण्यैः हितरमणीयैः प्रकाशैः धनविशेषेर्वा सहागच्छतु । व्युतम् । व्येञो निष्ठायां वचिस्वपि' इत्यादिना संप्रसारणम् । स्तरीः ।  ‘ अवितॄस्तॄ' इति ईकारप्रत्ययः ॥