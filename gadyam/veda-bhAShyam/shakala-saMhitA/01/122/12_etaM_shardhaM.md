+++
title = "012"
devataa = "विश्वेदेवाः"
RShiH = "कक्षीवान् दैर्घतमस औशिजः"
ChandaH = "त्रिष्टुप्"

+++


**यस्य** **सूरेः** हविरादिप्रेरकस्य यजमानस्य संबन्धिनः **दशतयस्य** दशेन्द्रियसंवर्धकत्वेन दशावयवस्यान्नस्य **नंशे** प्राप्तये वयम् आहूताः स्म तस्मै यजमानाय **एतम्** इदानीं दातव्यत्वेन वर्तमानं **शर्धः** परेषामभिभावकमन्नं तत्प्राप्तिहेतुं बलं वा **धाम** विदधाम करवाम **इत्यवोचन्** देवाः ॥ धाम । दधातेर्लुङि  ‘ गातिस्था' इति सिचो लुक् । वचेः अकारस्य उम् । अस्यतिवक्ति' इत्यादिना च्लेः अङ्॥ **येषु** देवेषु **द्युम्नानि** द्योतमानान्यन्नानि **वसुतातिः** वसूनां धनानां तातिः विस्तारश्च वसून्येव वा **रारन्** रमन्ते भृशम् ॥ तातिः । तनोतेः क्तिनि व्यत्ययेन आत्वम् । मरुद्वृधादित्वात् पूर्वपदान्तोदात्तत्वम् । यद्वा । स्वार्थिकस्तातिल्। रारन्निति रमतेर्यङलुगन्तस्य लङि रूपम् । ते **विश्वे** सर्वे देवाः **प्रभृथेषु** प्रकृष्टभरणेषु यागेषु **वाजम्** अन्नं **सन्वन्तु** ददतु प्रयच्छन्तु ॥  ‘ षणु दाने' ॥ यद्वा । यस्य सूरेः स्वभूतस्य च दशतयस्य दश चमसेष्ववस्थितस्य सोमस्य प्राप्तये वयमाहूताः स्म तस्मै एतं शर्धं धाम इत्यवोचन् । यस्मादेवं तस्मात् प्रभृथेषु यागेषु वाजं तादृशं सोमलक्षणमन्नं विश्वे देवाः सन्वन्तु संभजन्ताम् ॥  ‘ वन षण संभक्तौ ' इत्यस्य व्यत्ययेन उप्रत्ययः ॥ कीदृशेषु यज्ञेषु । येषु वसुतातिः वसूनां हविर्लक्षणानां धनानां वा विस्तारयितारः ऋत्विजः । वचनव्यत्ययः । द्युम्नानि द्योतमानानि हवींषि रारन् ददति ॥  ‘रा दाने '। लेटि छान्दसः शपः श्लुः ।  ‘ छन्दस्युभयथा ' इति आर्धधातुकत्वात् ' आतो लोप इटि च' इति आकारलोपः । अत एव  ‘ अभ्यस्तानामादिः' इत्याद्युदात्तत्वाभावश्च ॥