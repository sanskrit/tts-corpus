+++
title = "007"
devataa = "विश्वेदेवाः"
RShiH = "कक्षीवान् दैर्घतमस औशिजः"
ChandaH = "त्रिष्टुप्"

+++


हे **मित्र** हे **वरुण** देव **वां** युवाम् अहं **स्तुषे** स्तुवे । व्यत्ययेन मध्यमः । युवयोः संबन्धिनी **सा** प्रसिद्धा **रातिः** दानं **शता** शतानां शतसंख्यानाम् अपरिमितानां **गवां** संबन्धिनी असंख्यातगोविषया रातिः **पज्रे** कक्षीवति मयि **पृक्षयामेषु** । पृक्ष इत्यकारान्तोऽप्यस्ति । पृक्षाणामन्नानां नियमनं येषु स्तोत्रेषु यज्ञेषु वा तेषु निमित्तभूतेषु भवत्विति शेषः । किंच मित्रादयो देवाः **श्रुतरथे** सर्वत्र प्रसिद्धरथोपेते **प्रियरथे** प्रीयमाणरथयुक्ते सर्वदा रथप्रिये पज्रे च मयि एव **दधानाः** प्रीतिं धारयन्तः **सद्यः** आगमनानन्तरमेव **पुष्टिं** गवादिपोषं निरुन्धानासः अवरुन्धानाः अस्मास्वव स्थापयन्तः । यद्वा । मयि पुष्टिं दधानाः कुर्वाणा: निरुन्धानासः कृतामेव पुष्टिं मयि स्थिरां कुर्वन्तः **अग्मन्** आगच्छन्तु ॥ रातिः ।  ‘ रा दाने'। भावे क्तिन् । मन्त्रे वृष ' इत्यादिना क्तिन उदात्तत्वम् । शता ।  ‘ सुपा सुलुक् ' इति षष्ठ्याः पूर्वसवर्णदीर्घत्वम् । दधानाः । जुहोत्यादित्वात् शपः श्लुः ।  ‘ अभ्यस्तानामादिः' इत्याद्युदात्तत्वम् । अग्मन् । गमेश्छान्दसे लुङि  ‘ मन्त्रे घस' इत्यादिना च्लेर्लुक् ।' गमहन ' इति उपधालोपः ॥