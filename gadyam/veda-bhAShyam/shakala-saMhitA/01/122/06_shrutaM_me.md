+++
title = "006"
devataa = "विश्वेदेवाः"
RShiH = "कक्षीवान् दैर्घतमस औशिजः"
ChandaH = "विराड्रूपा"

+++


हे **मित्रावरुणा** एतन्नामानौ अहोरात्राभिमानिदेवौ युवाम् **इमा** इमानि **हवा** अस्मदाह्वानानि **श्रुतं** शृणुतम् । न केवलमस्मदाह्वानम् **उत** अपि च **सदने** यागगृहे **विश्वतः** उद्गात्रादिभिः सर्वतः क्रियमाणं **सीम्** एतत्स्तोत्रमपि **श्रुतं** शृणुतम् । किंच **श्रोतुरातिः** सर्वत्र श्रूयमाणधनः तादृशदानो वा **सुश्रोतुः** अस्मदाह्वानस्य सम्यक् श्रोता **सिन्धुः** जलाभिमानी देवः **सुक्षेत्रा** सुक्षेत्राणि **अद्भिः** वृष्टिजलैः क्लेदयन्निति शेषः । यद्वा । अस्मत्क्षेत्राणि अद्भिः सुक्षेत्राणि सस्यादिसमृद्धानि कुर्वन् **नः** हवं शृणोतु । सुक्षेत्रत्वलाभाय' शृणोत्वित्यर्थः ॥ हवा इमा । उभयत्र विभक्त्या आकारः । श्रुतमित्यत्र  ‘ बहुलं छन्दसि ' इति विकरणस्य लुक् ॥