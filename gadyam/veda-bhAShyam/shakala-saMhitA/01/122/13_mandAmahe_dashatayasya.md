+++
title = "013"
devataa = "विश्वेदेवाः"
RShiH = "कक्षीवान् दैर्घतमस औशिजः"
ChandaH = "त्रिष्टुप्"

+++


**मन्दामहे** स्तुमो वयं देवान्॥  ‘मदि स्तुतौ'। इदित्त्वात् नुम् ॥ किमर्थम् । **दशतयस्य** **धासेः** दशेन्द्रियतृप्तिसाधनत्वेन दशावयवस्य अन्नस्य **यत्** यस्मात् **द्विः** **पञ्च** दशविधानि अन्नानि । दश चमसगृहीतत्वादन्नस्य दशविधत्वम् । एवंविधम् अन्नं **बिभ्रतः** धारयन्तो दश चमसाध्वर्यवः **यन्ति** होमाय गच्छन्ति अहवनीयं प्रति । यद्वा ।  ‘ आश्वमेधिकानि दशान्नानि जुहोति  इत्याम्नातानि आज्यमध्वादीनि दशविधान्यन्नानि विश्वेभ्यो देवेभ्यो होतुं धारयन्तो यन्ति यदा तदा मन्दामहे इति । न च इष्टाश्वप्रभृतीन यष्टॄन् विहाय कस्मात् अस्मान्प्रति आगमिष्यन्तीति वाच्यम् । **तरुषः** शत्रूणां तारकान् । तरतेरौणादिक उसिन् । **नॄन्** नेतॄन् कर्मणाम् एवं महानुभावान् वरुणादीन् **इष्टाश्वः** एतन्नामको राजा **किम्** **ऋञ्जते** किं प्रसाधयति । तथा **इष्टरश्मिः** च किमृञ्जते । **एते** इदानीं वर्तमानाः **ईशानासः** पृथिव्या ईश्वरा राजानश्च किं प्रसाधयन्ति । यद्वा । येषां स्तोतॄणामस्माकमेते स्तुता देवा ईशानासः स्वामिनः किल तादृशान् तरुषः शत्रूणां तारकान् नॄन् कर्मनिर्वाहकान् अस्मान इष्टाश्वादयः किं साधयन्ति किमुपद्रवन्ति न प्रभवन्तीत्यर्थः ॥