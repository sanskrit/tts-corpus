+++
title = "009"
devataa = "मरुतः"
RShiH = "गोतमो राहूगणः"
ChandaH = "गायत्री"

+++


हे **सत्यशवसः** सत्यबला अन्यैरप्रधृष्यबला मरुतः **यूयं** तत् वृत्रवधादिषु प्रसिद्धं युष्मदीयं माहात्म्यम् **आविष्कर्त** आविष्कुरुत प्रकाशयत । **विद्युता** विद्योतमानेन **महित्वना** तेन महत्त्वेन माहात्म्येन **रक्षः** अस्माकमुपद्रवकारिणं राक्षसादिकं **विध्यत** ताडयत नाशयतेत्यर्थः ॥ कर्त । करोतेर्लोटि  ‘ बहुलं छन्दसि ' इति विकरणस्य लुक्।  ‘ तप्तनप्तनथनाश्च' इति तबादेशः । गुणः । इदुदुपधस्य चाप्रत्ययस्य ' ( पा. सू. ८. ३. ४१ ) इति आविःशब्दे विसर्जनीयस्य षत्वम् । महित्वना । भावप्रत्ययादुत्तरस्य आङः व्यत्ययेन नाभावः उदात्तत्वं च । यद्वा ।  ‘ सुपां सुलुक्° ' इति तृतीयाया आजादेशो नकारोपजनश्च। विध्यत ।  ‘ व्यध ताडने ' । श्यनि ग्रहिज्यादिना संप्रसारणम् । तशब्दस्य ‘सार्वधातुकमपित्' इति ङित्त्वे सति ऋचि तुनुघमक्षुतङ्' इति संहितायां दीर्घः ॥