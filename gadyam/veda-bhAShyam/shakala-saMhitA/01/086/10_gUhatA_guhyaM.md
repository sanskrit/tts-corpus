+++
title = "010"
devataa = "मरुतः"
RShiH = "गोतमो राहूगणः"
ChandaH = "गायत्री"

+++


हे मरुतः **गुह्यं** गुहायां स्थित सर्वत्र व्याप्य वर्तमानं **तमः** अन्धकारं **गूहत** संवृतं कुरुत । यथा अस्माभिर्न दृश्यते तथा अदर्शनं प्रापयत विनाशयतेत्यर्थः । **विश्वं** सर्वम् **अत्रिणम्** अत्तारं राक्षसादिकं **वि** **यात** विविधं यापयत अस्मत्सकाशात् निर्गमयत । **यत्** **ज्योतिः** सूर्यादिकं वयम् **उश्मसि** कामयामहे तत् **कर्त** कुरुत । यद्वा । गुह्यं गुहायां शरीरान्तर्गतगुहारूपे हृदये भवं तमो भावरूपाज्ञानं तद्गूहत विनाशयत । अत्रिणं पुरुषार्थस्यात्तारं कामक्रोधादिकं सर्वं विनिर्गमयत । यज्ज्योतिः परतत्त्वसाक्षात्काररूपं ज्ञानं कामयामहे प्राणापानादिपञ्चवृत्तिरूपा हे मरुतस्तत्कर्त कुरुत ॥ गूहत । ‘गुहू संवरणे' । शपि लघूपधगुणे  ‘ ऊदुपधाया गोहः' (पा. सू. ६. ४. ८९ ) इति उपधाया ऊकारः । यात ।  ‘ या प्रापणे ' । अस्मात् अन्तर्भावितण्यर्थात् लोट् । अत्रिणम् । अदेस्त्रिनि च' ( उ. सू. ४. ५०८) इति त्रिनिप्रत्ययः । उश्मसि ।  ‘ वश कान्तौ । इदन्तो मसिः ॥ अदादित्वात् शपो लुक् । ग्रहिज्यादिना संप्रसारणम् ॥ ॥ १२ ॥