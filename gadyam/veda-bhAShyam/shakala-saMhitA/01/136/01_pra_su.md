+++
title = "001"
devataa = "मित्रावरुणौ"
RShiH = "परुच्छेपो दैवोदासिः"
ChandaH = "अत्यष्टिः"

+++


हे ऋत्विजः मित्रावरुणाभ्यां **ज्येष्ठं** प्रशस्यं **बृहत्** महदतिप्रवृद्धं **नमः** नमस्कारोपलक्षितं स्तोत्रं तदुपलक्षितं हविर्लक्षणमन्नं वा **प्र** **भरत** संपादयत । नम इत्यन्ननाम, ‘नमः आयुः (नि. २. ७. २२) इति तन्नामसु पाठात् । किंच **हव्यं** हव्यां मतिं तत्प्रदानविषयां बुद्धिं भरत । यद्वा मतिं पूज्यं हव्यं हविर्भरत । पूर्वत्र पुरोडाशाद्यदनीयमन्नं इदानीं तु सोमाज्यादिरूपं निपेयं हविः इति विवेकः । कीदृशाभ्यां ताभ्याम् । **निचिराभ्यां** नितरां चिरकालाभ्यां नित्याभ्यामित्यर्थः । प्रवाहरूपेणेति भावः । किंच **मृळयद्भ्यां** स्तुत्या हविःस्वीकारेण स्वयं मृडित्वा यजमानमपि सुखयद्यांचि तथा **स्वादिष्ठं** स्वादुतरं मृळयद्भ्यां हविः सुखयद्यां क भक्षयद्याेणमित्यर्थः । कस्तयोर्विशेषः इति तत्राह । **ता** तौ मित्रावरुणौ **सम्राजा** सम्यक् राजमानौ॥ राजतेः क्विप् । ‘मो राजि समः क्वौ' इति समो मकारस्य मकारः ॥ **घृतासुती** । घृतमासूयते आदीयते याभ्यां तौ तादृशौ। यद्वा । घृतमुदकं वृष्टिलक्षणं प्रसूयते सर्वत्रानुज्ञायते याभ्यां तौ । एतयोः अहोरात्राभिमानिदेवत्वात् अहोरात्रद्वारा वृष्ट्युत्पादकत्वात् ‘अहोरात्रे वै मित्रावरुणावहोरात्राभ्यां खलु वै पर्जन्यो वर्षति' (तै. सं. २. १. ७. ३) इति श्रुतेर्वृष्ट्यनुज्ञाप्रदत्वं प्रसिद्धम् । किंच एतौ **यज्ञेयज्ञे** सर्वेष्वपि यज्ञेषु **उपस्तुता** सर्वैर्ऋत्विग्भिः स्तूयमानौ ।' गतिरनन्तरः' इति गतेः प्रकृतिस्वरत्वम् ॥ **अथ** अपि च **एनोः** एनयोः ॥ संज्ञापूर्वकस्य विधेरनित्यत्वात्  ‘ ओसि च ' ( पा. सू. ७. ३. १०४ ) इति गुणाभावे । अतो गुणे: इति पररूपत्वम् ॥ **क्षत्रं** बलं **कुतश्चन** कस्मादपि च शत्रोः राक्षसादेः सकाशात् कस्मादप्युपायाद्वा **न** **आधृषे** आधर्षितुं शक्यं न भवति ॥  ‘ कृत्यार्थे तवैकेन्' इति केन्प्रत्ययः ॥ किंच तयोः देवत्वं **नू** **चित्** देवभावोऽपि न **आधृषे** अधर्षणायोग्यः । यद्वा । पूर्वमिव इदानीमपि । **नू** चिदिति निपातः पुराणनवयोः' (निरु. ४. १७ ) इति यास्केनोक्तत्वात् । आधृषे न केनाप्याधर्षणीयो भवति । एतयोर्बलं नाधृष्यं किमु तद्देवत्वमिति भावः ॥