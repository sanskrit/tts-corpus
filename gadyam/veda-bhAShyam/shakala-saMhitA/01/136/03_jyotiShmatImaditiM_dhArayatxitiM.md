+++
title = "003"
devataa = "मित्रावरुणौ"
RShiH = "परुच्छेपो दैवोदासिः"
ChandaH = "अत्यष्टिः"

+++


अयं यजमानः **ज्योतिष्मतीम्** आहवनीयाग्नेस्तेजोयुक्ताम् **अदितिम्** अदीनां संपूर्णलक्षणां **क्षितिम्** अग्नेर्निवासयोग्यां भूमिम् उत्तरवेदिलक्षणां **धारयत्** धारयति स्वयं कृतवानित्यर्थः। एतावती वै पृथिवी यावती वेदिः' (तै. सं २. ६, ४, १) इति श्रुतेः । तथा **स्वर्वतीं** यज्ञनिष्पत्तिद्वारा स्वर्गवतीं ईदृशीं ताम् **आ** **सचेते** मित्रावरूणौ संगतौ भवतः । न केवलम् एतस्मिन् एव अहनि किंतु **दिवेदिवे** सर्वेष्वप्यहःसु । कीदृशौ तौ । **दिवेदिवे** प्रतिदिनं **जागृवांसा** प्रबोधं कुर्वाणौ । यज्ञं गन्तुम् अनलसौ इत्यर्थः । किंच वेदिमागत्य **ज्योतिष्मत्** आज्यादिस्वीकारेण अतिशयेन तेजोयुक्तं **क्षत्रं** बलम् **आशाते** अश्नुवाते प्राप्नुतः ॥ अश्नोतेश्छान्दसे लिटि ‘अनित्यमागमशासनम्' इति वचनात् नुडभावः । लटि वा छान्दसः शपः श्लुः । कीदृशौ इति तावाह। **आदित्या** अदितेः पुत्रौ **दानुनस्पती** दानस्य आज्यादिप्रदानस्य स्वामिनौ अभिमतदानस्य पालयितारौ वा ॥  ‘ षष्ठ्याः पतिपुत्र' इति संहितायां सत्वम् ॥ **मित्रः** च **वरुणः** च तावुभौ देवौ । अर्यमाख्यस्तु देवः **तयोः** मित्रावरुणयोः **यातयज्जनः** । तयोरेव संबन्धादुभयोर्मध्ये स्थितो यातयज्जनः स्वस्वव्यापारनियोजितसर्वजनः। मित्रावरुणौ अहोरात्रदेवौ। अर्यमा तु तयोरेव सामर्थ्यात् सर्वप्राणिनः प्रेरयतीत्यर्थः। किंच **यातयज्जनः** । यातयन्ति लोकं यदीया जनाः प्रेष्याः स तादृशः । यद्वा । यात्यमाना नरके निपात्यमाना जनाः प्राणिनः अयष्टारो येन स तादृशः । कर्मसाक्षित्वात् स्वस्वकर्मानुरोधेन प्राणिनः सुकृते यातयतीत्यर्थः । तादृशः अर्यमा मित्रावरुणयोरधीनो वर्तते इति शेषः ॥