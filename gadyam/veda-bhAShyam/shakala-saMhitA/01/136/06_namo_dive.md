+++
title = "006"
devataa = "लिङ्गोक्त देवताः"
RShiH = "परुच्छेपो दैवोदासिः"
ChandaH = "अत्यष्टिः"

+++


**दिवे** द्योतमानाय सूर्याय **नमः** **वोचं** नमस्कारोपलक्षितं स्तोत्रं वोचं ब्रवीमि स्तौमीत्यर्थः । कीदृशाय तस्मै । **बृहते** महते ॥  ‘ बृहन्महतोरुपसंख्यानम्' इति विभक्तिरुदाता ॥ स्तुत्याय । तथा **रोदसीभ्यां** द्यावापृथिवीभ्यां तदभिमानिदेवाभ्यां नमो वोचम् । तथा **मित्राय** सर्वजनहिताय अहरभिमानिदेवाय नमः वोचम् । तथा **वरुणाय** आवरकाय रात्र्यभिमानिदेवाय । तथा **मीळ्हुषे** अभिमतफलस्य सेक्त्रे रुद्राय । कीदृशाय तस्मै । **सुमृळीकाय** शोभनसुखयित्रे । पुनः स एव विशेष्यते । मीळ्हुषे सुमृळीकाय इति द्वे प्रत्येकविशेषणभूते । इदानीं यजमानः ऋत्विजं स्वात्मानं वा प्रति ब्रवीति । हे होतः हे आत्मन् वा **इन्द्रम्** **अग्निं** **द्युक्षं** दीप्तिमन्तम् **अर्यमणं** **भगं** च **उप** उपेत्य बुद्ध्या प्राप्य **स्तुहि** स्तुतिं कुरु । युष्मदनुग्रहात् **ज्योक्** चिरकालं **जीवन्तः** जीवनोपेता वयं **प्रजया** पुत्रभृत्यादिना **सचेमहि** संगता भूयास्म । किंच **सोमस्य** इन्दोः **ऊती** ऊत्या **सचेमहि** तमपि स्तुत्वा तत्कारितेन रक्षणेन सहिता भूयास्मेत्यर्थः ॥