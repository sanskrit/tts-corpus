+++
title = "002"
devataa = "मित्रावरुणौ"
RShiH = "परुच्छेपो दैवोदासिः"
ChandaH = "अत्यष्टिः"

+++


**गातुः** गमनशीला **वरीयसी** उरुतरा उषाः **उरवे** विस्तीर्णाय यागाय गमनादिव्यापाराय अदर्शि सर्वेर्दृष्टा अभूत्। तथा **ऋतस्य** गमनशीलस्यादित्यस्य **पन्थाः** मार्गः आकाशलक्षणः **रश्मिभिः** **समयंस्त** प्रकाशैः संगतोऽभूत् । **भगस्य** सर्वैर्भजनीयस्य एतन्नामकस्य देवस्य **रश्मिभिः** **चक्षुः** सर्वप्राणिनां लोचनं समयंस्त संगतमभूत् । सर्वे स्वस्वद्रव्यदर्शनाय समर्था अभवन्नित्यर्थः । तदेव स्पष्टीक्रियते । **मित्रस्य** प्रकाशकारित्वात् सर्वजनमित्रस्य **सदनं** गृहमन्तरिक्षं **द्युक्षं** दीप्तानां निवासस्थानं रश्मिभिः समयंस्त संगतमभूत् । तथा **अर्यम्णः** एतन्नामकस्य देवस्य ॥ उदात्तनिवृत्तिस्वरेण विभक्तेः उदात्तत्वम् ॥ द्युक्षं सदनं रश्मिभिः समयंस्त । किंच **वरुणस्य** तमोनिवारकस्य एतन्नामकस्य देवस्य सदनं तथाभूत् । यद्यपि सूर्यस्य एकत्वेऽपि उपाधिभेदेन भेदात् पृथक् स्तुतिः तथा यद्यपि त्रिभिरपि प्रकाश्यमप्यन्तरिक्षमेकं तथापि प्रकाशकानां भेदात् त्रिधा स्तूयते । उदयानन्तरं कर्मानुष्ठानाय प्रकाशः अभवदित्यर्थः। **अथ** अतः कारणात् उदितत्वादेव **उक्थ्यं** स्तुत्यं **बृहत्** प्रभूतं **वयः** हविर्लक्षणमन्नं **दधाते** धारयतः । किंच **उपस्तुत्यम्** उपेत्य स्तोतव्यम् ॥ ‘एतिस्तुशासु' (पा. सू. ३. १. १०९) इत्यादिना क्यप् । **बृहत्** स्तोमादिना महत्स्तोत्रं **वयः** हविर्लक्षणमन्नं च दधाते ॥