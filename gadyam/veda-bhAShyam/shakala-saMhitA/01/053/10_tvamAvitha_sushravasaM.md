+++
title = "010"
devataa = "इन्द्रः"
RShiH = "सव्य आङ्गिरसः"
ChandaH = "त्रिष्टुप्"

+++


हे **इन्द्र** **त्वं** **तवोतिभिः** त्वदीयैः पालनैः **सुश्रवसं** पूर्वोक्तं राजानम् **आविथ** ररक्षिथ । तथा **तूर्वयाणम्** एतन्नामानं राजानं **तव** **त्रामभिः** त्वदीयैस्त्रायकैः पालकैर्बलैः आविथेति शेषः । किंच **त्वं** **महे** महते **यूने** तरुणाय **अस्मै** सुश्रवसे **राज्ञे** कुत्सादीन् त्रीन् राज्ञः **अरन्धनायः** वशमनयः।  ‘ रध्यतिर्वशगमने' (निरु. ६. ३२) इति यास्कः ॥ त्रामभिः । ‘त्रैङ् पालने'। आदेचः० ' इति आत्वम् । अतो मनिन् ' इति मनिन् । नित्त्वादाद्युदात्तत्वम् । अरन्धनायः । रन्धनं वशीकरणं करोति रन्धनयति । तत्करोति°! (पा. सू. ३. १. २६. ५) इति णिच् ।  ‘ इष्ठवण्णौ प्रातिपदिकस्य ' (पा. सू. ६. ४. १५५. १ ) इति इष्ठवद्भावात् टिलोपः । लङि सिपि दीर्घश्छान्दसः ॥