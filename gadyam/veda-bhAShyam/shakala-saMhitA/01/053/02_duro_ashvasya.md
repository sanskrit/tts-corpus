+++
title = "002"
devataa = "इन्द्रः"
RShiH = "सव्य आङ्गिरसः"
ChandaH = "जगती"

+++


हे **इन्द्र** त्वम् अश्वस्य **दुरः** दाता **असि**। तथा **गोः** पश्वादेः **दुरः** दातासि । तथा **यवस्य** यवादेर्धान्यजातस्य **दुरः** दाता असि । **वसुनः** निवासहेतोः धनस्य **इनः** स्वामी **पतिः** सर्वेषां पालयिता **शिक्षानरः** । शिक्षतिर्दानकर्मा (नि. ३. १०.८)। शिक्षाया दानस्य नेतासि । **प्रदिवः** पुराणः । प्रगता दिवो दिवसा यस्मिन् स तथोक्तः। **अकामकर्शनः** । कामान् कर्शयति नाशयतीति कामकर्शनः । न कामकर्शनोऽकामकर्शनः । अव्ययपूर्वपदप्रकृतिस्वरत्वम् । हविदत्तवतां यजमानानां कामानभिमतफलप्रदानेन पूरयतीत्यर्थः। 'सखिभ्यः समानख्यानेभ्य ऋत्विग्भ्यः **सखा** सखिवदत्यन्तं प्रियः एवंभूतो य इन्द्रः **तं** प्रति **इदं** स्तोत्रलक्षणं वचः **गृणीमसि** ब्रूमहे ॥ दुरः । ‘डुदाञ् दाने'।  ‘मन्दिवाशिमतिचसिचङ्ग्यङ्किभ्य उरच् ' (उ. सू. १. ३८) इति विधीयमान उरच्प्रत्ययो बहुलवचनादस्मादपि भवति । अत एव आकारलोपः । शिक्षानरः ।  ‘ शिक्ष विद्योपादाने '।' गुरोश्च हलः ' ( पा. सू. ३. ३. १०३) इति अकारप्रत्ययः । ततः टाप् । षष्ठीसमासः । **समासस्य'** इत्यन्तोदात्तत्वम् । गृणीमसि ।' गॄ शब्दे ' । क्रैयादिकः ।  ‘ प्वादीनां ह्रस्वः' इति ह्रस्वत्वम् । ' इदन्तो मसि ' इति मसेः इकारः ॥