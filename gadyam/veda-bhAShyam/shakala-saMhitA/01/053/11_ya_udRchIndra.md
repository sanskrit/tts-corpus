+++
title = "011"
devataa = "इन्द्रः"
RShiH = "सव्य आङ्गिरसः"
ChandaH = "त्रिष्टुप्"

+++


हे **इन्द्र** **ये** वयम् **उदृचि** उदर्के यज्ञसमाप्तौ वर्तमानाः **देवगोपाः** देवैः पालिताः **ते** तव **सखायः** सखिवदत्यन्तं प्रिया अत एव **शिवतमा** **असाम** अतिशयेन कल्याणा अभूम, ते वयं यज्ञसमाप्त्युत्तरकालमपि **त्वां** **स्तोषाम** स्तवाम । अस्माभिः स्तुतेन **त्वया** **सुवीराः** शोभनपुत्रवन्तः सन्तः **द्राघीयः** अतिशयेन दीर्घम् **आयुः** जीवनं **प्रतरं** प्रकृष्टतरं यथा भवति तथा **दधानाः** धारयन्तो भूयास्म ॥ देवगोपाः । देवा गोपा येषाम् । बहुव्रीहौ पूर्वपदप्रकृतिस्वरत्वम् । असाम । अस भुवि । लुङ्र्थे लोटि ‘ आडुत्तमस्य पिञ्च' इति पिद्वद्भावात् ' पिञ्च ङिन्न ' इति ङित्त्वाभावे ‘श्नसोरल्लोपः ' इति अकारलोपाभावः । पित्त्वादेव तिङोऽनुदात्तत्वे धातुस्वरः शिष्यते । स्तोषाम । स्तौतेर्लोटि' सिब्बहुलं लेटि' इति बहुलग्रहणात् लोट्यपि सिप् । तस्य पित्त्वात् गुणः । सुवीराः । वीरवीर्यौ च' इति उत्तरपदाद्युदात्तत्वम् । द्राघीयः । दीर्घशब्दात् ईयसुनि • प्रियस्थिर' (पा. सू. ६. ४. १५७ ) इत्यादिना द्राघादेशः । नित्त्वादाद्युदात्तत्वम् । प्रतरम् । प्रशब्दात् तरपि ' अमु च च्छन्दसि' (पा. सू. ५, ४. १२) इति अद्रव्यप्रकर्षे अमुप्रत्ययः । प्रत्ययस्वरेणान्तोदात्तत्वम् । दधानाः । दधातेः शानचि  ‘ अभ्यस्तानामादिः' इत्याद्युदात्तत्वम् ॥ ॥ १६ ॥