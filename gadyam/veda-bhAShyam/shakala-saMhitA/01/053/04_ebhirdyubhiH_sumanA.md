+++
title = "004"
devataa = "इन्द्रः"
RShiH = "सव्य आङ्गिरसः"
ChandaH = "जगती"

+++


हे इन्द्र **एभिः** अस्माभिर्दत्तैः **द्युभिः** दीप्तैश्चरुपुरोडाशादिभिः **एभिरिन्दुभिः** पुरोवर्तिभिः तुभ्यं दत्तैः सोमैश्च प्रीतस्त्वम् अस्माकम् **अमतिं** दारिद्र्यं **गोभिः** त्वया दत्तैः पशुभिः **अश्विना** अश्वयुक्तेन धनेन च **निरुन्धानः** निवर्तयन् **सुमनाः** शोभनमना भव । वयम् **इन्दुभिः** अस्माभिर्दत्तैः सोमैः प्रीतेन **इन्द्रेण** **दस्युम्** उपक्षपयितारं शत्रुं **दरयन्तः** हिंसन्तः अत एव **युतद्वेषसः** पृथग्भूतशत्रुका भूत्वा **इषा** इन्द्रदत्तेन अन्नेन **सं** **रभेमहि** संरब्धा भवेम । संगच्छेमहीत्यर्थः ॥ सुमनाः। शोभनं मनो यस्य। सोर्मनसी अलोमोषसी' इत्युत्तरपदाद्युदात्तत्वम् । निरुल्धानः। ‘रुधिर् आवरणे । स्वरितेत्त्वात् आत्मनेपदम् । श्नसोरल्लोपः' इति अकारलोपः।  ‘ चितः' इत्यन्तोदात्तत्वम् । कृदुत्तरपदप्रकृतिस्वरत्वम् । अमतिम् । मन्तव्या मतिः ऐश्वर्यम् । न मतिः अमतिः । अव्ययपूर्वपदप्रकृतिस्वरत्वम् । 'न लोकाव्यय ' इति षष्ठीप्रतिषेधः । अश्विना । अश्वोऽस्यातीति अश्वि धनम् । मत्वर्थीय इनिः ॥