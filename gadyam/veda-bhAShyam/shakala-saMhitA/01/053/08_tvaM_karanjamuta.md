+++
title = "008"
devataa = "इन्द्रः"
RShiH = "सव्य आङ्गिरसः"
ChandaH = "जगती"

+++


हे इन्द्र **त्वं** **करञ्जं** एतत्संज्ञकमसुरम् **उत** अपि च **पर्णयम्** एतन्नामानमसुरं च **अतिथिग्वस्य** एतत्संज्ञस्य राज्ञः प्रयोजनाय **तेजिष्ठया** अतिशयेन तेजस्विन्या **वर्तनी** वर्तन्या शत्रुप्रेरणकुशलया शक्त्या **वधीः** हतवानसि । तथा **अननुदः** । अनु पश्चात् द्यति खण्डयतीति अनुदः अनुचरः । तादृशोऽनुचररहित एक एव **त्वम्** **ऋजिश्वना** एतत्संज्ञकेन राज्ञा **परिषूताः** परितोऽवष्टब्धाः **शता** शतानि शतसंख्याकाः **वङ्गृदस्य** एतत्संज्ञकस्यासुरस्य **पुरः** पुराणि नगराणि **अभिनत्** बिभिदिषे ॥ वधीः । हन्तेर्लुङि सिपि “ लुङि च ' इति वधादेशः । तस्य अदन्तत्वात् वृद्ध्यभावः (पा. सू. ७. ३. ३५)। अत एव अनेकाच्त्वात् इट्प्रतिषेधाभावः (पा. सू. ७. २. १० )।  ‘ इट ईटि ' इति सिचो लोपः । तेजिष्ठया । तेजस्शब्दात् “ अस्मायामेधा' इति मत्वर्थीयो विनिः । तस्मात् आतिशायनिके इष्ठनि “ विन्मतोर्लुक्' इति विनो लुक् । ‘टेः' इति टिलोपः । नित्त्वादाद्युदात्तत्वम् । वर्तनी । वृत्यते प्रेर्यतेऽनयेति वर्तनी । करणे ल्युट् । टित्त्वात् ङीप् (पा. सू. ४. १. १५)।  ‘ सुपां सुलुक् ' इति विभक्तेः पूर्वसवर्णदीर्घत्वम् । व्यत्ययेनान्तोदात्तत्वम् । अभिनत् ।  ‘ भिदिर् विदारणे ' । लङि सिपि रुधादित्वात् श्नम् । इतश्च ' इति इकारलोपः । **हल्ङ्याब्भ्यः** । इति सकारलोपः । अननुदः ।  ‘ दो अवखण्डने ।' आदेचः' इति आत्वम् ।  ‘ आतश्चोपसर्गे ' इति कप्रत्ययः । नास्ति अनुदः अस्येति बहुव्रीहौ ‘नञ्सुभ्याम् ' इत्युत्तरपदान्तोदात्तत्वम् । संहितायां दीर्घश्छान्दसः । परिषूताः । ‘षू प्रेरणे' । कर्मणि निष्ठा । ‘गतिरनन्तरः' इति गतेः प्रकृतिस्वरत्वम्॥