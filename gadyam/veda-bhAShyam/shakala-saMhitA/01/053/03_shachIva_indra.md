+++
title = "003"
devataa = "इन्द्रः"
RShiH = "सव्य आङ्गिरसः"
ChandaH = "जगती"

+++


शचीवः । शची इति प्रज्ञानाम । हे **इन्द्र** **शचीवः** प्रज्ञावान् **पुरुकृत्** प्रभूतस्य वृत्रवधादेः कर्तः **द्युमत्तम** अतिशयेन दीप्तिमन् **अभितः** सर्वत्र वर्तमानं **वसु** धनं यदस्ति तत् **इदं** **तवेत्** तवैव स्वभूतमिति **चेकिते** भृशमस्माभिर्ज्ञायते । **अतः** कारणात् धनं **संगृभ्य** सम्यक् गृहीत्वा **अभिभूते** शत्रूणामभिभवितः **आ** **भर** अस्मभ्यमाहर देहीत्यर्थः । **त्वायतः** त्वामात्मन इच्छतः **जरितुः** स्तोतुः **कामम्** अभिलाषं **मा** **ऊनयीः** परिहीनं मा कार्षीः। पूरयेत्यर्थः ॥ शचीवः ।  ‘ मतुवसो रुः०' इति रुत्वम् । षाष्ठिकमामन्त्रिताद्युदात्तत्वम् । इतरेषु आष्टमिकं सर्वानुदात्तत्वम् । न च ' आमन्त्रितं पूर्वमविद्यमानवत्' इति अविद्यमानवत्वम्, ‘नामन्त्रिते समानाधिकरणे ' इति निषेधात् । चेकिते।  ‘ कित ज्ञाने'। अस्मात् यङन्ताद्वर्तमाने लिटि  ‘ °अमन्त्रे' (पा. सू. ३. १. ३५) इति निषेधात् आम्प्रत्ययाभावे सति लिट आर्धधातुकत्वात् अतोलोपयलोपौ । संगृभ्य आभर इति उभयत्र ‘हृग्रहोर्भश्छन्दसि ' इति भत्वम् । त्वायतः । त्वामात्मन इच्छति । ‘सुप आत्मनः क्यच् ।' प्रत्ययोत्तरपदयोश्च' इति मपर्यन्तस्य त्वादेशः । छान्दसम् आत्वम्। क्यजन्तात् लटः शतृ । तस्य अदुपदेशात् लसार्वधातुकस्वरेण अनुदात्तस्य एकादेशस्वरेणोदात्तत्वम् । **एकादेशस्वरोऽन्तरङ्गः** सिद्धो भवतीति वक्तव्यम्' (पा. सू. ८. २. ६. १ ) इति वचनात् तस्य सिद्धत्वे सति ‘शतुरनुमः' इति अजादिविभक्तेरुदात्तत्वम् । कामम् । ‘कमु कान्तौ' इत्यस्मात् भावे घञ् । 'कर्षात्वतः' इत्यन्तोदात्तत्वे प्राप्ते वृषादिषु पाठादाद्युदात्तत्वम् । ऊनयीः।  ‘ ऊन परिहाणे ' । चुरादिः । लुङि • णिश्रिद्रुस्रुभ्यः । ( पा. सू. ३. १. ४८) इति च्लेः चङादेशस्य ‘नोनयतिध्वनयति' (पा. सू. ३. १. ५१ ) इत्यादिना प्रतिषेधः ।  ‘ हम्यन्तक्षण ' (पा. सू. ७. २.५) इति सिचि वृद्धिप्रतिषेधः ॥