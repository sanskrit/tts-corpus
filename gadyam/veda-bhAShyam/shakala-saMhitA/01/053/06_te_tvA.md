+++
title = "006"
devataa = "इन्द्रः"
RShiH = "सव्य आङ्गिरसः"
ChandaH = "जगती"

+++


हे **सत्पते** सतां पालयितरिन्द्र **वृत्रहत्येषु** वृत्रहननेषु निमित्तभूतेषु सत्सु **ते** पूर्वोक्ताः **मदाः** मादका मरुतः **त्वा** त्वाम् **अमदन्** अमदयन् हर्षं प्रापयन्। **तानि** पूर्वोक्तानि **वृष्ण्या** वृष्णः सेचनसमर्थस्य तव संबन्धीनि चरुपुरोडाशादीनि हवींषि त्वाम् अमदन् । **ते** **सोमासः** प्रसिद्धाः सोमाश्च त्वाम् अमदन् । **यत्** यदा **कारवे** स्तुतिकर्त्रे **बर्हिष्मते** यज्ञवते यजमानाय **दश** **सहस्राणि** अपरिमितानि **वृत्राणि** आवरकाण्युपद्रवजातानि **अप्रति** शत्रुभिरप्रतिगतस्त्वं **नि** **बर्हयः** न्यवधीः । तदानीमिति पूर्वेण संबन्धः ॥ वृष्ण्या ।  ‘ शेश्छन्दसि बहुलम् ' इति शेर्लोपः। बर्हयः । बर्हयतिर्हिंसाकर्मा ( नि. २. १९. ३०)। लङि  ‘ बहुलं छन्दस्यमाङयोगेऽपि ' इति अडभावः । शपः पित्त्वादनुदात्तत्वे णिच एव स्वरः शिष्यते । यद्वृत्तयोगादनिघातः ॥