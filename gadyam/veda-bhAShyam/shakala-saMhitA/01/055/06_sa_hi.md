+++
title = "006"
devataa = "इन्द्रः"
RShiH = "सव्य आङ्गिरसः"
ChandaH = "जगती"

+++


**श्रवस्युः** अन्नं यशो वात्मन इच्छन् **कृत्रिमा** कृत्रिमाणि क्रियया निर्वृत्तानि **सदनानि** असुरपुराणि **ओजसा** बलेन **विनाशयन्** **क्ष्मया** भूम्या समानं **वृधानः** वर्धनशीलः । यद्वा। क्ष्मया इति ओजोविशेषणम् । शत्रूणामभिभवित्रा बलेनेत्यर्थः । **ज्योतींषि** सूर्यादीनि वृत्रेणावृतानि **अवृकाणि** वृकेणावरकेण तेन रहितानि **कृण्वन्** कुर्वन् **सुक्रतुः** शोभनकर्मसहितः एवंविधः **सः** खलु इन्द्रः **यज्यवे** यष्ट्रे यजमानाय तदर्थं **सर्तवै** सरणाय **अपः** वृष्टिलक्षणान्युदकानि **अव** **सृजत्** । वृष्टिं कृतवानित्यर्थः ॥ कृत्रिमा । ' डुकृञ् करणे '।  ‘ ड्वितः क्त्रिः ' ( पा. सू. ३. ३. ८८ ) इति भावे क्त्रिप्रत्ययः । ' त्रेर्मम्नित्यम् ' ( पा. सू. ४. ४. २० ) इति निर्वृत्तार्थ मप् । तस्य पित्त्वादनुदात्तत्वे क्त्रिप्रत्ययस्वर एव शिष्यते ।  ‘ शेश्छन्दसि बहुलम् । इति शेर्लोपः । क्ष्मया ।  ‘ क्षमूष् सहने । क्षमते प्राणिजातकृतमुपद्रवमिति क्षमा । षिद्भिदादिभ्योऽङ्' (पा. सू. ३. ३. १०४ ) इति अङ्प्रत्ययः । ततः टाप् । व्यत्ययेन धातोः उपधालोपः । छान्दसं विभक्त्युदात्तत्वम् । यद्वा । अयं धातुरभिभवार्थः, षह अभिभवे ' इति सहनस्याभिभवार्थत्वात् । अस्मात् औणादिको मनिन् । व्यत्ययेन स्त्रीलिङ्गता ।  ‘ मनः' ( पा. सू. ४.१. ११) इति डीपो निषेधे  ‘ डाबुभाभ्यामन्यतरस्याम् (पा. सू. ४. १. १३ ) इति डाप् । टिलोपः । वृधानः । ताच्छीलिकः चानश् ।  बहुलं छन्दसि इति शपो लुक् ।  ‘ चितः' इत्यन्तोदात्तत्वम् । अवृकाणि ।  ‘ वृञ् वरणे'।  ‘ सृवृभूशुषिमुषिभ्यः कित्' ( उ. सू. ३. ३२१ ) इति कन्प्रत्ययः । बहुव्रीहौ ‘नञ्सुभ्याम्' इत्युत्तरपदान्तोदात्तत्वम् । यज्यवे ।  ‘ यजिमनिशुन्धिदसिजनिभ्यो युः' इति युप्रत्ययः । वृषादेराकृतिगणत्वादाद्युदात्तत्वम् । सुक्रतुः । बहुव्रीहौ ' क्रत्वादयश्च' इत्युत्तरपदाद्युदात्तत्वम् । सर्तवै ।  ‘ सृ गतौ ।  ‘ कृत्यार्थे तवैकेन्° ' इति भावे तवैप्रत्ययः । गुणः ।  ‘ अन्तश्च तवै युगपत् ' ( पा. सू. ६. १. २०० ) इति आद्यन्तयोः युगपत् उदात्तत्वम् । अपः । ऊडिदम् ' इति शस उदात्तत्वम् । सृजत् । लङि  ‘ बहुलं छन्दस्यमाङयोगेऽपि ' इति अडभावः ॥