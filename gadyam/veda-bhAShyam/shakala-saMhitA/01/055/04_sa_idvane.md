+++
title = "004"
devataa = "इन्द्रः"
RShiH = "सव्य आङ्गिरसः"
ChandaH = "जगती"

+++


**स** **इत्** स एवेन्द्रः **वने** अरण्ये **नमस्युभिः** नमसा स्तोत्रेण पूजयितृभिर्ऋषिभिः **वचस्यते** वच इच्छन् क्रियते स्तूयते इत्यर्थः । यद्वा वचः स्तोत्रमात्मन इच्छति । स चेन्द्र आत्मीयेषु **जनेषु** **इन्द्रियं** स्ववीर्यं **प्रब्रुवाणः** प्रकटयन् 'चारु वर्तते । किंच सः **वृषा** कामानां वर्षकः **हर्यतः** प्रेप्सावतो यियक्षतः **छन्दुः** उपच्छन्दयिता **भवति** । यियक्षतां पुरुषाणां यागे रुचिमुत्पादयतीति भावः । **वृषा** हविषां वर्षयिता । हविष्प्रदातेत्यर्थः । **मघवा** धनवान् । एवंभूतो यजमानः **क्षेमेण** इन्द्रकृतेन  रक्षणेन युक्तः सन् **यत्** यदा **धेनां** स्तुतिलक्षणां वाचम् **इन्वति** प्रेरयति । तदानीं छन्दुर्भवतीति पूर्वेणान्वयः । यद्वा । मघवा वृषा इन्द्रः क्षेमेण क्षेमकरेण मनसा धेनां यजमानैः कृतां स्तुतिं यद्यस्मात् इन्वति व्याप्नोति । तस्मादिति योज्यम् ॥ नमस्युभिः । 'नमोवरिवः' इति पूजार्थे क्यच् । ‘क्याच्छन्दसि ' इति उप्रत्ययः । वचस्यते । वच इच्छति वचस्यति । तं वचस्यन्तं कुर्वन्ति मुनयो वचस्ययन्ति । वचस्ययतेः कर्मणि यकि अतोलोपयलोपौ । यद्वा । वचस्यतेर्व्यत्ययेनात्मनेपदम् । प्रब्रुवाणः ।  ‘ ब्रूञ् व्यक्तायां वाचि' । लटः शानच् । अदादित्वात् शपो लुक् । शानचो ङित्त्वात् गुणाभावे उवङ् । चित्स्वरेणान्तोदात्तः । इन्द्रियम् । इन्द्रस्य लिङ्गमिन्द्रियम् । इन्द्रियमिन्द्रलिङ्गमिन्द्रदृष्टमिन्द्रसृष्टमिन्द्रजुष्टमिन्द्रदत्तमिति वा ' ( पा. सू. ५. २. ९३ ) इति लिङ्गादिश्वर्थेषु इन्द्रशब्दात् घच्प्रत्ययो निपात्यते । अतः अन्तोदात्तत्वम् । इन्वति । इवि व्याप्तौ'। शपः पित्त्वादनुदात्तत्वे धातुस्वरः । यद्वृत्तयोगादनिघातः ॥