+++
title = "002"
devataa = "इन्द्रः"
RShiH = "सव्य आङ्गिरसः"
ChandaH = "जगती"

+++


**सः** इन्द्रः **समुद्रियः** । समुद्रवन्त्यस्मादापः इति समुद्रमन्तरिक्षम् । तत्र भवः समुद्रियः । एवंभूतः सन् **वरीमभिः** स्वकीयैः संवरणैः यद्वा उरुत्वैः **विश्रिताः** व्याप्ताः **नद्यः** नदीः शब्दकारिणीः वृत्रेणावृता आपः **अर्णवो** **न** समुद्र इव **प्रति** **गृभ्णाति** । स्वीकृत्य ववर्षेति भावः । स च **इन्द्रः** **सोमस्य** **पीतये** पानाय **वृषायते** वृष इवाचरति । हर्षयुक्तो वर्तते इत्यर्थः । तथा **सः** इन्द्रः **युध्मः** योद्धा **सनात्** चिरादेव यद्वा सनातनः **ओजसा** बलकृतेन वृत्रवधादिरूपेण कर्मणा **पनस्यते** पनः स्तोत्रमिच्छति ॥ अर्णवः ।  ‘ अर्णसो लोपश्च' ( का. ५. २. १०९. २ ) इति मत्वर्थीयो वप्रत्ययः सलोपश्च । प्रत्ययस्वरः । नद्यः ।  ‘ नद अव्यक्ते शब्दे ' इत्यस्मात् कर्तरि पचाद्यच् ।  ‘ चितः' इत्यन्तोदात्तत्वम् ।‘नदट्' (पा. सू. ३. १. १३४ ग.) इति टित्त्वेन पाठात् टिड्ढाणञ् ' इति ङीप् ।' यस्य ' इति लोपे उदात्तनिवृतिस्वरेण तस्य उदात्तत्वम्। जसि यणादेशे  ‘ उदात्तस्वरितयोर्यणः° ' इति स्वरितत्वम् । द्वितीयार्थे प्रथमा । अनया व्युत्पत्त्या नद्य इत्याप उच्यन्ते । तथा च श्रूयते - अहावनदता हते । तस्मादा नद्यो नाम स्थ तो वो नामानि सिन्धवः । (तै. सं. ५, ६. १. २ ) इति । समुद्रियः । समुद्राभ्राद्धः ' ( पा. सू. ४. ४. ११८) इति भवार्थे घप्रत्ययः । घस्य इयादेशः । तस्योपदेशिवद्वचनात् उदात्तत्वम् । गृभ्णाति । हृग्रहोर्भः० । इति भत्वम् । विश्रिताः ।  ‘ श्रिञ् सेवायाम् । कर्मणि निष्ठा ।  ‘ गतिरनन्तरः' इति गतेः प्रकृतिस्वरत्वम् । वरीमभिः । वृञ् वरणे' इत्यस्मात् औणादिक ईमनिन्प्रत्ययः । नित्त्वादाद्युदात्तत्वम् । यद्वा उरुशब्दात् इमनिचि दीर्घ आद्युदात्तत्वं च छान्दसत्वात्। वृषायते।  ‘ कर्तुः क्यङ सलोपश्च' (पा. सू. ३. १. ११ ) इति आचारार्थे क्यङ् । ङित्त्वात् आत्मनेपदम् ।  ‘ अकृत्सार्वधातुकयोः' इति दीर्घः । युध्मः ।  ‘ युध संप्रहारे' इत्यस्मात् ‘ इषियुधीन्धिदसिश्याधूसूभ्यो मक्' इति मक् । पनस्यते ।  ‘ पन स्तुतौ । पननं पनः तदिच्छति पनस्यति । व्यत्ययेनात्मनेपदम् ॥