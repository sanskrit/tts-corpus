+++
title = "001"
devataa = "इन्द्रः"
RShiH = "सव्य आङ्गिरसः"
ChandaH = "जगती"

+++


**अस्य** इन्द्रस्य **वरिमा** उरुत्वं प्राभवं **दिवश्चित्** द्युलोकादपि **वि** **पप्रथे** विस्तीर्णं बभूव । **पृथिवी** **चन** पृथिव्यपि च **मह्ना** महिम्ना महत्त्वेन **इन्द्रं** **न** **प्रति** भवति । भूमिरपीन्द्रस्य प्रतिनिधिर्न भवति । ततोऽपि स गरीयानित्यर्थः । **भीमः** शत्रूणां भयंकरः **तुविष्मान्** प्रज्ञावान् बलवान् वा **चर्षणिभ्यः** मनुष्येभ्यः स्तोतृभ्यस्तेषामर्थाय शत्रूणाम् **आतपः** ॥ समन्तात् तापकारी। एवंविधः स इन्द्रः **वज्रं** वर्जनशीलमायुधं **तेजसे** तैक्ष्ण्याय **शिशीते** तनूकरोति तीक्ष्णीकरोति । तत्र दृष्टान्तः । **वंसगः** **न** । वननीयगतिमान् वृषभो यथा स्वशृङ्गे युद्धार्थं तीक्ष्णीकरोति तद्वत् ॥ दिवः । ऊडिदम् इति विभक्तेरुदात्तत्वम् । वरिमा । उरुशब्दात् पृथ्वादिलक्षणः इमनिच् ।' प्रियस्थिर ' । इत्यादिना उरुशब्दस्य वरादेशः । पप्रथे ।  ‘ प्रथ प्रख्याने' । मह्ना महिम्ना । वर्णलोपश्छान्दसः । यद्वा । महेरौणादिकः कनिप्रत्ययः । प्रत्ययस्वरेणान्तोदात्तः । तृतीयैकवचने  ‘ अल्लोपोऽनः' इति अकारलोपः । उदात्तनिवृत्तिस्वरेण विभक्तेरुदात्तत्वम् । प्रति । ' प्रतिः प्रतिनिधिप्रतिदानयोः' इति प्रतिनिधौ कर्मप्रवचनीयत्वम् । कर्मप्रवचनीययुक्ते ' ( पा. सू. २. ३. ८) इति इन्द्रशब्दात् द्वितीया ।  ‘ प्रतिनिधिप्रतिदाने च यस्मात् ' (पा. सू. २. ३. ११) इति पञ्चमी तु छान्दसत्वात् न भवति । भीमः । ञिभी भये' इत्यस्मात् “ भियः षुग्वा' ( उ. सू. १. १४५ ) इति मक्प्रत्ययः ।  ‘भीमो बिभ्यत्यस्मात् (निरु. १. २० ) इति यास्कः । आतपः । तपतीति तपः । पचाद्यच् । थाथादिना उत्तरपदान्तोदातत्वम्। शिशीते ।  ‘ शो तनूकरणे ' । व्यत्ययेनात्मनेपदम् ।  ‘ बहुलं छन्दसि ' इति विकरणस्य श्लुः ।  ‘ बहुलं छन्दसि ' इति अभ्यासस्य इत्वम् । ‘ई हल्यघोः' इति ईत्वम् । अनजादावपि लसार्वधातुके व्यत्ययेन अभ्यस्ताद्युदात्तत्वम् (पा. सू. ६. १. १८९) । वंसगः । वन षण संभक्तौ' इत्यस्मात् कर्मणि औणादिकः सप्रत्ययः । वंसं वननीयं गच्छतीति वंसगः ।  ‘ डोऽन्यत्रापि दृश्यते ' ( पा. म. ३. २. ४८) इति गमेः डप्रत्ययः । दिवोदासादित्वात् पूर्वपदाद्युदात्तत्वम् ॥