+++
title = "004"
devataa = "इन्द्रः"
RShiH = "अगस्त्यो मैत्रावरुणिः"
ChandaH = "त्रिष्टुप्"

+++


अहर्गणेषु मध्येष्वहःसु हारियोजनग्रहस्य याज्या । अग्निष्टोमोऽत्यग्निष्टोमः' इति खण्डे सूत्रितम्- अयं यज्ञो देवया अयं मियेध इतीतरेषु ' ( आश्व. श्रौ. ६. ११ ) इति ॥ हे **इन्द्र** **अयं** **यज्ञो** **देवयाः** देवान् गच्छन् भवति । तथा **अयं** यज्ञः **मियेधः** । मेधः पशुः । पशुवै मेधः' इति हि श्रुतिः । **इमा** इमानि **ब्रह्माणि** मन्त्राः । अयं सुतः **सोमः** । **स्तीर्णं** **बर्हिः** आसनायास्तृता दर्भाः । एते पदार्थास्त्वदुचिता एवं संपादिताः । हे **शक** इन्द्र **तु** पुनः किमित्युक्ते **आ** **प्र** **याहि** प्रकर्षेण शीघ्रमागच्छ । आगत्य च **निषद्य** बर्हिष्युपविश्य **पिब** सोमम् । तदर्थम्। **इह** अस्मिन् देवयजने **हरी** अश्वौ **वि** **मुच** वियोजय ॥ छान्दसो नुमभावः ॥