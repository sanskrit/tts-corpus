+++
title = "003"
devataa = "इन्द्रः"
RShiH = "अगस्त्यो मैत्रावरुणिः"
ChandaH = "त्रिष्टुप्"

+++


हे इन्द्र त्वं **रथम्** **आ** **तिष्ठ** आश्रय यज्ञगमनार्थम् । कीदृशं रथम् । **वृषणं** वर्षकं कामानाम् । किमर्थमिति चेत् । उच्यते । **ते** त्वदर्थं **वृषा** वर्षकः **सोमः** **सुतः** अभिषुतः । तथा **मधूनि** मधुराणि घृतक्षीरादीनि **परिषिक्ता** परितः सिक्तानि संपादितानि । यद्वा । मधूनि मधुराः सोमरसाश्चमसेषु पूरिताः । आगमनप्रकार उच्यते । हे **वृषभ** वर्षकेन्द्र **वृषभ्यां** वर्षकाभ्यां **हरिभ्यां** **युक्त्वा** रथं योजयित्वा **क्षितीनां** कर्मसु निवसतां यजमानानां अस्माकमनुग्रहाय । क्षितीनां वृषभेति वा योज्यम् । **प्रवता** वेगवता रथेन **मद्रिक्** मदभिमुखमञ्चन मदाभिमुख्येन उप **याहि** ॥