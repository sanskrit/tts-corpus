+++
title = "008"
devataa = "अग्निः"
RShiH = "मधुच्छन्दा वैश्वामित्रः"
ChandaH = "गायत्री"

+++


पूर्वमन्त्रे त्वामुपैम इत्यग्निमुद्दिश्योक्तम् । कीदृशं त्वाम् । राजन्तं दीप्यमानम् **अध्वराणां** राक्षसकृतहिंसारहितानां यज्ञानां **गोपां** रक्षकम् **ऋतस्य** सत्यस्यावश्यंभाविनः कर्मफलस्य **दीदिविं** पौनःपुन्येन भृशं वा द्योतकम् । आहुत्याधारमग्निं दृष्ट्वा शास्त्रप्रसिद्धं कर्मफलं स्मर्यते । **स्वे** **दमे** स्वकीयगृहे यज्ञशालायां हविर्भिः **वर्धमानम्** ॥ राजन्तं वर्धमानमित्यत्रोभयत्र पूर्ववत् धातुस्वरः शिष्यते। दीदिविशब्दस्य ‘अभ्यस्तानामादिः' (पा. सू. ६. १. १८९) इत्याद्युदात्तत्वम् । दमशब्दो वृषादित्वात् ( पा. सू. ६. १. २०३ ) आद्युदात्तः ॥