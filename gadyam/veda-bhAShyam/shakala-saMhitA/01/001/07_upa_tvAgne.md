+++
title = "007"
devataa = "अग्निः"
RShiH = "मधुच्छन्दा वैश्वामित्रः"
ChandaH = "गायत्री"

+++


हे **अग्ने** वयं **दिवेदिवे** यत् दिनेदिने **धिया** प्रज्ञया कर्मणा वा त्वामुपेमसि उपेम उपगच्छामः 'इदन्तो मसि' । किं कुर्वन्त इत्याह - **दोषवस्तः** रात्रावह्नि च सायं प्रातश्च **नमो भरन्तः** नमस्कारमाभरन्तः आहरन्तः नमस्कुर्वन्तः **त्वाम् उपेम** इति । त्वं चास्माकमुपकुर्विति शेषः । 'हृग्रहोर्भः' । भरतिर्वा भौवादिकः भृञ भरणे इति । 'सुपाम् सुलुक्' इति दिवसवाचिनो दिव्शब्दात्परस्य सप्तम्येकवचनस्य शे आदेशः । प्रगृह्यत्वं तु स्यात् । व्यत्ययेन वा चतुर्थी । 'ऊडिदम्' इति विभक्तेरुदात्तत्वम् । 'अनुदात्तं च' इति द्वितीयं निहन्यते । दोषावस्तरिति कार्तकौजपादिषु द्रष्टव्यः । 'सावेकाचः' इति धियो विभक्तिरुदात्ता ॥

हे **अग्ने** वयम् अनुष्ठातारः **दिवेदिवे** प्रतिदिनं दोषावस्तः रात्रावहनि च **धिया** बुद्ध्या **नमः** **भरन्तः** नमस्कारं संपादयन्तः **उप** समीपे **त्वा** **एमसि** त्वामागच्छामः । उपशब्दस्य निपातस्वरः (फि. सू. ८०)। त्वामौ द्वितीयायाः' ( पा. सू. ८. १. २३) इति युष्मच्छब्दस्यानुदात्तस्त्वादेशः । दोषाशब्दो रात्रिवाची । वस्तर् इति अहर्वाची । द्वन्द्वसमासे कार्तकौजपादित्वात् ( पा. सू. ६. २. ३७ ) आद्युदात्तः । ‘सावेकाचः० ' ( पा. सू. ६. १. १६८ ) इति धियो विभक्तिरुदात्ता । नम इति निपातः । भरन्त इत्यत्र शपः (पा. सू. ३. १. ६८ ) पित्वा वत् शतुर्लसार्वधातुकत्वाच्च अनुदात्तत्वे सति ( पा. सु. ६. १. १८६ ) धातुस्वरः शिष्यते । इमसि इत्यत्र ‘इदन्तो मसिः' (पा. सू. ७. १. ४६ ) इत्यादेशो निघातश्च ।