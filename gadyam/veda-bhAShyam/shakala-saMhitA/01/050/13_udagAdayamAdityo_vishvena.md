+++
title = "013"
devataa = "सूर्यः"
RShiH = "प्रस्कण्वः काण्वः"
ChandaH = "अनुष्टुप्"

+++


**अयं** पुरोवर्ती **आदित्यः** अदितेः पुत्रः सूर्यः **विश्वेन** **सहसा** सर्वेण बलेन **सह** **उदगात्** उदयं प्राप्तवान् । किं कुर्वन् । **मह्यं** **द्विषन्तं** **रन्धयन्** ममोपद्रवकारिणं हिंसन् अपि च **अहं** **द्विषते** अनिष्टकारिणे रोगाय **मो** **रधं** नैव हिंसां करोमि । सूर्य एव अस्मदनिष्टकारिणं रोग विनाशयत्वित्यर्थः ॥ अगात् । एतेर्लुङि  ‘ इणो गा लुङि' इति गादेशः ।  ‘ गातिस्था° ' इति सिचो लुक् । आदित्यः ।  ‘ दित्यदित्यादित्य° ' इति अपत्यार्थे प्राग्दीव्यतीयो ण्यप्रत्ययः । रन्धयन् ।  ‘ रध हिंसासंराद्ध्योः '। ण्यन्तात् लटः शतृ ।  ‘ रधिजभोरचि' (पा. सू. ७. १. ६१ ) इति णौ धातोः नुमागमः । मो । मा उ निपातद्वयसमुदायो मैवेत्यस्यार्थे । ‘ओत् ' ( पा. सू. १. १. १५) इति प्रगृह्यत्वे  ‘ प्लुतप्रगृह्या अचि° ' इति प्रकृतिभावः । द्विषते ।  ‘ शतुरनुमः०' इति विभक्तेरुदात्तत्वम् । रधम् । रधेर्लुङि पुषादित्वात् च्लेः अङादेशः ।  ‘ रधिजभोरचि' इति धातोः नुम् ।“ अनिदिताम्' इति अनुषङ्लोपः । न माङ्योगे ' इति अडभावः ॥ ॥ ८ ॥ ॥ ९ ॥