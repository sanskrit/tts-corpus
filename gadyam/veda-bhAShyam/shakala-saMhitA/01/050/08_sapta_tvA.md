+++
title = "008"
devataa = "सूर्यः"
RShiH = "प्रस्कण्वः काण्वः"
ChandaH = "गायत्री"

+++


हे **सूर्य** **देव** द्योतमान **विचक्षण** सर्वस्य प्रकाशयितः **सप्त** सप्तसंख्याकाः **हरितः** अश्वाः रसहरणशीला रश्मयो वा **त्वा** त्वां **वहन्ति** प्रापयन्ति। कीदृशम् । **रथे** अवस्थितमिति शेषः । तथा **शोचिष्केशम्** । शोचींषि तेजांस्येव यस्मिन् केशा इव दृश्यन्ते स तथोक्तः तम् । हरितः इति आदित्याश्वानां संज्ञा,  ‘ हरित आदित्यस्य ' (नि. १. १५. ३) इति निघण्टावुक्तत्वात् ॥ शोचिष्केशम् ।  ‘ शुच दीप्तौ ।' अर्चिशुचिहुसृपि ' इत्यादिना इसिप्रत्ययान्तः अन्तोदात्तः । स एव बहुव्रीहौ पूर्वपदप्रकृतिस्वरत्वेन शिष्यते । नित्यं समासेऽनुत्तरपदस्थस्य ' इति विसर्जनीयस्य षत्वम् ॥