+++
title = "003"
devataa = "सूर्यः"
RShiH = "प्रस्कण्वः काण्वः"
ChandaH = "गायत्री"

+++


**अस्य** सूर्यस्य **केतवः** प्रज्ञापकाः **रश्ययः** दीप्तयः **जनान्** **अनु** **वि** **अदृश्रं** जातान् सर्वान् अनुक्रमेण प्रेक्षन्ते । सर्वं जगत्प्रकाशयन्तीत्यर्थः। तत्र दृष्टान्तः। **भ्राजन्तः** दीप्यमानाः **अग्नयो** **यथा** अग्नय इव ॥ अदृश्रम् ।' दृशिर प्रेक्षणे ' । वर्तमाने लुङ् ।  ‘ इरितो वा' (पा. सू. ३. १. ५७ ) इति च्लेः अङादेशः ।  ‘ ' इत्यनुवृत्तौ  ‘ बहुलं छन्दसि ' ( पा. सू. ७. १.८) इति रुडागमः । अत एव बहुलवचनात् ऋदृशोऽङि गुणः' इति गुणाभावः इत्युक्तम् । तिङां तिङो भवन्ति ' इति प्रथमपुरुषबहुवचनस्योत्तमपुरुषैकवचनादेशः। प्रथमपुरुषान्त एवं शाखान्तरे श्रूयते -अदृश्रन्नस्य केतवः (अ. सं. १३. २. १८) इति । जनान् इत्यस्य नकारस्य संहितायां रुत्वयत्वादि पूर्ववत् । भ्राजन्तः । शपः पित्त्वादनुदात्तत्वम् । शतुश्च लसार्वधातुकस्वरेण धातुस्वर एव शिष्यते ॥