+++
title = "012"
devataa = "अग्निः"
RShiH = "शुनःशेप आजीगर्तिः"
ChandaH = "गायत्री"

+++


**सः** **अग्निः** **उक्थैः** स्तोत्रैर्युक्तान् **नः** अस्मान् **शृणोतु** । तत्र दृष्टान्तः। **रेवानिव**। यथा लोके धनवान् राजा वन्दिनां स्तोत्रं शृणोति तद्वत् । कीदृशः । **विश्पतिः** प्रजापालकः **दैव्यः** देवानां संबन्धी । **अग्निर्वै** देवानां होता' (ऐ. ब्रा. ३. १४ ) इति श्रुत्यन्तरात् । **केतुः** दूतवत् ज्ञापकः । ‘अग्निर्वै देवानां दूत आसीत् ' (तै. सं. २. ५. ८. ५) इति श्रुतेः । **बृहद्भानुः** प्रौढरश्मिः ॥ स रेवान् । एतत्तदोः ' (पा. सू. ६. १. १३२ ) इति सोर्लोपः । ‘रयेर्मतौ बहुलम्' इति संप्रसारणम् । परपूर्वत्वम् ।' आद्गुणः । छन्दसीरः' इति मतुपो वत्वम् । आरेशब्दाच्च मतुप उदात्तत्वं वक्तव्यम्' ( पा. सू. ६. १. १७६. १) इति मतुप उदात्तत्वम् । विश्पतिः । ‘परादिश्छन्दसि बहुलम्' इत्युत्तरपदाद्युदात्तत्वम् । बृहद्भानुः । बहुव्रीहौ पूर्वपदप्रकृतिस्वरत्वम् ॥