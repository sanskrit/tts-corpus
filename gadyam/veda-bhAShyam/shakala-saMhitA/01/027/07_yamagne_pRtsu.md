+++
title = "007"
devataa = "अग्निः"
RShiH = "शुनःशेप आजीगर्तिः"
ChandaH = "गायत्री"

+++


हे ऋत्विग्यजमानाः अध्वरस्य राजानं प्रधानाधिपतिं रुद्रं (होतारम् अभिमतानां दातारं) वा । 'बहुलम् छन्दसि' इति सम्प्रसारणम् । रोदस्योः द्यावापृथिव्योस्सत्ययजं सत्यस्यान्नस्य दातारम् । 'अन्येभ्योपि दृश्यते', इति विच्, कृदुत्तरपदप्रकृतिस्वरत्वम् । यद्वा - सत्यममोघं यजनं यस्य । 'परादिस्छन्दसि बहुलम्' इत्युत्तरपदाद्युदात्तत्वम् ।   
यद्वा - सत्यमेव यजनं यस्य । यद्वा - सत्यस्य परमार्थस्यानन्दलक्षणस्य सङ्गमयितारम् । हिरण्यरूपं हिरण्यवर्णमग्निं अग्निरूपेणावस्थितं वः युष्माकमवसे रक्षणाय तृप्तये वा कृणुध्वं आत्मसात्कुरुध्वम्, शत्रुमारणादियुष्मदभिमतसिद्ध्यर्थं भजध्वमित्यर्थः । कृधि हिंसाकरणयोः, 'धिन्विकृण्व्योरच' इत्युप्रत्ययः, व्यत्ययेनात्मनेपदम् । करोतेर्वा व्यत्ययेन श्नुप्रत्ययः । अचित्तात्पुरा, चित्तस्याभावेऽचित्तं अन्तःकरणोपसंहारो मरणमिति यावत् । यद्वा - यस्मिन्सति चित्तं नास्ति तन्मरणमेव । ततः प्रागेव देवं भजध्यमिति । 'परादिश्छन्दसि बहुलम्' इत्युत्तरपदाद्युदात्तत्वम् । कीदृशादचित्तात्? तनयित्नोः तनयित्नुर्मेधस्तादृशात्; अनिश्चितकालत्वात् । स्तन शब्दे चुरादिरदन्तः, 'स्तनिहृषिपुषिगदिमदिभ्यो णेरित्नुच्' इतीत्नुच्प्रत्ययः सकारलोपश्छान्दसः ॥

हे **अग्ने** पृत्सु संग्रामेषु **यं** **मर्त्यं** यजमानम् **अवाः** अवसि रक्षसि । **यं** पुरुषं **वाजेषु** संग्रामेषु **जुनाः** प्रेरयसि । **सः** नरो यजमानः **शश्वतीरिषः** नित्यान्यन्नानि **यन्ता** नियन्तुं समर्थो भवति ॥ पृत्सु । ' पदादिषु मांस्पृत्स्नूनामुपसंख्यानम् ' ( पा. सू. ६. १. ६३. १ ) इति पृतनाशब्दस्य पृदादेशः । ‘सावेकाचः' इति विभक्तेरुदात्तत्वम् । अवाः आवः । अकाराकारयोर्विपर्ययः । यद्वा । लेटि अडागमः । ‘इतश्च० ' इति सिप इकारस्य लोपः । जुनाः । जू इति गत्यर्थः सौत्रो धातुः । लङः सिप् । ‘क्र्यादिभ्यः श्ना । ‘बहुलं छन्दस्यमाङ्योगेऽपि' इति अडागमाभावः । यद्वृत्तयोगादनिघातः । यन्ता । तृनो नित्त्वादाद्युदात्तत्वम् । शश्वतीः । ‘उगितश्च' इति ङीप् ॥