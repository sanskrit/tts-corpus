+++
title = "003"
devataa = "अग्निः"
RShiH = "शुनःशेप आजीगर्तिः"
ChandaH = "गायत्री"

+++


हे अग्ने **विश्वायुः** व्याप्तगमनः **सः** त्वं **दूराच्च** दूरेऽपि **आसाच्च** आसन्नदेशेऽपि **अघायोः** अघं पापमनिष्टं कर्तुमिच्छतः **मर्त्यात्** मनुष्यात् वैरिणः **नः** अस्मान् **सदमित्** सर्वदैव **नि** पाहि नितरां पालय ॥ अघायोः । ' सुप आत्मनः क्यच् '। 'अश्वाघस्यात् ' ( पा. सू. ७. ४. ३७ ) इति आत्वम् । पाहि । पादादित्वादनिघातः । विश्वायुः । ‘इण् गतौ ' इत्यस्माद्भावे ‘एतेर्णिच्च ' (उ. सू. २. २७५) इति उसिः । विश्वमयनं गमनं यस्येति बहुव्रीहिः । ‘बहुव्रीहौ विश्वं संज्ञायाम् ' इति पूर्वपदान्तोदात्तत्वम् ॥