+++
title = "016"
devataa = "वरुणः"
RShiH = "शुनःशेप आजीगर्तिः"
ChandaH = "गायत्री"

+++


**उरुचक्षसं** बहुभिर्द्रष्टव्यं वरुणम् **इच्छन्तीः** **मे** **धीतयः** शुनःशेपस्य बुद्धयः **परा** **यन्ति** पराङ्मुखा निवृत्तिरहिता गच्छन्ति । तत्र दृष्टान्तः । **गावो** **न** । यथा गावः **गव्यूतीरनु** गोष्ठानि अनुलक्ष्य गच्छन्ति तद्वत् ॥ गव्यूतीः । गावोऽत्र यूयन्ते इति अधिकरणे क्तिन् । **गोर्यूतौ** छन्दसि । (पा. सू. ६. १. ७९. २) इति अवादेशः । दासीभारादित्वात् पूर्वपदप्रकृतिस्वरत्वम् । यद्वा । यूतिः यवनम् । गवां यवनमत्रेति बहुव्रीहौ पूर्वपदप्रकृतिस्वरत्वम् । इच्छन्तीः । **इषु** इच्छायाम्'। लटः शतृ । ‘तुदादिभ्यः शः'। इषुगमियमां छः ' ( पा. सू. ७. ३. ७७ ) इति छत्वम् । अदुपदेशात् लसार्वधातुकानुदात्तत्वे विकरणस्वरः शिष्यते ॥