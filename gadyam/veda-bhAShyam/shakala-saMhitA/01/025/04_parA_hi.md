+++
title = "004"
devataa = "वरुणः"
RShiH = "शुनःशेप आजीगर्तिः"
ChandaH = "गायत्री"

+++


हे वरुण **मे** मम शुनःशेपस्य **विमन्यवः** क्रोधरहिता बुद्धयः **वस्यइष्टये** वसीयसः अतिशयेन वसुमतो जीवनस्य प्राप्तये **परा** **पतन्ति** पराङ्मुखाः पुनरावृत्तिरहिताः प्रसरन्ति । हिशब्दः अस्मिन्नर्थे सर्वजनप्रसिद्धिमाह । परापतने दृष्टान्तः । **वयो** **न** । पक्षिणो यथा वसतीः निवासस्थानानि **उप** सामीप्येन प्राप्नुवन्ति तद्वत् ॥ पतन्ति । पादादित्वात् निघाताभावः । वस्यइष्टये । वसुमच्छब्दात् ‘विन्मतोर्लुक्' इति मतुपो लुकि टिलोपे ईयसुनो यकारलोपश्छान्दसः । वसतीः । ‘शतुरनुमः' इति ङीप उदात्तत्वम् ॥