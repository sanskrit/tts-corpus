+++
title = "012"
devataa = "ऋभवः"
RShiH = "दीर्घतमा औचथ्यः"
ChandaH = "जगती"

+++


हे ऋभवः रश्मयः यूयं **यत्** यदा **भुवना** भूतजातानि **संमील्य** संमीलनं कृत्वा जलधरपटलैराच्छाद्य **पर्यसर्पत** परितः सर्पणं कुरुथ वर्षथेत्यर्थः । **तात्या** तातौ तायमाने वृष्ट्युदके । यद्वा । तात्या तासु वर्षासु ॥ छान्दसस्त्यप्रत्ययो दकारस्यात्वं च ॥ अथवा पितृविशेषणम् । तात्या तत्कालीनौ **पितरा** जगतः पालकौ सूर्यचन्द्रमसौ **क्व** **स्वित्** **आसतुः** कुत्र खलु तिष्ठतः ॥ अस्तेर्लिटि व्यत्ययेन भूभावाभावः । यद्वा । असतेर्गत्यर्थस्य लिटि एतद्रूपम् ॥ अहोरात्रविभागेन प्रवर्षयथेत्यर्थः । किंच ईदृशान् **वः** युष्मान् **यः** कोऽपि वृष्टिप्रतिबन्धकारी राक्षसादिः **करस्नम्** । बाहुनामैतत् , ‘करस्नौ बाहू ' (नि. २. ४. ७ ) इत्युक्तत्वात् । अत्र तु अकारान्तम् । युष्मदीयं हस्तम् **आददे** गृह्णाति प्रतिरोधं करोति तम् **अशपत** नाशयथ । **यः** च **प्राब्रवीत्** प्रकर्षेण वाचा निरुन्द्धे **तस्मै** **प्रो** प्रैव **अब्रवीतन** प्रकर्षेण भर्त्सनादिशब्दं कुरुथ । यद्वा । यो नूनं स्तौति तं प्रकर्षेण स्तुतेत्यर्थः ॥