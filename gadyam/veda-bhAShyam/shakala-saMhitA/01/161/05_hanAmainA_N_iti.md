+++
title = "005"
devataa = "ऋभवः"
RShiH = "दीर्घतमा औचथ्यः"
ChandaH = "जगती"

+++


**एनान्** वक्ष्यमाणान् **हनाम** **इति** **यत्** यदा **अब्रवीत्** **त्वष्टा** । पूजार्थं बहुवचनम् । एतच्छब्दस्य प्रकृतपरामर्शकत्वात् ऋभूणां प्रकृतत्वात् तेषां हननप्रसक्तिं दर्शयति। **ये** **देवपानं** देवैः पातव्यं 'चमसं ये ऋभवः **अनिन्दिषुः** निन्दामकुर्वन्। देवयोग्यं त्वाष्ट्रचमसं मनुष्याः ऋभवः स्वीकृत्य चतुर्धा व्यभजन तान् हनामेति यदा अब्रवीदित्यर्थः । तदाप्रभृति मनुष्याः **सुते** अभिषुते सोमे पानाय प्रस्तुते सति **सचा** सह परस्परम् **अन्या** **नामानि** अन्यानि होत्रध्वर्यूद्गात्रादीनि **कृण्वते** कुर्वन्ति । पूर्वनाम प्रच्छाद्य उपहवकाले ‘अध्वर्य उपह्वयस्व होतरुपह्वयस्व' इत्येवम् अन्यैरेव नामभिः आत्मानं त्वष्टृवधभीत्या प्रख्यापयन्तीत्यर्थः । पूर्वम् अन्यानि कथं प्रसक्तानीत्यत आह । **एनान्** नरान् **कन्या** स्वोत्पादयित्री माता **अन्यैः** एव **नामभिः** **स्परत्** प्रीणयति ॥  ‘ स्पृ प्रीतिबलयोः '। लेट्यडागमः ॥ ॥ ४ ॥