+++
title = "009"
devataa = "ऋभवः"
RShiH = "दीर्घतमा औचथ्यः"
ChandaH = "जगती"

+++


चमचतुर्धाकरणकाले किमिति सत्यं वदन्तो व्यभजन्निति तदाह । **एकः** त्रयाणामन्यतमः **आपो** **भूयिष्ठाः** **इति** **अब्रवीत** नहि उदकात् प्रशस्तं लोकोपकारकं तत्त्वान्तरमस्ति । आपो भूयिष्ठाः इति ऋतम् अवादीत् । अपामेव श्रेष्ठत्वम् अप एव ससर्जादौ ' (मनु. १.८) इत्यादिशास्त्रात्। तथा **अन्यः** **अग्निर्भूयिष्ठ** **इति** **अब्रवीत्** । आन्तरं बाह्यं च दाहपाकभुक्तजरणादिव्यापारेण अग्नेरेव जगन्निर्वाहकत्वादग्नेरेव भूयिष्ठत्वम् इत्येव मन्यते । तथा **वधर्यन्तीम्** । वधरिति रेफान्तः अपि वज्रनाम, ‘वधः अर्कः ' (नि. २. २०, ७) इति तन्नामसु पाठात् । तदिच्छति वृष्ट्युदकायेति वधर्यन्ती मेघपङ्क्तिरुच्यते । यद्यपीयं स्ववधार्थं वज्रं स्वयमेव नापेक्षते तथापि वृष्ट्यर्थम् इन्द्रवज्रेण हन्यमानत्वात् तदिच्छतीत्युपचर्यते । यद्वा । बहुभ्यः तेषामर्थाय वधर्यन्तीं वधमात्मन इच्छन्ती भूमिम् ॥ छान्दसो रेफोपजनः । तामेव **एकः** **बहुभ्यः** संवादिभ्यः श्रेष्ठतमाम् **अब्रवीत्** । उदकस्यापि मेघकारणत्वात् । एवम् **ऋता** ऋतानि उक्तरूपाणि यथार्थानि वाक्यानि **वदन्तः** परस्परं ब्रुवन्तः **चमसान्** **अपिंशत** अवयविनोऽकुरुत चतुर्धा व्यभजत इत्यर्थः॥ ‘पिश अवयवे'।  ‘शे मुचादीनाम ' इति नुम् । इदमेव ऋतवदनम् अपेक्ष्य ऋभुशब्दं व्याचक्षाणो यास्कः - ‘  ‘ऋभव उरु भान्तीति वर्तेन भान्तीति वर्तेन भवन्तीति वा' (निरु. ११, १५) इत्युक्तत्वात् ॥