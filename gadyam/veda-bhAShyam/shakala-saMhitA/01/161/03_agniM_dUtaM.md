+++
title = "003"
devataa = "ऋभवः"
RShiH = "दीर्घतमा औचथ्यः"
ChandaH = "जगती"

+++


हे आगत देव **अग्निम्** अङ्गनादिगुणविशिष्टं **दूतं** दूतकर्म प्राप्तवन्तं त्वां **प्रति** **यत्** यत्कार्यम् **अब्रवीतन** अब्रुवन् । व्यत्ययेन मध्यमः । पूर्ववत् तनप् ॥ किमिति **अश्वः** **कर्त्वः** । एकस्मादश्वादश्वान्तरं कर्तव्यमित्यर्थः । अश्वादश्वमतक्षत ' ( ऋ.सं. १. १६१. ७) इति वक्ष्यमाणत्वात् ॥  ‘ कृत्यार्थे तवैकेन्' इति त्वन्प्रत्ययः ॥ **उत** अपि च **रथः** कर्त्वः कर्तव्यः । **धेनुः** कर्त्वा । चर्मरहिता मृता गौः नित्यदोग्ध्री पुनर्नूतना कार्या । तदुत्तरत्र ‘ निश्चर्मणो गामरिणीत धीतिभिः ' ( ऋ.सं. १. १६१. ७ ) इति वक्ष्यमाणत्वात् । तथा **द्वा** द्वौ पितरौ जीर्णौ सन्तो पुनः **युवशा** युवानौ शयानौ प्रकृष्टयौवनोपेतौ **कर्त्वा** कर्तव्यौ । हे **भ्रातः** अग्ने युष्माकं देवानां तैरुक्तानि कर्माणि कृत्वा **अनु** पश्चात् **कृत्वी** कृत्व्या कर्मणा **एमसि** एमः आभिमुख्येन प्राप्नुमः ॥  ‘ इण् गतौ । इदन्तो मसिः॥ यद्वा । ऋषेरिदं वाक्यम् । हे ऋभवः यूयमागतमग्निं दूतं प्रति यदब्रवीतन यत्कार्यं वक्ष्यमाणरूपं कर्तव्यत्वेन वदथ अङ्गीकुरुथ तानि सर्वाणि संपाद्य हे भ्रातरग्ने कृत्व्या कर्मणैमसीति ब्रूथेत्यृषिराह ॥