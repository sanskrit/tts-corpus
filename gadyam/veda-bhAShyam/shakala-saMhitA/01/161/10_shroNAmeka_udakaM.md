+++
title = "010"
devataa = "ऋभवः"
RShiH = "दीर्घतमा औचथ्यः"
ChandaH = "जगती"

+++


अत्र ऋभव एव ऋत्विग्रूपेण स्थित्वा सर्वत्र यज्ञं निर्वहन्तीत्याह। **श्रोणां** शोणम्  ॥  ‘ वा छन्दसि ' इति पररूपाभावः ॥ शोणवर्णम् **उदकं** रुधिरम् **एकः** ऋभुषु मध्ये ऋत्विक् **गाम्** **अवाजति** बाह्यभूमिं प्रति गमयति रक्षोभागत्वेन स्थापयति । तथा **एकः** **मांसं** **सूनया** छेदनसाधनेन स्वधितिना **आभृतं** संपादितं **पिंशति** हृदयजिह्वावक्षआद्याकारेण आहृतं संपादितं मांसं पिंशति अवयवीकरोति स्वधितिना तत्तद्वयवान् विभजतीत्यर्थः । अथ **एकः** **निम्रुचः** निःशेषेण छिन्नात् मांसात् **शकृत्** कुक्षिस्थं जरत्तृणम् ऊबध्यनामकम् **अपाभरत्** अपाहरन्निरसनाय । एवमृत्विग्रूपेण स्थितेभ्यः **पुत्रेभ्यः** पुरुत्रातृभ्यः पुत्रस्थानीयेभ्य ऋभुभ्यः सर्वेष्वनुष्ठितेषु **पितरा** यज्ञस्य पालयितारौ जायापती **किं** **स्वित्** **उपावतुः** किं नु खलु प्राप्नुतः ॥ अवतेः प्राप्त्यर्थाच्छान्दसो लिट् ॥ सर्वं तैरेवानुष्ठितमिति तयोर्न किंचित्कृत्यमस्तीत्यर्थः । अथवायमर्थः । एकस्तेषामन्यतमः श्रोणां पङ्गुकां गामुदकं प्रत्यवगमयति । अपरः सूनया मांसविक्रयिण्या आभृतं संपादितं मांसं पिंशति । अपर आ निम्रुचः अस्तमयादर्वागेव शकृत् गोपुरीषं हरति । एवम् ऋभुभिरनुष्ठिते सति किं स्विदेतस्मात् परिचरणात् अन्यत् पुत्रेभ्यः सकाशात् उपावतुः उपगच्छेतामिति ॥ ॥ ५ ॥