+++
title = "004"
devataa = "ऋभवः"
RShiH = "दीर्घतमा औचथ्यः"
ChandaH = "जगती"

+++


हे **ऋभवः** **तत्** कार्यं यथा 'चकृवांसः कृतवन्तो यूयम् **अपृच्छत** प्रश्नं कुरुत ॥ करोतेर्लिटः क्वसुः । अत्र यद्यपि ऋभुरिति त्रयाणां मध्ये एकस्य नाम तथापि तस्य प्राथम्यात् ‘छत्रिणो गच्छन्ति ' इतिवत् सर्वेऽपि ऋभवः' उच्यन्ते । किमिति । **स्यः** सः **दूतः** क्वेदभूत् कुत्र गतः । स इत्युक्तं क इत्याह । **यः** यो दूतः **नः** अस्मान् **आजगन्** आगमत् प्राप्तः । एवंभूते सति **यदा** अयं त्वष्टा **चतुरः** **कृतान्** **चमसान्** **अवाख्यत्** अभिपश्यति ॥ ख्यातेर्लुङि • अस्यतिवक्तिख्याति°  इति च्लेः अङादेशः ॥ **आदित्** अनन्तरमेव **त्वष्टा** तस्य चमसस्योत्पादकः एतन्नामको देवः **ग्नासु** स्त्रीषु । मेना ग्ना इति स्त्रीणाम्' ( निरु. ३. २१) इति निरुक्तम् । **अन्तः** मध्ये **न्यानजे** न्यक्तोऽभूत् । स्त्रियम् आत्मानम् अमन्यत इत्यर्थः ॥ अञ्जेर्लिटि तस्मान्नुड्द्विहलः' इति नुट् । छान्दसोऽनुनासिकलोपः ॥