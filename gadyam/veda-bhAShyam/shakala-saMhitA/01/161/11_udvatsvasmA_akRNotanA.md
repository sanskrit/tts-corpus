+++
title = "011"
devataa = "ऋभवः"
RShiH = "दीर्घतमा औचथ्यः"
ChandaH = "जगती"

+++


पुराणप्रसिद्धान् सुधन्वनः पुत्रान् कर्मणा देवत्वं प्राप्तवतः ऋभून् स्तुत्वा वेदप्रसिद्धया सूर्यरश्मिरूपान् ऋभून् इदानीं स्तौति । तथा च यास्को निरुक्ते पुराणप्रक्रिया सिद्धानृभून् बहुधा निरुच्य तदुदाहरणत्वेन  ‘ विष्ट्वी शमी ' इत्येतामुदाहृत्य • आदित्यरश्मयोऽप्यृभव उच्यन्ते' ( निरु. ११. १६) इत्युक्त्वा तस्मिन्नर्थे एतामृचमुदाजहार । हे **ऋभवः** उरु प्रभूतं भासमानाः ऋतेन आदित्येन भासमाना वा ऋतेनोदकेन उदकार्थमुत्पन्ना वा । रश्मीनामुरुभासमानत्वं प्रसिद्धम् । तथा आदित्यादुत्पत्तिरपि । उदकार्थं भवनमपि रश्मीनां घर्मकाले भूमिगतं सारमादाय पुनः वर्षकाले प्रवर्षन्तीति प्रसिद्धम् ।' आदित्याज्जायते वृष्टिः' (मनु. ३.७६ ) इति शास्त्रात् । तथाविधाः **नरः** प्रकाशवृष्ट्युकादेर्नेतारः यूयम् **उद्वत्सु** उन्नतेषु प्रदेशेषु मेर्वादिषु **तृणं** व्रीहियवादिरूपम् **अस्मै** प्राणिजाताय तदुपकारार्थम् **अकृणोतन** कृतवन्तः स्थ ॥ ‘उपसर्गाच्छन्दसि धात्वर्थे ' इति वतिः ॥ तथा **निवत्सु** प्रवणदेशेषु अस्मै एव **अपः** उदकानि अकृणोतन अकुरुत । किं स्वभोगार्थं नेत्याह । **स्वपस्यया** शोभनकर्मेच्छया । शोभनं कर्म एभिः कृतमिति यथा यजमानाः स्तुवन्ति तदिच्छयेत्यर्थः। किंच यूयम् **अगोह्यस्य** अग्राह्यस्यादित्यस्य **गृहे** मण्डले **यत्** यावत्कालम् **असस्तन** सुप्तवन्तः स्थ रात्रौ निर्व्यापारास्तिष्ठथ ॥  ‘ षस स्वप्ने '। अस्माल्लङि पूर्ववत्तस्य तनबादेशः । अदादित्वात् शपो लुक् । **तत्** तावन्तं कालम् **अद्य** अहनि **इदम्** इदानीं **नानु** **गच्छथ** अनुसृत्य न गच्छथ ॥ यावन्तं कालं रात्रौ सूर्ये निगूढा वर्तध्वे तावन्तमेव कालम् अहन्यपि नानुगच्छथेत्यर्थः । यद्वा । अगोपनीयस्य तस्य गृहे अन्तरिक्षे यत् यावन्तं कालम् असस्तन वृष्टिम् अदत्त्वा स्वापमकुरुत तत्तावन्तं कालम् अद्येदानीं वर्षसमये इदं सस्याभिवर्धनवृष्टिप्रवाहरूपं कर्म नानु गच्छथ अनुसृत्य न प्राप्नुथ । यावन्तं कालं विवर्षथ तावन्तमेव कालं प्रवर्षथेत्यर्थः ॥