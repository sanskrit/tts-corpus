+++
title = "006"
devataa = "ऋभवः"
RShiH = "दीर्घतमा औचथ्यः"
ChandaH = "जगती"

+++


पूर्वं सृष्टानां क्रमेण विनियोगमाह । **इन्द्रो** **हरी** **युयुजे** । एतन्नामानावश्वौ रथे योजितवान् । तथा **अश्विना** अश्विनौ **रथं** योजितवन्तौ । तथा **बृहस्पतिः** बृहतो मन्त्रस्य पालयिता एतन्नामको देवः **विश्वरूपां** नानारूपोपेतां गाम् **उपाजत** उपागमत् स्वीकृतवानित्यर्थः । यद्यप्यत्र गौरिति विशेषो न श्रुतः तथापि पूर्वं धेनुः कर्त्वेत्युक्तत्वात् पुरस्ताच्च ‘ये धेनुं विश्वजुवं विश्वरूपाम् ' (ऋ.सं. ४. ३३. ८) इति वक्ष्यमाणत्वाच्च विश्वरूपा गौरित्येवाध्यवसीयते । अत एव विश्वरूपाम् इत्यस्याश्वपङ्क्तिरिति केचन व्याचक्षते तदसत्। युष्मत्संपादितानि रथादीनि इन्द्रादयः स्वभागत्वेनाकल्पयन् । तस्मात् **ऋभुर्विभ्वा** **वाजः** च यूयं **देवान्** इन्द्रादीन् **अगच्छत** । गत्वा च हे **स्वपसः** शोभनाश्वरथादिकर्मवन्तो यूयं **यज्ञियं** यज्ञार्हं यज्ञसंबन्धिनं **भागं** सोमरूपं  देवत्वं प्राप्तैः सेवनीयम् **ऐतन** प्राप्नुत । कर्मसामर्थ्येन हविर्भुजो भवतेत्यर्थः । इत्येवमृषिराह ॥