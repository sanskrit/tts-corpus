+++
title = "002"
devataa = "ऋभवः"
RShiH = "दीर्घतमा औचथ्यः"
ChandaH = "जगती"

+++


एवं पृष्टोऽग्निस्तान् प्रत्युवाच । हे **सौधन्वनाः** सुधन्वनः पुत्राः यूयम् **एकं** **चमसं** त्वष्ट्रा संपादितं पूर्वमेकमेव सन्तं चमसं **चतुरः** **कृणोतन** चतुःसंख्याकान् कुरुत । चतुरः शसि' (पा. सू. ६. १. १६७ ) इत्यन्तोदात्तत्वम् । पूर्ववत् तनप् ॥ यथा उपरितने ' ज्येष्ठ आह चमसा द्वा करेति । इत्युपक्रम्य  ‘ कनिष्ठ आह चतुरस्करेति' ( ऋ. सं. ४. ३३. ५) इति चतुष्कं निर्धारितम् । न केवलमहमेव ब्रवीमि किंतु **वः** युष्मान प्रति **तत्** उक्तं चतुर्धाकरणरूपं कर्म उत्तरत्र वक्ष्यमाणम् अश्वरथादिकरणरूपं च कर्म **देवाः** इन्द्रादयः **अब्रुवन्** । देवत्वप्राप्त्युपायत्वेन **तत्** तादृशं कर्म **वः** युष्माकं वक्तुम् अहम् **आगमम्** प्राप्तोऽस्मि । यस्मादेवं तस्माद्यूयं **यद्येवा** **करिष्यथ** यद्येवं मदुक्तप्रकारेण कर्तुं शक्नुथ तथा चेत् **देवैः** **साकं** सह **यज्ञियासो** **भविष्यथ** । इति तैरुक्तमित्यर्थः ॥