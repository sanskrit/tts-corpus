+++
title = "013"
devataa = "ऋभवः"
RShiH = "दीर्घतमा औचथ्यः"
ChandaH = "जगती"

+++


हे **ऋभवः** रश्म्यात्मका: यूयं **सुषुप्वांसः** आदित्यमण्डले स्वपन्तो वर्षणाय ॥ स्वपेर्लिटः क्वसुः ॥ तमादित्यं **तत्** वाक्यम् **अपृच्छत** प्रश्नं कुरुथ । किं तदिति चेत् उच्यते । हे **अगोह्य** केनचिदगोपनीयादित्य स्वामिन् **नः** अस्मदीयम् **इदं** कर्म वर्षणरूपं **कः** **अबूबुधत्** बोधयति प्रेरयति साहाय्यं करोति । बुधेर्ण्यन्तात् लुङि चङि रूपम् ॥ **बस्तः** सर्वस्य वासयिता आदित्यः । वसेरौणादिकस्तप्रत्ययः । बवयोरभेदात् बत्वम् ॥ **बोधयितारं** प्रेरयितारं **श्वानम्** **अब्रवीत्** अन्तरिक्षे श्वसन्तं वायुं प्रावादीत् । असौ युष्मान् प्रेरयतीति । अथ वायुसहायेन वर्षन्तो यूयं **संवत्सरे** पूर्णे **अद्य** इदानीम् **इदं** जगत् **व्यख्यत** विविधं प्रकाशितवन्तः । पूर्वं सूर्याचन्द्रमसौ यथा न दृश्येते तथा वर्षित्वा इदानीं वर्षकालेऽतीते विश्वं जगत् व्यक्तं कुरुथेत्यर्थः ॥ ख्यातेर्लुङि ‘अस्यतिवक्तिख्याति' इति अङ् ॥