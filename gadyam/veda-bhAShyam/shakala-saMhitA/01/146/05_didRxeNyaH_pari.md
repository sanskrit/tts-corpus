+++
title = "005"
devataa = "अग्निः"
RShiH = "दीर्घतमा औचथ्यः"
ChandaH = "त्रिष्टुप्"

+++


अयमग्निः **काष्ठासु** परस्परं क्रान्त्वा वर्तमानासु दशसु दिक्षु **दिदृक्षेण्यः**। अनुग्रहयुक्त्या दर्शनयुक्तः भवति । यद्वा । द्रष्टुमेष्टव्यो दर्शनेच्छाविषयभूतः ॥ दृशेः सनन्तात् कृत्यार्थे तवैकेन्केन्य०  इति केन्यप्रत्ययः । अत एव **जेन्यः** सर्वत्र प्रादुर्भवनशीलो भवति जयशीलो वा । किंच प्रदानसमये **ईळेन्यः** स्तुत्यो भवति । किमर्थमेवम् । **महः** महतो देवादेः **अर्भाय** अर्भकस्याल्पस्य यजमानादेर्वा **जीवसे** जीवनाय । हविर्वहनेन धनप्रदानेन इति विवेकः । तत्रोपपत्तिमाह । **यत्** **अह** यस्मात् खलु **पुरुत्रा** बहुषु देशेषु ॥ ‘ देवमनुष्य°' इत्यादिना त्राप्रत्ययः ॥ **मघवा** हविर्लक्षणान्नवान् **विश्वदर्शतः** सर्वविषयद्रष्टव्यवानयमग्निः **एभ्यो** **गर्भेभ्यः** ॥ षष्ठ्यर्थे चतुर्थी ॥ एषामृत्विजां गर्भवच्छिशुवदत्यन्तरक्षणीयानां **सूः** **अभवत्** प्रसविता उत्पादयिता अभवत् भवति । तस्मात् नाना हृदा रक्षमाणाः कवयः पदं नयन्तीति पूर्वत्र संबन्धः ॥ ॥ १५ ॥