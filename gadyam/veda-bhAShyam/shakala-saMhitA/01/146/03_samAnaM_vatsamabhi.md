+++
title = "003"
devataa = "अग्निः"
RShiH = "दीर्घतमा औचथ्यः"
ChandaH = "त्रिष्टुप्"

+++


**समानम्** एकमेव **वत्सं** वत्सस्थानीयं पुत्रवत् हर्षहेतुम् अग्निम् अभिमुखं  **संचरन्ती** संचरन्त्यौ द्वे **धेनू** अग्निहितकरणेन प्रीणयित्र्यौ पत्नीयजमानलक्षणे धेनू **विष्वक्** **वि** **चरतः** संचरतः । स्तनपानादिसदृशेन्धनप्रक्षेपसंमार्जनादिना सम्यग्वर्धयतः इत्यर्थः । कीदृश्यौ ते **सुमेके** शोभनकर्माणौ शोभनमेहने वा परिचरणकुशले इत्यर्थः । किंच **अनपवृज्यान्** अपवर्जनीयरहितान् ॥ ‘ नञ्सुभ्याम् । इत्युत्तरपदान्तोदात्तत्वम् ॥ **अध्वनः** मार्गान् अग्नेः प्रान्तप्रदेशान् केशाद्यमेध्यरहितान् **मिमाने** संपादयित्र्यौ । किंच **विश्वान्केतान्** सर्वाणि प्रज्ञानानि प्रवर्धनविषयाणि **महः** महान्ति **अधि** अधिकं **दधाने** धारयन्त्यौ। ईदृश्यौ अध्वर्युयजमानरूपे जायापतिरूपे वा धेनू विश्वग्विचरतः ॥