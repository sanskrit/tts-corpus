+++
title = "002"
devataa = "अग्निः"
RShiH = "दीर्घतमा औचथ्यः"
ChandaH = "त्रिष्टुप्"

+++


**उक्षा** सेक्ता । फलप्रदानसमर्थः इत्यर्थः । अत एव **महान्** महिम्ना स्वरूपेण उद्वृत्तवृषभसदृशः अयमग्निः **एने** द्यावापृथिव्यौ **अभि** अभिक्रम्य व्याप्य **ववक्षे** वहति व्याप्नोतीत्यर्थः। वहतेलेंटि छान्दसः शपः श्लुः । ‘ लोपस्त आत्मनेपदेषु ' इति तलोपः । ‘ सिब्बहुलम्' इति सिप् ॥ वृष्ट्यादिप्रदानेन हविर्वहनेन च लोकद्वयस्य वासिनः देवान् मनुष्यांश्च रक्षतीत्यर्थः । किंच अयम् **अजरः** जरारहितः **ऋष्वः** महान् पूज्यः । महन्नामैतत् ।' ऋष्वः उक्षः ' (नि. ३. ३. ३ ) इति तन्नामसु पाठात् । तथा **इतऊतिः** प्राप्तरक्षणः सन् **तस्थौ** स्थितो वर्तते । यद्वा । उक्तगुणोऽयम् इतऊतिः इत एवं गमनवान् अस्मद्देवयजनाभिमुखगमनवान् तस्थौ वर्तते । तदनन्तरम् **उर्व्या** विस्तृताया  भूम्याः **सानौ** समुच्छ्रिते प्रदेशे वेदिलक्षणे **पदो** **नि** **दधाति** पदानि स्थापयति करोति । किंच **अस्य** अग्नेः **अरुषासः** अरुषा आरोचना: **ऊधः** ऊधःस्थानीयमन्तरिक्षं **रिहन्ति** लिहन्ति । यद्वा । अस्य ऊधः ऊधः स्थानीयं यज्ञमरुषास आरोचना: ब्रह्मवर्चसेन यजमाना रिहन्ति अभिमतस्वर्गादीनि लिहन्ति ।