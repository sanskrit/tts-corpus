+++
title = "004"
devataa = "अग्निः"
RShiH = "कुत्स आङ्गिरसः"
ChandaH = "जगती"

+++


हे **अग्ने** त्वद्यागार्थम् **इध्मम्** इन्धनसाधनमेकविंशतिदार्वात्मकं समित्समूहं **भराम** संपादयाम। तदनन्तरं **ते** तुभ्यं **हवींषि** चरुपुरोडाशादिलक्षणान्यन्नानि **वयं** **कृणवाम** करवाम । किं कुर्वन्तः । **पर्वणापर्वणा** प्रतिपक्षमावृत्ताभ्यां दर्शपूर्णमासाभ्यां **चितयन्तः** त्वां प्रज्ञापयन्तः । स त्वं **जीवातवे** अस्माकं जीवनौषधाय चिरकालावस्थानाय **धियः** कर्माण्यग्निहोत्रादीनि **प्रतरं** प्रकृष्टतरं **साधय** निष्पादय । अन्यत् समानम् ॥ चितयन्तः ॥ ‘ चिती संज्ञाने' । संज्ञापूर्वकस्य विधेरनित्यत्वात् लघूपधगुणाभावः । पर्वणापर्वणा । नित्यवीप्सयोः' इति वीप्सायां द्विर्भावः। तस्य परमाम्रेडितम् इति परस्याम्रेडितसंज्ञायाम् ‘ अनुदात्तं च ' इत्यनुदात्तत्वम् । प्रतरम् । तरबन्तात् प्रशब्दात् क्रियाप्रकर्षे वर्तमानात् “ अमु च च्छन्दसि ' ( पा. सू. ५. ४. १२ ) इति अमुप्रत्ययः ॥