+++
title = "014"
devataa = "अग्निः"
RShiH = "कुत्स आङ्गिरसः"
ChandaH = "जगती"

+++


हे **अग्ने** **ते** त्वत्संबन्धि **उत्** खलु **भद्रं** भजनीयम् । प्रशस्तमित्यर्थः । किं पुनस्तत् । **स्वे** **दमे** स्वकीये उत्तरवेदिलक्षणे निवासस्थाने । तस्यैष स्वो लोको यदुत्तरवेदीनाभिः ' ( ऐ. ब्रा. १ २८ ) इति श्रुतेः । तस्यामुत्तरवेद्यां **समिद्धः** सम्यगिद्धः प्रज्वलितः **सोमाहुतः** हुतेन सोमरसेन संतर्पितः सन् **जरसे** ऋत्विग्भिः स्तूयसे इति यदस्ति तद्भद्रमित्यर्थः । एवं प्रशस्तस्त्वं **मृळयत्तमः** अतिशयेनास्माकं सुखयिता भूत्वा रत्नं रमणीयं कर्मफलं वा **द्रविणं** धनं **च** **दाशुषे** हविर्दत्तवते यजमानाय **दधासि** प्रयच्छसि । अन्यत् समानम् ॥ समिद्धः । ‘ ञिइन्धी दीप्तौ । कर्मणि निष्ठा । ‘ श्वीदितो निष्ठायाम् ' इति इट्प्रतिषेधः । ‘ गतिरनन्तरः' इति गतेः प्रकृतिस्वरत्वम् । सोमाहुतः ॥ सोमेनाहुतः । तृतीया कर्मणि ' इति पूर्वपदप्रकृतिस्वरत्वम् । जरसे । जरतिः स्तुतिकर्मा । व्यत्ययेन कर्मणि कर्तृप्रत्ययः। यद्वृत्तयोगादनिघातः । दधासि। ‘ अनुदात्ते च ' इति अभ्यस्तस्य आद्युदात्तत्वम् ॥