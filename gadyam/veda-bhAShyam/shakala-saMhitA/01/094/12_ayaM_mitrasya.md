+++
title = "012"
devataa = "अग्निः"
RShiH = "कुत्स आङ्गिरसः"
ChandaH = "जगती"

+++


**अयम्** अग्नेः स्तोता **मित्रस्य** अहरभिमानिनो देवस्य **वरुणस्य** राज्यभिमानिनश्च संबन्धिने **धायसे** धारणायावस्थापनाय भवतु । मित्रावरुणाविममग्नेः स्तोतारं धारयतामित्यर्थः । **अवयाताम्** अवस्ताद्गच्छतां स्वर्गलोकस्याधस्तादन्तरिक्षे वर्तमानानां **मरुताम्** एतत्संज्ञानां देवानां **हेळः** क्रोधः **अद्भुतः** महान् भवति । अद्भुत इत्येतन्महन्नाम । तस्मात् क्रोधात् इममग्नेः स्तोतारं मित्रावरुणौ रक्षतामिति शेषः । अपि च **नः** अस्मान हे अग्ने **सु** **मृळ** सुष्ठु मृडय सुखय । **एषां** मरुतां **मनः** च **पुनः** **भूतु** पुनरपि प्रसन्नं भवतु । अन्यत् समानम् ॥ धायसे ।' वहिहाधाञ्भ्यश्छन्दसि  इति भावे असुन् । नित्' इत्यनुवृत्तेः ‘ आतो युक् चिण्कृतोः' इति युक् । अवयाताम् । ‘ या प्रापणे '। अस्मात् अवपूर्वात् लटः शतृ । ‘ शतुरनुमः०' इति विभक्तेरुदात्तत्वम् । मृळ ।“ मृड सुखने । छन्दस्युभयथा ' इति शप आर्धधातुकत्वात् ‘णेरनिटि' इति णिलोपः । द्व्यचोऽतस्तिङः इति संहितायां दीर्घत्वम् । भूतु ।' बहुलं छन्दसि ' इति शपो लुक् ॥