+++
title = "002"
devataa = "अग्निः"
RShiH = "कुत्स आङ्गिरसः"
ChandaH = "जगती"

+++


**यस्मै** यजमानाय हे **अग्ने** **त्वम्** **आयजसे** देवानाभिमुख्येन यजसि **सः** यजमानः **साधति** स्वाभिलषितं साधयति । प्राप्नोतीत्यर्थः। किंच स यजमानः **अनर्वा** शत्रुभिरप्रत्यृतः सन् **क्षेति** निवसति । तथा **सुवीर्यं** शोभनवीर्योपेतं धनं **दधते** धारयति । प्राप्नोतीत्यर्थः। धृत्वा च **सः** यजमानः **तूताव** वर्धते । **एनं** यजमानम् **अंहतिः** आर्तिर्दारिद्र्यं **न** **अश्नोति** न प्राप्नोति । अन्यत् पूर्ववत् ॥ साधति । ‘ षिधु संराद्धौ । णिचि • सिध्यतेरपारलौकिके ' ( पा. सू. ६. १. ४९ ) इति आत्वम् । ‘ छन्दस्युभयथा ' इति शप आर्धधातुकत्वात् “ णेरनिटि ' इति णिलोपः । क्षेति । ' क्षि निवासगत्योः '।' बहुलं छन्दसि ' इति विकरणस्य लुक् । दधते । दध धारणे' । भौवादिकः । तूताव । तु इति वृद्ध्यर्थः सौत्रो धातुः । अस्मात् छान्दसो लिट् । तुजादित्वात् अभ्यासस्य दीर्घत्वम् । अश्नोति । व्यत्ययेन परस्मैपदम् । अंहतिः । ‘ हन्तेरहं च' ( उ. सू. ४. ५०२ ) इति अतिप्रत्ययः । ‘ चित् ' इत्यनुवृत्तेः अन्तोदात्तत्वम् ॥