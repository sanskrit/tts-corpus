+++
title = "009"
devataa = "अग्निः"
RShiH = "कुत्स आङ्गिरसः"
ChandaH = "जगती"

+++


हे **अग्ने** त्वं **वधैः** हननसाधनैरायुधैः **दुःशंसान** दुःखेन कीर्तनीयान् **दूढ्यः** दुर्धियः पापबुद्धीन **अप** **जहि** वधं प्रापय । **ये** **के** **चित्** ये केचन **दूरे** विप्रकृष्टदेशे **वा** अन्तिके समीपदेशे **वा** वर्तमानाः **अत्रिणः** अत्तारो राक्षसादयो विद्यन्ते तान् दुर्धियोऽप जहीत्यर्थः । **अथ** अनन्तरं **यज्ञाय** यज्ञपतये **गृणते** त्वां स्तुवते यजमानाय **सुगं** शोभनं मार्गं **कृधि** कुरु । अन्यत् पूर्ववत् ॥ वधैः । ‘ हनश्च वधः' इति हन्तेः करणेऽप् वधादेशश्च । स च अदन्तोऽन्तोदात्तः । तस्यातो लोपे सति उदात्तनिवृत्तिस्वरेण प्रत्ययस्योदात्तत्वम् । दुःशंसान् । 'ईषद्दुःसुषु ' इति कर्मणि खल् । ' लिति' इति प्रत्ययात् पूर्वस्योदात्तत्वम् । जहि । लोटि हिः । 'हन्तेर्जः' इति जादेशः । तस्य • असिद्धवदत्रा भात्' इति असिद्धत्वात् हेर्लुगभावः । अन्ति । अन्तिकस्य ‘कादिलोपो बहुलम्' इति कलोपः । अत्रिणः । ‘ अदेस्त्रिनि च ' इति त्रिनिप्रत्ययः । इकारो नकारपरित्राणार्थः । गृणते । शतुरनुमः । इति विभक्तेरुदात्तत्वम् । सुगम् । ‘ सुदुरोरधिकरणे ' ( पा. सू. ३. २. ४८. ३ ) इति गमेर्डः । कृधि । श्रुशृणुपॄकृवृभ्यश्छन्दसि ' इति हेर्धिः । ‘ बहुलं छन्दसि ' इति विकरणस्य लुक् ॥