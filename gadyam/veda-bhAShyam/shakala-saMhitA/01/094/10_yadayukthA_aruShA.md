+++
title = "010"
devataa = "अग्निः"
RShiH = "कुत्स आङ्गिरसः"
ChandaH = "जगती"

+++


हे **अग्ने** **अरुषा** आरोचमानौ **रोहिता** लोहितवर्णौ। रोहित इत्यग्नेरश्वस्याख्या ‘रोहितोऽग्नेः' (नि. १. १५.२ ) इति दर्शनात् । ‘रोहितेन त्वाग्निर्देवतां गमयतु' (तै. सं. १. ७. ४. ३) इति मन्त्रवर्णाच्च । ‘ एते वै देवाश्वाः' (तै. सं. १. ७. ४. ३ ) इति हि तत्र व्याख्यातम् । **वातजूता** । वातस्य वायोर्जूतं जवो वेग इव वेगो ययोस्तौ। ईदृशावश्वौ **रथे** **यत्** यदा **अयुक्थाः** अयोजयः तदानीं वनानि दहतः **ते** तव **रवः** शब्दः **वृषभस्येव** दृप्तस्य महोक्षस्य शब्द इव गम्भीरो भवति । **आत्** अनन्तरं **वनिनः** वनसंबद्धान वृक्षान् **धूमकेतुना** धूमः केतुः प्रज्ञापको यस्य तादृशेन रश्मिना **इन्वसि** व्याप्नोषि । अन्यत् पूर्ववत् ॥ अयुक्थाः । ‘ युजिर योगे' । लुङि ‘झलो झलि ' इति सकारलोपः । अरुषेत्यादिद्विवचनेषु ‘ सुपां सुलुक्° ' इति आकारः । रवः । ‘ रु शब्दे'।' ऋदोरप्' इति भावे अप । इन्वसि । इवि व्याप्तौ '। भौवादिकः । इदित्त्वात् नुम् ॥ ॥ ३१ ॥