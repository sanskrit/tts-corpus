+++
title = "008"
devataa = "देवाः;देवाः~अग्निः"
RShiH = "कुत्स आङ्गिरसः"
ChandaH = "जगती"

+++


हे **देवाः** अग्न्यवयवभूताः सर्वे देवाः **सुन्वतः** सोमाभिषवं कुर्वतो यजमानस्य **रथः** **पूर्वः** अन्येषामयजमानानां रथेभ्यो मुख्यः **भवतु** । अपि च **अस्माकं** **शंसः** शंसनीयमभिशापरूपं पापं दूढ्यः दुर्धियः पापबुद्धीन् अस्मदनिष्टाचरणपराञ्छत्रून **अभ्यस्तु** अभिभवतु तान् बाधताम् । **तत्** इदं मद्वाक्यं हे देवाः **आ** **जानीत** आभिमुख्येनावगच्छत । **उत** अपि च तत् **वचः** अस्मदीयं वचनं तदर्थाचरणेन **पुष्यत** प्रवर्धयत । हे सर्वदेवात्मक **अग्ने** । सख्ये इत्यादि पूर्ववत् ॥ सुन्वतः । ‘ शतुरनुमः० ' इति विभक्तेरुदात्तत्वम् । शंसः । शंस्यते कीर्य् ते इति शंसोऽभिशापः । कर्मणि घञ् । ञित्त्वादाद्युदात्तत्वम् । दूढ्यः । दुष्टं ध्यायन्तीति दुर्धियः । ‘ ध्यै चिन्तायाम्' इत्यस्मात् ‘क्विप् च ' इति क्विप् । दृशिग्रहणानुवृत्तेस्तस्य च विध्यन्तरोपसंग्रहार्थत्वात् संप्रसारणम् । पृषोदरादिषु ' ध्यै च इति पाठात् दुरो रेफस्योत्वं उत्तरपदादेः ष्टुत्वं च ॥