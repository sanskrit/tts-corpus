+++
title = "003"
devataa = "अग्निः"
RShiH = "कुत्स आङ्गिरसः"
ChandaH = "जगती"

+++


हे **अग्ने** **त्वा** त्वां **समिधं** सम्यगिद्धं कर्तुं **शकेम** शक्ता भूयास्म । त्वं च **धियः** अस्मदीयानि दर्शपूर्णमासादीनि कर्माणि **साधय** निष्पादय । त्वया हि सर्वे यागा निष्पाद्यन्ते । यस्मात् **त्वे** त्वय्यग्नौ **आहुतम्** ऋत्विग्भिः प्रक्षिप्तं चरुपुरोडाशादिकं **हविः** **देवाः** **अदन्ति** भक्षयन्ति । तस्मात् त्वं साधयेत्यर्थः । अपि च **त्वम्** **आदित्यान्** अदितेः पुत्रान् सर्वान् देवान् **आ** **वह** अस्मद्यज्ञार्थमानय । 'तान् **हि** इदानीमेव वयम् **उश्मसि** कामयामहे । अन्यत् पूर्ववत् ॥ शकेम । ‘शक्लृ शक्तौ । लिङ्याशिष्यङ्' । अदुपदेशात् लसार्वधातुकानुदात्तत्वेऽङ एव स्वरः शिष्यते। समिधम् । ‘ ञिइन्धी दीप्तौ । अस्मात् संपदादिलक्षणः कर्मणि क्विप् । त्वे । ‘सुपां सुलुक्' इति सप्तम्येकवचनस्य शेआदेशः । उश्मसि । “ वश कान्तौ ' । इदन्तो मसिः । अदादित्वात् शपो लुक् । ‘ ग्रहिज्या ' इत्यादिना संप्रसारणम् ॥