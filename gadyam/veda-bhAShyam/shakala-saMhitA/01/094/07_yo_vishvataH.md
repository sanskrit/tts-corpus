+++
title = "007"
devataa = "अग्निः"
RShiH = "कुत्स आङ्गिरसः"
ChandaH = "जगती"

+++


हे **अग्ने** **यः** त्वं **सुप्रतीकः** शोभनाङ्गः सन् **विश्वतः** सर्वस्मादपि **सदृङ्ङसि** अन्यूनः सदृशो भवसि स त्वं **दूरे** **चित्** **सन्** दूरेऽपि वर्तमानः सन् **तळिदिव** । अन्तिकनामैतत् । अन्तिके वर्तमान इव **अति** **रोचसे** अतिशयेन दीप्यसे । तदुक्तं यास्केन- दूरेऽपि सन्नन्तिक इव संदृश्यसे ( निरु. ३. ११ ) इति। **रात्र्याश्चित्** रात्रेरपि रात्रेः संबन्धिनम् **अन्धः** बहुलमन्धकारमपि हे **देव** द्योतमान अग्ने **अति** **पश्यसि** अतीत्य प्रकाशसे । अन्यत् पूर्ववत् ॥ सुप्रतीकः । शोभनं प्रतीकोऽङ्गं यस्य । क्रत्वादयश्च ' इत्युत्तरपदाद्युदात्तत्वम् । सदृङ्। ‘ समानान्ययोश्चेति वक्तव्यम् ( पा. सू. ३. २. ६०. १ ) इति समानोपपदात् दृशेः क्विन् । दृग्दृशवतुषु ' ( पा. सू. ६. ३. ८९ ) इति समानस्य सभावः । ‘ दृक्स्ववःस्वतवसां छन्दसि ' ( पा. सू. ७. १. ८३ ) इति नुम् । संयोगान्तलोपः । क्विन्प्रत्ययस्य कुः' इति कुत्वम् । कृदुत्तरपदप्रकृतिस्वरत्वम् । रात्र्याः । ‘ रात्रेश्चाजसौ ' ( पा. सू. ४. १. ३१ ) इति ङीप् ॥