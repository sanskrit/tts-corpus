+++
title = "016"
devataa = "अग्निः;मित्रोवरुणोदितिः सिन्धुः पृथिवी द्यौरग्निर्वा"
RShiH = "कुत्स आङ्गिरसः"
ChandaH = "त्रिष्टुप्"

+++


हे **देव** दानादिगुणयुक्त **अग्ने** सः पूर्वोक्तगुणविशिष्टः त्वं **सौभगत्वस्य** सुभगत्वं सौभाग्यं **विद्वान्** जानन् **इह** अस्मिन् कर्मणि **अस्माकमायुः** **प्र** **तिर** प्रवर्धय । प्रपूर्वस्तिरतिर्वर्धनार्थः । त्वया वर्धितं नः अस्माकं **तत्** आयुः मित्रादयः षड्दैवताः **ममहन्तां** पूजयन्तां रक्षन्त्वित्यर्थः । **मित्रः** प्रमीतेस्त्राता **वरुणः** अनिष्टानां निवारयिता अदितिः अदीना अखण्डनीया वा देवमाता **सिन्धुः** स्यन्दनशीलोदकात्मा देवता **पृथिवी** प्रथिता भूदेवता। **उत** इति समुच्चये। **द्यौः** प्रकाशमाना द्युलोकात्मा देवता । एताश्च सर्वा अग्निना प्रवर्धितमायुर्ममहन्तामिति पूर्वत्रान्वयः ॥ सौभगत्वस्य । सुभगस्य भावः सौभगम् ।' सुभगान्मन्त्रे ' इति उद्गात्रादिषु पाठात् भावे अञ् । पुनरपि भावप्रत्ययोत्पत्तिश्छान्दसी । ममहन्ताम् । ‘ मह पूजायाम् ' । भौवादिकः। लोटि • बहुलं छन्दसि ' इति शपः श्लुः । तुजादित्वात् अभ्यासस्य दीर्घत्वम् ॥ ॥ ३२ ॥