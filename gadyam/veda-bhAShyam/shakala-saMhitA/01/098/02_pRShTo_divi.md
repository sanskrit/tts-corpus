+++
title = "002"
devataa = "अग्निरग्निर्वैश्वानरो वा"
RShiH = "कुत्स आङ्गिरसः"
ChandaH = "त्रिष्टुप्"

+++


अयं वैश्वानरोग्निः दिव्यादित्यात्मना **पृष्टः** स्पृष्टः । छान्दसो व्यञ्जनलोपः । यद्वा - **पृष्टो** निषिक्तः निहितः दिव्यादित्यात्मना । पृष सेचने ।  
**पृथिव्यां** च पार्थिवेषु । 'उदात्तयणः' इति विभक्तेरुदात्तत्वमुक्तम् । **पृष्ट** एव भूत्वा **विश्वा ओषधीराविवेश**, पक्तिस्थितिहेतुत्वेन सर्वं व्याप्य स्थितः ।

स एवम्भूतो **वैश्वानरो** ऽग्निस् **सहसा** बलेन **पृष्टस्** सम्बद्धो नोस्मान् **रिषः** रेष्टुर्हिंसितुः **दिवा पातु** रक्षतु । नोस्मान् **नक्तं** च **पातु** अतिपत्तिदोषात्पात्विति ॥

अयं वैश्वानरः **अग्निः** **दिवि** द्युलोके आदित्यात्मना **पृष्टः** संस्पृष्टः यद्वा निषिक्तो निहितो वर्तते । तथा **पृथिव्यां** भूमौ गार्हपत्यादिरूपेण **पृष्टः** संस्पृष्टो निहितो वा । तथा **विश्वाः** सर्वाः **ओषधीः** **पृष्टः** संस्पृष्टः सः अग्निः **आ** **विवेश** पाकार्थमन्तः प्रविष्टवान् । अन्तःप्रविष्टेन पार्थिवेनाग्निना' हि सर्वा ओषधयः पच्यन्ते। **सहसा** परेषामसाधारणेन बलेन **पृष्टः** संस्पृष्टः वैश्वानरः **नः** अस्मान् **दिवा** अह्नि **रिषः** हिंसतः शत्रोः **पातु** रक्षतु । तथा **सः** वैश्वानरः **नक्तं** रात्रवप्यस्मान् हिंसकात् पातु ॥ पृष्टः । ‘ स्पृश संस्पर्शने '। छान्दसः सकारलोपः । यद्वा । ‘ पृषु सेचने ' । निष्ठायां यस्य विभाषा ' इति इट्प्रतिषेधः । दिवि । ‘ ऊडिदम्' इति विभक्तेरुदात्तत्वम् । पृथिव्याम् ।' उदात्तयण: ' इति विभक्तिरुदात्ता । रिषः । रिष हिंसायाम् ' । ‘ क्विप्  च' इति क्विप् ।' सावेकाचः' इति पञ्चम्या उदात्तत्वम् ।