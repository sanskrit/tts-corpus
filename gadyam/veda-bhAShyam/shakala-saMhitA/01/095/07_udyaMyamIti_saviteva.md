+++
title = "007"
devataa = "अग्निरग्निरौषस्योवा"
RShiH = "कुत्स आङ्गिरसः"
ChandaH = "त्रिष्टुप्"

+++


सवितेव सर्वस्य प्रेरकः आदित्यो थथा **बाहू** बाहुस्थानीयान् रश्मीनुद्गमयति तथायमौषसोऽग्निः स्वकीयानि तेजांसि **उद्यंयमीति** भृशमुद्यतान्यूर्ध्वाभिमुखानि करोति । तदनन्तरं **भीमः** सर्वेषां भयंकरोऽग्निः **उभे** 'सिचौ उभे द्यावापृथिव्यौ **ऋञ्जन** प्रसाधयन् स्वतेजसालंकुर्वन् **यतते** स्वव्यापारे प्रयतते । तदनन्तरं **सिमस्मात्** सर्वस्माद् भूतजातात् **शुक्रं** दीप्तम् **अत्कं** सारभूतं रसम् **उत्** **अजते** रश्मिभिर् ऊर्ध्वम् आदत्ते । अपि च **मातृभ्यः** स्वमातृस्थानीयेभ्यो वृष्ट्युदकेभ्यः सकाशात् **नवा** नवानि प्रत्याग्राणि **वसना** सर्वस्य जगतः आच्छादकानि तेजांसि **जहाति** उद्गमयति ॥ यंयमीति । ‘ यम उपरमे' । अस्मात् यङ्लुकि 'नुगतोऽनुनासिकान्तस्य ' ( पा. सू. ७. ४. ८५ ) इति अभ्यासस्य नुगागमः । एतच्चानुस्वारोपलक्षणार्थम् । सिचौ । “ षिचिर् क्षरणे '। सिञ्चतः फलेन संयोजयतः इति सिचौ द्यावापृथिव्यौ । ‘ क्विप् च ' इति क्विप् । यतते ।' यती प्रयत्ने । अत्कम् । ‘ अत सातत्यगमने '। ‘ इण्भीकापाशल्यतिमर्चिभ्यः कन्' ( उ. सू. ३. ३२३) इति कन् । नित्त्वादाद्युदात्तत्वम् । सिमस्मात्। सिमशब्दः सर्वशब्दपर्यायः । नवा वसना । उभयत्र ‘शेश्छन्दसि बहुलम्' इति शेर्लोपः । जहाति । ‘ ओहाक् त्यागे' । जौहोत्यादिकः ॥