+++
title = "006"
devataa = "अग्निरग्निरौषस्योवा"
RShiH = "कुत्स आङ्गिरसः"
ChandaH = "त्रिष्टुप्"

+++


**उभे** अहश्च रात्रिश्च । यद्वा उभे द्यावापृथिव्यौ । अरणी वा । भद्रे भजनीये शोभनाङ्ग्यौ **मेने** स्त्रियौ **जोषयेते** **न** सेवेते इव । यथा शोभने स्त्रियौ चामरहस्ते राजानमुभयतः सेवेते एवं द्यावापृथिव्यौ एनमग्निमुभयतः सेवेते इत्यर्थः । अपि च **वाश्राः** हम्भारवं कुर्वत्यः **गावो** **न** गावो यथा **एवैः** स्वकीयैश्चरित्रैरादरातिशयेन स्वकीयान् वत्सान् **उप** **तस्थुः** संगच्छन्ते तथेममग्निं द्यावापृथिव्यौ उपस्थिते भवतः । पूर्वं सेवनमात्रमुक्तम् इदानीं पुन: गोनिदर्शनेन तत्रैवादिरातिशयो द्योत्यते। अतः **सः** अग्निः **दक्षाणां** सर्वेषां बलानां **दक्षपतिः** बलाधिपतिः **बभूव** आसीत् । बलानां मध्ये यदतिशयितं बलं तस्याधिपतिर्बभूवेत्यर्थः । **यम्** अग्निं **दक्षिणतः** आहवनीयस्य दक्षिणभागे अवस्थिताः ऋत्विजः **हविर्भिः** चरुपुरोडाशादिभिः **अञ्जन्ति** आर्द्रीकुर्वन्ति तर्पयन्ति सोऽग्निरिति पूर्वेणान्वयः ॥ वाश्राः । ‘ वाशृ शब्दे'। ‘ स्फायितञ्चि° ' इत्यादिना रक् । एवैः । ‘ इण् गतौ ' ‘इण्शीङ्भ्यां वन्' इति भावे वन्प्रत्ययः ॥