+++
title = "008"
devataa = "अग्निरग्निरौषस्योवा"
RShiH = "कुत्स आङ्गिरसः"
ChandaH = "त्रिष्टुप्"

+++


**सदने** अन्तरिक्षे **गोभिः** गन्त्रीभिः **अद्भिः** मेघस्थाभिः सह संपृञ्चानः वैद्युतरूपेण संयुक्तः सन् **त्वेषं** दीप्तं सर्वैर्द्रष्टुमशक्यम् **उत्तरम्** उत्कृष्टतरं **रूपं** वैद्युतं प्रकाशं **यत्** यदा **कृणुते** करोति तदानीं **कविः** क्रान्तदर्शी **धीः** सर्वेषां धारकः सोऽग्निः **बुध्नं** सर्वस्योदकस्य मूलभूतमन्तरिक्षं **परि** **मर्मृज्यते** परितो मार्ष्टि स्वतेजसाच्छादयति । तस्याग्नेः **सा** **देवताता** देवेन देवनशीलेनाग्निना तता विस्तारिता दीप्तिरस्माभिः स्तुता सती **समितिर्बभूव** तेजसां संहतिर्भवति ॥ संपृञ्चानः । ‘पृची संपर्के'। रौधादिकः । अस्मात् लटः शानच् । ' श्नसोरल्लोपः' इति अकारलोपः । सीदन्त्यस्मिन् गन्धर्वादय इति सदनमन्तरिक्षम् । अधिकरणे ल्युट् । मर्मज्यते । ‘ मृजूष् शुद्धौ । अस्मात् यङि ‘ मर्मृज्यते मर्मृज्यमानास उपसंख्यानम् ' (पा. सू. ७. ४. ९१. १) इति निपातनात् अभ्यासस्य रुगागमः । देवताता । देवेन तता देवताता । तनोतेः कर्मणि निष्ठा ।' अनुदात्तोपदेश' ' इत्यादिना अनुनासिकलोपः । व्यत्ययेन आत्वम् ।' तृतीया कर्मणि ' इति पूर्वपदप्रकृतिस्वरत्वम् ॥