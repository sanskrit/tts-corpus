+++
title = "012"
devataa = "मरुत्वानिन्द्रः"
RShiH = "इन्द्रः"
ChandaH = "त्रिष्टुप्"

+++


हे मरुतः **एवेत्** एवमेव **एते** यूयं **मा** मां **प्रति** **रोचमानाः** मद्विषये संप्रीयमाणा मां ख्यापयन्तो वा **अनेद्यः** अनन्तिकस्थं **श्रवः** कीर्तिम् **इषः** च दधानाः । **आ** इति चार्थे । यद्वा । अनेद्य इति प्रशस्यनाम । प्रशस्यं यशोऽस्मत्तो दधाना अस्माभिर्वा धारयमाणाः । **चन्द्रवर्णाः** ॥ चन्द्रमिति हिरण्यनाम । सुवर्णवर्णा यूयं **मे** मां **संचक्ष्य** सम्यक्प्रकाश्य **नूनं** निश्चयम् **अच्छान्त** यशोभिराच्छादितवन्तः **छदयाथ** आच्छादयथ **च** । मां प्रति सर्वदा रोचमाना मय्येव कीर्तिमन्नं च दधाना मत्कृतैः कर्मभिर्मामेव स्तुतेत्यर्थः ॥