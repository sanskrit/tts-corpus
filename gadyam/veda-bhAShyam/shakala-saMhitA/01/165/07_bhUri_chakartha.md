+++
title = "007"
devataa = "मरुत्वानिन्द्रः"
RShiH = "मरुतः"
ChandaH = "त्रिष्टुप्"

+++


अथैवमुक्ताः  इन्द्रं पुनराहुः । हे इन्द्र **वृषभ** वर्षितः त्वं भूरि **चकर्थ** प्रभूतं कृतवानसि सत्यमेव । तथापि **अस्मे** अस्माकं **समानेभिः** समानैः **युज्येभिः** अस्माभिर्युक्तैः **पौंस्येभिः** पुंसः कर्मभिः सामर्थ्यैरेव चकर्थ । न तु एक एवेत्यर्थः । हे **शविष्ठ** । शव इति बलनाम। हे इन्द्र बलवत्तम वयं **भूरीणि** **हि** त्वत्कृतादपि प्रभूतानि कर्माणि कृणवाम कृतवन्तः स्म । हे **इन्द्र** **क्रत्वा** क्रतुना कर्मणा **यत्** यद्वृष्ट्यादिकं **वशाम** कामयामहे । तानि त्वत्तोऽप्यधिकानीत्यर्थः । यतो वयं **मरुतः** ॥ छान्दसमनुदात्तत्वम् ॥ एतेन स्वमहत्त्वं स्थापितं भवति । स्वरो व्यस्तः । अथवा इन्द्रस्येदं वाक्यम् । हे मरुतः यत् यस्यैव तत् तस्यैव भवतु । तर्हि अहं च यूयं च सहैव क्रत्वा कर्मणा यद्वशाम यत् वृष्टिकर्मं कामयामहे तस्मादुदकं समानमेवेत्यर्थः । एवं मरुत इति निघातस्वरस्य व्याख्यानम् ॥