+++
title = "014"
devataa = "मरुत्वानिन्द्रः"
RShiH = "अगस्त्यो मैत्रावरुणिः"
ChandaH = "त्रिष्टुप्"

+++


हे मरुतः **दुवस्यात्** युष्मत्परिचरणार्हात् स्तोत्रात् तेन स्तोत्रेण **दुवसे** परिचरणाय पर्याप्ता **कारुः** कर्त्री स्तुतिकुशला **मान्यस्य** माननीयस्य विदुषः **मेधा** बुद्धिः **अस्मान्** । **न** इति संप्रत्यर्थे । इदानींतनान् **आ** **चक्रे** आभिमुख्येन करोति प्राप्नोतीत्यर्थः । यद्वा । षष्ठीबहुवचने' इदं रूपम् । दुवस्यानां परिचरणार्हाणां दुवसे परिचरणायेत्यर्थः । अतो हे **मरुतः** यूयं विप्रं मेधाविनं यजमानं माम् अगस्त्यम् **अच्छ** आभिमुख्येन प्राप्तुं **सु** सुष्टु **ओ** **वर्त्त** । ओ इति निपातद्वयसमुदायरूपः एको निपातः । आङित्याभिमुख्येन। उकारोऽवधारणे । आवर्तध्वमेव । किमर्थमेवमिति उच्यते । **इमा** **ब्रह्माणि** इमानि परिवृढानि कर्माण्युद्दिश्य **जरिता** स्तोता **वः** युष्मान् **अर्चत्** अर्चति । यस्मादेवं तस्मादावर्तध्वमित्यर्थः । ।