+++
title = "001"
devataa = "मरुत्वानिन्द्रः"
RShiH = "इन्द्रः"
ChandaH = "त्रिष्टुप्"

+++


इन्द्रवाक्यम् । **सवयसः** समानवयस्काः **सनीळाः** समानस्थानाः एते **मरुतः** **कया** **शुभा** कैरपि दुर्ज्ञेयया शोभया **समान्या** सर्वेषामेकरूपया महत्या युक्ताः । यद्वा । शुबित्युदकनाम । उक्तरूपया शुभा उदकेन । **सं** **मिमिक्षुः** लोकं सम्यक् सिञ्चन्ति। मिहिसमानार्थः मिमिक्षतिधातुः ॥ यद्वा । मां युद्धादिषु प्रवर्तमानं सं मिमिक्षुः । तदर्थम् एते मरुतः **कया** अनिश्चेयया **मती** मत्या **कुतः** देशात् **एतासः** आगताः । आगत्य च **एते** **वृषणः** वर्षितारः **वसूया** वसूयया ॥ ‘सुपां सुलक्° ' इति पूर्वसवर्णदीर्घः ॥ धनेच्छया। यद्वा । वसवो वासयितारो वा ॥ तेनैव जसो याजादेशः ॥ **शुष्मं** बलं वृष्टिप्रदानजनितं लोके **अर्चन्ति** पूजयन्ति जगति कुर्वन्ति। यद्वा । मम बलं वर्धयन्तीत्यर्थः। ‘मरुतो हैनं नाजहुः ' ( ऐ. ब्रा. ३.२० ) इति श्रुतेः । अत्र इन्द्रमरुत्संवादरूपे सर्वत्र प्राणजीवात्मपरतयापि योजनीयम् । अत्रापि इन्द्रो ब्रूते ॥