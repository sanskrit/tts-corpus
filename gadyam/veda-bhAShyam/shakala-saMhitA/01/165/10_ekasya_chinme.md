+++
title = "010"
devataa = "मरुत्वानिन्द्रः"
RShiH = "इन्द्रः"
ChandaH = "त्रिष्टुप्"

+++


इदानीम् इन्द्र आह। **मे** मम **एकस्य** चित् एकस्यैव **विभु** सर्वत्रगमनशीलम् **ओजः** बलम् **अस्तु** । यद्वा । बलम् एकस्यैवास्तु किमर्थमिति चेत् उच्यते । **या** यानि कर्माणि **मनीषा** मनीषया मनसः ईषया **दधृष्वान्** धर्षितवानहं नु क्षिप्रं **कृणवै** कर्तुं शक्नुवानि । हे **मरुतः** अहं **हि** अहं खलु **उग्रः** उद्गूर्णबलः **विदानः** वेदनावान् । **यानि** यानि वसूनि **च्यवं** अवगच्छामि **एषाम्** अहमेव **इन्द्र** **इत्** ईश्वर एव सन् **ईशे** ईश्वरो भवामि । अथवा विदानोऽहं यानि च्यवं यान्युद्दिश्य गच्छेयं एषामीशे । यतोऽहमिन्द्रः अतः शक्त इत्यर्थः ॥ ॥ २५ ॥