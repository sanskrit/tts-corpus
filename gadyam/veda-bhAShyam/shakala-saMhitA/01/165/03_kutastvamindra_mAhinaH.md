+++
title = "003"
devataa = "मरुत्वानिन्द्रः"
RShiH = "मरुतः"
ChandaH = "त्रिष्टुप्"

+++


हे **इन्द्र** **सत्पते** सतां पालक **त्वं** **माहिनः** महनीयः पूजनीयः अनुचरैरनुगन्तव्य इत्यर्थः । तथाभूतः **सन्** अपि **एकः** असहायः सन् **कुतः** **यासि** कुतः कारणाद्यासि । यद्वा । कुत्र यासि । **ते** तव **इत्था** इत्थं **किम्** । किं त्वमेवमेव किं न कोऽप्यनुचरोऽस्ति । किंच त्वं **समराणः** अस्माभिः संगच्छमानः **सं** **पृच्छसे** समीचीनं पृच्छसि । हे **हरिवः** हरिभ्यां तद्वन्निन्द्र **ते** तव **अस्मे** अस्मासु **यत्** वक्तुमिष्टतममस्ति **तत्** **नः** अस्मभ्यं **शुभानैः** शोभमानैर्वचनैः **वोचेः** ब्रूहि ॥