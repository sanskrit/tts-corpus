+++
title = "004"
devataa = "मरुत्वानिन्द्रः"
RShiH = "इन्द्रः"
ChandaH = "त्रिष्टुप्"

+++


अथैवं तैः पृष्टोऽनया चतुर्थ्या इन्द्रः प्रत्याह । हे मरुतः **ब्रह्माणि** सर्वाणि कर्माणि हवींषि वा **मे** मम स्वभूतानि । तथा **मतयः** चे मननयुक्ताः स्तुतयश्च मे मम **शं** सुखकार्याः। यद्वा । मे मतयो बुद्धयः तेष्वेव वर्तन्ते इति शेषः । तथा **सुतासः** अभिषुताः सोमाः मे मदीया मदर्था एव । अतो यज्ञं प्रति गन्तव्यमित्यर्थः। किंच मध्ये राक्षसादिबाधपरिहाराय **शुष्मः** । बलनामैतत् । बलवान् **मे** मदीयः अद्रिः शत्रूणां भक्षको वज्रः **प्रभृतः** सन् **इयर्ति** गच्छत्येव लक्ष्यं प्रति न च निवर्तते। न केवलं हविरादीनां मदीयत्वमेव अपि तु यजमानाः **आ** **शासते** मामेव प्रार्थयन्ते । किंच **उक्था** उक्थानि शस्त्राणि मां **प्रति** **हर्यन्ति** कामयन्ते मामेव शंसन्तीत्यर्थः । किंच **नः** अस्मदीयौ **इमा** **हरी** इमौ अश्वौ **ता** तानि गन्तव्यानि हविरादीनि अच्छ अभिप्राप्तुं मां **वहतः** अभिमतदेशं प्रापयतः । अत एव शीघ्रं गच्छामि । युष्माभिरपि तत्प्राप्तुं गन्तव्यमित्यर्थः । अतोऽसहाय इति मन्तव्यमिति भावः ॥