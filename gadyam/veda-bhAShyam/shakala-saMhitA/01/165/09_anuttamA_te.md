+++
title = "009"
devataa = "मरुत्वानिन्द्रः"
RShiH = "मरुतः"
ChandaH = "त्रिष्टुप्"

+++


इदानीं ते मरुतो हर्षेण प्रत्याहुः । ॥ **आ** इति स्मरणे । स्मृतवन्तो वयम् इदानीं हे **मघवन्** **ते** त्वया **अनुत्तम्** अप्रेरितं **नकिर्नु** नैवास्ति । नु निश्चये । त्वया यदुक्तं तत्सत्यमित्यर्थः । हे देव **त्वावान्** त्वत्सदृशः **विदानः** विद्वान् ॥ व्यत्ययेन शानच् ॥ जयोपायवेदिता **देवता** देवः **न** **अस्ति** । किंच हे **प्रवृद्ध** अतिबल **जायमानः** **जातः** वा कश्चिद्देवो मर्त्यो वा त्वं **यानि** वृत्रवधादीनि **करिष्या** कर्तव्यानि **कृणुहि** कुरुषे तानि **न** **नशते** न व्याप्नोति । नशतिर्व्याप्तिकर्मा । नान्यः त्वच्चेष्टितानुकार्येवेत्यर्थः ॥