+++
title = "005"
devataa = "मरुत्वानिन्द्रः"
RShiH = "मरुतः"
ChandaH = "त्रिष्टुप्"

+++


एवमुक्ता मरुतः तमेवं ब्रुवते । हे इन्द्र त्वं यस्मात् एवं करोषि **अतः** कारणात् **वयम्** अपि **अन्तमेभिः** अन्तिकतमैः अश्वैः **युजानाः** युक्ताः सन्तः । कीदृशैः । स्वक्षत्रेभिः स्वायत्तबलैः। किंच **महोभिः** तेजोभिः **तन्वः** आत्मशरीराणि **शुम्भमानाः** दीपयन्तः हर्षं प्राप्नुवाना इत्यर्थः । यद्वा । महोभिः स्वमहत्त्वेन युक्ता वयम् **एतान्** गन्तून् नु क्षिप्रम् **उप** **युज्महे** तव साकं हविरादि स्वीकुर्महे इत्यर्थः। हे **इन्द्र** त्वमपि **नः** अस्मत्संबन्धि **स्वधाम्** उदकं बलं वा **अनु** **बभूथ** **हि** अस्मत्सृष्टोदकजन्यं हविः अनुभवसि खलु । हिशब्दः परस्परोपकार्योपकारिभावप्रसिद्धिद्योतनार्थः ॥ ॥ २४ ॥