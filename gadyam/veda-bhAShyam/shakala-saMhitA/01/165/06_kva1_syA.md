+++
title = "006"
devataa = "मरुत्वानिन्द्रः"
RShiH = "इन्द्रः"
ChandaH = "त्रिष्टुप्"

+++


**स्या** सा **स्वधा** तदुदकं बलं वा **वः** युष्माकं संबन्धि **क्व** आसीत् नैवासीदित्यर्थः । अस्माकमुदकं त्वमनुभवसीति ब्रूथ। **यत्** या स्वधा **एकम्** असहायं माम् **अहिहत्ये** वृष्टयर्थं मेघहननकर्मणि वृत्रवधे वा **समधत्त** सहितमभूत् । समासीदिति संबन्धः । असहायस्य कथमिति मतं सेत्स्यतीति अतः आह । **अहं** **हि** अहं खलु **उग्रः** उद्गूर्णबलः **तविषः** बलवान् **तुविष्मान्** महत्त्वोपेतोऽस्मि । यस्मात् अतिबलोऽहं तस्मात् **विश्वस्य** कृत्स्नस्य **शत्रोः** मेघस्य । शत्रुरेवायम् ॥ कर्मणि षष्ठी ॥ सर्वं शत्रुसंघं वधस्नैः वधरूपैः शोधनैः वधकौशलैरित्यर्थः । यद्वा । वध इति वज्रनाम । वधस्नैर्वज्रस्यासनैः क्षेपणप्रकारैः । अनमम् अनमयम् । अन्तर्भावितण्यर्थोयम् ॥ वशीकरोमीत्यर्थः ॥