+++
title = "009"
devataa = "अग्निः"
RShiH = "दीर्घतमा औचथ्यः"
ChandaH = "जगती"

+++


हे **अग्ने** **त्वया** खलु **वरुणः** रात्र्यभिमानी देवः **धृतव्रतः** स्वीकृतवर्षणादिकर्मा भवति । तथा **मित्रः** अहरभिमानी देवः **शाशद्रे** शातयति तमः ॥ शद्लृ शातने' । छान्दसो लिट् । बहुलं छन्दसि ' इति रुट् । तुजादित्वात् अभ्यासदीर्घः । तथा **अर्यमा** उभयोर्मध्यवर्ती देवः **सुदानवः** शोभनदानो भवति ॥ व्यत्ययेन बहुवचनम् । यद्वा । एते वरुणादयः सुदानवः शोभनदानाः स्वस्वकार्यकर्तारस्त्वया हि शाशद्रे तीक्ष्णीक्रियन्ते । हिशब्दो मन्त्रान्तरप्रसिद्धिद्योतनार्थः । ‘ त्वमग्ने वरुणो जायसे (ऋ. सं. ५, ३. १ ) इति हि मन्त्रान्तरम् ॥ शदेः कर्मणि छान्दसो लिट् । ‘इरयो रे' इति रेभावः । ‘ हि च ' इति निघाताभावः । वरुणादीनामग्न्यायत्तत्वे उपपत्तिमाह । **यत्** यस्मात् कारणात् हे अग्ने **सीं** सर्वतः **क्रतुना** कर्मणा **विश्वथा** विश्व इव विश्वात्मक इव **विभुः** मित्रार्यमात्मना सर्वव्यापी **परिभूः** स्वतेजसा सर्वतः परिभाविता सन् अनुक्रमेण **अजायथाः** जायसे प्रादुर्भवसि । तत्र दृष्टान्तः । **अरान्** रथस्य शङ्कून् **नेमिः** **न** बाह्यवलय इव । स यथा व्याप्य तिष्ठति तद्वदयमग्निर्वरुणादीन् व्याप्य तिष्ठति ॥