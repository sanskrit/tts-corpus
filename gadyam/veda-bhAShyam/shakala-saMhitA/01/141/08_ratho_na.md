+++
title = "008"
devataa = "अग्निः"
RShiH = "दीर्घतमा औचथ्यः"
ChandaH = "जगती"

+++


अयमग्निः **शिक्वभिः** रज्जुभिः **कृतः** बद्धः **रथो** **न** रथ इव । स यथा स्वीयैश्चक्रादिभिः अङगैः **ईयते** तद्वत् **यातः** स्थापितः सन् **अरुषेभिः** गमनशीलैः **अङ्गेभिः** ज्वालादिरूपैः अवयवैः **द्याम्** अन्तरिक्षम् आज्येन हृष्टः सन् **ईयते** गच्छति ॥ ‘ईङ् गतौ ॥ **आत्** प्रवृद्ध्यनन्तरम् **अस्य** अग्नेः **ते** **सूरयः** सरणयो मार्गाः **कृष्णासः** कृष्णवर्णा भवन्ति । यत एवं भवन्ति तदर्थं **दक्षि** दहति काष्ठान् ॥ पुरुषव्यत्ययः । छान्दसः शपो लुक् ॥ किंच ज्वलितस्याग्नेः **त्वेषथात्** दीप्तात् तेजसः सकाशात् **वयः** गमनवन्तः पक्षिमृगादयः **ईषते** गच्छन्ति ॥ ईष गत्यादौ । ‘ बहुलं छन्दसि ' इति शपो लुक्॥ पलायन्ते । तत्र दृष्टान्तः । शूरस्य त्वेषथात् वय इव । कस्यचित् विक्रान्तस्य दीप्तात्तेजसः सकाशात् भीत्या पलायमाना इव । एवमन्तरिक्षं स्पृशन् सर्वतो दहतीति सर्वदा दावाग्निरूपेण स्तूयते ॥