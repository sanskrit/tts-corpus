+++
title = "013"
devataa = "अग्निः"
RShiH = "दीर्घतमा औचथ्यः"
ChandaH = "त्रिष्टुप्"

+++


अयम् **अग्निः** **शिमीवद्भिः** हविष्प्रदानादिकर्मवद्भिः **अर्कैः** अर्चनसाधनैर्मन्त्रैः **अस्तावि** स्तुतोऽस्माभिर्यजमानैः । शिमीति कर्मनाम, ‘ शिमी शक्तिः ' ( नि. २. १. २४ ) इति तन्नामसु पाठात् । कीदृशोऽयम् । **साम्राज्याय** साम्राज्यस्येति कर्मणि षष्ठीस्थाने चतुर्थी । सम्यक् राजमानत्वं **प्रतरं** प्रकृष्टतरमत्यर्थं **दधानः** ॥' अमु च च्छन्दसि ' इति अमुप्रत्ययः ॥ किंच इममग्निम् **अमी** **च** पुरोवर्तमाना ऋत्विजः पुत्रादयो वा **ये** **वयं** **च** पूर्वं स्तोतृत्वेन प्रसिद्धा वयमपि **अति** अत्यर्थं **निष्टतन्युः** शब्दयन्तु ॥ निष्पूर्वः स्तनतिः शब्दकर्मा ॥ इतः परमपि अस्मत्पुत्रपौत्रादयो वयं च अग्निं स्तुम इत्यर्थः । तत्र दृष्टान्तः । **मिहं** **न** **सूरः** । मिहं मेहनशीलं मेघं यथा सूरः सूर्यो वृष्ट्यर्थं शब्दयति तद्वत् ॥ लिङि छान्दसो विकरणस्य श्लुः । ‘ अभिनिसः स्तनः शब्दसंज्ञायाम्  (पा. सू. ८. ३. ८६ ) इति षत्वम् ॥ ॥ ९ ॥