+++
title = "002"
devataa = "अग्निः"
RShiH = "दीर्घतमा औचथ्यः"
ChandaH = "जगती"

+++


अयमग्निः **पृक्षः** अन्नसाधकः पाकादिना **वपुः** वपुष्मान् शरीराभिवृद्धिहेतुः **पितुमान्** हविर्लक्षणान्नयुक्तः **नित्यः** शाश्वतः। ईदृशः सन् प्रथमं पृथिवीस्थानः सन् **आ** **शये** आशेते । दाहपाकादि लौकिकं कर्म यज्ञादि वैदिकं कर्म च निर्वर्तयन् ध्रुवो भूमौ वर्तते इत्यर्थः । तथा **सप्तशिवासु** **मातृषु** सप्तलोकशिवकरीषु मातृस्थानीयासु हितकरीषु वृष्टिषु **द्वितीयम्** **आ** शेते । मध्यमस्थानो विद्युद्रूपो वा वर्तते । **अस्य** **वृषभस्य** वर्षितुरस्यैव वैद्युताग्नेः सहायत्वेन संबन्धिने **दोहसे** दोग्ध्रे आदित्यस्थोदकस्य वर्षयित्रे आदित्यरश्मये । दुहेः कर्तरि असुप्रत्ययः । तत्प्रवृत्तये **तृतीयम्** आशेते । द्युस्थानो वर्तते । यद्वा । अस्य वृषभस्य वर्षितुः प्रसिद्धस्यादित्यस्य संबन्धिने दोग्ध्रे रश्मये तत्प्रवृत्त्यर्थम् । आदित्यरश्मयो घर्मकाले भूमिस्थमुदकमाकृष्य सूर्यं प्रापय्य तत्र चिरकालं धृत्वा पुनरन्तरिक्षं प्राप्य मेघेषु स्थित्वा वर्षकाले प्रवर्षन्तीति प्रसिद्धम् । अतो रश्मेर्दोग्धृत्वम् । ईदृशं त्रिस्थानमग्निं महाभागं **योषणः** मिश्रणशीलाः सर्वा दिशः **जनयन्त** उत्पादयन्ति । सर्वासु दिक्षु प्रसृत इत्यर्थः । कीदृशं तम् । **दशप्रमतिम्** । दशसु दिक्षु प्रकृष्टमननवन्तं पूज्यत्वाय । यद्वा । मथनकाले दशभिरङ्गुलीभिरुत्पन्नं लोकत्रये दशदिक्षु च व्याप्तमित्यर्थः ॥