+++
title = "007"
devataa = "अग्निः"
RShiH = "दीर्घतमा औचथ्यः"
ChandaH = "जगती"

+++


**यत्** यदा अयमग्निः **वातचोदितः** वायुना प्रेरितः ॥ तृतीया कर्मणि' इति पूर्वपदप्रकृतिस्वरत्वम्॥ **यजतः** सर्वैः यष्टव्यः यष्टुं योग्यः सन् **वि** **अस्थात्** वितिष्ठते सर्वतो व्याप्तो भवति । तत्र दृष्टान्तः । **अनाकृतः** अनिवारितोऽप्रतिहतप्रसरः **वक्वा** बहुवक्ता ॥ वचेः ‘अन्येभ्योऽपि दृश्यन्ते' इति वनिप् । दृशिग्रहणात् कुत्वम् ॥ **ह्वारो** **न** कुटिल इव विदूषणकादिरिव' । ह्वरतेर्ण्यन्तात् पचाद्यच् ॥ स यथा **जरणाः** स्तुतीर्वितिष्ठते विविधं कुर्वन् वर्तते तद्वदयमप्यनाकृतः अप्रतिबद्धप्रसरो व्यवस्थितः । तदा **तस्य** अग्नेः **पत्मन्** पतने मार्गे यज्ञरूपे **रजः** रञ्जनात्मको लोकः **आ** अस्थात् आतिष्ठति सर्वतः आश्रयति अग्नौ बहुधा यजतीत्यर्थः । कीदृशस्य तस्य । **धक्षुषः** दहतः ॥ दहेर्लिटः क्वसुः ॥ **कृष्णजंहसः** कृष्णमार्गस्य ॥ पुनःपुनर्गम्यते इति जंहा मार्गः । हन्तेर्यङ्लुगन्तात् कर्मणि असुन् । कुत्वाभावश्छान्दसः ॥ **शुचिजन्मनः** मन्त्रसहितारण्योरुत्पन्नत्वात् **व्यध्वनः** विविधज्वालस्य अनियतमार्गस्य ।