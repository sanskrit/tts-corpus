+++
title = "011"
devataa = "अग्निः"
RShiH = "दीर्घतमा औचथ्यः"
ChandaH = "जगती"

+++


हे अग्ने त्वम् **अस्मे** अस्मासु **स्वर्थं** सुष्ठु अरणीयं **दमूनसं** दमनीयम् उपार्ज्यम् ॥ दमेरूनसिः' (उ. सू. ४. २३५ ) इति ऊनसिप्रत्ययः ॥ **रयिं** **न** **पपृचासि** धनं यथा संपृणक्षि । तथा **भगं** सर्वैर्भजनीयं **दक्षं** **न** उत्साहवन्तं प्रबुद्धं वा **धर्णसिं** विद्यादिधारणकुशलं पुत्रं यथा पप्रचासि संपृणक्षि उभयमपि ददासीत्यर्थः । **पृची** संपर्के'। लेटि आडागमः। ‘बहुलं छन्दसि ' इति विकरणस्य श्लुः ॥ इदानीं परोक्षेणाह । **यः** अग्निः **रश्मीँरिव** स्वकीयान् रश्मीन् यथा **यमति** नियमयति विस्तारयति तद्वत् सः **उभे** **जन्मनी** जननाधारभूतौ उभौ लोकौ इहलोकपरलोकौ यमति नियच्छति । तथा **सुक्रतुः** शोभनकर्मा अयम् **ऋते** अस्मदीययज्ञे **देवानां** देवसंबन्धिनं **शंसं** स्तवं **च** **आ** यमति आयच्छति सर्वदा ददाति । यद्वा । पूर्वार्धे पपृचासीत्यपि परोक्षत्वाय प्रथमपुरुषतया योज्यम् ॥