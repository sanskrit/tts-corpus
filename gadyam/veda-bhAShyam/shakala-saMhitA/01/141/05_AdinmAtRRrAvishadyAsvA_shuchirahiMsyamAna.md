+++
title = "005"
devataa = "अग्निः"
RShiH = "दीर्घतमा औचथ्यः"
ChandaH = "जगती"

+++


अयमग्निः **आ** **शुचिः** दीप्तः सन् **आदित्** पूर्वमन्त्रे यविष्ठोऽभवदित्युक्तत्वात् तदनन्तरमेव **मातॄः** उत्पादयित्रीर्मातृस्थानीया दश दिशः **आ** **अविशत्** सर्वतः प्रविशति । पूर्वत्र ‘दशप्रमतिं जनयन्त योषणः' (ऋ. सं.१. १४१. २) इत्युक्तत्वात् दिशां मातृत्वम् । दिक्षु प्रकाशेन व्याप्त इत्यर्थः । मातरो विशेष्यन्ते। **यासु** मातृषु **अहिंस्यमानः** परैरपीड्यमानः **उर्विया** उरु अतिप्रभूतं **वि** **ववृधे** विविधं प्रवृद्धोऽभवत् तास्वाविशत् । यथा लोके कश्चित्तेजस्वी जनन्याः स्तनपानपरिपीडादिभिः सम्यक् पोषितो लोके प्रकाश्य पुनरागत्य मातरमालिङ्गति तद्वदिति भावः । कस्मिन् काले इति तत्राह । **यत्** यदा **सनाजुवः** दीर्घकालवियोगिन्यः स्थापनकाल एव प्रक्षिप्ताः अत एव **पूर्वाः** प्रथमभाविनीरोषधीरनुक्रमेण **अरुहत्** आरोहति ॥ रुहेश्छान्दसो लुङ् । ‘ कृमृदृरुहिभ्यश्छन्दसि ' इति च्लेः अङादेशः ॥ उपरि प्रज्वलति । तथा **नव्यसीषु** नवतरासु अत एव **अवरासु** अत एव पूर्वापेक्षया निकृष्टासु पश्चाद्भाविनीष्वोषधीषु **नि** **धावते** नितरां नीचैर्वा गच्छति । अन्तःप्रविशतीत्यर्थः । यदा काष्ठानाम् अधस्तादुपरिष्टाच्च प्रविश्य ज्वलति तदा दिक्षु प्रकाशितोऽभवत्' इत्यर्थः ॥ ॥ ८ ॥