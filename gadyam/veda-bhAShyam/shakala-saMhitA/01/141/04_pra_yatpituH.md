+++
title = "004"
devataa = "अग्निः"
RShiH = "दीर्घतमा औचथ्यः"
ChandaH = "जगती"

+++


**यत्** यस्मात् **पितुः** अन्नस्य पशुलक्षणस्य ॥ षष्ठीस्थाने प्रथमा ॥ तस्य **परमात्** परमत्वाद्धेतोः । उत्कृष्टत्वायेत्यर्थः। तदर्थं **प्र** **परि** **नीयते** प्रकर्षेण परितो नीयते पर्यग्निक्रियते इत्यर्थः । यद्वा । पितुरुत्पादकात् परमात् उत्कृष्टात् गार्हपत्यलक्षणस्याग्नेः सकाशात् आहवनीयं प्रति प्र परि नीयते प्रकर्षेण नीयते । परि अनर्थकः । किंच **पृक्षुधः** पशुपुरोडाशादिषु दाहमध्ये धीयमानाः । यद्वा ॥ मशब्दस्य संप्रसारणम् । क्षुध बुभुक्षायाम्' । क्विप् ॥ प्रक्षोध्याः प्रकर्षेण बुभुक्षिता भोक्तुमिष्यमाणाः । **वीरुधो** **दंसु** दन्तेषु मध्ये **आ** **रोहति** आरोहन्ति प्रविशन्तीत्यर्थः । **यत्** यस्मात् **उभा** उभौ अध्वर्युयजमानौ उभे अरणी वा **अस्य** अग्नेः **जनुषं** जन्म उत्पत्तिम् **इन्वतः** व्याप्नुतः स्वीकुरुत इत्यर्थः ॥ ‘ इवि व्याप्तौ ' । इदित्त्वात् नुम् ॥ **आदित्** अत एव कारणात् **शुचिः** शुद्धोऽयमग्निः **घृणा** यजमानेष्वनुग्रहेण । यद्वा । घृणा घृणो दीप्तिमान् ॥ मत्वर्थों लुप्यते ॥ दीप्त्या वा **यविष्ठः** युवतमः **अभवत्** संपन्नः । स्वीकारसमर्थोऽभवदित्यर्थः ॥