+++
title = "003"
devataa = "अग्निः"
RShiH = "दीर्घतमा औचथ्यः"
ChandaH = "जगती"

+++


**ईम्** एनमग्निं **यत्** यस्मात् कारणात् **महिषस्य** । महन्नामैतत्, ‘महिषः अभ्वः ऋभुक्षा: ( नि. ३. ३. ८) इति तन्नामसु पाठात् । महतो यज्ञस्य **बुध्नात्** मूलात् आधानादारभ्य **वर्पसः** । रूपनामैतत् । रूपस्य उपक्रमोपसंहारात्मकस्य सिद्धये **ईशानासः** स्वकीयव्यापारसमर्थाः **सूरयः** मेधाविन ऋत्विजः **शवसा** बलेन मन्त्रादिरूपेण शारीरेण वा **निः** **क्रन्त** निष्कुर्वन्ति साधयन्ति उत्पादयन्ति काष्ठात् । यद्वा । एनमग्निं बुध्नात् आदितो मथनादारभ्य महिषस्य वर्पसो महतो रूपस्य आहुतिस्वीकारसमर्थस्य सिद्धये निष्कुर्वन्ति ॥ करोतेश्छान्दसे लुङि: मन्त्रे घस० ) इति च्लेर्लुक् । व्यत्ययेन अन्तादेशः ॥ किंच **यदीम्** एनमेवाग्निं **प्रदिवः** पुराणात् । अनादिकालमारभ्य न केवलमिदानीमेवेत्यर्थः । पूर्ववत् इदानीं **मध्वः** मधुनो मधुसदृशस्य **आधवे** आधवने प्रक्षेपे निमित्ते सति **गुहा** **सन्तं** गुहायां वेद्यां काष्ठेषु निगूढं सन्तं **मातरिश्वा** अन्तरिक्षे चेष्टमानो वायुः अनुक्रमेण **मथायति** चालयति । उद्बोधयतीत्यर्थः । यद्वा । मातरि फलस्य मातरि यागे श्वसिति चेष्टते इति मातरिश्वा यजमानो गुहा सन्तम् अरण्योर्निगूढं सन्तं प्रादुर्भावाय अनुक्रमेण मथायति मथ्नाति उत्पादयतीत्यर्थः । यस्मादेवंरूपस्तस्मात् स्तोतव्य इत्यर्थः ॥