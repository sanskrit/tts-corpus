+++
title = "010"
devataa = "अग्निः"
RShiH = "दीर्घतमा औचथ्यः"
ChandaH = "जगती"

+++


हे **अग्ने** **यविष्ठ** युवतम **त्वं** **शशमानाय** त्वां स्तुवते । शशमान: शंसमानः '( निरु, ६.८ ) इति यास्कः । **सुन्वते** त्वदर्थमभिषवं कुर्वते यजमानाय तद्यागार्थं **रत्नं** रमणीयं हविः **देवताति** देवेषु तायमानं विस्तार्यमाणम् **इन्वसि** व्याप्नोषि । अस्मत्प्रत्तं हविः देवान् प्रापयसीत्यर्थः । इन्वतिः व्याप्तिकर्मा, ‘इन्वति ननक्ष' (नि. २. १८. १ ) इति तन्नामसु पाठात् । हे **सहसो** **युवन्** । युवशब्देनोत्पत्तिर्लक्ष्यते । मथनकाले बलेनोत्पन्न बलस्य मिश्रयितर्वा। यद्वा । सहसस्पुत्र युवन् नित्यतरुण **महिरत्न** अस्मत्प्रदेयमहद्रमणीयधन **नव्यं** नवतरं स्तुत्यं वा **तं** तादृशं हविर्भुजं **त्वा** त्वां **वयं** यजमानाः **कारे** शब्दे स्तोत्रलक्षणे **नु** क्षिप्रं **धीमहि** स्थापयामः । हविष्प्रदानसमये क्षिप्रमेव स्तुम इत्यर्थः । तत्र दृष्टान्तः । **भगं** **न** आदित्यमिव । यद्वा । महान्तं राजानमिव । तं यथा स्तुवन्ति तद्वत् ॥