+++
title = "001"
devataa = "अग्निः"
RShiH = "दीर्घतमा औचथ्यः"
ChandaH = "जगती"

+++


**देवस्य** द्योतनशीलस्यादित्यस्य **दर्शत** सर्वदर्शनीयं **तत्** प्रसिद्धं **भर्गः** तेजः **इत्था** इत्थं सर्वैर्दृश्यमानप्रकारेण **वपुषे** शरीरव्यवहाराय दार्ढ्याय **धायि** धार्यते सर्वैः । बट् इत्था इत्युभे अपि सत्यनामनी, ' बट् श्रत् सत्रा इत्था ' (नि. ३. १०. १. ५) इति तन्नामसु पाठात् । जाठराग्निना भुक्तानां जरणेन शरीरधारणं प्रसिद्धम् । तत्रोपपत्तिमाह । **यतः** **सहसः** **जनि** । यतः कारणात् मथनकाले बलेनोत्पन्नः अतो बलाय धार्यते इत्यर्थः। **यदीं** यदेतत् प्रसिद्धं लोकोपकारि अग्नेस्तेजः **मतिः** मदीया बुद्धिः **उप** **ह्वरते** उपगच्छति उपगम्य वर्तते वा । ह्वृ कौटिल्ये'। **साधते** च तेनैव तेजसा साधयति स्वाभीष्टम् । किंच **ऋतस्य** यज्ञसाधकस्याग्नेस्तेजसा **धेनाः** सर्वप्राणिनां वाचः **सस्रुतः** समानं गच्छन्त्यः सहैव प्रवर्तमानाः ॥ स्रवतेः कर्तरि क्विप् ॥ **अनयन्त** नयन्ति निर्वहन्ति जगद्व्यवहारम् ॥ व्यत्ययेनात्मनेपदम् । यद्वा । ऋतस्य धेना यज्ञस्य संबन्धिन्यो मन्त्ररूपा वाचः सस्रुतो होत्रादिमुखेन सहैव प्रवर्तमाना अनयन्त नयन्ति । अग्नेः स्तोत्रं निर्वहन्ति । अग्नेस्तेजसा वा यज्ञं निर्वहन्ति । ‘ तेजोमयी वाक् ' (छा, उ. ६. ५. ४ ) इति श्रुतेः । अतः कारणात् मतिरुपह्वरते इत्यर्थः । धेनेति वाङ्नाम, धेना ग्नाः ' ( नि. १. ११. ३९ ) इति तन्नामसु पाठात् ॥।