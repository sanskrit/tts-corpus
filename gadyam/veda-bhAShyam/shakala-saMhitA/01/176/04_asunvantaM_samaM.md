+++
title = "004"
devataa = "इन्द्रः"
RShiH = "अगस्त्यो मैत्रावरुणिः"
ChandaH = "अनुष्टुप्"

+++


हे इन्द्र **असुन्वन्तं** सोमाभिषवमकुर्वाणम् । त्वामयजन्तमित्यर्थः । **दूणाश** दुःखेन नाशनीयं **समम्** । अयं सर्वानुदात्त: सर्वशब्दपर्यायः । अयष्टॄन् सर्वान् । यद्वा । सममेकोद्योगेनाविशेषण वा **जहि** । तेन किमपराद्धमिति अत आह । **यः** **ते** तव **मयः** । मय इति सुखनाम। तव सुखहेतुः **न** भवति । यो होमेन स्तुत्या वा न प्रीणाति तं जहि। किंच **अस्य** वेदनं धनम् **अस्मभ्यं** **दद्धि** देहि ॥ ‘दद दाने ' इत्यस्मात् व्यत्ययेन परस्मैपदम् । छान्दसः शपो लुक् ॥ **सूरिश्चिदोहते** । चित् एवार्थे । सूरिस्तव स्तोता एव ओहते । वहति प्राप्नोति धनम् ॥