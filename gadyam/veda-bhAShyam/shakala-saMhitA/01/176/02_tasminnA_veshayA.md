+++
title = "002"
devataa = "इन्द्रः"
RShiH = "अगस्त्यो मैत्रावरुणिः"
ChandaH = "अनुष्टुप्"

+++


हे अन्तरात्मन् होतर्वा **तस्मिन्** प्रसिद्धं इन्द्रे **गिरः** स्तुतिरूपाः वाचः **आ** **वेशय** स्थापय तं स्तुहीत्यर्थः । **य** इन्द्रः **चर्षणीनां** ज्ञानवतां मनुष्याणाम् **एकः** एक एव स्थानीयः । **यम्** **अनु** यमेवेन्द्रमनु **स्वधा** हविर्लक्षणमन्नम् **उप्यते** दीयत इत्यर्थः । स चेन्द्रः **वृषा** वर्षकः सन् **यवं** **न** यवमिव पक्कं यवं यथा **चर्कृषत्** क्रमेण अददते कर्षकाः तद्वदादत्ते । यद्वा । अनु स्वधा अन्नसाधनं व्रीह्यादिकमुप्यते भूमौ । यस्येन्द्रस्य वृष्टिरूपमनुग्रहमपेक्ष्योप्यते इत्यर्थः । स च वृषा वृष्टेर्वर्षिता स इन्द्रो यवं न यवमिव सर्वबीजमपि चर्कृषत् पुनःपुनः करोति अङ्कुरयति । हविःसाधनत्वप्राशस्त्यमपेक्ष्य यवशब्दः प्रयुक्तः । एवंमहानुभावे इन्द्रे गिर आ वेशयेति ॥