+++
title = "002"
devataa = "इन्द्रः"
RShiH = "अगस्त्यो मैत्रावरुणिः"
ChandaH = "चतुष्पदा विराट्"

+++


पूर्वमन्त्रे मरुतामिन्द्रसाहाय्यमुक्तम् । अत्रेन्द्रस्य मरुत्साहाय्यमुच्यते । हे **इन्द्र** **ते** मरुतः **अयुज्रन्** युज्यन्ते त्वया सुक्ता भवन्तीत्यर्थः। कीदृशास्ते । **विश्वकृष्टीः** विश्वकृष्टयो राज्यत्वेन सर्वजनवन्तः किंच **मर्त्यत्रा** मर्त्येषु मर्त्यार्थं निष्षिधः निःशेषेणोदकस्य सेत्तॄन् मेघान् **विदानासः** जानानाः। किंच येषां **मरुतां** **पृत्सुतिः** सेना स्वर्मीळ्हस्य **प्रधनस्य** सुखसेक्तुः । प्रकृष्टधनवतो वृत्रादिसंग्रामस्य  **सातौ** लाभे जये निमित्तभूते सति सेना **हासमाना** हासं कुर्वती हर्षयुक्ता भवति । यद्वा । सुखेन मिह्यते जलं यस्मिन् तादृशस्य प्रधनस्य प्रकृष्टोदकाख्यधनसाधनस्य संग्रामस्य सातौ ॥ मेघभेदनायेति यावत् । येषामीदृशी सेनास्ति ते मरुतोऽयुज्रन्निति संबन्धः ॥