+++
title = "004"
devataa = "इन्द्रः"
RShiH = "अगस्त्यो मैत्रावरुणिः"
ChandaH = "त्रिष्टुप्"

+++


हे **इन्द्र** **त्वं** **तु** । तुः अवधारणे । त्वमेव **तं** रयिं त्वद्दानयोग्यं गवादिधनं **दाः** देहि । यस्मादितरेभ्योऽपि त्वमेव बहुप्रदः अतोऽतिमहद्धनं देहीत्यर्थः । वयं तु **ओजिष्ठया** ओजस्वितमया परिक्रमणार्हया **दक्षिणया** समृद्धिसाधनया गवादिलक्षणया ऋत्विजम् **इव** **रातिं** दातारं त्वां प्रीणयाम इति शेषः । यद्वा । दक्षिणाशब्दो देयद्रव्यसामान्यवचनः । रातिशब्दो बन्धुवचनः । हिरण्यादिसारवद्द्रव्यप्रदानेन बन्धुं यथा वशीकुर्वन्ति तद्वत् त्वां वशीकुर्म इत्यर्थः। किंच **वायोः** धौतयुवक्षेपिष्ठस्य शीघ्रवरप्रदस्य **ते** ॥ कर्मणि षष्ठी । वायुं त्वां **स्तुतः** येऽस्मदीयाः स्तोतारः **चकनन्त** कामयन्ते अस्तवन् । **याः** स्तुतयः त्वामेव अकामयन्तेति वा योजना ॥ कनतेर्ण्यन्तात् लुङि चङि रूपम् । ‘चङ्यन्यतरस्याम् ' इति चङः पूर्वमक्षरमुदात्तम् ॥ त्वां होत्रादयः **वाजैः** हविर्लक्षणैरन्नैः **पीपयन्त** आप्याययन्ति । तत्र दृष्टान्तः । **मध्वः** मधुरस्य स्तन्यस्य लाभाय वाजैः सारवद्भिरन्नविशेषैः **स्तनं** **न** । तं यथा आप्याययन्ति तद्वद्वयं त्वां बहुकृतप्रदानाय स्तुत्या हविषा आप्याययामः । एवं तु दातव्यत्वेन प्रसिद्धं धनं सर्वदा देहीत्यर्थः । ।