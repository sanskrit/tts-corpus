+++
title = "006"
devataa = "इन्द्रः"
RShiH = "अगस्त्यो मैत्रावरुणिः"
ChandaH = "त्रिष्टुप्"

+++


हे **इन्द्र** त्वं **मीळ्हुषः** उदकसेक्तॄन् **नॄन्** जगन्नेतॄन् नराकारान् वा **महः** महतः मेघान् **प्रति** **प्र** याहि अभिगच्छ । मेघानां वृत्ररूपेण नराकारत्वं युक्तम् । गत्वा च **पार्थिवे** **सदने** । पृथिवीत्यन्तरिक्षनाम । तत्संबन्धिनि स्थाने **यतस्व** प्रयत्नं कुरु । तैः सह युध्यस्वेत्यर्थः । यद्वा । हविष्प्रदातॄन् कर्मनिर्वाहकान् महतो यजमानान् प्रति गच्छ। गत्वा च पार्थिवे सदने देवयजने यतस्व । यत्नं कुरु हविर्भोजनाय । अध अपि **यत्** यदा **एषां** त्वत्साहाय्यकारिणां मरुतां संबन्धिनः **पृथुबुध्नासः** विस्तीर्णमूलाः **एताः** पृषद्वर्णा गन्तारो वा अश्वाः **अर्यः** अरेः शत्रोः **पौंस्यानि** **तीर्थे** **न** युद्धमार्गं इव **तस्थुः** तिष्ठन्ति मेघानाक्रमन्ते । यद्वा । एषां मरुतां पृथुबुध्नासो बृहन्मूला एताः कृष्णवर्णा मेघास्तिष्ठन्ति । तत्र दृष्टान्तः । अर्यः अरणीयस्य स्वामिनः पौंस्यानि बलानि तीर्थं न राजवीथ्यां यथा तिष्ठन्ति तद्वत् ॥