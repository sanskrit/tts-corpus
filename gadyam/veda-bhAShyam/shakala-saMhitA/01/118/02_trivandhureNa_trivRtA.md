+++
title = "002"
devataa = "अश्विनौ"
RShiH = "कक्षीवान् दैर्घतमस औशिजः"
ChandaH = "त्रिष्टुप्"

+++


**त्रिवन्धुरेण** । वन्धुरं सारथिस्थानम् । त्रिप्रकारवन्धुरोपेतेन **त्रिवृता** त्रिधा वर्तमानेन **त्रिचक्रेण** चक्रत्रयोपेतेन **सुवृता** शोभनं गच्छता **रथेन** अर्वाक् अस्मदभिमुखम् **आ** **यातम्** आगच्छतम् । आगत्य च अस्मदीयाः **गाः** **पिन्वतं** पयसा पूरयतम् । **नः** अस्माकम् **अर्वतः** अश्वान् **जिन्वतं** प्रीणयतम् । अपि च हे अश्विनौ **अस्मे** अस्माकं वीरं पुत्रादिकं **वर्धयतं** प्रवृद्धं कुरुतम् ॥ त्रिचक्रेण । त्रीणि चक्राणि यस्य स तथोक्तः । ‘त्रिचक्रादीनां छन्दस्युपसंख्यानम् । (पा. सू. ६. २. १९९. १ ) इत्युत्तरपदान्तोदात्तत्वम् ॥