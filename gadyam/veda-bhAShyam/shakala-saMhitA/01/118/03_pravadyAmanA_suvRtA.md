+++
title = "003"
devataa = "अश्विनौ"
RShiH = "कक्षीवान् दैर्घतमस औशिजः"
ChandaH = "त्रिष्टुप्"

+++


हे **दस्रौ** दर्शनीयावश्विनौ **प्रवद्यामना** प्रकृष्टगमनेन शीघ्रगामिना **सुवृता** शोभनवर्तनेन **रथेन** आगत्य **अद्रेः** आदरं कुर्वतः स्तोतुः **इमं** **श्लोकं** स्तुतिलक्षणाम् इमां वाचं **शृणुतम्** । **अङ्ग** **अश्विना** हे अश्विनौ **पुराजाः** पूर्वजाताः चिरंतनाः **विप्रासः** मेधाविनः **वां** युवाम् **अवर्तिं** स्तोतॄणां दारिद्र्यं प्रति तत्परिहर्तुं **गमिष्ठा** गन्तृतमौ 'आहुः कथयन्ति । किंशब्दः प्रदर्शनफलप्रश्ने वर्तते । किं न कथयन्ति । कथयन्त्येव सर्वे । तथा सति आगन्तव्यमिति ॥ प्रवद्यामना । स्वोपसृष्टे धात्वर्थे वर्तमानात् प्रशब्दात् ' उपसर्गाच्छन्दसि धात्वर्थे ' ( पा. सू. ५. १. ११८) इति वतिः । ‘या प्रापणे '।' आतो मनिन् ' इति बहुलवचनात् भावे मनिन् । ततो बहुव्रीहौ पूर्वपदप्रकृतिस्वरत्वम् । अद्रेः । ‘दृङ् आदरे ' । आङ्पूर्वात् अस्मादौणादिकः किप्रत्ययः आङो ह्रस्वश्च । गमिष्ठा । गन्तृशब्दात् “ तुश्छन्दसि ' इति इष्ठन् । ‘तुरिष्ठेमेयःसु ' इति तृलोपः । ‘सुपां सुलुक् ।' इति विभक्तेः आकारः । आहुः । प्रत्ययस्वरः । पादादित्वात् निघाताभावः ॥