+++
title = "008"
devataa = "अश्विनौ"
RShiH = "कक्षीवान् दैर्घतमस औशिजः"
ChandaH = "त्रिष्टुप्"

+++


**अश्विना** हे अश्विनौ **युवं** युवां **पूर्व्याय** पुरातनाय **नाधिताय** याचमानाय **शयवे** एतत्संज्ञाय ऋषये **धेनुं** निवृत्तप्रसवाम् अदोग्ध्रीम् **अपिन्वतं** पयसा असिञ्चतम् । सर्वदा पयस्विनीमकुरुतमित्यर्थः । अपि च वर्तिकां वृकेण ग्रस्तां चटकसदृशीं शकुनिम् **अंहसः** वृकास्यलक्षणात् पापात् **निः** **अमुञ्चतं** निरमोचयतम् । यद्वा । पुनःपुनर्वर्तते इति वर्तिका उषाः । तामादित्येनाभिग्रस्तां युवाममोचयतम् । तथा विश्पलायै संग्रामे छिन्नजङ्घायै अगस्त्यपुरोहितस्य खेलस्य संबन्धिन्यै एतत्संज्ञायै स्त्रियै आयसीं **जङ्घां** **प्रति** **अधत्तं** प्रत्यस्थापयतं समयोजयतमित्यर्थः ॥