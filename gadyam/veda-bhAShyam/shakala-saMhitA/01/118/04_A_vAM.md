+++
title = "004"
devataa = "अश्विनौ"
RShiH = "कक्षीवान् दैर्घतमस औशिजः"
ChandaH = "त्रिष्टुप्"

+++


हे अश्विनौ **रथे** **युक्तासः** सारथिना वहनप्रदेशे योजिताः **आशवः** व्याप्नुवन्तः **पतङ्गाः** पतनसमर्थाः **श्येनासः** शंसनीयगमनाः अश्वाः **वां** युवाम् **आ** **वहन्तु** अस्मत्समीपमानयन्तु । **ये** अश्वाः **अप्तुरः** आप इव त्वरोपेताः **दिव्यासो** न **गृध्राः** अन्तरिक्षे वर्तमानाः गृध्राख्याः पक्षिण इव शीघ्रं गच्छन्तो हे नासत्यौ युवां **प्रयः** हविर्लक्षणमन्नम् अभिलक्ष्य **वहन्ति** प्रापयन्ति । तादृशाः इति पूर्वत्र संबन्धः । अप्तुरः । ‘तुर त्वरणे' । अप्शब्दोपपदात् अस्मात् ‘क्विप् च ' इति क्विप् ॥