+++
title = "005"
devataa = "अश्विनौ"
RShiH = "कक्षीवान् दैर्घतमस औशिजः"
ChandaH = "त्रिष्टुप्"

+++


हे **नरा** नेतारावश्विनौ **युवतिः** तरुणी **सूर्यस्य** दुहिता **जुष्ट्वी** प्रीता सती **वां** युवयोः अत्र इमं **रथम्** आ **तिष्ठत्** आरूढवती । तया सहितौ **वां** युवाम् **अश्वाः** **अभीके** गृहसमीपे तं रथं **परि** **वहन्तु** परिप्रापयन्तु । कीदृशा अश्वाः । **वपुषः** । वपुरिति रूपस्य शरीरस्य वा नामधेयम् । तद्वन्तः । छान्दसो मत्वर्थीयस्य लोपः। **पतङ्गाः** उत्पतनसमर्थाः **वयः** गच्छन्तः **अरुषाः** आरोचमाना हिंसकरहिता वा ॥ अत्र । ‘इतराभ्योऽपि दृश्यन्ते ' ( पा. सू. ५. ३. १४ ) इति दृशिग्रहणात् भवदाद्ययोगेऽपि इदंशब्दात् विभक्त्यर्थे त्रल्प्रत्ययः । जुष्ट्वी । ‘जुषी प्रीतिसेवनयोः । औणादिकः क्तुप्रत्ययः । **वोतो** गुणवचनात् ' इति ङीष् ॥ ॥ १८ ॥