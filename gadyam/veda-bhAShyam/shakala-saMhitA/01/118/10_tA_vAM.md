+++
title = "010"
devataa = "अश्विनौ"
RShiH = "कक्षीवान् दैर्घतमस औशिजः"
ChandaH = "त्रिष्टुप्"

+++


**नरा** नेतारौ हे अश्विनौ **सुजाता** शोभनजन्मानौ **ता** **वां** तौ युवां **नाधमानाः** धनं याचमानाः वयं स्तोतारः **अवसे** रक्षणार्थं **सु** **हवामहे** शोभनमाहृयामहे । **गिरः** स्तुतीः **जुषाणा** सेवमानौ युवां **वसुमता** धनयुक्तेन **रथेन** **नः** अस्मान् **उप** **आ** **यातम्** उपागच्छतम् । किमर्थम् । **सुविताय** सुष्ठु प्राप्तव्याय धनाय सुखाय वा ॥ सुजाता । शोभनं जातं जन्म ययोस्तौ सुजातौ । ‘सुपां सुलुक् ' इति विभक्तेराकारः । ऩञ्सुभ्याम्' इत्युत्तरपदान्तोदात्तत्वम् । नाधमानाः । नाधृ याञ्चायाम् । जुषाणा । जुषी प्रीतिसेवनयोः '। ताच्छीलिकः चानश् । तुदादित्वात् शः । पूर्ववद्विभक्तेराकारः । सुविताय । सुपूर्वात् एतेः कर्मणि निष्ठा । तन्वादित्वात् उवङ्। ‘सूपमानात् क्तः' इत्युत्तरपदान्तोदात्तत्वम् ॥