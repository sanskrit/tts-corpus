+++
title = "011"
devataa = "अश्विनौ"
RShiH = "कक्षीवान् दैर्घतमस औशिजः"
ChandaH = "त्रिष्टुप्"

+++


हे नासत्यावश्विनौ **सजोषाः** सजोषसौ समानप्रीतियुक्तौ **श्येनस्य** शंसनीयं गच्छतः अश्वस्य **नूतनेन** नवतरेण प्रत्यग्रेण **जवसा** वेगेन सहितौ युवाम् **अस्मे** अस्मान् **आ** **यातम्** आगच्छतम्। **अश्विना** हे अश्विनौ **रातहव्यः** **वां** युवाभ्यां दातव्येन हविषा युक्तः सन् **शश्वत्तमायाः** कालात्मकतया नित्यायाः **उषसो** व्युष्टौ विवासनसमये वां युवां **हवे** आह्वयामि । हिः हेतौ । **हि** यस्मादेवं तस्मात् आयातमित्यर्थः ॥ अस्मे । ‘सुपां सुलुक् ' इति शसः शेआदेशः । सजोषाः ॥ तेनैव द्विवचनस्य सुआदेशः। हवे । ह्वेञो लडुत्तमैकवचने ‘बहुलं छन्दसि' इति संप्रसारणम् । शब्गुणावादेशाः । शश्वत्तमायाः। ‘उत्तमशश्वत्तमौ सर्वत्र' (पा. सू. ६. १. १६०. ग. ) इति उञ्छादिषु पाठात् अन्तोदात्तत्वम् ॥ ॥ १९ ॥