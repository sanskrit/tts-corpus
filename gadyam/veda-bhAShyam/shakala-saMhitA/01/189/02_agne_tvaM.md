+++
title = "002"
devataa = "अग्निः"
RShiH = "अगस्त्यो मैत्रावरुणिः"
ChandaH = "त्रिष्टुप्"

+++


हे अग्ने त्वं नव्यः, नव एव नव्यः । 'वस्वपसोककविक्षेमवचोनिष्केवलोक्थजनपूर्वनवसूरमर्तयविष्ठेभ्यश्छन्दसि स्वार्थे यद्वक्तव्यः' (पा.भा. 5.4.30) इति स्वार्थे यत्प्रत्ययः । 'यतोऽनावः' (पा.सू. 6.1.213) इत्याद्युदात्तत्वम् । अस्मानतिपारय अतिक्रम्य पारय । पार तीर कर्मसमाप्तौ । अविकलकर्मणः कुरु । किमतिक्रम्य? - विश्वा विश्वानि । 'शेश्छन्दसि बहुळम्' (पा.सू. 6.1.70) इति लोपः । दुर्गाणि दुःखेन गच्छन्ति येषु तानि दुर्गाणि विध्यपराधलक्षणानि पापानि । 'सुदुरोरधिकरणे' (पा.सू. 3.2.48 वा 3) इति गमेर्डः, कृदुत्तरपदप्रकृतिस्वरत्वम् (पा.सू. 6.2.139) । तान्यतिक्रम्यास्मान्पारय । 'अन्येषामपि दृश्यते' (पा.सू. 6.3.137) इति संहितायां दीर्घत्वम् । नव्यो अस्मानिति 'प्रकृत्यान्तःपादमव्यपरे' (पा.सू. 6.1.115) इति प्रकृतिभावः । स्वस्तिभिश्शोभनैर्मार्गैः दुर्गातिक्रमणोपायभूतैः । अस गतौ । 'क्तिच्क्तौ च संज्ञायाम्' (पा.सू. 3.3.174) इति क्तिच्, 'तितुत्र' (पा.सू. 7.2.9) इतीट्प्रतिषेधः, कृदुत्तरपदप्रकृतिस्वरत्वम् (पा.सू. 6.2.139) ।

किञ्च - नोऽस्माकं तत्र वसतां पूः नगरी निवासस्थानं पृथ्वी विस्तीर्णा महावकाशा अविकलकर्मफलोपभोगयोग्या भवत्विति शेषः । पृथुशब्दः कुप्रत्ययान्तत्वादन्तोदात्तः, 'ओतो गुणवचनात्' (पा.सू. 4.1.44) इति ङीप्, 'उदात्तयणो हल्पूर्वात्' (पा.सू. 6.1.174) इति नद्या उदात्तत्वम् ।  
किञ्च - अस्माकं तत्र वसतां उर्वी मेदिनी । स एव स्वरः । सा बहुळा भवतु बहुभिर्धनधान्यपश्वादिभिस्तद्वती भवतु । सिध्मादिलक्षणो लच् (पा.सू. 5.2.97) । यद्वा - बहूनामर्थानां लात्री आदात्री उत्पादयित्री भवतु । लातेः 'आतोऽनुपसर्गे' (पा.सू. 3.2.3) इति कः ।

किञ्च - तोकाय अस्मदीयाय अपत्याय तनयाय तस्यापत्याय अस्मत्पौत्राय शं शमयिता रोगाणां भव । शमेर्ण्यन्तात्क्विप् (पा.सू. 3.2.76), मितां ह्रस्वः (पा.सू. 6.4.92), 'णेरनिटि' (पा.सू. 6.4.51) इति णिलोपः ।

किञ्च - योः यापयिता पृथक्कर्ता आगामिनां भयानां अस्मदीयजनसकाशादपनेता च भव । यौतेः 'अन्येभ्योपि दृश्यन्ते' (पा.सू. 3.2.75) इति विच्, 'ओतो णित्' (पा.सू. 7.1.90) इति बहुलवचनान्न भवति । 'षष्ठ्यर्थे चतुर्थी वक्तव्या' (पा.सू. 2.3.62 वा 1) इति वा 'क्रियार्थोपपदस्य च कर्मणि स्थानिनः' (पा.सू. 2.3.14) इति वा चतुर्थ्यौ । तोकं तनयं च रक्षितुं शं योश्च भव । 'द्व्यचोऽतस्तिडः' (पा.सू. 6.3.135) इति संहितायाम् 'अ'स्य दीर्घत्वम् ॥

हे अग्ने **त्वं** नव्यः नवतरः स्तुत्यो वा त्वम् अस्मान् यागानुष्ठातॄन् **अति** पारय कर्म समापय्य अतिपारय अतिक्रामय । केन साधनेन । स्वस्तिभिः। अस्तिरभिपूजितः । सुशब्दः शोभनवचनः । अत्यन्तं पूजितैर्यज्ञादिसाधनैः। कानि । **दुर्गाणि** दुर्गमनानि पापानि । अनतिक्रमणीयानि दुरिताख्यानि अतिपारय । किंच **नः** अस्माकं **पृथ्वी** पृथुतरा **पूश्च** पुरी अपि भवत्विति शेषः । चशब्दो वक्ष्यमाणेन सह समुच्चयार्थः । पूरिति जात्येकवचनम् । पुराण्यपि भवन्त्वित्यर्थः । तथा नः अस्माकम् **उर्वी** पृथ्वी अपि बहुतरा भवतु । त्वं तु **तोकाय** अपत्याय **तनयाय** पुत्राय । तोकशब्दोऽपत्यसामान्यवचनः । तनयशब्दः पुत्रवचनः। **शं** सुखं **योः** मिश्रयिता **भव** । यद्वा । रोगाणां शमनं भयानां यावनं च भव कुर्वित्यर्थः ॥