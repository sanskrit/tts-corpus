+++
title = "006"
devataa = "बृहस्पतिः"
RShiH = "अगस्त्यो मैत्रावरुणिः"
ChandaH = "त्रिष्टुप्"

+++


हे बृहस्पते त्वं **सुप्रैतुः** सुष्ठु गन्तुर्मनुष्यस्य **सुयवसः** शोभनान्नस्य **पन्थाः** **न** मार्गं इव सुष्ठु यज्ञमार्गगामिनः सुयवसः पन्था इव सुखकारी भवेत्यर्थः । किंच **दुर्नियन्तुः** दुःखेन नियमितुः राज्ञः **परिप्रीतः** सर्वप्रकारेण संतुष्टो द्वेषादिरहितः **मित्रः** **न** सुहृन्मन्त्रीव । स यथा दुर्नयात् निवर्तयति तद्वत् त्वमपि तथा अस्मभ्यं कुर्वित्यर्थः । सखिवत् अमार्गान्निवर्त्य मार्गे यज्ञादिरूपे योजयित्वा तत्रापि फलप्रदो भवेत्यर्थः । किंच **अनर्वाणः** अपापाः **ये** नराः **नः** अस्मान् **अभि** आभिमुख्येन **चक्षते** बोधयन्ति ते **अपीवृताः** अज्ञानेनावृता अपि **अपोर्णुवन्तः** अपगतावरणवन्तो ज्ञानवन्तः **अस्थुः** तिष्ठन्तु । यद्वा । अनर्वाणस्त्वामप्राप्नुवन्तो येऽस्मद्विरोधिनो नोऽस्मानभि चक्षते अभिवदन्ति निन्दन्ति तेऽपीवृता आच्छादित रक्षिता अपि अपोर्णुवन्तः अपगतरक्षणा भवन्ति ॥