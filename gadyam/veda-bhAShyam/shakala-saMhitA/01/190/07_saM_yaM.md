+++
title = "007"
devataa = "बृहस्पतिः"
RShiH = "अगस्त्यो मैत्रावरुणिः"
ChandaH = "त्रिष्टुप्"

+++


**यं** बृहस्पतिं **स्तुभः** स्तोत्राणि **अवनयो** **न** सर्वा अवनयो भूमयो मनुष्या यथा स्वामिनं कर्म प्रति वा **सं** **यन्ति** संगच्छन्ति तद्वत् तथा **समुद्रं** **रोधचक्राः** । नदीनामैतत् । रोधनशीलानि चक्राणि यासु तास्तादृश्यः कूलं क्रममाणाः वा **स्रवतः** स्रवन्त्यो नद्यो यथा यन्ति तद्वत् सर्वा अपि स्तुतयो यमेव प्राप्नुवन्ति **गृध्रः** गर्धनशीलो वृष्टिमाकाङ्क्षमाणः **सः** **बृहस्पतिः** **विद्वान्** वक्ष्यमाणाभिज्ञः **तरः** तरणं जलाभिवृद्धिम् **आपः** उदकानि **च** उभयम् **अन्तः** मध्ये स्थित्वा चष्टे पश्यति करोतीत्यर्थः ॥