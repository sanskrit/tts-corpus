+++
title = "003"
devataa = "बृहस्पतिः"
RShiH = "अगस्त्यो मैत्रावरुणिः"
ChandaH = "त्रिष्टुप्"

+++


अयं बृहस्पतिः **उपस्तुतिं** यजमानेनोपेत्य क्रियमाणां स्तुतिं **नमसः** हविर्लक्षणस्यान्नस्य **उद्यतिम्** उद्धारं **च** **श्लोकम्** अन्यो यो मन्त्रविशेषोऽस्ति तं च **प्र** **यंसत्** प्रकर्षेण यतते स्वीकर्तुम् । यजमानो वा तत्सर्वं प्रयच्छत्यस्मै । तत्र दृष्टान्तः । **सवितेव** सूर्य इव । स यथा स्तोत्रादिकं स्वीकरोति तद्वत् । यजमानप्रदानपक्षे सविता सर्वस्य प्रसविता सूर्य इव । स यथा बाहुभ्यः प्रकाशादि प्रयच्छति तद्वत् **बाहू** बाहुभ्यां यजमानोऽपीत्यर्थः। तस्य महत्त्वमाह । **अरक्षसः** स्वविरोधिरक्षोरहितस्य **अस्य** बृहस्पतेः **क्रत्वा** कर्मणा सामर्थ्येन **अहन्यः** अह्नि साधुः **यः** सूर्यः **अस्ति** सः **भीमः** **न** **मृगः** इव भयजनकः सिंहादिरिव भीमो भयहेतुः **तुविष्मान्** बलवान् परिभ्रमतीति शेषः । यस्य माहात्म्येन मन्त्राभिमानिनो बृहस्पतेः सामर्थ्यात् मन्देहाद्यसुराञ्जित्वातितेजस्वी भवति तादृशो महानुभावो यजमानदत्तं हविरादिकं स्वीकरोतीत्यर्थः ॥