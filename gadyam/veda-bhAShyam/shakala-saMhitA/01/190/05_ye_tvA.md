+++
title = "005"
devataa = "बृहस्पतिः"
RShiH = "अगस्त्यो मैत्रावरुणिः"
ChandaH = "त्रिष्टुप्"

+++


हे **देव** बृहस्पते **ये** **पापाः** पापबुद्धयोऽल्पाः **पज्राः** हविर्लक्षणान्नवन्तः पापेन जीर्णा वा नराः **भद्रं** कल्याणं **वा** त्वाम् **उस्रिकम्** । उस्रियेति गोनाम । कुत्सितामल्पक्षीरोत्स्राविणीं गां जीर्णमनड्वाहं वा 'मन्यमानाः **उपजीवन्ति** उपेत्य प्राणन्ति अल्पं याचन्ते इत्यर्थः। दूढये दुर्धिये ॥ वचनव्यत्ययः ॥ दुर्बुद्धिभ्यस्तेभ्यः **वामं** वननीयं धनं **न** **अनु** **ददासि** अनुकूलं न वितरसि । हे **बृहस्पते** देव **पियारुं** सोमपानशीलं सोमेन यष्टारं महाफलरिप्सुं तु **चयसे** **इत्** गच्छस्येवानुग्रहीतुम् ॥ ‘चय गतौ ' इत्यस्येदं रूपम् ॥ यद्वा । हे बृहस्पते पियारुं हिंसकम् ॥ पीयतेर्हिंसाकर्मणः इदं रूपम् ॥ तं प्राणिहिंसकं चयसे इत् । हंस्येव । बृहस्पते यच्चातयसि देवपीयुम् (निरु. ४. २५) इति निरुक्तम् ॥ ॥ १२ ॥