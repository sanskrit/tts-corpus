+++
title = "002"
devataa = "बृहस्पतिः"
RShiH = "अगस्त्यो मैत्रावरुणिः"
ChandaH = "त्रिष्टुप्"

+++


**तं** बृहस्पतिम् **ऋत्विया** वर्षर्तुसंबन्धिन्यः **वाचः** माध्यमिकाः **उप** **सचन्ते** समीपे सेवन्ते । **यः** **सर्गो** **न** उदकस्य स्रष्टापि । नशब्दोऽप्यर्थे । **देवयतां** देवानिच्छतां यजमानानाम् **असर्जि** फलम् । यद्वा । देवं तमिच्छतां मनुष्याणाम् असर्जि सृष्टवान्वृष्ट्युदकम् । यद्वा । ऋत्वियाः प्राप्तकालीना वाचः होत्रादिप्रेरिता वाचः उप सचन्ते तं यः सर्गो न उदकसृष्टिरिव । **सः** स एव **बृहस्पतिः** **अञ्जः** **हि** व्यञ्जकः खलु। तस्मिन् वर्षति सर्वे भवन्ति। अत एव **विभ्वा** विभुर्व्याप्तः **मातरिश्वा** वृष्टिनिर्मातरि अन्तरिक्षे चेष्टमानो वायुसदृशो वा **वरांसि** वरणीयानि वृष्ट्यादिफलानि संपादयन् **ऋते** उदके निमित्तभूते सति **सम्** **अभवत्** संभूतः । अथवा । अञ्जो यज्ञियानां व्यञ्जकः मातरिश्वा फलस्य निर्मातरि यज्ञे श्वसिता वर्तमानः स बृहस्पतिर्ऋते यज्ञे निमित्तभूते सति वरांसि वरणीयानि हवींषीच्छन् विभ्वा विभुः समभवत् ॥