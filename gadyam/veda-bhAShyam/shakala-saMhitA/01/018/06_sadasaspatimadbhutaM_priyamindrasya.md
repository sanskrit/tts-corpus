+++
title = "006"
devataa = "सदसस्पतिः"
RShiH = "मेधातिथिः काण्वः"
ChandaH = "गायत्री"

+++


**मेधां** लब्धुं **सदसस्पतिम्** एतन्नामकं देवम् **अयासिषं** प्राप्तवानस्मि । कीदृशम् । **अद्भुतम्** आश्चर्यकरं **इन्द्रस्य** **प्रियं** सोमपाने सहचारित्वात् 'काम्यं कमनीयं **सनिं** धनस्य दातारम् ॥ सदसः । षद्लृ विशरणादौ । सर्वधातुभ्योऽसुन्' । नित्त्वादाद्युदात्तः। पतिम् । पातेर्डतिः (उ. सू. ४. ४९७ )। टिलोपः । प्रत्ययस्वरः । प्रियम् । ‘इगुपधज्ञाप्रीकिरः कः'। इयङादेशः । प्रत्ययस्वरः । काम्यम्। कामयतेः ‘अचो यत्'।  ‘ णेरनिटि ' इति णिलोपः ।  ‘ यतोऽनावः' इत्याद्युदात्तत्वम् । सनिम् ।  ‘ षणु दाने '।  ‘ धात्वादेः षः सः'।  ‘ अच इः ' ( उ. सू. ४. ५७८ ) इत्यनुवृत्तौ  खनिकष्यज्यसिवसिवनिसनिध्वनिग्रन्थिचरिभ्यश्च ' ( उ. सू. ४. ५७९ ) इति इप्रत्ययः । प्रत्ययस्वरः । अयासिषम् ।  ‘ या प्रापणे । लुङ् । मिपोऽमादेशः ।  ‘ यमरमनमातां सक् च ' ( पा. सू. ७. २. ७३ ) इति सिच इडागमः; धातोः सगागमः । निघातः ॥