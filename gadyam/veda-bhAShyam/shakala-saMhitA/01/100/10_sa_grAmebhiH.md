+++
title = "010"
devataa = "इन्द्रः"
RShiH = "वार्षागिराः ऋज्राश्वांबरीष-सहदेव-भयमान-सुराधसः"
ChandaH = "त्रिष्टुप्"

+++


**सः** इन्द्रः **ग्रामेभिः** मरुत्संघैः सह **सनिता** फलानां प्रदाता भवति । **सः** च **अद्य** अस्मिन्नहनि **नु** क्षिप्रं **विश्वाभिः** **कृष्टिभिः** सर्वैर्मनुष्यैः **रथेभिः** इन्द्रसंबन्धिभिः रथैः करणभूतैः **विदे** विज्ञायते । अपि च **सः** इन्द्रः पौंस्येभिः स्वकीयैर्बलैः **अशस्तीः** अशंसनीयान् शत्रून् **अभिभूः** अभिभवन् वर्तते । **मरुत्वान्** सः **इन्द्रः** **नः** अस्माकं रक्षणाय **भवतु** ॥ ग्रामेभिः । ‘ बहुलं छन्दसि ' इति भिस ऐसभावः । ‘ग्रामादीनां च ' (फि. सू. ३८ ) इत्याद्युदात्तत्वम् । विदे। ‘ विद ज्ञाने'। कर्मणि लट् ।' बहुलं छन्दसि' इति विकरणस्य लुक् । ' लोपस्त आत्मनेपदेषु' इति तलोपः ॥ ॥ ९ ॥