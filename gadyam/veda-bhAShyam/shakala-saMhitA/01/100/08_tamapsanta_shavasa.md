+++
title = "008"
devataa = "इन्द्रः"
RShiH = "वार्षागिराः ऋज्राश्वांबरीष-सहदेव-भयमान-सुराधसः"
ChandaH = "त्रिष्टुप्"

+++


**नरः** नेतारः स्तोतारः **शवसः** बलस्य संबन्धिषु **उत्सवेषु** संग्रामेषु **नरं** जयस्य नेतारं **तम्** इन्द्रम् **अप्सन्त** आप्नुवन्ति । किमर्थम् । **अवसे** अन्नार्थं रक्षणार्थं वा । तथा **धनाय** धनार्थं च **तम्** इन्द्रं प्राप्नुवन्ति । यस्मात् **सः** इन्द्रः **तमसि** दृष्टिप्रतिबन्धके **अन्धे** **चित्** आध्यानरहिते चित्तव्यामोहकरेऽपि संग्रामे **ज्योतिः** विजयलक्षणं प्रकाशं **विदत्** लम्भयति । तस्मात् तमेव प्राप्नुवन्तीत्यर्थः । अन्यत् समानम् ॥ अप्सन्त । आप्लृ व्याप्तौ । लङि व्यत्ययेन आत्मनेपदम् । व्यत्ययेन क्सप्रत्ययः । व्यत्ययेन धातोर्ह्रस्वत्वम् । विदत् । **विद्लृ** लाभे'। 'छन्दसि लुङ्लङ्लिटः' इति वर्तमाने छान्दसो लुङ् । लुदित्त्वात् च्लेः अङादेशः । ‘ बहुलं छन्दस्यमाङ्योगेऽपि ' इति अडभावः ॥