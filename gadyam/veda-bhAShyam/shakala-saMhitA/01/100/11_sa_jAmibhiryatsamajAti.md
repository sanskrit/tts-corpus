+++
title = "011"
devataa = "इन्द्रः"
RShiH = "वार्षागिराः ऋज्राश्वांबरीष-सहदेव-भयमान-सुराधसः"
ChandaH = "त्रिष्टुप्"

+++


**पुरुहूतः** बहुभिर्यजमानैराहूतः **सः** इन्द्रः **मीळ्हे** संग्रामे । मीळ्हम् इति धननाम् । तद्धेतुत्वात् संग्रामोऽपि मीळ्हशब्देनोच्यते । **जामिभिः** बन्धुभिः **अजामिभिर्वा** बान्धवरहितैर्वा **एवैः** युद्धार्थं मरुद्भिः सह **यत्** यदा **समजाति** संगच्छते । तेषाम् उभयविधानाम् **अपाम्** इन्द्रं प्राप्नुवतां पुरुषाणां **तोकस्य** पुत्रस्य **तनयस्य** तत्पुत्रस्य च **जेषे** जयप्राप्तये सः **इन्द्रः** भवति । किमु वक्तव्यम् अस्माकं स्तोतृतमानां जयो भवतीति । अन्यत् समानम् । समजाति । अज गतिक्षेपणयोः । लेटि आडागमः । जेषे । ' जि जये । औणादिकः सप्रत्ययः । चतुर्थ्यर्थे सप्तमी । यद्वा । ' जेषृ णेषृ प्रेषृ गतौ । क्विप् च ' इति क्विप् । ‘सावेकाचः' इति विभक्तेरुदात्तत्वम् ॥