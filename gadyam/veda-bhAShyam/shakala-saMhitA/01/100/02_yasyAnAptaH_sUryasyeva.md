+++
title = "002"
devataa = "इन्द्रः"
RShiH = "वार्षागिराः ऋज्राश्वांबरीष-सहदेव-भयमान-सुराधसः"
ChandaH = "त्रिष्टुप्"

+++


**यस्य** इन्द्रस्य **यामः** गतिः **अनाप्तः** परैरप्राप्ता **सूर्यस्येव** । यथा सूर्यस्य गतिरन्यैर्न प्राप्तुं शक्यते तद्वत्। 'स्वेभिः आत्मीयैः **एवैः** गमनशीलैः **सखिभिः** मित्रभूतैर्मरुद्भिः सह **वृषन्तमः** अतिशयेन कामानां वर्षिता **भरेभरे** सर्वेषु संग्रामेषु **वृत्रहा** शत्रूणां हन्ता **शुष्मः** सर्वेषामसुराणां शोषकः एवंभूतो यः इन्द्रः **अस्ति** विद्यते सः **मरुत्वान्** **इन्द्रः** **नः** अस्माकं रक्षणाय **भवतु** ॥ यामः । ‘ या प्रापणे '। अर्तिस्तुसु° ' इत्यादिना भावे मन्प्रत्ययः । नित्त्वादाद्युदात्तत्वम् । शुष्मः । शुष शोषणे'। ‘ अविसिविसिशुषिभ्यः कित्' ( उ. सू. १. १४१ ) इति मन्प्रत्ययः । नित्त्वादाद्युदात्तत्वम् । अस्ति । यद्वृत्तयोगादनिघातः । वृषन्तमः । वृषञ्शब्दादुत्तरस्य तमपो ‘नाद्धस्य' (पा. सू. ८. २. १७) इति नुट् । एवैः । ‘ इण् गतौ ।' इण्शीङ्भ्यां वन्' ॥