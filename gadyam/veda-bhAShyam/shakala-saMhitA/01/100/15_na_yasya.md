+++
title = "015"
devataa = "इन्द्रः"
RShiH = "वार्षागिराः ऋज्राश्वांबरीष-सहदेव-भयमान-सुराधसः"
ChandaH = "त्रिष्टुप्"

+++


**देवता** देवस्य दानादिगुणयुक्तस्य **यस्य** इन्द्रस्य **शवसः** बलस्य **अन्तम्** अवसानं **देवाः** वस्वाद्या देवगणाः **न** **आपुः** न आनशिरे तथा **मर्ताः** मनुष्याः **आपश्चन** आपोऽपि **न** प्रापुः । **सः** तादृश इन्द्रः **त्वक्षसा** शत्रूणां तनूकर्त्रा आत्मीयेन बलेन **क्ष्मः** पृथिव्याः **दिवश्च** स्वर्गस्य च **प्ररिक्वा** प्रकर्षेण रेचको भवति । लोकद्वयादप्यस्य बलमतिरिच्यते इत्यर्थः । मरुद्भिर्युक्तः सः **इन्द्रः** **नः** अस्माकम् **उती** ऊतये रक्षणाय **भवतु** ॥ देवता । देव एव देवता । ' देवात्तल्' इति स्वार्थे तल् । ‘सुपां सुलुक्' इति षष्ठ्याँ लुक् । मर्ताः । ‘मृङ् प्राणत्यागे'।' असिहसि ' इत्यादिना तन्प्रत्ययः । नितित्वादाद्युदात्तत्वम् । प्ररिक्वा । ‘ रिचिर् विरेचने '। ‘ अन्येभ्योऽपि दृश्यन्ते' इति क्वनिप् । अन्त्यविकारश्छान्दसः । त्वक्षसा। ‘ तक्षू त्वक्षू तनूकरणे '। असुन् । नित्त्वादाद्युदात्तत्वम् । क्ष्मः । क्षमा इति पृथिवीनाम । अतो धातोः' इत्यत्र ‘आतः' इति योगविभागात् इष्टसिद्धिः इत्यभिधानात् ङसि भसंज्ञायामाकारलोपः । यद्वा । 'क्ष्मायी विधूनने' । अस्मात् ' क्विप् च' इति क्विप् । वेरपृक्तलोपात् पूर्वं वलि लोपः। अन्यत् समानम्। उदात्तनिवृत्तिस्वरेण विभक्तेः उदात्तत्वम् ॥ ॥ १० ॥