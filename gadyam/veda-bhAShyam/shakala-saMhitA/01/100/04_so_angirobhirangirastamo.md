+++
title = "004"
devataa = "इन्द्रः"
RShiH = "वार्षागिराः ऋज्राश्वांबरीष-सहदेव-भयमान-सुराधसः"
ChandaH = "त्रिष्टुप्"

+++


**सः** इन्द्रः **अङ्गिरोभिः** । अङ्गन्ति गच्छन्तीति अङ्गिरसो गन्तारः । तेभ्योऽपि **अङ्गिरस्तमः** **भूत्** अतिशयेन गन्ता भवति । **वृषभिः** **वृषा** वर्षितृभ्योऽप्यतिशयेन वर्षिता **सखिभिः** समान ख्यानेभ्यो मित्रभूतेभ्योऽपि **सखा** अतिशयेन हितकारी एवंभूतः **सन्** **ऋग्मिभिः** अर्चनीयेभ्योऽपि **ऋग्मी** अर्चनीयो भवति । **गातुभिः** गातव्येभ्यः स्तोतव्येभ्योऽपि **ज्येष्ठः** अतिशयेन स्तोतव्यः एवंगुणविशिष्टः **मरुत्वान्** **इन्द्रः** रक्षणाय **भवतु** ॥ अङ्गिरोभिः । ‘अगि रगि लगि गत्यर्थाः' । अङ्गिरा अप्सराः ( उ. सू. ४. ६७५-६७६ ) इति औणादिकः असुन्प्रत्ययो निपात्यते । इदमादिषु सर्वत्र पञ्चम्यर्थे तृतीया । ऋग्मिभिः । ऋच स्तुतौ ' । संपदादिलक्षणो भावे क्विप् । मत्वर्थीयो मिनिः । पदत्वात् कुत्वं जश्त्वं च । गातुभिः ।' गा स्तुतौ ।' कमिमनिजनि' इत्यादिना कर्मणि तुप्रत्ययः ॥