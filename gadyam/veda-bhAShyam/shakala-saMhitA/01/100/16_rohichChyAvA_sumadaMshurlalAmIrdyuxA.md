+++
title = "016"
devataa = "इन्द्रः"
RShiH = "वार्षागिराः ऋज्राश्वांबरीष-सहदेव-भयमान-सुराधसः"
ChandaH = "त्रिष्टुप्"

+++


**रोहित्** रोहितवर्णाः **श्यावा** श्यामवर्णा । उभयोः पार्श्वयोरुभयविधवर्णयुक्तेत्यर्थः । **सुमदंशुः** सुमत् स्वतः प्रांशुः । उक्तं च यास्केन- सुमत् स्वयमित्यर्थः ' ( निरु. ६. २२) इति । अतिदीर्घावयवा **ललामीः** पुण्ड्रवती अश्वभूषणयुक्ता वा **द्युक्षा** दिवि द्युलोके कृतनिवासा **ऋज्राश्वस्य** एतत्संज्ञस्य राजर्षेः **राये** धनार्थं **वृषण्वन्तं** वृष्णा सेक्ता इन्द्रेण युक्तं **रथं** **धूर्षु** युगसंबन्धिषु वहनप्रदेशेषु **बिभ्रती** वहन्ती **मन्द्रा** सर्वेषाम् आह्लादकरी अश्वपङ्क्तिः **नाहुषीषु** । नहुषा मनुष्याः। तत्संबन्धिनीषु **विक्षु** सेनालक्षणासु प्रजासु **चिकेत** ज्ञायते । ईदृश्याश्वपङ्क्त्या युक्त इन्द्रः संग्रामेष्वनुग्राहकतया प्रादुर्भवतीत्यर्थः । ललामीः । ललामशब्दात् ‘छन्दसीवनिपौ° ' ( पा. सू. ५. २. १०९. २) इति मत्वर्थीय ईकारः । अङयन्तत्वात् सुलोपाभावः । द्युक्षा । ‘क्षि निवासगत्योः' । औणादिको डप्रत्ययः । ततः टाप् । ऋज्राश्वस्य ।' ऋज गतिस्थानार्जनोपार्जनेषु ।' ऋजेन्द्र ' इत्यादिना रक्प्रत्ययान्तो निपातितः । ऋज्रा गतिमन्तोऽश्व यस्य । बहुव्रीहौ पूर्वपदप्रकृतिस्वरत्वम् । वृषण्वन्तम् ।' अनो नुट् ' (पा. सू. ८. २. १६ ) इति मतुपो नुट् । चिकेत । ‘कित ज्ञाने'। 'छन्दसि लुङ्लङ्लिटः' इति वर्तमाने कर्मणि लिट् । व्यत्ययेन तिप् ॥