+++
title = "012"
devataa = "इन्द्रः"
RShiH = "वार्षागिराः ऋज्राश्वांबरीष-सहदेव-भयमान-सुराधसः"
ChandaH = "त्रिष्टुप्"

+++


**सः** इन्द्रः **वज्रभृत्** अन्यैर्धर्तुमशक्यस्य वज्रस्य भर्ता **दस्युहा** दस्यूनामुपक्षपयितॄणामसुराणां हन्ता **भीमः** सर्वेषां भयहेतुः **उग्रः** उद्गूर्णतेजाः **सहस्रचेताः** बहुविधज्ञानः सर्वज्ञ इत्यर्थः । **शतनीथः** बहुस्तुतिर्बहुविधप्रापणो वा **ऋभ्वा** उरु भासमानो महान् वा **चम्रीषो** **न** चम्वां चमसे
रसात्मनावस्थितः सोम इव **शवसा** बलेन **पाञ्चजन्यः** । गन्धर्वा अप्सरसो देवा असुरा रक्षांसि पञ्चजनाः । निषादपञ्चमाश्चत्वारो वर्णा वा । तेषु रक्षकत्वेन भवः । एवंभूतः सः **मरुत्वान्** **इन्द्रः** **नः** अस्माकं रक्षणाय **भवतु** । । दस्युहा । ' बहुलं छन्दसि ' इति हन्तेः क्विप् । भीमः । ' ञिभी भये ' । ' भीमादयोऽपादाने ' ( पा. सू. ३. ४. ७४) इति अपादाने ' भियः षुग्वा ' ( उ. सू – १.१४५) इति मक् । शतनीथः । ' णीञ् प्रापणे ' । ' हनिकुषिनीरमिकाशिभ्यः क्थन् ' ( उ सू. २. १५९) इति क्थन्प्रत्ययः । चम्रीषः । ' इष गतौ ' । चम्वामिष्यति गच्छतीति चम्रीषः । इगुपधलक्षणः कप्रत्ययः । वर्णव्यापत्त्या रेफो दीर्घश्च । यद्वा चमेरौणादिक ईषन्प्रत्ययः । पूर्ववत् रेफः । पाञ्चजन्यः । भवार्थे बहिर्देवपञ्चजनेभ्यश्चेति वक्तव्यम् ' ( का. ४. ३.५८. १) इति ञ्यप्रत्ययः । ञित्त्वात् आद्युदात्तत्वम् ॥