+++
title = "001"
devataa = "मरुतः"
RShiH = "कण्वो घौरः"
ChandaH = "गायत्री"

+++


हे मरुतः **कद्ध** कदा खलु **नूनम्** अवश्यं हस्तयोः **दधिध्वे** यूयमस्मान् हस्ते धारयथ । तत्र दृष्टान्तः। **पिता** **पुत्रं** **न** **हस्तयोः** । यथा लोके पिता हस्तयोः स्वकीयं पुत्रं धारयति तद्वत् । कीदृशा मरुतः । **कधप्रियः** स्तुतिप्रीताः **वृक्तबर्हिषः** । वृक्तं छिन्नं बर्हिर्दर्भो येषां मरुतां यजमानाय ते मरुतः तथाविधाः ॥ कत् कदा ।  ‘ द्वौ चापरौ वर्णविकारनाशौ' (का.६.३.१०९) इत्युक्तत्वात् आकारलोपः । कधप्रियः । कथा स्तुतिः । तया प्रीणन्तीति कधप्रियः ।  ‘ प्रीञ् प्रीतौ ' । क्विप् । पूर्वपदस्य ' ङ्यापोः संज्ञाच्छन्दसोर्बहुलम् ' (पा. सू. ६. ३.६३ ) इति ह्रस्वत्वम् । धकारश्छान्दसः। आमन्त्रितनिघातः । दधिध्वे । दधातेः “ छन्दसि लुङ्लङ्लिटः' इति वर्तमाने लिट् । क्रादिनियमातु इट् । प्रत्ययस्वरः वृक्तबर्हिषः । आमन्त्रितनिघातः ॥