+++
title = "008"
devataa = "मरुतः"
RShiH = "कण्वो घौरः"
ChandaH = "गायत्री"

+++


**वाश्रेव** शब्दयुक्ता प्रस्नुतस्तनवती धेनुरिव **विद्युत्** मेघस्था दृश्यमाना सती **मिमाति** शब्दं करोति । विद्युद्वेलायां हि मेघगर्जनं प्रसिद्धम् । **माता** धेनुः **वत्सं** **न** वत्समिव **सिषक्ति** इयं विद्युत् मरुतः सेवते । सिषक्तिः सेवनार्थः।  ‘ सिषक्तु सचत इति सेवमानस्य' ( निरु. ३. २१ ) इति यास्केनोक्तत्वात् । **यत्** यस्मात् कारणात् **एषां** मरुतां संबन्धिनी **वृष्टिरसर्जि** गर्जनसहिते विद्युत्काले वृष्टा भवति, तस्मात् विद्युतो मरुत्सेवनमुपपन्नम् ॥ वाश्रेव । ‘वाशृ शब्दे'। 'स्फायितञ्चि° ' इत्यादिना रक् । मिमाति । ' माङ् मानै शब्दे च ' । व्यत्ययेन परस्मैपदम् । जुहोत्यादित्वात् श्लुः ।  ‘ भृञामित् ' ( पा. सू. ७. ४. ७६ ) इति अभ्यासस्य इत्वम् । सिषक्ति।  ‘ षच समवाये'। लटि बहुलं छन्दसि ' इति शपः लुः ।  ‘ बहुलं छन्दसि ' इति अभ्यासस्य इत्वम् । असर्जि ।  ‘ सृज विसर्गे ' । कर्मणि लुङ् ।' चिण् भावकर्मणोः ' (पा. सू. ३. १. ६६) इति चिण् ।' चिणो लुक्' (पा. सू. ६. ४. १०४ ) इति तशब्दस्य लुक् । गुणः । अडागम उदात्तः । यद्वृत्तयोगादनिघातः ॥