+++
title = "003"
devataa = "मरुतः"
RShiH = "कण्वो घौरः"
ChandaH = "गायत्री"

+++


हे **मरुतः** **वः** युष्माकं संबन्धीनि **नव्यांसि** नवतराणि **सुम्ना** प्रजापशुरूपाणि धनानि ‘प्रजा वै पशवः सुम्नम् ' ( तै. सं. ५. ४. ६. ६ ) इति श्रुत्यन्तरात् । **क्व** कुत्र वर्तन्ते । तथा **सुविता** शोभनानि प्राप्याणि मणिमुक्तादीनि भवदीयानि **क्व** कुत्र वर्तन्ते । **विश्वानि** सर्वाणि **सौभगा** सौभाग्यरूपाणि गजाश्वादीनि **क्वो** कुत्र वा वर्तन्ते । भवदीयैः सुम्नादिभिः सर्वैः सहागन्तव्यमित्यर्थः ॥ सुम्ना ।  ‘ शेश्छन्दसि बहुलम् ' इति शेर्लोपः । नव्यांसि । नवशब्दात् ईयसुनि ईकारलोपश्छान्दसः । सुविता । सुष्ठु इतानि सुवितानि ।  ‘ तन्वादीनां छन्दसि बहुलमुपसंख्यानम् ' ( पा. सू. ६. ४. ७७. १ ) इति उवङादेशः । सौभगा। ‘सुभगान्मन्त्रे' (पा. सू. ५. १. १२९ ग.) इति तस्य भावः इत्यर्थे अन् । पूर्ववत् शेर्लोपः ॥