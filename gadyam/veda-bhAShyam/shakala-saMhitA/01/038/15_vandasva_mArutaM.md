+++
title = "015"
devataa = "मरुतः"
RShiH = "कण्वो घौरः"
ChandaH = "गायत्री"

+++


हे ऋत्विक्संघ **मारुतं** मरुत्संबन्धिनं **गणं** समूहं **वन्दस्व** नमस्कुरु स्तुहि वा । कीदृशं गणम् । **त्वेषं** दीप्तं **पनस्युं** स्तुतियोग्यम् **अर्किणम्** अर्चनोपेतम्। **अस्मे** अस्माकम् **इह** अस्मिन् कर्मणि **वृद्धा** **असन्** मरुतः प्रवृद्धा भवन्तु ॥ वन्दस्व । वदि अभिवादनस्तुत्योः' । अदुपदेशात् लसार्वधातुकानुदात्तत्वे धातुस्वरः । पनस्युम् । ‘पन च ' इति स्तुत्यर्थो धातुः । असुन्। पनः स्तोत्रमात्मन इच्छतीति पनस्युः । सुप आत्मनः क्यच् ।“क्याच्छन्दसि' इति उप्रत्ययः। अर्किणम् । ऋच स्तुतौ । ‘ पुंसि संज्ञायाम्' इति घः। अर्कोऽस्यास्तीति अर्की। ‘अत इनिठनौ'। असन् । ‘बहुलं छन्दसि इति शपो लुगभावः ।  ‘ इतश्च लोपः' इति इकारलोपः। तिङ्ङतिङः' इति निघातः ॥ ॥१७॥