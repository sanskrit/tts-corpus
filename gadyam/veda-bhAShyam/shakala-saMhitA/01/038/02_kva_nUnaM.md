+++
title = "002"
devataa = "मरुतः"
RShiH = "कण्वो घौरः"
ChandaH = "गायत्री"

+++


‘ हे मरुतः **नूनम्** इदानीं **क्व** यूयं कुत्र स्थिताः । **कत्** कदा **वः** युष्माकम् **अर्थम्** अरणं देवयजनदेशे गमनम्। विलम्बं मा कुरुतेत्यर्थः। **दिवः** **गन्त** द्युलोकाद्गच्छत । **पृथिव्याः** **न** गन्त भूलोकान्मा गच्छत । **वः** युष्मान् **क्व** **रण्यन्ति** । देवयजनरूपायाः पृथिव्या अन्यत्र कुत्र शब्दयन्ति । यजमानाः स्तुवन्ति । तत्र दृष्टान्तः । **गावो** **न** । यथा गावो रणन्ति शब्दयन्ति तद्वत् ॥ क्व । किंशब्दात् सप्तम्यन्तात् ' किमोऽत् ' (पा. सू. ५. ३. १२) इति अत्प्रत्ययः।  ‘ क्वाति' (पा. सू. ७. २. १०५) इति किमः क्वादेशः ।  ‘ तित्स्वरितः' इति स्वरितत्वम् । अर्थम् ।  ‘ऋ गतौ ।  ‘ उषिकुषिगार्तिभ्यस्थन् ' ( उ. सू. २. १६१ ) इति भावे थन् । नित्त्वादाद्युदात्तत्वम् । गन्त । गमेर्लोटि बहुलं छन्दसि' इति शपो लुक् । थादेशस्य तस्य  ‘ तप्तनप्तनथनाश्च ' इति तबादेशः। अत एव ङित्त्वाभावात्  ‘ अनुदात्तोपदेश' इत्यादिना अनुनासिकलोपो न भवति । प्रत्ययस्य पित्त्वादनुदात्तत्वे धातुस्वरः ।  ‘ द्व्यचोऽतस्तिङः ' इति संहितायां दीर्घत्वम् । दिवः ।  ‘ ऊडिदम्०  इति विभक्तेरुदात्तत्वम् । पृथिव्याः । उदात्तयणो हल्पूर्वात्' इति विभक्तेरुदात्तत्वम् । रण्यन्ति । रणतिः शब्दार्थः । व्यत्ययेन श्यन् ॥