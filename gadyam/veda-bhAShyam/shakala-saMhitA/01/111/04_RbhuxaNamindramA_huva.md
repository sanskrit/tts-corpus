+++
title = "004"
devataa = "ऋभवः"
RShiH = "कुत्स आङ्गिरसः"
ChandaH = "जगती"

+++


**ऋभुक्षणम्** । महन्नामैतत् । महान्तम् **इन्द्रम्** **आ** **हुवे** आह्वयामि। किमर्थम्। **ऊतये** रक्षणार्थम् । तथा **ऋभून्वाजान्** । ऋभुर्विभ्वा वाज इति त्रयः सुधन्वनः पुत्राः। तत्र प्रथमोत्तमवाचकशब्दाभ्यां मध्यमोऽपि लक्ष्यते । अतः शब्दद्वयेन त्रयोऽप्युच्यन्ते । तदुक्तं यास्केन - ‘ प्रथमोत्तमाभ्यां बहुवन्निगमा भवन्ति न मध्यमेन' (निरु. ११. १६) इति । एवंविधानृभून् **मरुतः** च **सोमपीतये** सोमपानायाह्वयामि । तथा **उभा** युगलरूपेण संहत्य वर्तमानौ द्वौ मित्रावरुणावश्विनौ च **नूनम्** अवश्यं सोमपानायाह्वयामीति शेषः । अपि च आहूताश्चेन्द्रादयः **नः** अस्मान् **हिन्वन्तु** प्रेरयन्तु गमयन्त्वित्यर्थः । किमर्थम् । **सातये** संभजनीयाय धनाय **धिये** धनसाध्याय कर्मणे **जिषे** जेतुं शत्रूणां जयार्थं च ॥ ऋभुक्षणम् । उरुभासमाने स्थाने क्षियति निवसतीति ऋभुक्षाः । उरुपूर्वाद्भातेः ' मृगय्वादयश्च' ( उ. सू. १. ३७ ) इति कुप्रत्ययः ।  ‘ आतो लोप इटि च ' इति आकारलोपः पूर्वपदस्य ऋभावश्च । ऋभुशब्दोपपदात् ' क्षि निवासगत्योः' इत्यस्मात्  ‘ पतेस्थ च ' इति विधीयमान इनिप्रत्ययो बहुलवचनात् भवति । टिलोपः ।  ‘ इतोऽत्सर्वनामस्थाने ' ( पा. सू. ७. १. ८६ ) इति अत्वम् इकारस्य ।  ‘ वा षपूर्वस्य निगमे ' इति विकल्पनात् उपधादीर्घाभावः । यद्वा । अर्तेः भुक्षिनक्। कित्त्वाद्गुणाभावः । अत एव न अवगृह्यते । सोमपीतये । 'पा पाने '। 'स्थागापापचो भावे ' इति भावे क्तिन् ।  ‘ घुमास्था° ' इति ईत्वम् । दासीभारादित्वात् पूर्वपदप्रकृतिस्वरत्वम् । हिन्वन्तु । ' हि गतौ वृद्धौ च ' । अस्मात् अन्तर्भावितण्यर्थात् लोटि स्वादित्वात् श्नुः । जिषे। ‘जि जये।  ‘ तुमर्थे सेसेन्”  इति क्सेप्रत्ययः ॥