+++
title = "003"
devataa = "ऋभवः"
RShiH = "कुत्स आङ्गिरसः"
ChandaH = "जगती"

+++


हे **नरः** यज्ञस्य नेतारः **ऋभवः** **अस्मभ्यम्** अनुष्ठातृभ्यः **सातिं** संभजनीयमन्नं धनं वा **आ** **तक्षत** । अ समन्तात्कुरुत। तथा अस्मदीयाय **रथाय** **रंहणशीलाय** पुत्रादये रथायैव वा **सातिं** संभजनीयं धनम् आतक्षत । तथा **अर्वते** अश्वाय **सातिं** संभजनीयमन्नं धनं वा अश्वयोग्यम् आतक्षतेत्येव । किं च **विश्वहा** सर्वेष्वहःसु **नः** अस्माकं **जैत्रीं** जयशीलामपरिमितत्वेन सर्वाधिकां **सातिं** संभजनीयं धनं **सं** **महेत** । सर्वो जनः सम्यक् पूजयतु। वयं च **पृतनासु** संग्रामेषु **जामिं** सहजातम् **अजामिं** सहानुत्पन्नं शत्रुं वा **सक्षणिम्** अस्मानभिभवन्तं युष्मत्प्रसादादभिभवेमेति शेषः ॥ सातिम् ।  ‘ ऊतियूतिजूतिसाति° ' इत्यादिना क्तिन उदात्तत्वम् । महेत । मह पूजायाम् । सक्षणिम् । **षह** अभिभवे । औणादिकः सनिप्रत्ययः । ढत्वकत्वषत्वानि ॥