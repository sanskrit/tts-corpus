+++
title = "002"
devataa = "ऋभवः"
RShiH = "कुत्स आङ्गिरसः"
ChandaH = "जगती"

+++


हे ऋभवः **नः** अस्माकं **यज्ञाय** यज्ञार्थं **ऋभुमत्** उरुभासनयुक्तं **वयः** हविर्लक्षणमन्नम् **आ** **तक्षत** आ समन्तादुत्पादयत । एतदेव विव्रियते। **क्रत्वे** क्रतवेऽस्मदीयाय कर्मणे **दक्षाय** बलाय च ॥ तादर्थ्ये चतुथीं। एतदुभयार्थं **सुप्रजावती** शोभनाभिः पुत्रपौत्रादिलक्षणाभिः प्रजाभिर्युक्ताम् **इषम्** अन्नम् आ तक्षत इति शेषः । अपि च **सर्ववीरया** सर्वैर्वीरैः पुत्रादिभिरुपेतया **विशा** प्रजया सह **यथा** येन प्रकारेण **क्षयाम** सुखेन निवसाम **तत्** तादृशम् **इन्द्रियम्** । धननामैतम् । धनं **नः** अस्मभ्यं **शर्धाय** बलार्थं **सु** **धासथ** सुष्ठु धत्त प्रयच्छतेत्यर्थः ॥ ऋभुमत् । उरु भाति' इति नैरुक्तव्युत्पत्त्या (निरु. ११. १५) ऋभुशब्दः प्रकाशमात्रवाची। ‘ह्रस्वनुड्भ्यां मतुप्' इति मतुप उदात्तत्वम् । क्रत्वे । जसादिषु च्छन्दसि वावचनम्' इति ‘घेर्ङिति ' इति गुणाभावे यणादेशः । क्षयाम् । ‘क्षि निवासगत्योः' । व्यत्ययेन शप् । धासथ । धाञो लेटि अडागमः। ‘सिब्बहुलं लेटि' इति सिप् । अन्येषामपि दृश्यते' इति संहितायां दीर्घत्वम् ॥