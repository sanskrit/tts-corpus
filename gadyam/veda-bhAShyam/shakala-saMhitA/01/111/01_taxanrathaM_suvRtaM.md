+++
title = "001"
devataa = "ऋभवः"
RShiH = "कुत्स आङ्गिरसः"
ChandaH = "जगती"

+++


**विद्मनापसः** उत्कृष्टेन ज्ञानेन निष्पाद्यकर्माणो लाभवत्कर्माणः वा ऋभवः **रथम्** अश्विनोः आरोहणार्थं **सुवृतं** शोभनवर्तनं सुचक्रं वा **तक्षन्** अकुर्वन् । तथा **इन्द्रवाहा** इन्द्रस्य वाहनभूतौ **हरी** । हरणशीलावेतत्संज्ञकावश्वौ **तक्षन्** कृतवन्तः । कीदृशौ । **वृषण्वसू** सेचनसमर्थेन दृढतरेण धनेन बलेन वा युक्तौ । अपि च **पितृभ्यां** स्वकीयाभ्यां मातापितृभ्यां वृद्धाभ्यां **युवत्** यौवनोपेतं **वयः** आयुः **ऋभवः** **तक्षन्** कृतवन्तः । तथा **वत्साय** **मातरं** गां **सचाभुवं** सहभुवं सह वर्तमानां **तक्षन्** अकुर्वन् ॥ तक्षन् । तक्षू त्वक्षू तनूकरणे ' । लङि • बहुलं छन्दस्यमाङ्योगेऽपि ' इति अडभावः । सुवृतम् । शोभनं वर्तते इति सुवृत् ।' वृतु वर्तने ।  ‘ क्विप् च ' इति क्विप् । विद्मनापसः ।  ‘ विद ज्ञाने'। अन्येभ्योऽपि दृश्यन्ते ' इति दृशिग्रहणात् भावे मनिन् । संज्ञापूर्वकस्य विधेरनित्यत्वात् गुणाभावः । बहुलवचनात् अलुक् । यद्वा ।  ‘ विद्लृ लाभे' । औणादिको भावे मक् । ततः पामादिलक्षणो नप्रत्ययः । विद्मनं लाभवत् अपः कर्म येषाम् । बहुव्रीहौ पूर्वपदप्रकृतिस्वरत्वम् । छान्दसः पूर्वसवर्णदीर्घः । इन्द्ववाहा । इन्द्रं वहतः इतीन्द्रवाहौ ।' वहश्च ' इति ण्विप्रत्ययः ।  ‘ अत उपधायाः' इति वृद्धिः ।  ‘ सुपां सुलुक्' इति विभक्तेः आकारः । वृषण्वसू । वृष सेचने ।  ‘ कनिन्युवृषितक्षि° ' इत्यादिना कनिन् । नित्त्वादाद्युदात्तत्वम् । वृषण्वस्वश्वयोरुपसंख्यानम् । ( पा. सू. १. ४. १८. ४) इति वसुशब्दे उत्तरपदे वृषण्भावः । . बहुव्रीहौ पूर्वपदप्रकृतिस्वरत्वम् । युवत् । अत्र युवञ्शब्दः सामर्थ्यात् प्रवृत्तिनिमित्तं युवत्वमात्रमाचष्टे । तदस्यास्त्यस्मिन्” इति युवत् छान्दसो वर्णलोपः ॥