+++
title = "020"
devataa = "सोमः"
RShiH = "गोतमो राहूगणः"
ChandaH = "त्रिष्टुप्"

+++


**यः** यजमानः **ददाशत्** सोमाय हविर्लक्षणान्यन्नानि दद्यात् तस्मै यजमानाय **सोमः** **धेनुं** सवत्सां दोग्ध्रीं गां **ददाति** । तथा **आशु** शीघ्रगामिनम् **अर्वन्तम्** अश्वं ददाति प्रयच्छति । तथा **वीरं** पुत्रम् **अस्मै** यजमानाय ददाति । कीदृशं पुत्रम् । **कर्मण्यं** लौकिककर्मसु कुशलं **सदन्यम्** । सदनं गृहम् । तदर्हम् । ग्रृहकार्यकुशलमित्यर्थः । **विदथ्यम्** । विदन्त्येषु देवानिति विदथाः यज्ञाः । तदर्हम् । दर्शपूर्णमासादियागानुष्ठानपरमित्यर्थः । **सभेयं** सभायां साधुम् । सकलशास्त्राभिज्ञमित्यर्थः । **पितृश्रवणं** पिता श्रूयते प्रख्यायते येन पुत्रेण तादृशम् ॥ कर्मण्यम् । कर्मसु साधुः कर्मण्यः । ' तत्र साधुः '( पा. सू. ४. ४. ९८) इति यत् । ' ये चाभावकर्मणोः ' इति प्रकृतिभावः । ' तित्स्वरितम् ' इति स्वरितत्वम् । एवमुत्तरत्रापि यत्प्रत्ययः । सभेयम् । ' ढश्छन्दसि ' ( पा. सू. ४. ४. १०६) इति तत्र साधुः इत्यर्थे डप्रत्ययः । ददाशत् । ' दाशृ दाने ' । लेटि अडागमः । ' बहुलं छन्दसि ' इति शपः श्लुः । । । । २२ । ।