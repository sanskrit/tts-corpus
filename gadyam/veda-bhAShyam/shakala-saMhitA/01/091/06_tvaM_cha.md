+++
title = "006"
devataa = "सोमः"
RShiH = "गोतमो राहूगणः"
ChandaH = "गायत्री"

+++


हे **सोम** **नः** अस्माकं स्तोतॄणां **जीवातुं** जीवनौषधं **त्वं** **च** त्वं चेत् **वशः** कामयेथाः तदानीं वयं **न** **मरामहे** न म्रियामहे । कीदृशस्त्वम् । **प्रियस्तोत्रः** । प्रियाणि स्तोत्राणि यस्य स तथोक्तः । बहुभिः स्तोतव्य इत्यर्थः । **वनस्पतिः** वनानामोषधिवनस्पतिरूपाणां पतिः पालयितासि ।  ‘ सोमो वा ओषधीनां राजा ' ( तै. सं. ६, ७, ९, १ ) इति श्रुतेः ॥ वशः । वश कान्तौ । लेटि सिपि अडागमः । आगमानुदात्तत्वे धातुस्वरः शिष्यते । त्वं चेति चशब्दश्चणिति निपातान्तरं चेदर्थम् । तद्योगात्  ‘ निपातैर्यद्यदिहन्त° ' इति निघातप्रतिषेधः । जीवातुम् ।  ‘ जीव प्राणधारणे ।  ‘ जीवेरातुः ( उ. सू. १. ७९ ) । मरामहे ।' मृङ् प्राणत्यागे । व्यत्ययेन शप् ॥