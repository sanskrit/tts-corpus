+++
title = "004"
devataa = "सोमः"
RShiH = "गोतमो राहूगणः"
ChandaH = "त्रिष्टुप्"

+++


हे सोम **ते** तव **दिवि** द्युलोके **या** यानि **धामानि** तेजांसि वर्तन्ते । तथा **पृथिव्यां** भूमौ यानि वर्तन्ते । तथा **पर्वतेषु** पर्ववत्सु शिलोच्चयेषु यानि वर्तन्ते । तथा व्रीह्याद्योषधीषु **अप्सु** च यानि वर्तन्ते । **तेभिः** विश्वैः तैः सर्वैस्तेजोभिर्युक्तः **सुमनाः** शोभनमनाः **अहेळन्** अक्रुध्यन् हे **राजन** **सोम** राजमान सोम एवंभूतस्त्वं **हव्या** अस्माभिः प्रत्तानि हवींषि **प्रति** **गृभाय** प्रतिगृहाण ॥ या ।  ‘ शेश्छन्दसि बहुलम् ' इति शेर्लोपः । पृथिव्याम् ।  ‘ उदात्तयणः० ' इति विभक्तेरुदात्तत्वम् । ओषधीषु ।  ‘ औषधेश्च विभक्तावप्रथमायाम् ( पा. सू. ६. ३. १३२) इति दीर्घः । अप्सु । ऊडिदम्' इत्यादिना विभक्तेरुदात्तत्वम् । सुमनाः।  ‘ सोर्मनसी अलोमोषसी' इत्युत्तरपदाद्युदात्तत्वम् । गृभाय । ग्रह उपादाने ' । छन्दसि शायजपि ' इति हौ श्नाप्रत्ययस्य शायजादेशः ॥