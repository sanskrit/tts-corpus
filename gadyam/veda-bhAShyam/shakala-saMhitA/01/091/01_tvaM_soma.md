+++
title = "001"
devataa = "सोमः"
RShiH = "गोतमो राहूगणः"
ChandaH = "त्रिष्टुप्"

+++


हे सोम **त्वं** **मनीषा** मनीषयास्मदीयया बुद्ध्या **प्र** **चिकितः** प्रकर्षेण ज्ञातोऽसि वयं त्वां स्तुतिभिरज्ञासिष्मेत्यर्थः । अतः **त्वं** रजिष्ठम् ऋजुतममकुटिलं **पन्थां** पन्थानं कर्मफलावाप्तिहेतुभूतं मार्गम् **अनु** **नेषि** अस्माननुक्रमेण प्रापयसि । किंच हे **इन्दो** उन्दनशील सर्वं जगदमृतेन क्लेदयित: सोम **तव** **प्रणीती** प्रणीत्या त्वत्कर्तृकेण प्रकृष्टनयनेन **धीराः** धीमन्तः कर्मवन्तः प्रज्ञावन्तो वा **नः** अस्माकं **पितरः** **देवेषु** इन्द्रादिषु **रत्नं** रमणीयं धनम् **अभजन्त** असेवन्त प्राप्नुवन् । अतोऽस्मानपि तादृशं धनं प्रापयेत्यर्थः ॥ प्र चिकितः ।  ‘ कित ज्ञाने ' । अस्मात् कर्मणि निष्ठा । छान्दसं द्विर्वचनम् । यद्वा । यङ्लुगन्तात् निष्ठा । संज्ञापूर्वकस्य विधेरनित्यत्वात्  ‘ गुणो यङ्लुकोः' इति अभ्यासस्य गुणाभावः । यद्वा ।  ‘ छन्दस्युभयथा ' इति निष्ठायाः सार्वधातुकसंज्ञायां शप् । जुहोत्यादिवत् तस्य श्लुः । श्लौ ' इति द्विर्वचनम् । गतिरनन्तरः' इति गतेः प्रकृतिस्वरत्वम् । मनीषा। सुपां सुलुक् ' इति तृतीयाया डादेशः । रजिष्ठम् । ऋजुशब्दात् इष्ठनि ' विभाषर्जोश्छन्दसि ' ( पा. सू. ६. ४. १६२ ) इति रत्वम् । ‘टेः' इति टिलोपः । नेषि । नयतेर्लटि  ‘ बहुलं छन्दसि ' इति शपो  लुक् । पन्थाम् । “ पथिमथ्यृभुक्षामात् ' ( पा. सू. ७. १. ८५ ) इति असावपि व्यत्ययेन आत्वम् ।  पथिमथोः सर्वनामस्थाने ' इत्याद्युदात्तत्वम् । प्रणीती ।  ‘ तादौ च इति गतेः प्रकृतिस्वरत्वम् ।  ‘ सुपां सुलुक् ' इति तृतीयायाः पूर्वसवर्णदीर्घत्वम् ॥