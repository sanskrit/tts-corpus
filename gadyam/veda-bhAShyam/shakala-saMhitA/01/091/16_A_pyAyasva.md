+++
title = "016"
devataa = "सोमः"
RShiH = "गोतमो राहूगणः"
ChandaH = "गायत्री"

+++


हे **सोम** त्वम् **आ** **प्यायस्व** वर्धस्व। **ते** तव **वृष्ण्यं** वृषत्वं वीर्यं सामर्थ्यं **विश्वतः** सर्वतः **समेतु** संगच्छतां त्वया संयुक्तं भवतु । एवंभूतस्त्वं **वाजस्य** अन्नस्य **संगथे** संगमने **भव** । अस्माकमन्नप्रदो भवेत्यर्थः ॥ वृष्ण्यम् ।  वृष सेचने ।  ‘ कनिन्युवृषि° इत्यादिना कनिन् । वृष्णिभवं वृष्ण्यम् । भवे छन्दसि ' इति यत् ।  ‘ अल्लोपोऽनः' इति अकारलोपः ।  ‘ ये चाभावकर्मणोः । इति प्रकृतिभावस्तु व्यत्ययेन न प्रवर्तते । यतोऽनावः' इत्याद्युदात्तत्वम् । भव । द्व्यचोऽतस्तिङः इति संहितायां दीर्घत्वम् । संगथे।  ‘ पातॄतुदिवचि°' इत्यादिना विधीयमानः थक्प्रत्ययो बहुलवचनात् गमेरपि भवति । थाथादिना उत्तरपदान्तोदात्तत्वम् ॥