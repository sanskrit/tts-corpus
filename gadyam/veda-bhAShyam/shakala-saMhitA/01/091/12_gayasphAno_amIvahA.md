+++
title = "012"
devataa = "सोमः"
RShiH = "गोतमो राहूगणः"
ChandaH = "गायत्री"

+++


**गयस्फानः** । गयः इति धननाम । धनस्य वर्धयिता **अमीवहा** अमीवानां रोगाणां हन्ता **वसुवित्** स्तोतॄणां धनस्य लम्भयिता प्रापयिता **पुष्टिवर्धनः** पुष्टेः संपदो वर्धयिता **सुमित्रः** । शोभनानि मित्राणि सखायो यस्य स तथोक्तः । हे **सोम** त्वं **नः** अस्माकम् एवंगुणविशिष्टः **भव** ॥ गयस्फानः ।  ‘ स्फायी वृद्धौ ' । अन्तर्भावितण्यर्थात् ल्युटि व्यत्ययेन यलोपः । इदमादिषु चतुर्षु पदेषु कृदुत्तरपदप्रकृतिस्वरत्वम् । सुमित्रः । नञ्सुभ्याम् ' इत्युत्तरपदान्तोदात्तत्वम् ॥