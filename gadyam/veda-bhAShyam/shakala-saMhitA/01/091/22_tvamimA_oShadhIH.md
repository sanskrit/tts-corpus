+++
title = "022"
devataa = "सोमः"
RShiH = "गोतमो राहूगणः"
ChandaH = "त्रिष्टुप्"

+++


हे सोम **त्वम्** **इमाः** भूम्यां वर्तमानाः **विश्वाः** सर्वाः **ओषधीः** **अजनयः** उत्पादितवानसि । तथा **त्वम्** **अपः** तासामोधीनां कारणभूतानि वृष्टयुदकानि अजनयः । तथा **त्वं** **गा:** सर्वान् पशूनुदपादयः । **उरु** विस्तीर्णम् **अन्तरिक्षं** **त्वम्** **आ** **ततन्थ** विस्तारितवानसि । तस्मिन्नन्तरिक्षे यत् **तमः** निरोधकमन्धकारं तदपि **त्वं** **ज्योतिषा** आत्मीयेन प्रकाशेन **वि** **ववर्थ** विवृतं विश्लिष्टं विनष्टं कृतवानसि ॥ ततन्थ । तनु विस्तारे । ववर्थ । वृञ् वरणे । उभयत्र लिटस्थलि • बभूथा ततन्थ जगृभ्म ववर्थेति निगमे ' ( पा. सू. ७. २. ६४ ) इति निपात्यते ॥