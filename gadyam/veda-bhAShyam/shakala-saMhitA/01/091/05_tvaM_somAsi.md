+++
title = "005"
devataa = "सोमः"
RShiH = "गोतमो राहूगणः"
ChandaH = "गायत्री"

+++


हे **सोम** **त्वं** **सत्पतिः** **असि** सतां कर्मसु वर्तमानानां ब्राह्मणानामधिपतिर्भवसि ।  ‘ तस्मात्सोमराजानो ब्राह्मणाः' ( तै. ब्रा. १. ७. ४. २) इति श्रुतेः । यद्वा । सन्तः स्वानादयः पतयः पालका यस्य सोमस्य तादृशो भवसि । तथा चाम्नायते- ‘ स्वान भ्राजेत्याहैते वा अमुष्मिन् लोके सोममरक्षन ' ( तै. सं. ६. १. १०. ५) इति । **उत** अपि च **राजा** राजमानः **त्वं** **वृत्रहा** वृत्रस्यासुरस्य शत्रोर्वा हन्तासि । **भद्रः** शोभनः **क्रतुः** योऽयमग्निष्टोमादियागः **त्वम्** एव तद्रूपो भवसि । त्वत्साध्यत्वाद्यागानाम् ॥ सत्पतिः । बहुव्रीहौ पूर्वपदप्रकृतिस्वरत्वम् । तत्पुरुषपक्षे तु  ‘ पत्यावैश्वर्ये । इति पूर्वपदप्रकृतिस्वरत्वम् ॥ ॥ १९ ॥