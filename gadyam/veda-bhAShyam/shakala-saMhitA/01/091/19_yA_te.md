+++
title = "019"
devataa = "सोमः"
RShiH = "गोतमो राहूगणः"
ChandaH = "त्रिष्टुप्"

+++


हे **सोम** **ते** त्वदीयानि **या** यानि **धामानि** द्युप्रभृतिष्ववस्थितानि तेजांसि **हविषा** चरुपुरोडाशादिना **यजन्ति** यजमानाः पूजयन्ति **ता** **ते** **विश्वा** त्वदीयानि तानि सर्वाणि धामानि **यज्ञम्** अस्मदीयमध्वरं **परिभूरस्तु** परितो भावयितॄणि परितः प्राप्तानि सन्तु । यद्वा । त्वदीयानां तेषां सर्वेषां धाम्नामस्मदीयो यजमानः परिभूर्यज्ञं प्रति परिग्रहीता यागेन स्वीकर्ता अस्तु भवतु । परिपूर्वो भवतिः परिग्रहार्थः। तादृशैर्धामभिरुपेतस्त्वं **दुर्यान्** प्राचीनवंशादिलक्षणानस्मदीयान् गृहान्।  ‘ गृहा वै दुर्याः ' ( तै. सं. ६. २. ९. १ ) इति श्रुतेः । **प्र** **चर** प्रकर्षेण गच्छ। कीदृशस्त्वम् । **गयस्फानः** गयस्य गृहस्य धनस्य वा वर्धयिता **प्रतरणः** प्रकर्षेण दुरितात् तारयिता **सुवीरः** शोभनैः वीरैरुपेतः **अवीरहा** । वीर्यात् जायन्ते इति वीराः पुत्राः । तेषामहन्ता ॥ परिभूः ।  ‘ भू प्राप्तौ' । अस्मात् ' क्विप् च ' इति क्विप् ।  ‘ व्यत्ययो बहुलम् ' ( पा. सू. ३. १. ८५ ) इति लिङ्गवचनव्यत्ययौ । अस्तु । व्यत्ययेन एकवचनम् । गयस्फानः । गय इति गृहस्य धनस्य च नामधेयम् । तेषां स्फायिता वर्धयिता ।  ‘ कृत्यल्युटो बहुलम् ' इति कर्तरि ल्युटि छान्दसो यलोपः। अवीरहा। वीराणां हन्ता वीरहा। न वीरहा अवीरहा ॥