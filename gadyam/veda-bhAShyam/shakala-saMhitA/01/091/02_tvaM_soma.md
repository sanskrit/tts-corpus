+++
title = "002"
devataa = "सोमः"
RShiH = "गोतमो राहूगणः"
ChandaH = "त्रिष्टुप्"

+++


हे **सोम** **त्वं** **क्रतुभिः** त्वत्संबन्धिभिरग्निष्टोमादिकर्मभिः आत्मीयैर्ज्ञानैर्वा **सुक्रतुः** शोभनकर्मा शोभनप्रज्ञो वा **भूः** भवसि । तथा **विश्ववेदाः** सर्वधनः **त्वं** **दक्षैः** आत्मीयैर्बलैः **सुदक्षः** शोभनबलो भवसि । तथा **त्वं** वृषत्वेभिः वृषत्वैः कामाभिवर्षणैः **महित्वा** महत्त्वेन माहात्म्येन च **वृषा** कामानां वर्षिता महांश्च भवसि । तथा त्वं नृचक्षाः नृणां यज्ञस्य नेतॄणां यजमानानामभिमतफलस्य दर्शयिता सन् **द्युम्नेभिः** द्युम्नैः तैर्दत्तैर्हविर्लक्षणैरन्नैः **द्युम्नी** **अभवः** प्रभूतान्नो भवसि ॥ सुक्रतुः । बहुव्रीहौ  ‘ क्रत्वादयश्च' इत्युत्तरपदाद्युदात्तत्वम् । सुदक्षः । दक्ष वृद्धौ'। दक्ष्यतेऽनेनेति दक्षो बलम् । करणे घञ् । ञित्त्वादाद्युदात्तत्वम् । सुशब्देन बहुव्रीहौ ‘आद्युदात्तं द्व्यच्छन्दसि' इत्युत्तरपदाद्युदात्तत्वम्। विश्ववेदाः। विश्वानि वेदांसि यस्यासौ ।  ‘ बहुव्रीहौ विश्वं संज्ञायाम्' इति पूर्वपदान्तोदात्तत्वम्। वृषत्वेभिः । वृष्णो भावो वृषत्वम् ।  ‘ बहुलं छन्दसि ' इति भिसः ऐसभावः । महित्वा । महेरौणादिक इन्प्रत्ययः । भावप्रत्ययान्तात् “ सुपां सुलुक्° ' इति विभक्तेः आकारः ॥