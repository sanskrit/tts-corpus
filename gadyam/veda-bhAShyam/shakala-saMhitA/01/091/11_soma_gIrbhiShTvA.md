+++
title = "011"
devataa = "सोमः"
RShiH = "गोतमो राहूगणः"
ChandaH = "गायत्री"

+++


हे **सोम** **त्वा** त्वां **वचोविदः** स्तुतिलक्षणानां वचसां वेदितारः **वयम्** अनुष्ठातारः **गीर्भिः** स्तुतिलक्षणैर्वचोभिः **वर्धयामः** प्रवृद्धं कुर्मः । तादृशस्त्वं च **नः** अस्माकं **सुमृळीकः** शोभनं सुखं कुर्वन् सन् **आ** **विश** आगच्छ । सुमृळीकः ।  ‘ मृड सुखने ' ।  ‘ मृडेः कीकन्ककनौ ' ( उ. सू. ४. ४६४ ) इति भावे कीकन्प्रत्ययः । शोभनं मृडीकं यस्येति बहुव्रीहौ ‘नञ्सुभ्याम्' इत्युत्तरपदान्तोदात्तत्वम् ।