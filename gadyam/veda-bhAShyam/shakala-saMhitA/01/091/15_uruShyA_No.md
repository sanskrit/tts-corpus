+++
title = "015"
devataa = "सोमः"
RShiH = "गोतमो राहूगणः"
ChandaH = "गायत्री"

+++


हे **सोम** त्वं **नः** अस्मान् **अभिशस्तेः** अभिशंसनात् अभिशापरूपान्निन्दनात् **उरुष्य** रक्ष ।  ‘ उरुष्यती रक्षाकर्मा ' ( निरु. ५. २३ ) इति यास्कः । तथा **अंहसः** अस्मत्कृतात् पापाच्च **नि** **पाहि** नितरां पालय । एवमस्मदीयं पापं परिहृत्य **सुशेवः** अस्मभ्यं दातव्येन शोभनेन सुखेन युक्तः सन् **सखा** **एधि** हितकारी भव ॥ अभिशस्तेः ।  ‘शंसु स्तुतौ' । अस्मात् भावे क्तिन् ।  ‘ तादौ च । इति गतेः प्रकृतिस्वरत्वम् । एधि ।  ‘ अस भुवि '। लोटि सेहिः । तस्य ङित्त्वात् श्नसोरल्लोप: इति अकारलोपः ।  ‘ ध्वसोरेद्धावभ्यासलोपश्च' इति सकारस्य एत्वम् । तस्य असिद्धवदत्रा भात इति असिद्धत्वात् हुझल्भ्यो हेर्धिः' इति हेर्धिरादेशः ॥॥ २१ ॥