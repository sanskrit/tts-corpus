+++
title = "010"
devataa = "सोमः"
RShiH = "गोतमो राहूगणः"
ChandaH = "गायत्री"

+++


हे **सोम** **त्वम्** **इमम्** अस्माभिः क्रियमाणं **यज्ञम्** **इदं** **वचः** इदानीं क्रियमाणं स्तुतिलक्षणं वचनं **जुजुषाणः** सेवमानः सन् **उपागहि** उपागच्छ प्राचीनवंशलक्षणं गृहं प्राप्नुहि । प्राप्य च **नः** अस्माकं **वृधे** यज्ञस्य वर्धनाय **भव** ॥ जुजुषाणः ।  ‘ जुषी प्रीतिसेवनयोः । छन्दसि लिट् । लिटः कानच् । चितः' इत्यन्तोदात्तत्वम् । उपागहि । गमेर्लोटि  ‘ बहुलं छन्दसि ' इति शपो लुक् ।  ‘ अनुदात्तोपदेश°? इत्यादिना मकालोपः ।  ‘ असिद्धवदत्रा भात्' इति अस्य असिद्धत्वात् हेः लुगभावः ।  ‘ गतिर्गतौ ' (पा. सू. ८. १. ७० ) इति पूर्वस्य गतेर्निघातः ॥॥ २० ॥