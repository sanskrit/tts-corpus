+++
title = "023"
devataa = "सोमः"
RShiH = "गोतमो राहूगणः"
ChandaH = "त्रिष्टुप्"

+++


हे देव द्योतमान **सहसावन्** बलवन् **सोम** **देवेन** **मनसा** द्योतमानया त्वदीयया बुद्ध्या **रायो** **भागं** धनस्यांशं **नः** अस्मानभिलक्ष्य **युध्य** प्रेरय । यद्वा । नोऽस्माकं रायो धनस्य भागं भक्तारमपहर्तारं शत्रुम् अभि युध्य आभिमुख्येन सम्यक् प्रहर । **त्वा** तादृशं त्वां कश्चिदपि शत्रुः **मा** **आ** **तनत्** क्लेशेन आततं **मा** कार्षीत् । मा हिंसीदित्यर्थः । उभयेभ्यः उभयेषां युध्यमानानां संबन्धिनः **वीर्यस्य** बलस्य त्वम् **ईशिषे** ईश्वरो भवसि । स त्वं **गविष्टौ** संग्रामे **प्र** **चिकित्स** अस्मदीयमुपद्रवं परिहर ॥ रायः ।  ‘ ऊडिदम्' इति विभक्तेरुदात्तत्वम् । भागम् । भजतेः कर्मणि घञ्;  ‘ कृत्यल्युटो बहुलम्' इति बहुलवचनात् कर्तरि वा ।  ‘ कर्षात्वतः' इत्यन्तोदात्तत्वम् । सहसावन् । सहःशब्दात् मतुपि छान्दस आकारोपजनः । युध्य । युध संप्रहारे । व्यत्ययेन परस्मैपदम् । तनत् ।  ‘ तनु विस्तारे । व्यत्ययेन शप् ।  ‘ न माङ्योगे ' इति अडभावः । ईशिषे ।  ‘ ईशः से  (पा. सू. ७. २. ७७ ) इति इडागमः । चिकित्स।  ‘ कित ज्ञाने'। गुप्तिज्किद्यः“र सन्' (पा. सू. ३. १, ५) । गविष्टौ । गवां बाणानामिष्टयः एषणानि गमनानि येष्विति बहुव्रीहौ पूर्वपदप्रकृतिस्वरत्वम् ॥ ।२३॥