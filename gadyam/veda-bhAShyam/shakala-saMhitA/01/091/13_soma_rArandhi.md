+++
title = "013"
devataa = "सोमः"
RShiH = "गोतमो राहूगणः"
ChandaH = "गायत्री"

+++


हे **सोम** त्वं **नः** अस्माकं **हृदि** हृदये **ररन्धि** रमस्व । तत्र निदर्शनद्वयमुच्यते। **गावो** **न** । यथा गावः **यवसेषु** शोभनतृणेषु **आ** आभिमुख्येन रमन्ते । **मर्यइव** । यथा वा मर्यो मरणधर्मा मनुष्यः **स्वे** **ओक्ये** स्वकीये ओकसि गृहे पुत्रादिभिः सह रमते तद्वदस्माभिर्दत्तेन हविषा तृप्तः सन् अस्मास्वेवावतिष्ठस्व । नान्यत्र गच्छेति निदर्शनद्वयस्य तात्पर्यार्थः । ररन्धि । **रमु** क्रीडायाम् । व्यत्ययेन परस्मैपदम् ।  ‘ बहुलं छन्दसि ' इति शपः श्लुः ।  ‘ छन्दस्युभयथा' इति हेः आर्धधातुकत्वेन ङित्त्वाभावात् ' अङितश्च ' इति हेर्धिः । अत एव अङित्त्वात् अनुनासिकलोपाभावः ।  ‘ सेर्ह्यपिञ्च । इति हेः अपित्त्वात् तस्यैव स्वरः शिष्यते । छान्दसमभ्यासदीर्घत्वम् । आमन्त्रितं पूर्वमविद्यमानवत्’ इति पूर्वस्यामन्त्रितस्य अविद्यमानवत्त्वात् पदादपरत्वेन निघाताभावः। मर्यइव।  ‘ छन्दसि निष्टर्क्य०' इत्यादौ मर्यशब्दो यत्प्रत्ययान्तो निपात्यते ।  ‘ यतोऽनावः' इत्याद्युदात्तत्वम् । ओक्ये ।  ‘ उच समवाये । उच्यते समवेयते प्राप्यते इति ओक्यं गृहम् ।  ऋहलोर्ण्यत् ।  ‘ चजोः कु घिण्ण्यतोः' इति कुत्वम् । तित्स्वरितः ॥