+++
title = "017"
devataa = "सोमः"
RShiH = "गोतमो राहूगणः"
ChandaH = "उष्णिक्"

+++


हे **मदिन्तम** अतिशयेन मद्वन् **सोम** **विश्वेभिः** सर्वैः **अंशुभिः** लतावयवैः **आ** **प्यायस्व** आ समन्तात् वृद्धो भव । स त्वं **सुश्रवस्तमः** अतिशयेन शोभनान्नयुक्तः सन् **नः** अस्माकं **वृधे** वर्धनाय **सखा** **भव** मित्रीभव ॥ मदिन्तम । मदो हर्षः। तद्वान् मदी। अतिशयेन मदी मदिन्तमः ।  ‘ नाद्धस्य ' ( पा. सू. ८, २. १७) इति तमपो नुट् । सुश्रवस्तमः ।  ‘ श्रवः इत्यन्ननाम श्रूयत इति सतः ' ( निरु. १०. ३) इति यास्कः । शोभनं श्रवो यस्य स तथोक्तः । अतिशयेन सुश्रवाः सुश्रवस्तमः । तमपः पित्त्वादनुदात्तत्वे  ‘ सोर्मनसी अलोमोषसी ' इत्युत्तरपदाद्युदात्तत्वमेव शिष्यते ॥