+++
title = "001"
devataa = "अग्निः"
RShiH = "दीर्घतमा औचथ्यः"
ChandaH = "त्रिष्टुप्"

+++


हे **अग्ने** **ते** तव संबन्धिनो रश्मयः **शुचयन्तः** दीप्तिं सर्वत्र चक्षाणाः प्रकटयन्तः **आशुषाणाः** आशु शीघ्रं संभक्तारः आशून संभक्तारो वा । वाय्वादेरपि शीघ्रं संभक्तार इत्यर्थः । यद्वा । समन्तात् शोषयितारः । यद्वा । सर्वं व्याप्नुवन्तः । अश्नोतेर्लिटः कानच् । व्यत्ययेन उप्रत्ययः सिच् च इति द्विविकरणता । आङ्पूर्वात् अन्तर्भावितण्यर्थात् शुषेः शानचि छान्दसः शपो लुक् । आशुशब्दोपपदात् सनतेः कर्मणि अण् ॥ ईदृशा रश्मयः **वाजेभिः** अन्नैः सहितम् **आयोः** आयुरायुष्यम् ॥ कर्मणि षष्ठी ॥ **कथा** केनोपायेन **ददाशुः** ददति ॥ ‘दा दाने'। छान्दसो लिट् । तमुपायमनुगृहाणेत्यर्थः । रश्मीनां वरप्रदानं कुत्र दृष्टमिति चेत् उच्यते । **यत्** यस्मात् **उभे** उक्ते अन्नायुषी **तोके** पुत्रे **तनये** अनवच्छेदेन' कुटुम्बस्य विस्तारके। यद्वा। तोके पुत्रे तनये तत्पुत्रादौ च। **दधानाः** धारयन्तः **देवाः** व्यवहर्तारो यजमानाः **ऋतस्य** यज्ञस्य संबन्धिनि **सामन्** साम्नि रथन्तरादौ **रणयन्त** रमन्ते रमयन्ति शब्दयन्त्येव वा । यस्मात् अन्नायुष्पुत्रादिसहिताः सोमेनेष्वात  साम्नि रमन्ते तस्मात् रश्मयो ददतीत्यवगम्यते इत्यर्थः । तादृशांस्त्वदीयान् रश्मीन् मामपि अनुगृहाणेत्यर्थः ॥