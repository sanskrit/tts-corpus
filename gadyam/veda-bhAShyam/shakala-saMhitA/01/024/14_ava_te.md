+++
title = "014"
devataa = "वरुणः"
RShiH = "शुनःशेप आजीगर्तिः | कृत्रिमो वैश्वामित्रो देवरातः"
ChandaH = "त्रिष्टुप्"

+++


हे वरुण ते तव **हेडः** क्रोधम् अभिशस्त्यादिहेतुं **नमोभिर्** नमस्कारैरवेमहे अपनयामः । ई गतौ, शपो लुक् । **यज्ञैश्च** पूजामन्त्रैश्च **हविर्भिः** पुरोडाशादिभिश्चावेमहे अपनयामः ।

ततस् त्वम् **अस्मभ्यम्** अस्मद्-अर्थम् एव हे **क्षयन्न्** इव सन् अस्मद्-उपकारायैव यतमान ।  
क्षियतेर् व्यत्ययेन शप्, क्षयतिरेव वा निवासकर्मा, षाष्ठिकमामन्त्रिताद्युदात्तत्वम् ।  
अस्मदीयानि कृतान्य् **एनांसि** पापानि **शिश्रथः** श्रथय हे **असुर** रक्षसां निरसितः **प्रचेतः** प्रकृष्टमते **राजन्** सदा दीप्यमान ॥

_______________
हे **वरुण नमोभिः** नमस्कारैर् अन्नैर् वा **यज्ञैश्** च **हविर्भिश्** च हविष्मद्भिर् वा **यज्ञैः** तव **हेडः** क्रोधं **अवेमहे** अवनयामः । हे **असुर** प्राणप्रद प्रकृष्टचेतस्क **राजन् अस्मभ्यम्** अस्मदर्थं **क्षयन्** निवसन् अस्माकं कृतानि पापानि **शिश्रथः** श्लथयेति ॥

अवभृथे - "ऽव ते हेळ" इति द्वे ऋचौ वारुणस्य हविषो याज्यानुवाक्ये । पत्नीसंयाजैश् चरित्वेति खण्डे सूत्रितम् - अव ते हेळो वरुण नमोभिरिति द्वे (आ ६-१३) इति ॥

हे **वरुण ते** तव **हेळः** क्रोधं **नमोभिर्** नमस्कारैर् **अवेमहे** - अवनयामः ।  
तथा **यज्ञैः** साङ्गानुष्ठानेन पूज्यैर् **हविर्भिर्** अवेमहे । वरुणं परितोष्य क्रोधम् अपनयामः । 

हे **असुर** +अनिष्व् अक्षेपणशील **प्रचेतः** प्रकर्षेण प्रज्ञायुक्त **राजन्** दीप्यमान वरुण +**अस्मभ्यम्** अस्मदर्थं **क्षयन्न्** अस्मिन् कर्मणि निवसन् **कृतान्य्** अस्माभिर् अनुष्ठितान्य् एनांसि पापानि शिश्रथः । श्रथितानि शिथिलानि कुरु ॥ हेळः । असुनो नित्त्वादाद्युदात्तत्वम् । यज्ञेभिः । बहुलं छन्दसीत्यैसभावः । ईमहे । ईङ् गतौ । विकरणस्य लुक् । क्षयन् । क्षिनिवासगत्योः । लटः शतृ । व्यत्ययेन शप् । आमन्त्रिताद्युदात्तत्वम् । असुर । असेरुरन् (उ १-४३) आमन्त्रितनिघातः । शिश्रथः । श्रथ दौर्बल्ये । चुरादिरदन्तः । छान्दसे लुङि णिश्रिद्रुस्रुभ्यः (पा ३-१-४८) इति च्लेश्चङ् । द्विर्भावहलादिशेषौ । अग्लोपित्त्वात् सन्वद्भावाभावेऽपि (पा ७-४-९३) बहुलं छन्दसि (पा ७-४-७८) इत्यभ्यासस्येत्वम् । पूर्ववदडभावः ॥ १४ ॥