+++
title = "010"
devataa = "वरुणः"
RShiH = "शुनःशेप आजीगर्तिः | कृत्रिमो वैश्वामित्रो देवरातः"
ChandaH = "त्रिष्टुप्"

+++


**अमी** रात्रावस्माभिर्दृश्यमानाः **ऋक्षाः** सप्त ऋषयः । तथा च वाजसनेयिन अमनन्ति-- ’ऋक्षा इति ह स्म वै पुरा सप्त ऋषीनाचक्षते ' इति । यद्वा । ऋक्षाः सर्वेऽपि नक्षत्रविशेषाः । ‘ऋक्षाः स्तुभिरिति नक्षत्राणाम् ' ( निरु. ३. २०) इति यास्केन उक्तत्वात् । **उच्चा** उच्चैः उपरि द्युप्रदेशे **निहितासः** स्थापिताः **ये** सन्ति ते ऋक्षाः **नक्तं** रात्रौ **ददृश्रे** सर्वैरपि दृश्यन्ते । **दिवा** अहनि **कुह** **चित्** **ईयुः** क्वापि गच्छेयुः । न दृश्यन्ते इत्यर्थः । **वरुणस्य** राज्ञः **व्रतानि** कर्माणि नक्षत्रदर्शनादिरूपाणि **अदब्धानि** केनापि अहिंसितानि । किंच वरुणस्य आज्ञयैव **चन्द्रमाः** **नक्तं** रात्रौ **विचाकशत्** विशेषेण दीप्यमानः **एति** गच्छति ॥ निहितासः । ‘आज्जसेरसुक्' । थाथादिस्वरेणोत्तरपदान्तोदात्तत्वे प्राप्ते ( पा. सू. ६. २. १४४ ) ' गतिरनन्तरः' इति गतेः प्रकृतिस्वरत्वम् । ददृशे । दृशेर्लिटि ‘इरयो रे' (पा. सू. ६. ४. ७६ ) इति रेआदेशः । व्यत्ययेनाद्युदात्तत्वम् । यद्वृत्तयोगादनिघातः । कुह । ‘वा ह च च्छन्दसि' ( पा. सू. ५. ३. १३) इति किंशब्दादुत्तरस्य त्रलो हादेशः । ‘कु तिहोः ' ( पा. सू. ७. २. १०४ ) इति किंशब्दस्य कुआदेशः । स्थानिवद्भावात् लित्स्वरेणाद्युदात्तत्वम् । विचाकशत् । कशेर्दीप्त्यर्थात् यङ्लुगन्तात् शतृप्रत्ययः । ‘अभ्यस्तानामादिः' इत्याद्युदात्तत्वम् । समासे कृत्स्वरः । यद्वा । काशतेर्वा व्यत्ययेन उपधाह्रस्वत्वम्। चन्द्रमाः। ‘चन्द्रे माङो डित् ' ( उ. सू. ४. ६६७ ) इति. असिप्रत्ययः । कृदुत्तरपदप्रकृतिस्वरत्वे प्राप्ते दासीभारादित्वात् पूर्वपदप्रकृतिस्वरत्वम् ॥ ॥ १४ ॥