+++
title = "013"
devataa = "वरुणः"
RShiH = "शुनःशेप आजीगर्तिः | कृत्रिमो वैश्वामित्रो देवरातः"
ChandaH = "त्रिष्टुप्"

+++


**गृभीतः** बन्धनाय गृहीतः त्रिसंख्याकेषु **दुपदेषु** द्रोः काष्ठस्य यूपस्य पदेषु प्रदेशविशेषेषु **बद्धः** **शुनःशेपः** **आदित्यम्** अदितेः पुत्रं यं वरुणम् **अह्वत्** आहूतवान् **हि** यस्मादेवं तस्मात् सः **वरुणः** **राजा** **एनं** शुनःशेपम् **अव** **ससृज्यात्** अवसृष्टं बन्धनात् विमुक्तं करोतु । विमोकप्रकार एव स्पष्टीक्रियते । **विद्वान्** विमोकप्रकाराभिज्ञः **अदब्धः** केनाप्यहिंसितः वरुणः **पाशान्** बन्धनरज्जुविशेषान् **वि** **मुमोक्तु** विच्छिद्यैनं मुक्तं करोतु ॥ त्रिषु ।' षट्त्रिचतुर्भ्यो हलादिः' (पा. सू. ६. १. १७९ ) इति विभक्तेरुदात्तत्वं । संहितायाम् ' उदात्तस्वरितयोर्यणः' इति परः आकारः स्वर्यते । ससृज्यात् ।' सृज विसर्गे '। प्रार्थनायां लिङ्। बहुलं छन्दसि ' इति विकरणस्य श्लुः । विद्वान् ॥ ‘विद ज्ञाने'।' विदेः शतुर्वसुः' (पा. सू. ७. १. ३६)।' उगिदचाम्' इति नुम् । हल्ड्यादिसंयोगान्तलोपौ । संहितायां: दीर्घादटि समानपादे ' इति नकारस्य रुत्वम् । आतोऽटि नित्यम्' इति सानुनासिक आकारः। अदब्धः। ‘दम्भु दम्भे' । निष्ठायाम् “ अनिदिताम्' इति नलोपे ‘झषस्तथोर्धोऽधः' (पा. सू. ८. २. ४० ) इति धत्वम् । अव्ययपूर्वपदप्रकृतिस्वरत्वम् ॥