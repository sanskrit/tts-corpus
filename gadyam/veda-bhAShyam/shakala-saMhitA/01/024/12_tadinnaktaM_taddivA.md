+++
title = "012"
devataa = "वरुणः"
RShiH = "शुनःशेप आजीगर्तिः | कृत्रिमो वैश्वामित्रो देवरातः"
ChandaH = "त्रिष्टुप्"

+++


**तदित्** तदेव वरुणविषयं स्तोत्रं **नक्तं** रात्रौ **मह्यं** शुनःशेपाय **आहुः** कर्तव्यत्वेनाभिज्ञाः कथयन्ति। तथा **दिवा** अपि **तत्** एव आहुः। **हृदः** मदीयमनसो निष्पन्नः **अयं** **केतः** प्रज्ञाविशेषोऽपि **तत्** एव कर्तव्यत्वेन **आ** **वि** **चष्टे** सर्वतो विशेषेण प्रकाशयति । **गृभीतः** गृहीतः यूपे बद्धः **शुनःशेपः** एतन्नामको जनः **यं** वरुणम् **अह्वत्** आहूतवान् **सः** **वरुणः** **राजा** **अस्मान्** शुनःशेपान् **मुमोक्तु** बन्धात् मुक्तं करोतु ॥ मह्यम् । ‘ङयि च' इत्याद्युदात्तत्वम् । आहुः । ‘ब्रुवः पञ्चानाम् ' (पा. सू. ३. ४. ८४ ) इति ब्रूञो लटि झेः उसादेशः, धातोः आहादेशश्च । हृदः । ‘पद्दन्' ( पा. सू. ६. १. ६३ ) इत्यादिना हृदयशब्दस्य हृदादेशः । ‘उडिदंपदादिः' इति पञ्चम्या उदात्तत्वम् । शुनःशेपः । शुन इव शेपो यस्य इति समासे शुनः शेपपुच्छलाङ्गूलेषु संज्ञायां षष्ठ्या अलुग्वक्तव्यः' (पा. सू. ६. ३. २१. ४) इति अलुक् । पूर्वपदप्रकृतिस्वरत्वे प्राप्ते ' उभे वनस्पत्यादिषु ' (पा. सू. ६. २. १४०) इति पूर्वोत्तरपदयोः युगपत् प्रकृतिस्वरत्वम् । अह्वत् । ह्वेञो लुङि ‘लिपिसिचिह्वश्च' (पा. सू. ३. १. ५३ ) इति च्लेः अङादेशः । ‘आतो लोप इटि च' ( पा. सू. ६. ४. ६४ ) इति आकारलोपः । अडागम उदात्तः । यद्वृत्तयोगादनिघातः । गृभीतः । ‘हृग्रहोर्भः' इति भत्वम् । सो अस्मान् ।' प्रकृत्यान्तःपादम्' इति प्रकृतिभावः । मुमोक्तु । ‘बहुलं छन्दसि' इति विकरणस्य श्लुः ॥