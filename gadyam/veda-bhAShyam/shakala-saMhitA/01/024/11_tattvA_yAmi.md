+++
title = "011"
devataa = "वरुणः"
RShiH = "शुनःशेप आजीगर्तिः | कृत्रिमो वैश्वामित्रो देवरातः"
ChandaH = "त्रिष्टुप्"

+++


हे **वरुण** मुमूर्षुरहं त्वां प्रति **तत्** आयुः **यामि** याचे । कीदृशः । **ब्रह्मणा** प्रौढेन स्तोत्रेण **वन्दमानः** स्तुवन् । सर्वत्र **यजमानः** अपि **हविर्भिः** **तत्** आयुः **आ** **शास्ते** प्रार्थयते। त्वं च **इह** कर्मणि **अहेळमानः** अनादरमकुर्वन् **बोधि** अस्मदपेक्षितं बुध्यस्व । हे **उरुशंस** बहुभिः स्तुत्य **नः** अस्मदीयम् **आयुः** **मा** **प्र** **मोषीः** प्रमुषितं मा कुरु । सप्तदशसंख्याकेषु याञ्चाकर्मसु ' ईमहे यामि ' ( नि. ३.१९. १) इति पठितम् । चाशब्दलोपश्छान्दसः ॥ अहेळमानः । ' हेडृ अनादरे ' । अदुपदेशात् लसार्वधातुकानुदात्तत्वे शपश्च पित्त्वादनुदात्तत्वे सति धातुस्वरः शिष्यते । ततो नञ्समासे अव्ययपूर्वपदप्रकृतिस्वरत्वम् । बोधि । ' बुध अवगमने ' । लोटः सेर्हिः । ' बहुलं छन्दसि ' इति विकरणस्य लुक् । ' वा छन्दसि ' ( पा सू ३.४. ८८) इति अपित्त्वाभावेन ङित्त्वाभावात् लघू- पधगुणः । ' हुझल्म्यो हेर्धिः ' इति हेर्धिरादेशः । धातोरन्त्यलोपश्छान्दसः । मोषीः । ' मुष स्तेये ' । लोडर्थे छान्दसो लुङ् । ' वदव्रज' ' ( पा. सू ७.२. ३) इति प्राप्ताया वृद्धेः ' नेटि ' ( पा. सू ७ २. ४) इति प्रतिषेधे सति लघूपधगुणः । ' बहुलं छन्दस्यमाङ्योगेऽपि ' इति अडभावः ॥