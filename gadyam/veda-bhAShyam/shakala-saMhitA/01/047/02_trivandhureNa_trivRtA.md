+++
title = "002"
devataa = "अश्विनौ"
RShiH = "प्रस्कण्वः काण्वः"
ChandaH = "सतो बृहती"

+++


हे **अश्विना** **त्रिवन्धुरेण** उन्नतानतरूपत्रिविधबन्धनकाष्ठयुक्तेन **त्रिवृता** अप्रतिहतगतितया लोकत्रये वर्तमानेन **सुपेशसा** शोभनसुवर्णयुक्तेन **रथेन** **आ** **यात** इहागच्छतम् । **कण्वासः** कण्वपुत्रा मेधाविन ऋत्विजो वा **वां** युवयोः **अध्वरे** यागे **ब्रह्म** स्तोत्ररूपं मन्त्रं हविर्लक्षणमन्नं वा  **कृण्वन्ति** कुर्वन्ति । **तेषां** कण्वानां **हवम्** आह्वानं **सु** **शृणुतं** सुष्ठ्वादरेण शृणुतम् ॥ त्रिवन्धुरेण । बध्नन्तीति बन्धुराः । बन्धेः औणादिक उरन्प्रत्ययः । त्रयो बन्धुरा यस्यासौ त्रिबन्धुरः । त्रिचक्रादिषु पाठात् त्रिचक्रादीनां छन्दस्युपसंख्यानम् ' ( पा. सू. ६. २. १९९. १ ) इत्युत्तरपदान्तोदात्तत्वम् । त्रिवृता । त्रिषु लोकेषु वर्तते इति त्रिवृत् । क्विप् च ' इति क्विप् । सुपेशसा । पेश इति हिरण्यनाम । शोभनं पेशो यस्यासौ सुपेशाः । ‘आद्युदात्तं द्व्यच्छन्दसि' इत्युत्तरपदाद्युदात्तत्वम् । शृणुतम् । ‘श्रु श्रवणे'। श्रुवः शृ च ' इति श्नुः; तत्संनियोगेन धातोः शृभावश्च । हवम् । ह्वयतेः ‘ भावेऽनुपसर्गस्य ' ( पा. सू. ३, ३. ७५ ) इति अप् । संप्रसारणं च गुणावादेशौ । प्रत्ययस्य पित्त्वादनुदात्तत्वे धातुस्वरः ॥