+++
title = "005"
devataa = "अश्विनौ"
RShiH = "प्रस्कण्वः काण्वः"
ChandaH = "बृहती"

+++


हे **अश्विना** **युवं** युवामुभौ **याभिः** **अभिष्टिभिः** अपेक्षिताभिः रक्षाभिः **कण्वं** महर्षिं **प्रावतं** रक्षितवन्तौ हे **शुभस्पती** शोभनस्य कर्मणः पालकौ **ताभिः** रक्षाभिः **अस्मान्** अनुष्ठातॄन् **सु** **अवतं** सुष्ठु रक्षतम् । स्पष्टमन्यत् ॥ अभिष्टिभिः । आभिमुख्येनेष्यन्ते इति अभिष्टयः फलानि । ‘इषु इच्छायाम् ' । कर्मणि क्तिनि ' तितुन्न ' इत्यादिना इट्प्रतिषेधः । एमन्नादिषु च्छन्दसि पररूपं वक्तव्यम् ' (पा. सू. ६. १. ९४. ६) इति पररूपत्वम् ।' तादौ च ' इति गतेः प्रकृतिस्वरत्वम्। ‘उपसर्गाश्चाभिवर्ज्यम्' (फि. सू. ८१) इति अभिः अन्तोदात्तः । शुभस्पती । 'शुभ दीप्तौ । ‘क्विप् च ' इति क्विप् । षष्ठ्याः पतिपुत्र' इति विसर्जनीयस्य सत्वम् । ‘सुबामन्त्रिते' इति षष्ठ्यन्तस्य पराङ्गवद्भावात् षष्ठ्यामन्त्रितसमुदायस्य आष्टमिकं सर्वानुदात्तत्वम् ॥ ॥ १ ॥