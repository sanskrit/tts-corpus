+++
title = "009"
devataa = "अश्विनौ"
RShiH = "प्रस्कण्वः काण्वः"
ChandaH = "बृहती"

+++


हे **नासत्या** **सूर्यत्वचा** सूर्यसंवृतेन सूर्यरश्मिसदृशेन वा **तेन** प्रसिद्धेन **रथेन** **आ** **गतं** आगच्छतम् । **दाशुषे** हविर्दत्तवते यजमानाय **वसु** धनं **शश्वत्** सर्वदा **येन** रथेन **ऊहथुः** प्रापितवन्तौ । तेन रथेनेति पूर्वत्रान्वयः । किमर्थमागमनमिति तदुच्यते । **मध्वः** मधुरस्य **सोमस्य** **पीतये** सोमपानार्थम् ॥ सूर्यत्वचा। ‘त्वच संवरणे' । त्वचति संवृणोतीति त्वक् रश्मिः । सूर्यस्य त्वगिव त्वग्यस्य । ‘सप्तम्युपमान ' ( पा. सू. २. २. २४. १२) इत्यादिना बहुव्रीहिः उत्तरपदलोपश्च । सूर्यशब्दः ‘ षू  प्रेरणे' इत्यस्मात् क्यपि ‘राजसूयसूर्यः' इत्यादिना रुडागमसहितो निपातितः । ततः प्रत्ययस्य पित्त्वादनुदात्तत्वे धातुस्वरेणाद्युदात्तः । स एव बहुव्रीहौ पूर्वपदप्रकृतिस्वरेण शिष्यते । ऊहथुः । वह प्रापणे'। लिटि ' असंयोगाल्लिट् कित् ' ( पा. सू. १. २. ५) इति लिटः कित्त्वे ‘वचिस्वपि' इत्यादिना संप्रसारणम् । अभ्यासहलादिशेषौ सवर्णदीर्घः । प्रत्ययस्वरः । यद्वृत्तयोगादनिघातः ॥