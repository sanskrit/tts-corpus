+++
title = "006"
devataa = "अश्विनौ"
RShiH = "प्रस्कण्वः काण्वः"
ChandaH = "सतो बृहती"

+++


हे **दस्रा** दर्शनीयावश्विनौ **सुदासे** शोभनदानयुक्ताय राज्ञे पिजवनपुत्राय **रथे** **वसु** **बिभ्रता** युवां **पृक्षः** अन्नं **वहतं** प्रापितवन्तौ । **समुद्रात्** अन्तरिक्षात् । समुद्रम् इति अन्तरिक्षनाम। समुद्रः अध्वरम्' (नि. १. ३. १५) इति तन्नामसु' पाठात् । **उत** वा **दिवस्परि** अथवा स्वर्गात् पर्याहृत्य **पुरुस्पृहं** बहुभिः स्पृहणीयं **रयिं** धनम् **अस्मे** **धत्तम्** अस्मासु स्थापयतम् ॥ सुष्ठु ददातीति सुदाः । असुनि कृदुत्तरपदप्रकृतिस्वरत्वम् । दिवस्परि। ‘पञ्चम्याः परावध्यर्थे' (पा. सू. ८. ३. ५१) इति विसर्जनीयस्य सत्वम् । पुरुस्पृहम् ।' स्पृह ईप्सायाम् ' । चुरादिरदन्तः । पुरुभिः स्पृह्यते इति पुरुस्पृहः । कर्मणि घञ् । अतो लोपस्य स्थानिवत्त्वात् लघूपधगुणाभावः । ञित्स्वरेण उत्तरपदस्याद्युदात्तत्वे कृदुत्तरपदप्रकृतिस्वरेण तदेव शिष्यते ॥