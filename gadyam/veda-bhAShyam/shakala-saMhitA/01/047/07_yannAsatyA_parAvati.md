+++
title = "007"
devataa = "अश्विनौ"
RShiH = "प्रस्कण्वः काण्वः"
ChandaH = "बृहती"

+++


हे **नासत्या** असत्यरहितावश्विनौ **यत्** यदि युवां **परावति** दूरदेशे **स्थः** वर्तेथे । **यद्वा** अथवा **अधि** **तुर्वशे** अधिके समीपे स्थः । **अतः** अस्माद्दूरात्समीपाद्वा **सूर्यस्य** **रश्मिभिः** **साकं** सूर्योदयकाले **सुवृता** शोभनवर्तनयुक्तेन **रथेन** **नः** अस्मान् प्रति **आ** **गतं** आगच्छतम् ॥ नासत्या। सत्सु भवौ सत्यौ । न सत्यौ असत्यौ । न असत्यौ नासत्यौ । “ नभ्राण्नपात्' इत्यादिना नञः प्रकृतिभावः । स्थः । ‘अस भुवि । ‘असोरल्लोपः' इति अकारलोपः । यद्वृत्तयोगादनिघातः । गतम् । गमेर्लोटि 'बहुलं छन्दसि' इति शपो लुक् । ‘अनुदात्तोपदेश' इत्यादिना अनुनासिकलोपः ॥