+++
title = "006"
devataa = "अग्निः"
RShiH = "पराशरः शाक्त्यः"
ChandaH = "द्विपदा विराट्"

+++


**ऋतस्य** गतस्य देवयजनं प्राप्तस्याग्नेः **प्रेषाः** प्रकर्षेणेष्यमाणाः स्तुतयः क्रियन्ते । **धीतिः** । धीयते सोमः पीयतेऽस्मिन्निति धीतिर्यागः । सोऽपि **ऋतस्य** देवयजनदेशं प्राप्तस्याग्नेरेव क्रियते । अतः सोऽग्निः **विश्वायुः** । विश्वं सर्वमायुरन्नं यस्य स तथाविधो भवति । अपि चास्मै **विश्वे** सर्वे यजमानाः **अपांसि** दर्शपूर्णमासादीनि कर्माणि **चक्रुः** कुर्वन्ति । हे अग्ने **तुभ्यं** **यः** **दाशात्** चरुपुरोडाशादीनि हवींषि ददाति । **यो** **वा** अन्योऽपि यो यजमानः **ते** **शिक्षात्** त्वदीयं कर्म कर्तुं शक्तो भूयासम् इति इच्छति । उभयविधाय **तस्मै** यजमानाय **चिकित्वान्** तत्कृतमनुष्ठानं जानंस्त्वं **रयिं** **दयस्व** धनं देहि ॥ दाशात् ।' दाश्रृ दाने '। लेटि आडागमः । शिक्षात् । ‘ शक्लृ शक्तौ ' । इच्छार्थे सन् । ‘ सनि मीमाघुरभलभशक ' ( पा. सू. ७. ४. ५४ ) इति अकारस्य इसादेशः । अत्र लोपोऽभ्यासस्य' इति अभ्यासलोपः । ‘ स्कोः संयोगाद्यो: ' इति सकारलोपः । पूर्ववत् लेटि आडागमः । चिकित्वान् । कित ज्ञाने' । लिटः क्वसुः । दयस्व । ‘दय दानगतिरक्षणहिंसादानेषु ॥