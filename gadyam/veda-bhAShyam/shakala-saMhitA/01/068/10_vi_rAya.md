+++
title = "010"
devataa = "अग्निः"
RShiH = "पराशरः शाक्त्यः"
ChandaH = "द्विपदा विराट्"

+++


**अस्य** अग्नेः **शासं** शासनं **तुरासः** त्वरमाणाः सन्तः **ये** यजमानाः **श्रोषन्** शृण्वन्ति ते सर्वे तेनानुशिष्टं **क्रतुं** कर्म 'जुषन्त सेवन्ते । तत्र दृष्टान्तः । **पितुर्न** **पुत्राः** । यथा पुत्राः पुरु बहुलं त्रायकाः पुन्नाम्नो नरकाद्वा रक्षकास्तनयाः पितुराज्ञां कुर्वन्ति तद्वत् ।' पुत्रः पुरु त्रायते निपरणाद्वा पुन्नरकं ततस्त्रायत इति वा ' ( निरु. २. ११ ) इति यास्कः । पुरुक्षुः । क्षु इत्यन्ननाम । बह्वन्नः सोऽग्निरेषां यजमानानां **दुरः** द्वाराणि यज्ञस्य द्वारभूतानि **रायः** धनानि **वि** **और्णोत्** विवृणोति प्रकाशयति । ददातीति यावत् । अपि च **दमूनाः** दमे यज्ञगृहे मनो यस्य सोऽग्निः । नास्मिन्नकं दुःखमस्तीति नाको द्युलोकः । तम् । स्तृभिरिति नक्षत्रनाम । **स्तृभिः** नक्षत्रैः **पिपेश** अवयवीचकार नक्षत्रैर्युक्तमकरोदित्यर्थः ॥ श्रोषन् । ' श्रु श्रवणे'। लेटि अडागमः । ‘ सिब्बहुलं लेटि' इति सिप् । ‘ बहुलं छन्दसि ' इति विकरणस्य लुक् । ' इतश्च लोपः० ' इति इकारलोपः । संयोगान्तस्य लोपः । पिपेश । ‘ पिश अवयवे ॥ ॥ १२ ॥