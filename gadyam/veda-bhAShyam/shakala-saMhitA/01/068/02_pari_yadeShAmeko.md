+++
title = "002"
devataa = "अग्निः"
RShiH = "पराशरः शाक्त्यः"
ChandaH = "द्विपदा विराट्"

+++


**भुरण्युः** हविषां भर्ता धारयिता पयःप्रभृतिना श्रयणद्रव्येण सोममिव तैर्हविर्भिः **श्रीणन्** मिश्रयन् **दिवम्** **उप** **स्थात्** उपतिष्ठति प्राप्नोतीत्यर्थः । **स्थातुः** स्थावरं **चरथं** जङ्गमं तदुभयात्मकं जगत् **अक्तून्** सर्वा रात्रीश्च **व्यूर्णोत्** स्वतेजसा विशेषेणाच्छादयति । हविर्वहनं कुर्वन् सर्वमपि जगत् स्वभासा प्रकाशयति स्म इति भावः । **विश्वेषां** सर्वेषां देवानां दानादिगुणयुक्तानां इन्द्रादीनां मध्ये **देवः** द्योतमानः **एकः** एव अयमग्निः **एषां** पूर्वोक्तानां स्थावरादीनां **महित्वा** महत्त्वानि माहात्म्यानि **यत्** यस्मात् **परि** **भुवत्** परिभवति परिगृह्णाति परितो व्याप्य वर्तते । परिपूर्वो भवतिः परिग्रहार्थः । यद्वा । एषां विश्वेषां स्थावरादीनां मध्ये वर्तमानोऽयं देवोऽग्निर्देवानां महत्त्वानि यत् यदा परि भुवत् परितो व्याप्नोति। तदानीमिति पूर्वत्रान्वयः ॥ ऊर्णोत् । ‘ ऊर्णुञ् आच्छादने '। ‘ ऊर्णोतेर्विभाषा' (पा. सू. ७. २. ६ ) इति वृद्धेर्विकल्पः ॥