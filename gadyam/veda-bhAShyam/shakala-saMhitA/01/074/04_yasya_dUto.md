+++
title = "004"
devataa = "अग्निः"
RShiH = "गोतमो राहूगणः"
ChandaH = "गायत्री"

+++


हे अग्ने **यस्य** यजमानस्य **क्षये** देवयजनलक्षणे गृहे देवानां **दूतः** त्वम् **असि** भवसि । यस्य च **हव्यानि** चरुपुरोडाशादीनि हवींषि **वीतये** देवानां भक्षणाय **वेषि** गमयसि । यस्य च **अध्वरं** यज्ञं **दस्मत्** सर्वैर्दर्शनीयं **कृणोषि** करोषि । ' तमित्सुहव्यम्' इत्युत्तरया संबन्धः ॥ वेषि । वी गत्यादिषु । अन्तर्भावितण्यर्थात् लट् । अदादित्वात् शपो लुक् । पादादित्वात् निघाताभावः । दस्मत् । ‘ दसि दंसनदर्शनयोः । ‘ इषियुधीन्धि ' इत्यादिना मक् । दस्ममित्यत्र मकारस्य वर्णव्यापत्त्या तकारः । कृणोषि । ‘ कृवि हिंसाकरणयोश्च । धिन्विकृण्व्योर च' इति उप्रत्ययः; तत्संनियोगेन वकारस्य अकारः । तस्य अतो लोपे सति स्थानिवद्भावात् लघूपधगुणाभावः। यस्य इत्यनुषङ्गात् निघाताभावः ।