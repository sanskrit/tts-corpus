+++
title = "003"
devataa = "अग्निः"
RShiH = "गोतमो राहूगणः"
ChandaH = "गायत्री"

+++


**अग्निः** **उत्** **अजनि** अरण्योः सकाशादुत्पन्नः । **उत** अनन्तरं **जन्तवः** जाताः सर्वे ऋत्विजः **ब्रुवन्तु** तमग्निं स्तुवन्तु । कीदृशोऽग्निः । **वृत्रहा** वृत्राणामावरकाणां शत्रूणां हन्ता **रणेरणे** सर्वेषु संग्रामेषु **धनंजयः** शत्रुधनानां जेता ॥ धनंजयः । ‘ संज्ञायां भृतॄवृजि ' (पा. सू. ३. २. ४६ ) इति खच्। ' अरुर्द्विषदजन्तस्य°' (पा. सू. ६. ३. ६७ ) इति मुम् । चित्स्वरेणान्तोदात्तत्वम् । रणेरणे। रण शब्दार्थः । रणन्ति दुन्दुभयोऽस्मिन्निति रणः संग्रामः । ‘वशिरण्योरुपसंख्यानम् ' ( पा. सू. ३. ३. ५८. ३) इति अप् । 'नित्यवीप्सयोः' इति द्विर्वचनम् । आम्रेडितानुदात्तत्वम् ॥