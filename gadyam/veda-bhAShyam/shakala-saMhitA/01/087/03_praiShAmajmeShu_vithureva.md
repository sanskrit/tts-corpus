+++
title = "003"
devataa = "मरुतः"
RShiH = "गोतमो राहूगणः"
ChandaH = "जगती"

+++


**यद्ध** यदा खलु एते मरुतः **शुभे** शोभनाय वृष्ट्युदकाय **युञ्जते** मेघान् सज्जीकुर्वन्ति तदानीम् **अज्मेषु** मेघानामुत्क्षेपकेषु **एषां** मरुतां संबन्धिषु **यामेषु** मेघानां नियमनेषु सत्सु **भूमिः** पृथिवी **प्र** **रेजते** प्रकर्षेण कम्पते । यद्वा । यदा खलु मरुतः स्वकीयान् रथान् युञ्जते अश्वैर्योजयन्ति तदानीमेषां रथानां संबन्धिषु पर्वतादेरुत्क्षेपकेषु यामेषु गमनेषु भूमिर्भीत्या कम्पते । तत्र दृष्टान्तः। **विथुरेव** । यथा भर्त्रा वियुक्ता जाया राजोपद्रवादिषु सत्सु निरालम्बा सती कम्पते तद्वत् । **ते** तादृशाः **क्रीळयः** विहारशीलाः **धुनयः** चलनस्वभावाः **भ्राजदृष्टयः** दीप्यमानायुधाः एवंभूता मरुतः **धूतयः** पर्वतादीन् धुन्वन्तः सन्तः **महित्वं** स्वकीयं महिमानं स्वयमेव **पनयन्त** व्यवहरन्ति प्रकटयन्तीत्यर्थः ॥ अज्मेषु ।“ अज गतिक्षेपणयोः'। अर्तिस्तुसु° ' इत्यादिना विधीयमानो मन् बहुलवचनादस्मादपि द्रष्टव्यः ।  ‘ वलादावार्धधातुके विकल्प इष्यते ' ( का. २. ४, ५६. २) इति वचनात्  ‘ अजेर्व्यघञपोः' इति वीभावाभावः । नित्त्वादाद्युदात्तत्वम् । रेजते । रेजृ कम्पने '। भ्यसते रजत इति भयवेपनयोः ' (निरु. ३. २१) इति यास्कः । यामेषु । ‘यम उपरमे' । भावे घञ् । 'कर्षात्वतः इत्यन्तोदात्तत्वे प्राप्ते वृषादिषु पाठादाद्युदात्तत्वम् । यद्वा ।  ‘ या प्रापणे ' इत्यस्मात् 'अर्तिस्तुसु°  इत्यादिना मन्प्रत्ययः । शुभे । 'शुभ दीप्तौ । संपदादिलक्षणः कर्मणि क्विप् । 'सावेकाचः । इति विभक्तेरुदात्तत्वम् । पनयन्त । “ पन व्यवहारे' । गुपूधूपविच्छि°' (पा. सू. ३. १. २८) इति आयः । अस्मात् छान्दसो लङ् । व्यत्ययेन ह्रस्वत्वम् ॥