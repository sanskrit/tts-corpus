+++
title = "005"
devataa = "मरुतः"
RShiH = "गोतमो राहूगणः"
ChandaH = "जगती"

+++


**प्रत्नस्य** चिरंतनस्य **पितुः** अस्माकं जनकस्य रहूगणस्य सकाशात् यत् जन्म तेन वयं **वदामसि** ब्रूमः । वक्ष्यमाणं वृत्तान्तम् अस्माकं पितोपदिष्टवान् अतो वयं ब्रूम इत्यर्थः । कोऽसौ वृत्तान्तः इति चेत् उच्यते । **सोमस्य** यज्ञेष्वभिषुतस्य सोमद्रव्यस्य **चक्षसा** प्रकाशमानयाहुत्या सहिता **जिह्वा** स्तुतिरूपा वाक् **प्र** **जिगाति** मरुद्गणं प्रकर्षेण गच्छति । यज्ञेषु सोमाहुतिः स्तुतिश्च मरुद्भ्यः क्रियते । यस्मात् **ईम्** एनम् **इन्द्रं** **शमि** वृत्रवधादिरूपे कर्मणि **ऋक्वाणः**  ‘ प्रहर भगवो जहि वीरयस्व ' इत्येवंरूपया स्तुत्या युक्ताः सन्तः **आशत** प्राप्नुवन् न पर्यत्याक्षुः । **आदित्** एवमिन्द्रप्राप्त्यनन्तरमेव **यज्ञियानि** यज्ञार्हाणि  ‘ ईदृङ् चान्यादृङ् च ' इत्येवमादीनि **नामानि** इन्द्रसकाशात् लब्ध्वा **दधिरे** धृतवन्तः तस्मादेषां यज्ञे सोमाहुतिः स्तुतिश्च क्रियते ॥ शमि । शमी इति कर्मनाम। सप्तम्येकवचने छान्दसः ईकारलोपः । ऋक्वाणः ।  ‘  ऋच स्तुतौ '। संपदादिलक्षणो भावे क्विप् । छन्दसीवनिपौ' इति मत्वर्थीयो वनिप् । अन्त्यविकारश्छान्दसः । यद्वा । अयस्मयादिषु क्वचिदुभयं भवति ( का. १. ४. २० ) इत्युक्तत्वात् ‘स सुष्टुभा स ऋक्वता' इत्यादाविव पदत्वात् कुत्वं भत्वात् जश्त्वाभावः । आशत । लङि  ‘ बहुलं छन्दसि ' इति विकरणस्य लुक् । यज्ञियानि ।  ‘ यज्ञर्त्विग्यां   घखञौ ' इति अर्हार्थे घः ॥