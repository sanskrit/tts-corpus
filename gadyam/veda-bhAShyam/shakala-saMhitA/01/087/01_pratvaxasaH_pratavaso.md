+++
title = "001"
devataa = "मरुतः"
RShiH = "गोतमो राहूगणः"
ChandaH = "जगती"

+++


**प्रत्वक्षसः** शत्रूणां प्रकर्षेण तनूकर्तारः शत्रुघातिन इत्यर्थः । यतः **प्रतवसः** प्रकृष्टबलोपेताः अत एव **विरप्शिनः** विविधेन जयघोषेणोपेताः । यद्वा । महन्नामैतत् । महान्तो हि विविधैः शब्दैः प्रशस्यन्ते । अत एव **अनानताः** आनतिरहिताः सर्वोत्कृष्टा इत्यर्थः । **अविथुराः** अवियुक्ताः । सप्तगणरूपेण संघीभूता इत्यर्थः । **ऋजीषिणः** । तृतीयसवने ऋजीषस्याभिषवात् तत्र च मरुतः स्तूयन्ते इति तेषामृजीषित्वम् । यद्वा । ऋजीषिणः प्रार्जयितारो रसानाम् । **जुष्टतमासः** अतिशयेन यष्टृभिः सेविताः **नृतमासः** अतिशयेन मेघादेर्नेतारः एवंभूता मरुतः **स्तृभिः** स्वशरीरस्याच्छादकैः **अञ्जिभिः** रूपाभिव्यञ्जकैराभरणैः **व्यानज्रे** नभसि व्यक्ता दृश्यन्ते । तत्र दृष्टान्तः । **के** **चित्** **उस्राइव**। ये केचन सूर्यरश्मयो यथा नभसि दीप्यन्ते तद्वत् ॥ प्रत्वक्षसः । प्रकर्षेण त्वक्षन्ते तनूकुर्वन्तीति प्रत्वक्षसः ।  ‘ तक्षु त्वक्षू तनूकरणे । गतिकारकयोरपि पूर्वपदप्रकृतिस्वरत्वं च ' इति असुन् पूर्वपदप्रकृतिस्वरत्वं च । प्रतवसः । तवः इति बलनाम । प्रकृष्टं तवो येषाम् । बहुव्रीहौ पूर्वेपदप्रकृतिस्वरत्वम् । विरप्शिनः ।  ‘ रप लप व्यक्तायां वाचि' । विरपणं विरप्शः । औणादिकः शक्प्रत्ययः । तद्वन्तो विरप्शिनः । अनानताः । आनता अवनताः प्रह्वीभूताः । न आनता अनानताः ।  अव्ययपूर्वपदप्रकृतिस्वरत्वम् । अविथुराः ।  ‘ व्यथ भयचलनयोः ।  ‘ व्यथेः संप्रसारणं धः किञ्च । ( उ. सू . १, ३९ ) इति उरच्प्रत्ययः । अत्र तु बहुलवचनात् धत्वं न क्रियते । पूर्ववत् समासस्वरौ । जुष्टतमासः ।  ‘ नित्यं मन्त्रे ' इति जुष्टशब्दः आद्युदात्तः। तत आतिशायनिकस्य तमपः पित्त्वादनुदात्तत्वे स एव स्वरः शिष्यते । आनज्रे ।' अञ्जू व्यक्तिम्रक्षणकान्तिगतिषु ' । कर्मणि  ‘ छन्दसि लुङ्लङ्लिटः' इति वर्तमाने लिट्।  ‘ अत आदेः' इति अभ्यासस्य आत्वम् । तस्मान्नुड् द्विहलः ।  ( पा. सू. ७, ४, ७१ ) इति नुट् । व्यत्ययेन उपधालोपः।  ‘ इरयो रे ' । स्तृभिः ।  ‘ स्तृञ् आच्छादने ' । क्विप् । आगमानुशासनस्यानित्यत्वात् तुगभावः ॥