+++
title = "004"
devataa = "मरुतः"
RShiH = "गोतमो राहूगणः"
ChandaH = "जगती"

+++


**स** **हि** स खलु मरुद्गणः **अया** अस्य सर्वस्य जगतः **ईशानः** ईशनशीलः भवति। कीदृशः । **स्वसृत्** स्वयमेव सरन् । न ह्यन्यः कश्चिदस्य मरुद्गणस्य प्रेरकोऽस्ति । **पृषदश्वः** । पृषत्यः श्वेतबिन्द्वङकिताः मृग्यः अश्वस्थानीयाः यस्य स तथोक्तः । **युवा** नित्यतरुणः **तविषीभिः** अन्येषामसाधारणैर्बलैः **आवृतः** परिवेष्टितः **सत्यः** सत्कर्मार्हः **ऋणयावा** स्तोतॄणामृणस्यापगमयिता बहुलस्य धनस्य दातेत्यर्थः । **अनेद्यः** । प्रशस्यनामैतत् । सर्वैरनिन्दितः **वृषा** जलानां वर्षिता । एवंभूतो मरुद्गणः **अस्याः** **धियः** अस्मदीयस्यास्य कर्मणः **अथ** अनन्तरं **प्राविता** **असि** प्रकर्षेण रक्षिता भवति ॥ अया। ‘सुपां सुलुक् ' इति षष्ठ्याः याजादेशः ।  ‘ हलि लोपः' ( पा. सू. ७. २. ११३ ) इति इदम इद्रूपस्य लोपः । ईशानः ।  ‘ ईश ऐश्वर्ये' इत्यस्मात् ताच्छीलिकः चानश् । तस्य लसार्वधातुकत्वाभावेन चित्स्वरेणान्तोदात्तत्वम् । अया ईशान इत्यत्र ईषाअक्षादित्वात् प्रकृतिभावः । असि । पुरुषव्यत्ययः । ऋणयावा ।  ‘ या प्रापणे ' इत्यस्मात् अन्तर्भावितण्यर्थात् “ आतो मनिन् । इति वनिप् । अनेद्यः ।  ‘ णिदि कुत्सायाम् । ऋहलोर्ण्यत्' इति ण्यत् । आगमानुशासनस्यानित्यत्वात् नुमभावे लघूपधगुणः । नञ्समासे अव्ययपूर्वपदप्रकृतिस्वरत्वम् ॥