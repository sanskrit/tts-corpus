+++
title = "002"
devataa = "मरुतः"
RShiH = "गोतमो राहूगणः"
ChandaH = "जगती"

+++


हे **मरुतः** **उपह्वरेषु** उपह्वर्तव्येषु गन्तव्येष्वस्माकं संनिकृष्टेषु नभसः प्रदेशेषु **यत्** यदा **ययिं** गतिमन्तं मेघम् **अचिध्वं** वर्षणसामर्थ्येनोपचितं कुरुथ । किं कुर्वन्तः । **वयइव** पक्षिण इव **केन** **चित्** **पथा** केनचिदाकाशमार्गेण शीघ्रं गच्छन्तः । नभसि शीघ्रं वर्षणार्थं प्रवर्तमानैर्मरुद्भिर्मेघा उपचीयन्ते इत्यर्थः । तदानीं **कोशाः** । मेघनामैतत् । **वः** युष्माकं **रथेषु** आसक्ता मेघाः **श्चोतन्ति** जलं मुञ्चन्ति । यस्मादेवं तस्मात् हे मस्तो यूयम् **अर्चते** युष्मान् हविर्भिः पूजयते मह्यं यजमानाय **मधुवर्णं** मधुसदृशरूपं स्वच्छं **घृतं** वृष्ट्युदकम् **आ** समन्तात् **उक्षत** सिञ्चत । अस्मदभिलषितां वृष्टिं कुरुतेत्यर्थः ॥ उपहृरेषु ।  ‘ ह्वृ कौटिल्ये '। उपह्वरन्ति कौटिल्येन तिर्यग्गच्छन्त्येष्विति उपह्वरा नभःप्रदेशाः। ‘पुंसि संज्ञायां घः प्रायेण ' इति अधिकरणे घः। अचिध्वम् । चिनोतेः वर्तमाने लङ् । ‘बहुलं छन्दसि' इति विकरणस्य लुक् । ययिम् । ' या प्रापणे '।  ‘ आदृगमहनजनः । इति किप्रत्ययः । पथा । आङि  ‘ भस्य टेर्लोपः' इति दिलोपः। उदात्तनिवृत्तिस्वरेण विभक्तेरुदात्तत्वम् । श्चोतन्ति । श्च्युतिर् क्षरणे ' । छान्दसो यलोपः । उक्षत । उक्ष सेचने '। लोटि तशब्दस्य ङित्त्वे सति ऋचि तुनुघ' ' इत्यादिना सांहितिको दीर्घः ॥