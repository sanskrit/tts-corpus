+++
title = "006"
devataa = "मरुतः"
RShiH = "गोतमो राहूगणः"
ChandaH = "जगती"

+++


**ते** पूर्वोक्ता मरुतः **भानुभिः** भानुशीलैर्दीप्यमानैः सूर्यरश्मिभिः सह **कं** वृष्ट्युदकं **श्रियसे** श्रयितुं प्राणिभिः सेवितुं **सं** **मिमिक्षिरे** सम्यग्मेढुमिच्छन्ति । पृथिवीं वृष्ट्युदकेन सम्यक् सेक्तुमिच्छन्ति । एवं वृष्टिमुत्पाद्य **ते** मरुतः **ऋक्वभिः** स्तुतिमद्भिर्ऋत्विग्भिः सह **सुखादयः** शोभनस्य हविषो भक्षयितारो भवन्ति । **वाशीमन्तः** । वाशी इति वाङ्नाम। शोभनया स्तुतिलक्षणया वाचोपेताः **इष्मिणः** गतिमन्तः **अभीरवः** भयरहिताः **ते** मरुतः **प्रियस्य** सर्वाभिमतस्य **मारुतस्य** मरुत्संबन्धिनः **धाम्नः** स्थानस्य सर्वाभिमतं मरुत्संबद्धं विशिष्टं स्थानं **विद्रे** लब्धवन्तः ॥ श्रियसे ।  ‘तुमर्थे सेसेन्” इति कसेन्प्रत्ययः । मिमिक्षिरे । ‘मिह सेचने'। अस्मात् इच्छासनन्तात् लिटि °अमन्त्रे' इति निषेधात् आमभावः । व्यत्ययेन आत्मनेपदम् । सुखादयः । खादृ भक्षणे'। औणादिकः इप्रत्ययः । शोभना खादिर्भक्षणं येषाम् । नञ्सुभ्याम् ' इत्युत्तरपदान्तोदात्तत्वम् । इष्मिणः। इष गतौ' । इषियुधीन्धि ' इत्यादिना मक् । ततो मत्वर्थीय इनिः । विद्रे ।  ‘ विद्लृ लाभे '। लिटि द्विर्वचनप्रकरणे  ‘ छन्दसि वेति वक्तव्यम्' इति द्विर्वचनाभावः ।  ‘ इरयो रे ' इति इरयो रेभावः ॥ ॥ १३ ॥