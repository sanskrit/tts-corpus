+++
title = "009"
devataa = "इन्द्रः"
RShiH = "सव्य आङ्गिरसः"
ChandaH = "जगती"

+++


**बृहत्** बृहत्साम स्तोतारो यजमानाः **भियसा** वृत्रभयेन **यत्** यदा **उक्थ्यम्** उक्थार्हं स्तोत्रयोग्यम् **अकृण्वत** अकुर्वन् । कीदृशं बृहत्साम । **स्वश्चन्द्रं** स्वकीयेन चन्द्रेणाह्लादकेन तेजसा युक्तं **अमवत्** । अमति शत्रुन् रुजत्यनेनेति अमो बलम् । तद्युक्तम् । **दिवः** स्वर्गस्य **रोहणम्** आरोहणहेतुभूतम् । एवंविधेन स्तोत्रेण वृत्राद्भीता इन्द्रमस्तोषतेत्यर्थः । **यत्** यदा **मानुषप्रधनाः** ।' प्रकीर्णान्यस्मिन्धनानि भवन्ति' (निरु. ९. २३) इति नैरुक्तव्युत्पत्त्या प्रधनमिति संग्रामनाम। मनुष्यहितसंग्रामाः **ऊतयः** **स्वः** द्युलोकस्य रक्षितारः **मरुतः** **नृषाचः** प्राणरूपेण नॄन् सेवमाना भूत्वा **इन्द्रम्** अपि तेनैव रूपेण **अनु** **अमदन्** आनुपूर्व्येण हर्षं प्रापयन् । तदानीं स इन्द्रो वृत्रवधं प्रति उद्युक्तो बभूवेति शेषः ॥ स्वश्चन्द्रम् । स्वकीयं चन्द्रं यस्य । “ ह्रस्वाच्चन्द्रोत्तरपदे मन्त्रे' (पा. सू. ६. १. १५१ ) इति सुट् । श्रुत्वेन शकारः । बहुव्रीहौ पूर्वपदप्रकृतिस्वरत्वम् । भियसा । भीशब्दस्य तृतीयैकवचने छान्दसः असुगागमः तस्य उदात्तत्वं च । नृषाचः ।  ‘ षच समवाये । अयं सेवनार्थ इति यास्कः । वहश्च' (पा. सू. ३. २. ६४ ) इत्यत्र चशब्दस्यानुक्तसमुच्चयार्थत्वादस्मादपि ण्विप्रत्ययः । अमदन् । मदी हर्षे'। णिचि ‘मदी हर्षग्लेपनयोः' इति घटादिषु पाठात् मित्त्वे सति ‘मितां ह्रस्वः' इति ह्रस्वत्वम् । लङि ‘ छन्दस्युभयथा' इति शप आर्धधातुकत्वात् ' णेरनिटि ' इति णिलोपः ॥