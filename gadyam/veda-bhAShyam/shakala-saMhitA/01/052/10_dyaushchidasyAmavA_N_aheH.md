+++
title = "010"
devataa = "इन्द्रः"
RShiH = "सव्य आङ्गिरसः"
ChandaH = "जगती"

+++


**अमवान्** बलवान् **द्यौश्चित्** द्युलोकोऽपि **अस्य** **अहेः** वृत्रस्य **स्वनात्** शब्दात् **भियसा** भयेन **अयोयवीत्** अत्यर्थं पृथग्भूत आसीत् । अकम्पतेत्यर्थः । हे **इन्द्र** **ते** तव **सुतस्य** अभिषवादिभिः संस्कृतस्य सोमस्य पानेन **मदे** हर्षे जाते सति त्वदीयः **वज्रः** **रोदसी** द्यावापृथिव्यौ **बद्बधानस्य** बाधनशीलस्य **वृत्रस्य** **शिरः** **यत्** यदा **शवसा** बलेन **अभिनत्** अच्छिनत् । तदानीं द्युलोको भयराहित्येन निश्चलो बभूवेति शेषः ॥ अयोयवीत् ।' यु मिश्रणामिश्रणयोः '। अस्मात् यङ्लुगन्तात् लङि ‘यङो वा ' (पा. सू. ७. ३. ९४ ) इति अपृक्तप्रत्ययस्य ईडागमः । अडागम उदात्तः । बद्बधानस्य ।  ‘ बाधृ विलोडने ' । ताच्छीलिके चानशि  ‘ बहुलं छन्दसि ' इति शपः श्लुः । हलादिशेषाभावो धातोर्ह्रस्वत्वं च छान्दसत्वात् । चितः' इत्यन्तोदात्तत्वम् ॥ ॥ १३ ॥