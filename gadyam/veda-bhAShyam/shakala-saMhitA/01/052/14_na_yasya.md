+++
title = "014"
devataa = "इन्द्रः"
RShiH = "सव्य आङ्गिरसः"
ChandaH = "जगती"

+++


**यस्य** इन्द्रस्य **व्यचः** व्यापनं **द्यावापृथिवी** द्यावापृथिव्यौ **न** **अनु** आनशाते प्राप्तुमसमर्थे बभूवतुः । तथा **रजसः** अन्तरिक्षलोकस्योपरि **सिन्धवः** स्यन्दनशीला आपो यस्य इन्द्रस्य तेजसः **अन्तम्** अवसानं **न** **आनशुः** न प्रापुः । **उत** अपि च सोमपानेन **मदे** हर्षे सति **स्ववृष्टिं** स्वीकृतवृष्टिं वृत्रादिं **युध्यतः** युध्यमानस्य **अस्य** इन्द्रस्य बलस्य अन्तं वृत्रादयः **न** प्रापुः । अतो हे इन्द्र **एकः** त्वम् **अन्यत्** स्वव्यतिरिक्तं **विश्वं** सर्वं भूतजातम् **आनुषक्** आनुषक्तं **चकृषे** । सकलमपि भूतजातं त्वदधीनमभूदिति भावः ॥ द्यावापृथिवी । द्यौश्च पृथिवी च ।  ‘ दिवो द्यावा । (पा. सू. ६. ३. २९) इति द्यावादेश आद्युदात्तो निपातितः । पृथिवीशब्दः ‘षिद्गौरादिभ्यश्च ' इति ङीषन्तोऽन्तोदात्तः ।  ‘ देवताद्वन्द्वे च ' इति उभयपदप्रकृतिस्वरत्वम् । ‘०अपृथिवीरुद्रपूषमन्थिषु' इति पर्युदासात् ‘नोत्तरपदेऽनुदात्तादौ ' इति निषेधाभावः । व्यचः । 'व्यचेः कुटादित्वमनसि' (का. १. २. १. १) इति वचनात् ङित्त्वाभावे संप्रसारणाभावः । आनशुः । अश्नोतेर्व्यत्ययेन परस्मैपदम् ।  ‘ अत आदेः' इति अभ्यासस्य आत्वम् । अश्नोतेश्च ' इति नुडागमः ॥