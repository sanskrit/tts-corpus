+++
title = "012"
devataa = "इन्द्रः"
RShiH = "सव्य आङ्गिरसः"
ChandaH = "जगती"

+++


हे **धृषन्मनः** शत्रूणां धर्षकमनोयुक्तेन्द्र **अस्य** अस्माभिः परिदृश्यमानस्य **व्योमनः** व्याप्तस्य अन्तरिक्षस्य **रजसः** लोकस्य **पारे** उपरिप्रदेशे वर्तमानः **स्वभूत्योजाः** स्वभूतबलः **त्वम्** **अवसे** अस्मद्रक्षणार्थं **भूमिं** भूलोकं **चकृषे** कृतवानसि । किंच **ओजसः** बलवतां बलस्य **प्रतिमानं** प्रतिनिधिरभूः । तथा **स्वः** सुष्ठु अरणीयं गन्तव्यम् । आपः इति अन्तरिक्षनाम । **अपः** अन्तरिक्षलोकं **आ** **दिवं** द्युलोकं च **परिभूः** परिग्रहीता । परिपूर्वो भवतिः परिग्रहणार्थः । **एषि** प्राप्नोषि॥ अस्य ।  ‘ ऊडिदम्' इति विभक्तेरुदात्तत्वम् । व्योमनः। अवतिर्गत्यर्थः, अव रक्षणगतिकान्ति' इत्यभिधानात्। विशेषेण गच्छति व्याप्नोतीति व्योम । यद्वा । वृष्टिप्रदानेन विशेषेण प्राणिनोऽवति रक्षतीति व्योम ।  ‘ अन्येभ्योऽपि दृश्यन्ते ' इति मनिन् । ज्वरत्वर' ' इत्यादिना उपधाया वकारस्य च ऊठ्। गुणः । दासीभारादित्वात् पूर्वपदप्रकृतिस्वरत्वम् । यद्वा । भावे मनिन् । विविधम् ओम रक्षणं यस्मिन् । बहुव्रीहौ पूर्वपदप्रकृतिस्वरत्वम् । यणादेशे ‘उदात्तस्वरितयोर्यणः' इति परस्यानुदात्तस्य स्वरितस्वम् । स्वः । सुपूर्वात् अर्तेः  ‘ अन्येभ्योऽपि दृश्यन्ते ' इति विच् । अव्ययादाप्सुपः ' ( पा. सू. २. ४. ८२ ) इति सुपो लुक् ।' न्यङ्स्वरौ स्वरितौ' (फि. सू. ७४ ) इति स्वरितत्वम् ॥