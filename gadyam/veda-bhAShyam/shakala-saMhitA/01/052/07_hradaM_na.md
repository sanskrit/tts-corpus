+++
title = "007"
devataa = "इन्द्रः"
RShiH = "सव्य आङ्गिरसः"
ChandaH = "जगती"

+++


हे **इन्द्र** **यानि** **ब्रह्माणि** स्तोत्रशस्त्ररूपाणि मन्त्रजातानि **तव** **वर्धना** वर्धयितॄणि तानि **त्वा** त्वां **न्यृषन्ति** **हि** नितरां प्राप्नुवन्त्येव । तत्र दृष्टान्तः । **ऊर्मयः** जलप्रवाहाः **ह्रदं** **न** । यथा जलाशयं प्राप्नुवन्ति तद्वत् । **त्वष्टा** **चित्** स त्वष्टा च देवः **ते** तव **युज्यं** योग्यं **शवः** बलं **ववृधे** प्रावर्धयत् । अपि च **अभिभूत्योजसं** शत्रूणामभिभवितृणा ओजसा बलेन युक्तं **वज्रं** **ततक्ष** तीक्ष्णीचकार । न्यृषन्ति । ‘ऋषी गतौ ' । तौदादिकः । अदुपदेशात् लसार्वधातुकानुदात्तत्वे विकरणस्वरः ।  ‘ हि च ' इति निघातप्रतिषेधः । ऊर्मयः ।  ‘ ऋ  गतौ ' । ऋच्छन्ति गच्छन्तीति ऊर्मयः ।  ‘ अर्तेरू च ' ( उ. सू. ४. ६३४ ) इति मिप्रत्ययः । गुणे सति अकारस्य ऊकारादेशश्च । प्रत्यय स्वरः । वर्धना। वृषु वृद्धौ'। वर्धते एभिरिति वर्धना । करणे ल्युट् । 'शेश्छन्दसि ' इति शेर्लोपः। ततक्ष। तक्षू त्वक्षू तनूकरणे'। लिटि णलि लित्स्वरेण प्रत्ययात् पूर्वस्योदात्तत्वम् । पादादित्वात् निघाताभावः । अभिभूत्योजसम् । अभिभूयतेऽनेनेति अभिभूति । करणे क्तिन् ।' तादौ च निति । इति गतेः प्रकृतिस्वरत्वम् । अभिभूति ओजो यस्य । बहुव्रीहौ पूर्वपदप्रकृतिस्वरत्वम् ॥