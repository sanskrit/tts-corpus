+++
title = "011"
devataa = "इन्द्रः"
RShiH = "सव्य आङ्गिरसः"
ChandaH = "जगती"

+++


**यदिन्नु** यदा खलु **पृथिवी** **दशभुजिः** दशगुणिता भवेत् यदि वा **कृष्टयः** सर्वे मनुष्याः **विश्वा** सर्वाणि **अहानि** **ततनन्त** विस्तारयेयुः । हे **मघवन्** धनवन् **इन्द्र** **अत्राह** अत्रैव पूर्वोक्तेष्वेव देशकालकर्तृकेषु **ते** त्वदीयं **सहः** वृत्रवधादिकारणं बलं **विश्रुतं** विख्यातं प्रसिद्धम् । **शवसा** त्वदीयेन बलेन कृता **बर्हणा** वृत्रादेर्वधरूपा क्रिया **द्यामनु** **भुवत्** अनुभवति । यथा द्यौर्महती तथा त्वत्कृतं वृत्रादेर्हिंसनमपि महदिति भावः ॥ ततनन्त ।  ‘ तनु विस्तारे'। स्वरितेत्त्वात् आत्मनेपदम् । लिङर्थे लङि उप्रत्यये प्राप्ते व्यत्ययेन शप् । छान्दसो द्विर्भावः । यद्वा ।  ‘ बहुलं छन्दसि ' इति उप्रत्ययस्य श्लौ सति पुनरपि व्यत्ययेन शप् । शपः पित्त्वादनुदात्तत्वम् । तिङश्च लसार्वधातुकस्वरेण धातुस्वरः शिष्यते ।  ‘ बहुलं छन्दस्यमाङयोगेऽपि ' इति अडभावः । यद्वृत्तयोगादनिघातः । विश्रुतम् । श्रु श्रवणे'। कर्मणि निष्ठा ।  ‘ गतिरनन्तरः' इति गतेः प्रकृतिस्वरत्वम् । बर्हणा ।  ‘ वर्ह वल्ह परिभाषणहिंसाच्छादनेषु'। अस्मात् औणादिकः क्युप्रत्ययः । बवयोरभेद इति वकारस्य बत्वम् । प्रत्ययस्वरः ।  ‘ निबर्हयति' ( नि. २. १९. ३० ) इति वधकर्मसु पठितं च । भुवत् ।' भू सत्तायाम्'। लेटि अडागमः । इतश्च लोपः' इति इकारलोपः। ‘बहुलं छन्दसि ' इति शपो लुक् ।  ‘ भूसुवोस्तिङि' इति गुणप्रतिषेधे उवङादेशः ॥