+++
title = "008"
devataa = "इन्द्रः"
RShiH = "सव्य आङ्गिरसः"
ChandaH = "जगती"

+++


हे **संभृतक्रतो** संपादितकर्मन् संपादितप्रज्ञ वा **इन्द्र** **मनुषे** जनाय **गातुयन्** गातुं मार्गमिच्छन् **वृत्रं** लोकानामावरकमसुरं **हरिभिः** अश्वैर्युक्तस्त्वं **जघन्वान्** **उ** हतवान् खलु । तदनन्तरम् **अपः** वृष्ट्युदकानि प्रावर्तय इत्यध्याहारः । **बाह्वोः** त्वदीययोर्हस्तयोः **आयसम्** अयोमयं **वज्रम्** **अयच्छथाः** अग्रहीः । आकारः समुच्चयार्थः । **सूर्यं** च **दिवि** द्युलोके **दृशे** द्रष्टुं सर्वेषामस्माकं दर्शनाय **अधारयः** स्थापयांचकृषे ॥ जघन्वान् । हन्तेर्लिटः क्वसुः ।  ‘ विभाषा गमहनविदविशाम्' ( पा. सू. ७. २. ६८ ) इति इडागमस्य विकल्पोक्तेरभावः । गातुयन् गातुमिच्छसि । 'छन्दसि परेच्छायामपि ' ( का. ३. १. ८.२ ) इति क्यच् । न च्छन्दस्यपुत्रस्य ' इति दीर्घप्रतिषेधः । क्यजन्तात् शतरि अदुपदेशात् लसार्वधातुकानुदात्तत्वे क्यच एव स्वरः शिष्यते । बाह्वोः ।  ‘ उदात्तयणो हल्पूर्वात्' इति विभक्तेरुदात्तत्वम् ॥