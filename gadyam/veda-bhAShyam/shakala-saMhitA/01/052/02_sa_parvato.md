+++
title = "002"
devataa = "इन्द्रः"
RShiH = "सव्य आङ्गिरसः"
ChandaH = "जगती"

+++


**अन्धसा** सोमलक्षणेनान्नेन **जर्हषाणः** अत्यर्थं हृष्यन् **इन्द्रो** **यत्** यदा **वृत्रं** त्रयाणां लोकानामावरीतारमसुरम् **अवधीत्** हतवान् । कीदृशं वृत्रम् । **नदीवृतम्** । नदनात् नद्य आपः । तासामावरीतारम् । किं कुर्वन्निन्द्रः । **अर्णाँसि** जलानि **उब्जन्** अधःपातयन् । तदानीं **सः** इन्द्रः **पर्वतो** **न** पर्ववान् शिलोच्चय इव **धरुणेषु** सर्वस्य धारकेषूदकेषु मध्ये **अच्युतः** चलनराहित्येन स्थितः **सहस्रमूतिः** बहुविधरक्षणवान् **तविषीषु** बलेषु **वावृधे** प्रवृद्धो बभूव ॥ धरुणेषु ।' धारयतेर्णिलुक् च' इति उनप्रत्ययः । प्रत्ययस्वरः । सहस्रमूतिः । सहस्रम् ऊतयो यस्यासौ । लुगभावश्छान्दसः । ववृधे । संहितायामभ्यासस्य  ‘ अन्येषामपि दृश्यते ' इति दीर्घत्वम् । नदीवृतम् । नदीं वृणोतीति नदीवृत् ॥ क्विप् । तुगागमः । उब्जन् । उब्ज आर्जवे'। विकरणस्वरः । अर्णांसि ।' उदके नुट् च ' ( उ. सू. ४. ६३६ ) इति अर्तेः असुन्प्रत्ययः, तत्संनियोगेन नुडागमश्च । नित्त्वादाद्युदात्तत्वम् । जर्हृषाणः ।  ‘ हृष तुष्टौ । यङ्लुगन्तात् व्यत्ययेन शानच् । 'अभ्यस्तानामादिः' इत्याद्युदात्तत्वम् । यद्वा । यङन्तादेव शानचि • बहुलं छन्दसि ' इति शपो लुक् । 'छन्दस्युभयथा ' इति शानचः आर्धधातुकत्वात् अतोलोपयलोपौ । सार्वधातुकत्वाच्च अभ्यस्तस्याद्युदात्तत्वम् । अन्धसा । अद्यते इत्यन्धः ।  ‘ अदेर्नुम् धश्च' (उ. सू. ४. ६४५) इति असुन्, धातोः नुमागमो धकारान्तादेशश्च । नित्त्वादाद्युदात्तत्वम् ॥