+++
title = "015"
devataa = "इन्द्रः"
RShiH = "सव्य आङ्गिरसः"
ChandaH = "त्रिष्टुप्"

+++


हे इन्द्र त्वां **मरुतः** **अत्र** अस्मिन् संग्रामे **आर्चन्** । ' प्रहर भगवो जहि वीरयस्व' (ऐ. ब्रा. ३. २०) इत्यनेन वचनेन अपूजयन् । **सस्मिन्** तस्मिन् यद्वा सर्वस्मिन् **आजौ** संग्रामे **विश्वे** **देवासः** ते सर्वे दानादिगुणयुक्ता मरुतः **त्वा** त्वाम् **अनु** अमदन् अनुक्रमेण हर्षं प्रापयन् । यद्वा। त्वदीयमदानन्तरं तेऽपि मदं प्राप्ताः । हे **इन्द्र** **त्वं** **यत्** यदा **भृष्टिमता** । भ्रंशयति शत्रूनिति भृष्टिः अश्रिः । तद्वता **वधेन** हननसाधनेन वज्रेण । अश्रिमत्त्वं च वज्रस्य ब्राह्मणे समाम्नातं - वज्रो वा एष यद्यूपः सोऽष्टाश्रिः कर्तव्योऽष्टाश्रिर्वै वज्रः ' ( ऐ. ब्रा. २. १ ) इति । तेन वज्रेण **वृत्रस्य** **आनं** **प्रति** आननं मुखं प्रति यद्वा श्वासहेतु घ्राणं प्रति **नि** जघन्थ नितरां प्राहार्षीः ॥ आर्चन् । •अर्च पूजायाम् । भौवादिकः । आडागम उदात्तः । सस्मिन् । 'तदोः सः सौ ' (पा. सू. ७. २. १०६) इति विधीयमानं सत्वं व्यत्ययेन सप्तम्यामपि द्रष्टव्यम् । यद्वा । सर्वस्मिन्नित्यत्र वर्णलोपो द्रष्टव्यः । देवासः । आज्जसेत्सुक् ।' आनम् आननम् । वर्णलोपश्छान्दसः । यद्वा । ‘अन प्राणने'। अन्यते अनेनेति आनं घ्राणंम् । करणे घञ् । 'कर्षात्वतः' इत्यन्तोदात्तत्वम् । जघन्थ । 'हन हिंसागत्योः'। थलि उपदेशेऽत्वतः' इति इट्प्रतिषेधः ।  ‘ अभ्यासाच्च' इति अभ्यासादुत्तरस्य हकारस्य घत्वम् । लित्स्वरेण प्रत्ययात् पूर्वस्योदात्तत्वम् ॥ ॥ १४ ॥