+++
title = "013"
devataa = "इन्द्रः"
RShiH = "सव्य आङ्गिरसः"
ChandaH = "त्रिष्टुप्"

+++


हे इन्द्र **त्वं** **पृथिव्याः** प्रथिताया विस्तीर्णाया भूमेः । **प्रतिमानं** **भुवः** प्रतिनिधिर्भवसि । यथा भूर्लोको महानचिन्त्यशक्तिः एवं त्वमपीत्यर्थः । तथा **ऋष्ववीरस्य** । वरयन्ति विक्रान्ता भवन्तीति वीरा देवाः । ऋष्वा दर्शनीया वीरा यस्य स तथोक्तः । तस्य **बृहतः** बृंहितस्य प्रवृद्धस्य स्वर्गलोकस्य **पतिर्भूः** पालयितासि । तथा **अन्तरिक्षम्** अन्तरा क्षान्तं द्यावापृथिव्योर्मध्ये वर्तमानमाकाशं **विश्वं** सर्वमपि **महित्वा** महत्त्वेन **सत्यम्** **आप्राः** निश्चयेन आ समन्तादपूरयः । अतः **त्वावान्** त्वत्सदृशः **अन्यः** कश्चित् **नकिः** अस्ति नास्तीति यदेतत् तत् **अद्धा** सत्यमेव ॥ भुवः । भवतेलेंटि सिपि अडागमः । उवङादेशः । पृथिव्याः ।  ‘ उदात्तयणो हल्पूर्वात् ' इति विभक्तिरुदात्ता । बृहतः ।  ‘ बृहन्महतोरुपसंख्यानम्' इति विभक्तेरुदात्तत्वम् । भूः । छान्दसे वर्तमाने लुङि  ‘ बहुलं छन्दस्यमाङ्योगेऽपि ' इति अडभावः । अप्राः ।  ‘ प्रा पूरणे '। अदादिकः । लङि अडागमः। महित्वा । ‘सुपां सुलुक्' इति तृतीयाया डादेशः । त्वावान् । ‘वतुप्प्रकरणे युष्मदस्मद्यांक  छन्दसि सादृश्य उपसंख्यानम् ' ( पा. सू. ५. २. ३९. १ ) इति सादृश्यार्थे वतुप् । 'प्रत्ययोत्तरपदयोश्च ' इति मपर्यन्तस्य त्वादेशः ।  ‘ आ सर्वनाम्नः' इति आत्वम् । प्रत्ययस्य पित्त्वादनुदात्तत्वे प्रातिपदिकस्वर एव शिष्यते ॥