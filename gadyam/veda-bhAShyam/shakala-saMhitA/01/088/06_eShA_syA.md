+++
title = "006"
devataa = "मरुतः"
RShiH = "गोतमो राहूगणः"
ChandaH = "प्रस्तारपङ्क्तिः"

+++


हे **मरुतः** **स्या** सा **एषा** अस्मदीया स्तुतिः **वः** युष्माकम् **अनुभर्त्री** युष्माननुहरन्ती युष्मद्गुणसदृशी **प्रति** **ष्टोभति** प्रत्येकं स्तौति । स्तोभतिः स्तुतिकर्मा । तथा **वाघतो** **न** **वाणी** । नशब्दः संप्रत्यर्थे । तदुक्तं यास्केन - अस्त्युपमार्थस्य संप्रत्यर्थे प्रयोगः ' ( निरु. ७. ३१ ) इति । इदानीम् ऋत्विक्संबन्धिनी वागपि **वृथा** अनायासेन **आसाम्** आभिः ऋग्भिः **अस्तोभयत्** अस्तौत् । इदानीमित्युक्ते कदेत्याह । **गभस्त्योः** अस्मदीययोर्बाह्वोः **स्वधाम्** । अन्ननामैतत् । यदा बहुविधमन्नं मरुतः स्थापयन्ति । तामनुलक्ष्येत्यर्थः ॥ अनुभर्त्री ।  ‘ हृञ् हरणे ' । तृच् । ऋन्नेभ्यः' इति ङीप् ।  ‘ उदात्तयणो हल्पूर्वात्' इति नद्या उदात्तत्वम् ॥ ॥ १४ ॥