+++
title = "005"
devataa = "मरुतः"
RShiH = "गोतमो राहूगणः"
ChandaH = "विराड्रूपा"

+++


हे **मरुतः** **एतत्** **योजनं** युज्यतेऽनेन देवतेति योजनम् एतत्सूक्तसाध्यं स्तोत्रम् । **त्यन्न** त्यत् प्रसिद्धमन्यदुत्कृष्टं स्तोत्रमिव **अचेति** सर्वैर्ज्ञायते । **वः** युष्मदर्थं **यत्** यदेतत्सूक्तरूपं स्तोत्रं **गोतमः**  ‘ ऋषिः **सस्वर्ह** उच्चारितवान् खलु। किं कुर्वन् । **हिरण्यचक्रान्** हिरण्मयचक्ररथारूढान् हितरमणीयकर्मयुक्तान् वा **अयोदंष्ट्रान्** । दशतीति दंष्ट्रा चक्रधारा । अयोमयीभिश्चक्रधाराभिर्युक्तान् । यद्वा दंशनसाधना ऋष्टयो दंष्ट्राः । अयोमया ऋष्टयो येषाम् । तान् **विधावतः** विविधमितस्ततः प्रवर्तमानान् **वराहून्** । वरस्योत्कृष्टस्य शत्रोर्हन्तॄन् । यद्वा उत्कृष्टस्य वृष्ट्युदकस्याहर्तॄन् । अथवा उत्कृष्टानां देवतानामाह्वातॄन वरस्य हविषो भक्षयतॄन् वा । एवंभूतान् मरुतः **पश्यन्** सम्यग्जानन् गोतमः यत्स्तोत्रं कृतवान् तदेतत्सर्वोत्कृष्टं सत् अस्माभिः सर्वैरुपलभ्यते इत्यर्थः । अत्र निरुक्तम् - अथाप्येते माध्यमका देवगणा वराहव उच्यन्ते । पश्यन्हिरण्यचक्रान्' (निरु. ५, ४ ) इति । अचेति ।  ‘ चिती संज्ञाने । छान्दसो वर्तमाने कर्मणि लुङ् । सस्वः ।  स्वृ शब्दोपतापयोः । लङि तिपि  ‘ बहुलं छन्दसि ' इति शपः श्लुः । गुणे  ‘ हल्ङ्याब्भ्यः० ' इति तलोपः । धातुस्वरेण अन्तोदात्तत्वम् । वराहून्। वरशब्दोपपदात् आङ्पूर्वात् हन्तेर्वा हरतेर्वा ह्वयतेर्वा जुहोतेरदनार्थात् वा हु इत्येतस्य निष्पत्तिः इति स्कन्दस्वामी । अस्य पृषोदरादित्वात् अभिमतसिद्धिः॥