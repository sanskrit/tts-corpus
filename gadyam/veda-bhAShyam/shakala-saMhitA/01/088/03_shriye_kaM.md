+++
title = "003"
devataa = "मरुतः"
RShiH = "गोतमो राहूगणः"
ChandaH = "त्रिष्टुप्"

+++


हे मरुतः **वः** युष्माकं **तनूषु** शरीरेष्वंसप्रदेशेषु **वाशीः** शत्रूणामाक्रोशकम् आराख्यमायुधं **श्रिये** **कम्** ऐश्वर्यार्थं वर्तते इति शेषः । कम् इत्येतत् पादपूरणम् । तदुक्तम्- अथापि पादपूरणाः कमीमिद्विति' इति । तादृशा मरुतः **वना** **न** उच्छ्रितान् वृक्षसमूहानिव **मेधा** मेधान् यज्ञान **ऊर्ध्वा** ऊर्ध्वान् एकाहाहीनसत्ररूपेणोच्छ्रितान् **कृणवन्ते** यजमानैः कारयन्ति । हे **सुजाताः** शोभन जननयुक्ताः **मरुतः** **युष्मभ्यं** युष्मदर्थं **कं** सुखकरम् **अद्रिं** सोमाभिषवे प्रवृत्तं ग्रावाणं **तुविद्युम्नासः** प्रभूतधना यजमानाः **धनयन्ते** धनं कुर्वन्ति युष्माकं यागाय ग्रावभिरभिषुण्वन्तीत्यर्थः ॥ वाशीः । शत्रूणां भयोत्पादनेनाक्रोशशब्दकरणं वाशः । ततः छन्दसीवनिपौ' ' इति मत्वर्थीय ईकारः । व्यत्ययेनाद्युदात्तत्वम् । मेधा ।  ‘ सुपां सुलुक् ' इति शसो डादेशः । वना ।  ‘ शेश्छन्दसि बहुलम् इति शेर्लोपः । कृणवन्ते । **कृवि** हिंसाकरणयोश्च'। लटि व्यत्ययेन आत्मनेपदम् । ‘धिन्विकृण्व्योर च' इति उप्रत्ययः । पुनरपि व्यत्ययेन अन्तादेशः ।  ‘ छन्दस्युभयथा ' इति आर्धधातुकत्वेन झस्य अङित्वात् गुणे अवादेशः । ऊर्ध्वा । पूर्ववत् डादेशः । धनयन्ते । धनशब्दात् तत्करोति' इति णिच् ॥