+++
title = "002"
devataa = "मरुतः"
RShiH = "गोतमो राहूगणः"
ChandaH = "त्रिष्टुप्"

+++


**ते** पूर्वोक्ता मरुतः **अरुणेभिः** अरुणवर्णैः **पिशङ्गैः** पिङ्गलवर्णैरुभयवर्णोपेतैः **रथतूर्भिः** रथस्य प्रेरयितृभिः **अश्वैः** **वरं** देवानां वरीतारं **कं** शब्दयितारं स्तुवन्तं यजमानम् **आ** **यान्ति** आगच्छन्ति । किमर्थम्। **शुभे** तस्य शोभां कर्तुम् । अथवा शुभे उदकाय । वृष्ट्यर्थमित्यर्थः । तेषां मरुतां गणः **रुक्मो** **न** रोचमानं सुवर्णमिव **चित्रः** अतिशयेन दर्शनीयः **स्वधितीवान्** । स्वधितिः इति वज्रनाम । शत्रूणां खण्डकेनायुधेनोपेतः । एवंविधगणरूपास्ते मरुतः **रथस्य** **पव्या** चक्रधारया **भूम** भूमिं **जङ्घनन्त** अत्यर्थं घ्नन्ति । स्तोतृरक्षणार्थमागतानां तेषां मरुतां भारमसहमाना भूमिरतिपीडिता बभूवेत्यर्थः ॥ वरम् । व्रियन्ते देवाः अनेनेति वरः ।  ‘ ग्रहवृदृनिश्चि° ' इति करणे अप् । कम्।  ‘ कै गै शब्दे । कायतीति कः । बहुलवचनात् कप्रत्ययः । रथतूर्भिः ।  ‘ तुर वरणे'। रथं तुतुरति त्वरा युक्तं कुर्वन्तीति रथतुरः । ‘क्विप् च ' इति क्विप् । भिसि ‘हलि च' इति दीर्घत्वम् । पव्या ।  ‘ पवी रथनेमिर्भवति' (निरु. ५. ५) इति यास्कः ।  ‘ पृङ् पवने । अस्मात् अच इः' इति इप्रत्ययः ।  ‘ उदात्तयणः० ' इति विभक्तेरुदात्तत्वम् । जङ्घनन्त । हन्तेर्यङन्तात् वर्तमाने छान्दसो लङ् । 'छन्दस्युभयथा ' इति शप आर्धधातुकत्वात् अतोलोपयलोपौ । भूम। भूमिशब्दादुत्तरस्य अमः ‘सुपां सुलुक्  इति डादेशः । छान्दसं ह्रस्वत्वम् ।