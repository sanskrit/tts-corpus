+++
title = "019"
devataa = "उषाः"
RShiH = "कुत्स आङ्गिरसः"
ChandaH = "त्रिष्टुप्"

+++


हे उषस्त्वं **देवानां** **माता** जननी । उषसि सर्वे देवाः स्तुत्या प्रबोध्यन्ते अतः सा तज्जननवती इत्युच्यते । अत एव **अदितेः** देवानां मातुः **अनीकं** प्रत्यनीकम् । प्रतिस्पर्धिनी त्वमित्यर्थः । यद्वा । दीव्यन्तीति देवा रश्मयः । तेषां निर्मात्री । अदितेरखण्डनीयाया भूमेरनीकं मुखम् । यथेन्द्रियाश्रयत्वात् मुखं प्रकाशकम् एवमुषाः भूमेः प्रकाशयित्रीत्यर्थः । **यज्ञस्य** **केतुः** केतयित्री ज्ञापयित्री **बृहती** महती सती **वि** **भाहि** प्रकाशस्व । अपि च **प्रशस्तिकृत्** सम्यक् स्तुतमिति प्रशंसनं कुर्वती **नः** अस्मदीयाय **ब्रह्मणे** मन्त्ररूपाय स्तोत्राय **व्युच्छ** विवासय। तदनन्तरं हे **विश्ववारे** सर्वैर्वरणीये उषः **नः** अस्मान् **जने** जनपदे **आ** **जनय** आभिमुख्येन प्रादुर्भावय अवस्थापयेत्यर्थः ॥ बृहती। बृहन्महतोरुपसंख्यानम् इति ङीप उदात्तत्वम् । प्रशस्तिकृत् ।  ‘ शंसु स्तुतौ '। भावे क्तिन् ।  ‘ तितुत्र ' इति इट्प्रतिषेधः। **अनिदिताम्'** इति नलोपः । तस्मिन्नुपपदे करोतेः ‘क्विप् च' इति क्विप्। जनय। ‘जनी प्रादुर्भावे'। णिचि उपधावृद्धिः । ‘जनीजॄष्क्नसुरञ्जोऽमन्ताश्च ' इति मित्त्वे  ‘ मितां ह्रस्वः' इति ह्रस्वत्वम् ॥