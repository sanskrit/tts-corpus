+++
title = "013"
devataa = "उषाः"
RShiH = "कुत्स आङ्गिरसः"
ChandaH = "त्रिष्टुप्"

+++


**देवी** देवनशीला **उषाः** **पुरा** पूर्वस्मिन्काले **शश्वत्** नित्यं संततं **व्युवास** व्यौच्छत् । **अथो** अनन्तरम् **अद्य** अस्मिन् काले **मघोनी** धनवती उषाः तमसा तिरोहितम् **इदं** सर्वं जगत् **व्यावः** विवासितं प्रकाशनेन तमसा वियुक्तमकरोत् । **अथो** अनन्तरम् **उत्तरान्** ऊर्ध्वंतरान् भाविनः **द्यून्** दिवसान् अनुलक्ष्य आगामिष्वपि दिवसेषु **व्युच्छात्** व्युच्छति विवासयति । अतः कालत्रयव्यापिनी सोषाः **अजरा** जरारहिता सर्वदैकरूपा **अमृता** मरणरहिता च सती **स्वधाभिः** आत्मीयैस्तेजोभिः सह **चरति** वर्तते ॥ उवास।  ‘वस निवासे '।‘लिट्यभ्यासस्योभयेषाम् ' इति अभ्यासस्य संप्रसारणम् । आवः । तस्मादेव धातोर्लंङि बहुलं छन्दसि' इति विकरणस्य लुक्। 'हल्ङ्याब्भ्यः' इति तिलोपः। 'छन्दस्यपि दृश्यते ' इति आडागमः । उच्छात् । लेटि आडागमः । उत्तरान् । ' दीर्घादटि समानपदे ' इति नकारस्य रुत्वम् । आतोऽटि नित्यम्' इति सानुनासिकः आकारः। अनु। 'अनुर्लक्षणे' (पा. सू. १. ४. ८४ ) इति अनोः कर्मप्रवचनीयत्वम्। अजरा अमृता । तत्र बहुव्रीहौ ‘नञो जरमरमित्रमृताः ' इति उत्तरपदाद्युदात्तत्वम् ॥