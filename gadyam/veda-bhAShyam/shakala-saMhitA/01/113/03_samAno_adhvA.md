+++
title = "003"
devataa = "उषाः"
RShiH = "कुत्स आङ्गिरसः"
ChandaH = "त्रिष्टुप्"

+++


**स्वस्रोः** भगिन्योः रात्र्युषसोः **अध्वा** संचरणसाधनभूतो मार्गः **समानः** एक एव । येनैव आकाशमार्गेणोषा निर्गच्छति तेनैव रात्रिरपि । स च मार्गः **अनन्तः** अवसानरहितः । **तं** मार्गं **देवशिष्टे** देवेन द्योतमानेन सूर्येण अनुशिष्टे शिक्षिते सत्यौ **अन्यान्या** एकैका **चरतः** क्रमेण गच्छतः । अपि च **सुमेके** शोभनमेहने सर्वेषामुत्पादकत्वात् शोभनप्रजनने **नक्तोषासा** रात्रिरुषाश्च **विरूपे** तमःप्रकाशलक्षणाभ्यां विरुद्धरूपाभ्यां युक्ते अपि **समनसा** समानमनस्के ऐकमत्यं प्राप्ते सत्यौ **न** **मेथेते** परस्परं न हिंस्तः । तथा **न** **तस्थतुः** क्वचिदपि न तिष्ठतः । सर्वदा लोकानुग्रहार्थं गच्छतः इत्यर्थः ॥ अन्यान्या ।' कर्मव्यतिहारे सर्वनाम्नो द्वे भवत इति वक्तव्यं समासवच्च बहुलम् ' ( पा. म. ८. १. १२. ११ ) इति अन्यशब्दस्य द्विर्भावः । तस्य परमाम्रेडितम् ' इति आम्रेडितसंज्ञायाम् ‘अनुदात्तं च ' इति आम्रेडितानुदात्तत्वम् । देवशिष्टे । **शासु** अनुशिष्टौ' । अस्मात् कर्मणि निष्ठा ।' यस्य विभाषा ' इति इट्प्रतिषेधः ।  ‘ शास इदङ्हलोः ' (पा. सू. ६. ४. ३४) इति उपधाया इत्वम् । शासिवसिघसीनां च ' इति षत्वम् । तृतीया कर्मणि ' इति पूर्वपदप्रकृतिस्वरत्वम् । मेथेते । मिथृ मेथृ मेधाहिंसनयोः'। भौवादिकः । अनुदात्तेत् । सुमेके। ‘मिह सेचने'। भावे घञ् । शोभनो मेहो ययोस्ते । व्यत्ययेन ककारः। उत्तरपदस्य ञित्स्वरेणाद्युदात्तत्वम्। ' आद्युदात्तं द्व्यच्छन्दसि ' इत्युत्तरपदाद्युदात्तत्वम् । नक्तोषासा। ‘सुपां सुलक्' इति विभक्तेराकारः। अन्येषामपि दृश्यते' इति संहितायामुपधादीर्घः ॥