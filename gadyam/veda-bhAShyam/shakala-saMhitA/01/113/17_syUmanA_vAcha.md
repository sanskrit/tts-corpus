+++
title = "017"
devataa = "उषाः"
RShiH = "कुत्स आङ्गिरसः"
ChandaH = "त्रिष्टुप्"

+++


**वह्निः** स्तोत्राणां वोढा । **रेभः** । स्तोतृनामैतत् । स्तोता **उषसो** **विभातीः** तमसोऽपनोदनेन प्रकाशमाना उषोदेवताः **स्तवानः** स्तुवन् **वाचः** वेदरूपायाः संबन्धीनि **स्यूमना** स्यूमानि अनुस्यूतानि संततानि उक्थानि **उदियर्ति** उद्गमयति उच्चारयति । अतो हे **मघोनि** मघवति उषः **अद्य** अस्मिन् समये **गृणते** स्तुवते तस्मै पुरुषाय **तदुच्छ** । दृष्टिनिरोधकतया प्रसिद्धं नैशं तमो विवासय वर्जय । **अस्मे** अस्मभ्यं च **प्रजावत्** प्रजाभिः पुत्रपौत्रादिभिर्युक्तम् **आयुः** अन्नं **नि** **दिदीहि** नितरां प्रकाशय। दीदेतिश्छान्दसो दीप्तिकर्मा । प्रयच्छेत्यर्थः ॥ स्यूमना ।  ‘ षिवु तन्तुसंताने' । अन्येभ्योऽपि दृश्यन्ते' इति दृशिग्रहणस्य सर्वोपाधिव्यभिचारार्थत्वात् कर्मणि मनिन् ।  ‘ च्छ्वोः शूठ्' इति ऊठ्।  ‘ आङ्याजयारां चोपसंख्यानम् ' (पा. म. ७. १, ३९. १ ) इति विभक्तेः आङादेशः । यद्वा । औणादिको भावे मक् । पामादिलक्षणो मत्वर्थीयो नः । बन्धनयुक्तानि इत्यर्थः ।  ‘ शेश्छन्दसि बहुलम् ' इति शेर्लोपः। व्यत्ययेनाद्युदात्तत्वम् । वाचः ।  ‘ सावेकाचः°? इति ङस उदात्तत्वम् । इयर्ति ।  ‘  ऋ गतौ ' । जौहोत्यादिकः'। 'अर्तिपिपर्त्योश्च ' इति अभ्यासस्य इत्वम् । स्तवानः । **ष्टुञ्** स्तुतौ '। शानिचि अदादित्वात् शपो लुक् । तस्य  ‘ छन्दस्युभयथा ' इति आर्धधातुकत्वेन ङित्त्वाभावात् गुणावादेशौ । व्यत्ययेनाद्युदात्तत्वम् । विभातीः।‘शतुरनुमो नद्यजादी' इति ङीप उदात्तत्वम् । गृणते । ‘गॄ शब्दे ' । क्रैयादिकः ।  ‘ प्वादीनां ह्रस्वः । पूर्वोक्तेन सूत्रेण विभक्तेरुदात्तत्वम् । अस्मे । ‘सुपां सुलुक्' इति चतुर्थ्याः शेआदेशः ॥