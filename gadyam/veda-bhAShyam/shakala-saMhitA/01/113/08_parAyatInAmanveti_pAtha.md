+++
title = "008"
devataa = "उषाः"
RShiH = "कुत्स आङ्गिरसः"
ChandaH = "त्रिष्टुप्"

+++


**परायतीनां** परागच्छन्तीनाम् अतीतानामुषसां संबन्धि **पाथः** अन्तरिक्षैकदेशलक्षणं स्थानम् ।  ‘ पाथोऽन्तरिक्षं पथा व्याख्यातम् ' ( निरु. ६. ७) इति यास्कः। अद्यतन्युषाः **अन्वेति** अनुगच्छति । अतीता उषसो यथा व्युष्टा एवमेवैषापि व्युच्छतीत्यर्थः । तथा **आयतीनाम्** आगच्छन्तीनां **शश्वतीनां** बह्वीनामुषसां **प्रथमा** आद्या भवति । एषा यथा वर्तते एवमेव आगामिन्योऽप्युषस इत्यर्थः । तादृशी **व्युच्छन्ती** तमो वर्जयन्ती **जीवं** प्राणिनां जीवात्मानम् **उदीरयन्ती** शयनादूर्ध्वं प्रेरयन्ती **उषाः** **मृतं** स्वापसमये प्रलीनेन्द्रियत्वात् मृतमिव सन्तं **कं** **चन** कमपि पुरुषं **बोधयन्ती** पुनः इन्द्रियप्रवेशेन चेतनं कुर्वती प्रवर्तत इति शेषः ॥ परायतीनाम् । इण् गतौ । लटः शतृ । इणो यण्  ‘ उगितश्च ' इति ङीप् । ड्याश्छन्दसि बहुलम्' इति नाम उदात्तत्वम् ॥