+++
title = "007"
devataa = "उषाः"
RShiH = "कुत्स आङ्गिरसः"
ChandaH = "त्रिष्टुप्"

+++


**दिवो** **दुहिता** व्योम्नो दुहितृस्थानीया । तस्य हि पूर्वार्धे उषा उत्पद्यते । सा **एषा** **व्युच्छन्ती** तमो वर्जयन्ती **प्रत्यदर्शि** सर्वैः प्राणिभिर्दृष्टाभूत् । कीदृशी सा । **युवतिः** यावयित्री फलानां पुरुषैः प्रापयित्री नित्ययौवनोपेता वा । **शुक्रवासाः** श्वेतवसना निर्मलदीप्तिर्वा । तथा **विश्वस्य** सर्वस्य **पार्थिवस्य** पृथिव्याः संबन्धिनः **वस्वः** धनस्य **ईशाना** ईश्वरी। हे **सुभगे** शोभनधने उषः तादृशी त्वम् **अद्य** अस्मिन् काले **इह** अस्मिन् देवयजनदेशे **व्युच्छ** तमांसि विवासय वर्जयेत्यर्थः ॥ दिवः।  ‘ उडिदम्' इति विभक्तेरुदात्तत्वम् । व्युच्छन्ती ।' उछी विवासे । विवासो वर्जनम् । तौदादिकः । युवतिः ।  ‘ यूनस्तिः ' (पा. सू. ४. १. ७७)। शुक्रवासाः । ‘वस आच्छादने । वस्ते सर्वमाच्छादयतीति प्रकाशो वासः । बहुव्रीहौ पूर्वपदप्रकृतिस्वरत्वम्। ईशाना। ‘ईश ऐश्वर्ये'। अदादित्वात् शपो लुक् । अनुदात्तेत्त्वात् लसार्वधातुकानुदात्तत्वे धातुस्वरः । पार्थिवस्य । **पृथिव्या** ञाञौ ' इति प्राग्दीव्यतीयः अञ्प्रत्ययः । वस्वः । लिङ्गव्यत्ययः ।  ‘ धेर्ङिति' इति गुणस्य  ‘ जसादिषु च्छन्दसि वावचनम् ' इति विकल्पितत्वादभावे यणादेशः ॥