+++
title = "014"
devataa = "उषाः"
RShiH = "कुत्स आङ्गिरसः"
ChandaH = "त्रिष्टुप्"

+++


**दिवः** नभसः संबन्धिनीषु **आतासु** । दिङ्नामैतत् । आततासु विस्तीर्णासु दिक्षु उषाः **अञ्जिभिः** व्यञ्जकैः प्रकाशकैः तेजोभिः **वि** **अद्यौत्** विद्योतते प्रकाशते । सैषा **देवी** देवनशीला **कृष्णां** **निर्णिजम्** । निर्णिगिति रूपनाम। रात्रिकृतं कृष्णं रूपम् **अप** **आवः** अपावृणोत् । प्रकाशेन तिरस्कृतवती । अपि च **अरुणेभिः** अरुणैः लोहितवर्णैः **अश्वैः** व्यापनशीलैः स्वकीयैः किरणैस्तुरगैर्वा **सुयुजा** सम्यग्युक्तेन **रथेन** **उषाः** **आ** **याति** आगच्छति । किं कुर्वती । **प्रबोधयन्ती** सुप्तान् प्राणिनः प्रबुद्धान् कुर्वती ॥ अद्यौत् ।' द्युत दीप्तौ । लुङ्।  ‘ द्युद्भ्यो लुङि' (पा. सू. १. ३. ९१) इति परस्मैपदम् । व्यत्ययेन च्लेर्लुक् । गुणे प्राप्ते वृद्धिश्छान्दसी। यद्वा। ‘द्यु अभिगमने'। आदादिकः।  ‘ उतो वृद्धिर्लुकि हलि ' ( पा. सू. ७. ३. ८९ ) इति वृद्धिः ॥