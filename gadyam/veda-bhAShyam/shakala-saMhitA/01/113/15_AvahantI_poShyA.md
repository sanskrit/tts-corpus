+++
title = "015"
devataa = "उषाः"
RShiH = "कुत्स आङ्गिरसः"
ChandaH = "त्रिष्टुप्"

+++


**पोष्या** यावज्जीवं पोषणसमर्थानि **वार्याणि** वरणीयानि धनानि **आवहन्ती** अस्मभ्यमानयन्ती **चेकिताना** सर्वं जनं प्रज्ञापयन्ती **उषाः** **चित्रं** विचित्रमाश्चर्यभूतं चायनीयं वा **केतुं** प्रज्ञापकं रश्मिं कृत्स्नजगत्प्रकाशनसमर्थं **कृणुते** स्वात्मनः प्रकाशात् कुरुते। सैषा **ईयुषीणां** गमनवतीनां पूर्वनिष्पन्नानां **शश्वतीनां** बह्वीनामुषसाम् **उपमा** उप समीपे निर्मितोपमानभूता वा **विभातीनां** विशेषेण प्रकाशमानानामागामिनीनाम् उषसां **प्रथमा** आद्या एवंभूतोषाः **व्यश्वैत्** तेजसा प्रवृद्धासीत् ॥ पोष्या ।  ‘ पुष पुष्टौ ' । पोषणं पोषः। भावे घञ् । तत्र भवानि। ‘भवे छन्दसि ' इति यत् । यतोऽनावः इत्याद्युदात्तत्वम् ।  ‘ शेश्छन्दसि बहुलम्' इति शेर्लोपः । वार्याणि । ' वृङ् संभक्तौ ।  ‘ ऋहलोर्ण्यत् '। ' ईडवन्दवृशंसदुहां ण्यतः' इत्याद्युदात्तत्वम् । चेकिताना ।  ‘ कित ज्ञाने'। अस्मात् यङन्तात् लटः शानच् । 'छन्दस्युभयथा' इति तस्य आर्धधातुकत्वात् अतोलोपयलोपौ ।  ‘ अभ्यस्तानामादिः' इत्याद्युदात्तत्वम् । ईयुषीणाम् । • इण् गतौ ' । लिटः क्वसुः । द्विर्भावादि ।  ‘ उगितश्च ' इति ङीप् । **वसोः** संप्रसारणम् ।  ‘ इणो यण्' इति यणादेशः ।  ‘ दीर्घ इणः किति ' इति अभ्यासस्य दीर्घत्वम् । शासिवसिघसीनां च' इति षत्वम् । ङीप्सुपौ पित्त्वादनुदात्तौ। विभातीनाम्।  ‘ भा दीप्तौ । अस्मात् शत्रन्तात् पूर्ववत् ङीप् । ‘ङ्याश्छन्दसि बहुलम्' इति नाम उदात्तत्वम् । अश्वैत् । टुओश्वि गतिवृद्धयोः'। लङि • बहुलं छन्दसि' इति विकरणस्य लुक्। गुणे कृते व्यत्ययेन ऐत्वम् ॥ ॥ ३ ॥