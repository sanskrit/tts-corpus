+++
title = "007"
devataa = "इन्द्रः"
RShiH = "अगस्त्यो मैत्रावरुणिः"
ChandaH = "त्रिष्टुप्"

+++


हे **इन्द्र** त्वां **कविः** क्रान्तदर्शी अनूचानो वा होता **अर्कसातौ** अर्चनीयस्यान्नस्य लाभे निमित्तभूते सति **रपत्** स्तौति । यद्वा । एतन्नामर्षी रपत् अस्तौत् अन्नार्थम् । तस्यातिप्रभूतमन्नं प्रादाः इत्यर्थः । तथा च **दासाय** प्राण्युपक्षपयित्रेऽसुराय **क्षां** भूमिम् उपबर्हणीं शय्यां **कः** अकरोः । हत्वा भूमावपातय इत्यर्थः । करोतेर्लुङि ‘मन्त्रे घस' इति च्लेर्लुक् ॥ अथ परोक्षकृतः । **मघवा** धनवान् अयमिन्द्रः **तिस्रः** भूमीः । दार्शिकपाशुकसौमिकरूपा भूमीः क्षित्यन्तरिक्षद्युरूपा वा भूमीः **दानुचित्राः** दानेन देयैर्धनैर्वा चायनीयाः **करत्** करोति । यद्वा । तिस्रः अयोरजतहिरण्यमयाः पुरीर्दानुचित्राः खण्डनेन चित्रा अकरोत् । तथा **दुर्योणे** दुष्टयोनौ स्थाने एतन्नामकस्य राज्ञः प्रीत्यर्थं वा **कुयवाचं** कुत्सितं शब्दायन्तमेतन्नामानमसुरं **मृधि** संग्रामे **नि** **श्रेत्** हिंसितवान् ॥