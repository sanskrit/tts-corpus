+++
title = "001"
devataa = "इन्द्रः"
RShiH = "अगस्त्यो मैत्रावरुणिः"
ChandaH = "त्रिष्टुप्"

+++


हे **इन्द्र** **त्वं** **राजा** अधिपतिः सर्वस्य जगतः । किंच **ये** **देवाः** मरुदादयः सन्ति तेषामपि विशेषेण । अतो हे **असुर** शत्रूणां निरसितः **त्वं** **नॄन्** अस्मान् कर्मनेतॄन् यजमानान् **रक्ष** पालय। विशेषतोऽस्मानपि रक्ष । **त्वं** च **सत्पतिः** सतां सतः कर्मफलस्य वा पाता **मघवा** धनवान् **नः** अस्माकं **तरुत्रः** तारयिता पापात् किंच **त्वं** **सत्यः** अबाध्यः सत्यफलो वा **वसवानः** स्वतेजसा सर्वं छादयन् वसूनि वा कुर्वन् स्तोतृभ्यः **सहोदाः** सहसो बलस्य दाता भवेति शेषः ॥