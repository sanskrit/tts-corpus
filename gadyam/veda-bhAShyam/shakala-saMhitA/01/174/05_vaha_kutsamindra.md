+++
title = "005"
devataa = "इन्द्रः"
RShiH = "अगस्त्यो मैत्रावरुणिः"
ChandaH = "त्रिष्टुप्"

+++


हे **इन्द्र** **कुत्सम्** एतन्नामानमृषिं प्राप्तं **स्यूमन्यू** । ‘स्यूमकम्' (नि. ३. ६. ५) इति सुख- नाम । तदिच्छन्तौ सततगामिनौ वा **ऋज्रा** ऋजुगामिनौ **वातस्य** वायोः समानवेगौ **अश्वा** तदीयावश्वौ **वह** प्रस्थापय । **यस्मिन्** हविषि निमित्तभूते सति कुत्सं **चाकन** कामयसे तर्पयसे वा हविरादिकम् । तदर्थं **सूरः** प्रेरकः सूर्यः **चक्रं** स्वमण्डलं स्वरथचक्रं वा **अभीके** आसन्ने देशे **बृहतात्** ऊर्ध्वं गमयतु प्रकाशयतु । अथ परोक्षेणाह। **वज्रबाहुः** अयमिन्द्रः **स्पृधः** संग्रामं कुर्वतः शत्रून् **अभि** **यासिषत्** अभियातु ॥ ॥ १६ ॥