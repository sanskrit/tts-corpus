+++
title = "008"
devataa = "इन्द्रः"
RShiH = "अगस्त्यो मैत्रावरुणिः"
ChandaH = "त्रिष्टुप्"

+++


हे **इन्द्र** **ते** तव संबन्धीनि **सना** सदातनानि नित्यानि तानि शौर्याणि **नव्याः** नवतराः इदानींतना ऋषयः **आगुः** आगच्छन्ति स्तुतिव्याजेन प्राप्नुवन्तीत्यर्थः । कानि तानीति उच्यते । **पूर्वीः** बह्वीः **नभः** हिंसाः ॥ नभेर्हिंसार्थात् क्विप् । तदन्तस्येदं रूपम् ॥ **ता** हिंसाः **अविरणाय** अविगतरणाय संग्रामनाशनाय **सहः** अभ्यभवः । तदर्थं **भिदः** भेत्तॄर्घातिकाः **अदेवीः** आसुरीः **पुरो** न पुरीरपि **भिनत्** विदारितवानसि । पुरुषव्यत्ययः । नशब्दश्चार्थे ॥ तथा **अदेवस्य** अस्तुत्यस्य **पीयोः** हिंसकस्यासुरस्य **वधः** वज्रं **ननमः** अनमयः अनुकूलमकरोः ॥ यद्वा । हे इन्द्र सना नित्यं तत्तकाले ते तव संबन्धिन्यः ता तानि । लिङ्गव्यत्ययः । ताः पूर्वीः पुरातन्य आपो नव्या नूत्नाः स्तुत्याः सत्यः आगुः आगच्छन्ति । किमर्थम् । अविरणाय अविरमणाय प्राणिनामविनाशाय । तदर्थं नभो हिंसकान् बन्धकान् वा मेघान् सहः मर्षणमकरोः । किंच अदेवीः पुरः अवर्षणेनादेवनशीलानुदकपुटबन्धनान् भिनत् भिन्नानकरोः । तथा अदेवस्य अदेवनशीलस्य पीयोः प्रतिकूलस्य वृत्रस्य वधर्वज्रं ननमः अनमयः ॥