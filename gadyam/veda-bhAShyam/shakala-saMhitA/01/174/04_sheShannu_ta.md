+++
title = "004"
devataa = "इन्द्रः"
RShiH = "अगस्त्यो मैत्रावरुणिः"
ChandaH = "त्रिष्टुप्"

+++


हे **इन्द्र** **ते** शत्रवः **सस्मिन्** सर्वस्मिन् समाने वा **योनौ** स्वकीये स्थाने अन्तरिक्षे वा । योनिरन्तरिक्षम्। **नु** क्षिप्रं **शेषन्** शेरताम् ॥ शीङो लेटि अडागमः। व्यत्ययेन परस्मैपदम्। सिब्बहुलम् इति सिप् । किमर्थम्। **प्रशस्तये** प्रशंसनाय त्वत्स्तुतये। त्वन्महिमज्ञापनाय' इत्यर्थः। किं सेवनादिसाधनेनेत्याह । **पवीरवस्य** कुलिशस्य कुलिशशब्दस्य वा **मह्ना** महिम्ना । त्वद्वज्रप्रहारेण हता मेघाः शत्रवो वा तत्रैव शेरते निपातेन पलायन्ते इत्यर्थः । किंच **यत्** यदा **युधा** प्रहरणसाधनेनायुधेन युद्धेन वा **गाः** गच्छसि तदा **अर्णांसि** उदकानि अव **सृजत्** अवासृजः । अवाङ्मुखम् अपातयः ॥ पुरुषव्यत्ययः ॥ तदर्थं **हरी** अश्वौ **तिष्ठत्** अध्यतिष्ठः ॥ अत्रापि पुरुषव्यत्ययः । यद्वा । यदा हरी अधितिष्ठसि तदावासृजः । अथैवं कृत्वा **वाजान्** अन्नानि सस्यादिलक्षणानि **धृषता** धर्षकेण सामर्थ्येन **मृष्ट** शोधय प्रवर्धयेत्यर्थः ॥