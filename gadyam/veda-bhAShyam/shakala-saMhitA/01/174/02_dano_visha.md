+++
title = "002"
devataa = "इन्द्रः"
RShiH = "अगस्त्यो मैत्रावरुणिः"
ChandaH = "त्रिष्टुप्"

+++


हे **इन्द्र** त्वं वृत्रसंबन्ध्यसुराणां पुरभेदनसमये **मृधवाचः** मर्षणवचनाः **विशः** तदीयाः प्रजाः **शर्म** सुखं यथा भवति तथा **दनः** अदमयः ॥ दमेरिदं रूपम् । यद्वा । वर्णव्यत्ययः ॥ नदः । अनदः अशब्दयः असुरप्रजाः । अतिभयंकरशब्दमकरोः। कदेति आह। **यत्** यदा **शारदीः** प्रत्यग्राः। यद्वा । एतत्संवत्सरलक्षकः । संवत्सरपर्यन्तं दृढीकृता अपि । **सप्त** **पुरः** एतत्संख्याकाः पुरीः **दर्त्** अदारयः ॥ पुरुषव्यत्ययः । दृणातेर्लङि छान्दसो विकरणस्य लुक् ।' रात्सस्य' (पा. सू. ८. २. २४ ) इति नियमात् तलोपाभावः ॥ तथा कृत्वा हे **अनवद्य** कातरत्वानिन्दावन् हे इन्द्र **अर्णाः** अरणशीलाः **अपः** तदीयदुर्गस्थानानि उदकाश्रयाणि तटाकादीन् **ऋणोः** । अगमयः प्रावर्तयः । भग्नान्यकरोः । एवमुपद्रुत्य **पुरुकुत्साय** एतन्नाम्ने राज्ञे **यूने** नित्यतरुणाय तदर्थं **वृत्रम्** एतन्नामकमसुरं **रन्धीः** असाधयः अहनः । अयमैतिहासिकपक्षः । निरुक्तरूढ्या तु हे इन्द्र मृध्रवाचो विशो मर्षणध्वनियुक्ता वृष्टिरूपाः प्रजा दनः अदमयः । अशब्दयो वा । अवर्षय इत्यर्थः । कदा । यद्यदा सप्त पुरः शारदीर्दर्त् सर्पणस्वभावान् प्रत्यग्रान् वृष्ट्या जगत्पूरकान् मेघानदारयः तदेत्यर्थः । तथा कृत्वा हे अनवद्य अर्णा अरणस्वभावा अपः ऋणोः अगमयः प्रावर्तयः कुल्यादिरूपेण । अनन्तरं यूने पुरुकुत्साय वृत्रं मुख्यं मेघं रन्धीः असाधयः अहनः । अयमर्थः ‘त्वं ह त्यदिन्द्र सप्त युध्यन् । (ऋ. सं. १. ६३. ७) इत्यादिमन्त्रान्तरेषु प्रसिद्धः । यास्कस्त्वेवं व्याख्यात्- दनो दानमनसो नो मनुष्यानिन्द्र मृदुवाचः कुरु ' ( निरु. ६. ३१ ) इति ॥