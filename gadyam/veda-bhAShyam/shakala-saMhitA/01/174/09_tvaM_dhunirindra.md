+++
title = "009"
devataa = "इन्द्रः"
RShiH = "अगस्त्यो मैत्रावरुणिः"
ChandaH = "त्रिष्टुप्"

+++


हे **इन्द्र** **त्वं** **धुनिः** कम्पयिता शत्रूणामसि । अतः **धुनिमतीः** कम्पनोपेततरङ्गवतीः । अथवा । धुनिर्नाम जलप्रतिरोधकारी असुरः । स एव प्रतिबन्धकतया यासां तादृशीः । **अपः** **ऋणोः** अगमयः भूमावपातयः । तत्र दृष्टान्तः । **स्रवन्तीः** प्रवहन्तीः **सीरा** **न** । नदीनामैतत् । सरणवतीर्नदीरिव । तद्वत्संतती इत्यर्थः। एवं कृत्वा हे **शूर** **यत्** यदा **समुद्रम्** अति **पर्षि** अतिक्रम्य पूरयस्युदकं तदानीं **तुर्वशं** **यदुम्** उभावपि राजर्षी **स्वस्ति** अविनाशं **पारय** अपालयः संपूर्णजलवर्षणेन । तथा च मन्त्रान्तरं-’त्वमपो यदवे तुर्वशायारमयः' (ऋ. सं. ५. ३१. ८) इति ॥