+++
title = "003"
devataa = "इन्द्रः"
RShiH = "अगस्त्यो मैत्रावरुणिः"
ChandaH = "त्रिष्टुप्"

+++


अयम् **इन्द्रः** **शूरः** विक्रान्तः सन् **नृभिः** संग्रामनेतृभिर्मरुद्भिः सहितः सन् **पृत्सु** संग्रामेषु **जेता** जयशीलः शत्रूणां तथा **नाधमानस्य** त्वदनुग्रहं याचमानस्य **कारोः** स्तोतुः **हवम्** आह्वानं **श्रोता** भवति । किंच **यदि** **च** यदा च **त्मना** आत्मना अनन्यप्रेरित एव **गिरः** स्तुतिरूपाणि वचांसि स्तोतॄन् वा **उद्यन्ता** उच्छ्रयिता **भूत्** भवेत् तदा **दाशुषः** हविर्दत्तवतो यजमानस्य **उपाके** । समीपनामैतत् । समीपे एव यागदेशे **रथं** **प्रभर्ता** सम्यक् प्रभरन् भवति । जेतेत्यादिषु तृनन्तेषु ' न लोकाव्यय° ' इत्यादिना कर्मणि षष्ठीप्रतिषेधः ॥ यदा स्तुतिं श्रोतुमिच्छति तदा स्वयमेव शीघ्रं रथं धावयित्वा यागं प्राप्नोतीत्यर्थः ॥ ।