+++
title = "004"
devataa = "इन्द्रः"
RShiH = "अगस्त्यो मैत्रावरुणिः"
ChandaH = "त्रिष्टुप्"

+++


अयम् **इन्द्रः** **नृभिः** कर्मनिर्वाहकैर्यजमानैर्दत्तं **पृक्षः** हविर्लक्षणमन्नं **सुश्रवस्या** शोभनान्नेच्छया अन्नेच्छुर्वा **प्रखादः** प्रकर्षण खादिता **एव** एवम् एवमेव पूर्वं यथा तथैव **मित्रिणः** सहायवतोऽपि यजमानस्य शत्रून् **अभि** **भूत्** अभिभवति । यद्वा । नृभिर्वृष्टिनेतृभिर्मरुद्भिः सहितोऽयमिन्द्रः सुश्रवस्या प्रखादः सन् एवमेव मित्रिण ऋत्विग्रूपमित्रवतो यजमानस्यार्थे तदभिमताय अभि भूत् । अभीत्यनर्थकः । भवति । आभिमुख्येन वा भवति । तस्य हविः स्वीकृत्य तदभिमताय भवतीत्यर्थः । अथ तथाभूः सन् **विवाचि** विविधपरस्पराह्वानध्वनियुक्ते **समर्ये** संग्रामे विविधस्तोत्रशस्त्रध्वनियुक्ते समर्ये मर्त्ययुक्ते यज्ञे वा तन्निमित्तं **यजमानस्य** **शंसः** शंसकः सन् **सत्राकरः** फलानां सत्यकारी अयमिन्द्रः **इषः** हविर्लक्षणमन्नं **स्तवते** स्तौति ॥