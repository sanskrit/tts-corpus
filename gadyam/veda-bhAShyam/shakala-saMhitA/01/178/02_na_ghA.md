+++
title = "002"
devataa = "इन्द्रः"
RShiH = "अगस्त्यो मैत्रावरुणिः"
ChandaH = "त्रिष्टुप्"

+++


अयं **राजा** राजमान ईश्वरो वा **इन्द्रः** **नः** अस्मदीयानि कर्माणि **न** **आ** **दभत्** सर्वतो न हिंस्यात् । कानीति उच्यते । **या** यानि कर्माणि वृष्ट्यादिरूपाणि **स्वसारा** परस्परं स्वसृभूते स्वयंसरणभूते अहोरात्रे । **नु** पूरणः । **योनौ** स्वकीये स्थाने **कृणवन्त** ॥ द्विवचनस्थाने बहुवचनम् ॥ कुरुतः ॥ कृवि हिंसाकरणयोश्च । धिन्विकृण्व्योर च ' इति उप्रत्ययः । बहुलग्रहणात् शप् ॥ तानीन्द्रोऽप्यनुजानात्वित्यर्थः । स्वसृभूतावध्वर्युयजमानौ वा कुरुतः । यद्वा । स्वसारोऽङ्गुलयो योनौ फलोत्पादनस्थाने यज्ञे यानि कृतवन्तस्तानीति योज्यम् । किंच **अस्मै** इन्द्राय **सुतुकाः** शोभनबलहेतूनि **आपः** अप्कार्याणि हवींषि **अवेषन** व्याप्नुवन्ति । **नः** अस्मभ्यम् **इन्द्रः** **सख्या** सख्यानि **वयश्च** प्रभूतमन्नं च **गमत्** गमयतु ॥