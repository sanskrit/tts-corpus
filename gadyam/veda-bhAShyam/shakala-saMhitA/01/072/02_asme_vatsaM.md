+++
title = "002"
devataa = "अग्निः"
RShiH = "पराशरः शाक्त्यः"
ChandaH = "त्रिष्टुप्"

+++


**अस्मे** अस्माकं **वत्सं** वत्सवद् अत्यन्तं प्रियम् । यद्वा । वत्सः पुत्रः पश्चाद् उत्पन्नत्वात् । तद्वद् अग्निर् अप्य् अस्याकं पुत्रः । तथा चाम्नायते - "ममैव सन् वह हव्यान्य् अग्ने । पुत्रः पित्रे लोककृज् जातवेदः ।" तै ब्रा ३-७-७-१० । इति । 

**परि षन्तं** परितः / सर्वत्र वर्तमानम् । देवेभ्यो निर्गत्याश्वत्थवेण्वादिषु निलीनं सन्तमित्यर्थः । एवंविधम् अग्निम् इच्छन्तो **विश्वे ऽमृताः** सर्वेऽमरण-धर्माणो देवा **अमूरा** अमूढा मरुतश् च। 

**न विन्दन्** - तम् अग्निं नालभन्त । अलभमानाश् च ते श्रमयुवो हव्य-वाहनस्याभावेन हविषाम् अभावात् तज्जन्येन श्रमेण क्लेशेनैकीभूताः तस्याग्नेर् अन्वेषणाय **पदव्यः** पादैर् गच्छन्तः **धियन्धा** धियाम् अग्नेः शयनासन-स्थानादि-लक्षणानां कर्मणां धारयितारः । एवंविधा सन्तश् **चारु** चारुणि शोभने**ऽग्नेः परम** उत्तमेऽन्त्ये **पदे** । यत्र ह्य् अग्निर् निलीनो वर्तते तत्रेत्यर्थः । तस्मिन् पदे **तस्थुः** स्थितिवन्तः । बहुविधेन प्रयासेनाग्निं ददृशुरित्यर्थः ॥ 

परि षन्तम् । उपसर्गप्रादुर्भ्यामस्तिर्यच् परः (पा ८-३-८७) इति षत्वम् । श्रमयुवः । यु मिश्रणे । श्रमेण यूयन्त इति श्रमयुवः । क्विब्वचिप्रच्छीत्यादिना (उ २-५७) विधीयमानौ क्विब्दीर्घावस्मादपि धातोर्भवतः । तन्वादित्वादुवङ् । पदव्यः । वी गत्यादिषु । पादेन वियन्ति गच्छन्तीति पदव्यः । क्विप्चेति क्विप् । धियन्धाः । आतोऽनुपसर्गे क इति कः । तत्पुरुषे कृति बहुलमिति बहुलवचनाद्द्वितीयाया अप्यलुक् । तस्थुः । पादादित्वान्निघाताभावः । चारु । सुपां सुलुगिति सप्तम्या लुक् ॥ २ ॥