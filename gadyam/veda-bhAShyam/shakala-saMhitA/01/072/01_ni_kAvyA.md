+++
title = "001"
devataa = "अग्निः"
RShiH = "पराशरः शाक्त्यः"
ChandaH = "त्रिष्टुप्"

+++


नि काव्येति दशर्चमष्टमं सूक्तं त्रैष्टुभम् आग्नेयं पराशरस्यार्षं +++(अनुक्रमणिकायां)+++ अनुक्रान्तं च । 

नि काव्येति ॥ प्रातर् अनुवाकाश्विन-शस्त्रयोर् उक्तो विनियोगः ॥

**शश्वतः** शाश्वतस्य नित्यस्य **वेधसो** विधातुर् ब्रह्मणः सम्बन्धीनि **काव्या** काव्यानि मन्त्र-रूपाणि स्तोत्राण्य् अयम् अग्निर् **नि कः** । नियमेन स्वात्माभिमुखं करोति। 

किं कुर्वन् ? **नर्या** नृभ्यो हितानि नृषु साधूनि वा **पुरूणि** बहूनि धनानि **हस्ते दधानो** हस्ते धारयन् । ईदृग्-भूतम् अग्निम् अवलोक्य सर्वे जनाः स्तुवन्तीति भावः । 

स्तोतृभ्यो धनेष्व् अप्य् अग्नेर् धनं न क्षीयत इत्याह - अग्निर् इति । 

अयम् **अग्नी रयीणां रयिपतिर्** भुवत् । धनानां मध्ये यानि धनान्य् उत्कृष्टानि, तेषां स्वामी भवति । 

किं कुर्वन्? **विश्वा** विश्वानि सर्वाण्य् **अमृतानि** । हिरण्यनामैतत् । अमृतं हिरण्यम् । अथ ५-२८-११ । इति श्रुतेः । सर्वाणि हिरण्यानि स्तोतृभ्यः **सत्रा** सहैव **चक्राणः** कुर्वन् । युगपत् प्रयच्छन्न् इत्यर्थः ॥ 

कः । करोतेश्छान्दसो लुङ् । मन्त्रे घसेति च्लेर्लुक् । हल्ङ्याभ्य इति तकारलोपः । नर्या । नरशब्दाद्धितार्थे गवादिलक्षणो यत्प्रत्ययो द्रष्टव्यः (पा ५-१-२) यद्वा । तत्र साधुरिति यत् । चक्राणः । करोतेर्लटः शानच् । बहुलं छन्दसीति विकरणस्य श्लुः । नन्वेवं सत्यभ्यस्तानामादिरित्याद्युदात्तत्वं प्राप्नोति । एवम् । तर्हि लिटः कानजस्तु । तस्यार्धधातुकत्वेनाभ्यास्ताद्युदात्तत्वाभावे चित्स्वर एव शिष्यते ॥ १ ॥