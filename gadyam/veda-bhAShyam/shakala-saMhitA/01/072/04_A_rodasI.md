+++
title = "004"
devataa = "अग्निः"
RShiH = "पराशरः शाक्त्यः"
ChandaH = "त्रिष्टुप्"

+++


- **बृहती** महत्यौ **रोदसी** द्यावापृथिव्यावा **वेविदाना** अत्यर्थं ज्ञापयन्तः । कुत्राग्निर्वर्तत इति परस्परं वदन्तो द्यावापृथिव्योर्मध्ये वर्तमाना इत्यर्थः । 
- यद्वा । महत्योर्द्यावापृथिर्व्योर् मध्य **आ** **वेविदाना** अग्निमुपलभमानाः । 

एवम्भूता यज्ञियासो **यज्ञार्हा** देवा **रुद्रियाः** । 

- रुद्रोऽग्निः । देवानामसुरैः सह युद्ध समये तैर् देवैः स्थापितं धनम् अपहृत्य गतवन्तम् अग्निं देवा आगत्याग्नि-सकाशाद् बलेन तद्धनम् अगृह्णन् । तदानीं सोऽग्निर् अरोदित् । तस्माद् रुद्र इत्याख्यायते । 
- तथा च तैत्तिरीयकम् । तद् अग्निर् न्यकामयत। तेनापाक्रामत्। तद् देवा विजित्यावरुरुत्समाना अन्वायन्। तदस्य सहसादित्सन्त। सोऽरोदीत्। यद् अरोदीत् तद् रुद्रस्य रुद्रत्वम् । तै । सम् । १-५-१-१ । इति । 

तस्य रुद्रस्यार्हाणि स्तोत्राणि **प्र जभ्रिरे** । प्रजह्रिरे । चक्रुर् इत्य् अर्थः । 

**नेमधिता** । नेमशब्दोऽर्धवचनः ।

- तथा च यास्कः । त्वो नेम इत्यर्धस्य (नि ३-२०) इति । सर्वेषां देवानाम् अर्धभागेन धीयते धार्यत इति नेमधित इन्द्रः । सर्वे देवा एकोऽर्धः । इन्द्र एक एवापरोऽर्ध इति यावत् । 
- तथा च तैत्तिरीयकम् । यत् सर्वेषाम् अर्धम् इन्द्रः। प्रति तस्माद् इन्द्रो देवतानां भूयिष्ठ-भाक्-तमः । तै सं ५-४-८-३ । इति । 

तेनेन्द्रेण सहितो **मर्तो** मरुद्गणः **परम** उत्तमे ऽत्ये **पदे** स्थाने ऽश्वत्थादौ **तस्थिवांसं** स्थितवन्तम् अग्निं **चिकित्वाञ्** जानन्न् इदत् । अलभत ॥ 

**वेविदानाः** । विदेर् ज्ञानार्थाल् लाभार्थाद् वा यङन्ताल्लटः शानच् । बहुलं छन्दसीति शपो लुक् । छन्दस्य् उभयथेति शानच आर्धधातुकत्वाद् अतोलोप-यलोपौ । अभ्यस्तानाम् आदिर् इत्याद्य् उदात्तत्वम् । 

**विदत्** । विद्लृ लाभे । लुङिल्बदित्वात् च्लेरङादेशः । 

**नेमधिता** । दधातेः कर्मणि निष्ठा । सुधित वसुधित नेमधित (पा ७-४-४५) इति धिभावो निपात्यते । तृतीया कर्मणीति पूर्वपदप्रकृतिस्वरत्वम् । सुपां सुलुगिति तृतीयाया अकारः । 

**तस्थिवांसम्** । तिष्ठतेर् लिटः क्वसुः । वस्वेकाजाद्घसाम् इतीडागमः ॥ ४ ॥