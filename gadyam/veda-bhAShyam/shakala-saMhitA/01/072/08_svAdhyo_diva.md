+++
title = "008"
devataa = "अग्निः"
RShiH = "पराशरः शाक्त्यः"
ChandaH = "त्रिष्टुप्"

+++


**स्वाध्यः** शोभनकर्मयुक्ता **यह्वीर्** यह्वो महत्यः **सप्त** गङ्गाद्याः सप्त नद्यो **दिवो** द्युलोकादागत्य भूम्यां प्रवहन्तीति शेषः । 

हे अग्ने ईदृग्-विधा नद्यस् त्वया स्थापिताः । अग्नौ होमे सति हि तेन तृप्तः सूर्यो वृष्टिं करोति । तस्मिन्नर्थे स्मृतिः पूर्वमुदाहृता । अतो वृष्टि-द्वाराग्निर् एव नदीः करोतीत्य् उच्यते । 

तथा **ऋतज्ञा** ऋतं यज्ञं जानन्तो ऽङ्गिरसो **रायो** वल-नाम्नासुरेणापहृतस्य गोरूपस्य धनस्य **दुरो** द्वाराणि गमन-मार्गान् अजानन् । त्वया ज्ञानवन्तः । 

त्वत्-साध्येन यागेन प्रीत इन्द्रो गवाम् अन्वेषणाय सरमां नाम देवशुनीं प्रेषितवान् । सा च **सरमा** गवां स्थानम् अवगत्येन्द्रस्य न्यवेदयत् । इन्द्रश् च तान् अङ्गिरसो गाः प्रापयत् । अत एतत् सर्वं त्वम् एव कृतवान् । 

अङ्गिरोभ्यः सकाशाद् **गव्यं** गवि भवं **दृळ्हं** स्थूलं बहुलम् इत्यर्थः । एवंविधं पयोलक्षणम् **ऊर्वम्** अन्नं सरमा देवशुनी विदत् । अलभत । **कम्** इत्य् एतत् पादपूरणम् । 

**येन नु** येन हि गव्येन **मानुषी विट्** मनोः सम्बन्धिनी प्रजा भोजते इदानीं भुङ्क्ते । तद् गव्यम् अपि परम्परयाग्निर् एव करोति ॥ 

**स्वाद्यः** । सु-अङ्-पूर्वाद् धीशब्दाज् `जस्य् एर् अनेकाच` इति यणादेशः । 

**यह्वीः** । वा छन्दसीति पूर्व-सवर्ण-दीर्घत्वम् । 

**गव्यम्** । सर्वत्र गो-रजादि-प्रत्यय-प्रसङ्गे यद्वक्तव्यम् इति भावार्थे यत् । 

**ऊर्वम्** । उर्वी हिंसार्थः । ऊर्वति क्षुधं हिनस्तीत्य् ऊर्वम् अन्नम् । पचाद्यच् । 

**भोजते** । भुज पालनाभ्यवहारयोः । श्नमि प्राप्ते व्यत्ययेन शप् ॥ ८ ॥