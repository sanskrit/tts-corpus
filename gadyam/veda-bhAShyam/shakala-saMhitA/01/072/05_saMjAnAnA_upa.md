+++
title = "005"
devataa = "अग्निः"
RShiH = "पराशरः शाक्त्यः"
ChandaH = "त्रिष्टुप्"

+++


घर्माभिष्टवे सञ्जानाना इत्येषा । अथोत्तरम् इति खण्डे सूत्रितम् - सञ्जानाना उप सीदन्नभिज्ञ्वादशभिर्विवस्वतः (आ ४-७) इति ॥

हे अग्ने त्वां **सञ्जानानाः** सम्यग् जानन्तो देवा **उप सीदन्** - उपसीदन्ति प्राप्नुवन्ति । उपसत्तिं कृत्वा च **पत्नीवन्तः** सपत्नीकाः सन्तो **नमस्यं** नमस्कारार्हम् **अभिज्ञु** अभिमुख्येनावस्थित-जानुयुक्तं त्वां **नमस्यन्** अपूजयन् । 

पूजयित्वा च **सख्युर्** मित्रस्य तव **निमिषि** दर्शने निमित्तभूते सति **रक्षमाणास्** त्वया परिरक्ष्यमाणाः **सखा** सखायो देवाः **स्वास् तन्वः** स्वकीयानि शरीराणि **रिरिक्वांसो** ऽनशनादिरूपेण दीक्षानियमेन रिक्तीकुर्वन्तः शोषयन्तः **कृण्वत** यागान् अकुर्वन् । "देवा वै यज्ञमतन्वत ।" ऐ ब्रा २-११ । इति श्रुतेः ॥ 

**नमस्यन्** । नमोवरिवश्चित्रङ इति पूजार्थे क्यच् । लङि बहुलं छन्दस्यमाङ्योगेऽपीत्यडभावः । 

**रिरिक्वांसः** । रिचिर् विरेचने । लिटः क्वसुः । 

**निमिषि** । मिष स्पर्धायां । अत्रोपसर्गवशाद् दर्शनार्थः । सम्पदादिलक्षणो भावे क्विप् । 

रक्षमाणाः । कर्मणि लटः शानच् । यकि प्राप्ते व्यत्ययेन शप् ॥ ५ ॥