+++
title = "010"
devataa = "अग्निः"
RShiH = "पराशरः शाक्त्यः"
ChandaH = "त्रिष्टुप्"

+++


अस्मिन्न् अग्नौ **चारु** शोभनां **श्रियं** परिस्तरण-परिषेचनादिरूपां यज्ञ सम्पदम् **अधि नि दधुः** - यजमाना स्थापितवन्तः । 

निधाय च **यद्** यदा **ऽक्षी** यज्ञस्याज्यभाग-लक्षणे चक्षुषी अकृण्वन् कुर्वन्ति । "चक्षुषी वा एते यज्ञस्य यदाज्यभागौ ।" तै सं २-६-२-१ । इति श्रुतेः । 

तदानीं **दिवो** द्युलोकाद् **अमृता** अमरणधर्माणो देवा यागसमयो जात इत्य् अवगम्यागच्छन्तीति शेषः । अधाज्यभागानन्तरं **सृष्टा** अग्नेर् उत्पन्नाः **सिन्धवो न** शीघ्रं गच्छन्त्यो नद्य इव **नीचीर्** नितरां सर्वासु दिक्षु गच्छन्तीर् **अरुषीर्** आरोचमानाः । यद्वा - निर्मलरूपाः । 

हे अग्ने एवम्भूतास् त्वदीया ज्वालाः **क्षरन्ति** - सञ्चलन्ति । सर्वासु दिक्षूद्गच्छन्तीत्यर्थः । आगता देवाश् च **प्राजानन्** । अस्माकं होमायेदृश्यो ज्वाला उत्पन्ना इति हृष्टाः सन्तः प्रकर्षेण जानन्ति ॥ 

**अक्षी** । परत्वान्नुमं बाधित्वा ई च द्विवचने (पा ७-१-७७) इत्यक्षिशब्दस्येकारान्तादेशः । स चोदात्तः । ईत्वे कृते सकृद्गतपरिभाषया । परि ४० । पुनर्नुम्नभवति । सवर्णदीर्घः । 

**नीचीः** । निपूर्वादञ्चतेर्ऋत्विगित्यादिना क्विन् । अनिदितामिति नलोपः । अञ्चतेश्चोपसङ्ख्यानमिति ङीप् । अच इत्यकारलोपे चाविति दीर्घत्वम् । न्यधी च (पा ६-२-५३) इति गतेः प्रकृतिस्वरत्वम् । अरुषी । अरुषमिति रूपनाम । ऋहनिभ्यामुषजित्यर्तेरुषच् । छन्दसीवनिपाविति मत्वर्थीय ईकारः ॥ १० ॥