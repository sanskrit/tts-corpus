+++
title = "007"
devataa = "अग्निः"
RShiH = "पराशरः शाक्त्यः"
ChandaH = "त्रिष्टुप्"

+++


हे **अग्ने वयुनानि** - ज्ञान-नामैतत्। इह तु ज्ञातव्ये वर्तते । 

सर्वाणि ज्ञातव्यानि **विद्वान्** जानंस्त्वं **क्षितीनां** यजमान-लक्षणानां प्रजानां **जीवसे** जीवितुं **शुरुधः** क्षुद्-रूपस्य शोकस्य रोधयित्रीर् **इषो** ऽन्नान्य् **आनुषक्** अनुषक्तं सन्ततं यथा भवति तथा **वि धाः** - विधेहि - कुर्व् इत्य् अर्थः । 

एवं यजमानान् अन्न-समृद्धान् कृत्वा ऽनन्तरम् । **हविर्वाट्** - तैर् देवेभ्यः प्रत्तं हविर् वहन् **दूतो** ऽभवः - देवानां दूतो भवसि । 

कीदृशस् त्वम्? **अन्तर् विद्वान्** द्यावापृथिव्योर् मध्ये जानन् ।  
किं जानन्? **अध्वनो** मार्गान् ।  
कीदृशान् ? **देवयानान्** । देवा यैर् मार्गैर् यान्ति गच्छन्ति ताञ् जानन्नित्यर्थः । **अतन्द्रः** पुनर्हविर्-वहनेऽप्यनलसः ॥ 

**वयुनानि** । अज गतिक्षेपणयोः । अजियमिशीङ् भ्यश्च (उ ३-६१) इति कर्मण्युनप्रत्ययः । अजेर्व्यघञपोः (पा २-४-५६) इति वीभावः । 

**क्षितीनाम्** । क्षियन्ति, निवसन्तीति क्षितयो मनुष्याः । क्तिच् क्तौ च सञ्ज्ञायामिति कर्तरि क्तिच् । अन्तोदात्ताद्ध्रस्वान्तात्क्षितिशब्दादुत्तरस्य नामो नामन्यतरस्यामित्युदात्तत्वम् । 

**शुरुधः** । शुचम् । रुन्धन्तीति शुरुधः । क्विप्चेति क्विप् । पूर्वपदस्यान्त्यलोपः । पृषोदरादित्वात् ॥ ७ ॥