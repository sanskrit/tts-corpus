+++
title = "003"
devataa = "अग्निः"
RShiH = "पराशरः शाक्त्यः"
ChandaH = "त्रिष्टुप्"

+++


**शुचयः** शोधयितारो दीप्ता वा मरुतो हे अग्ने **शुचिं** शुद्धं दीप्यमानं वा त्वाम् **इद्** देवेभ्यो निर्गतं त्वाम् एवोद्दिश्य **तिस्रः शरदस्** त्रीन् संवत्सरान् **घृतेनाज्येन** **यद्** यदा **सपर्यान्** पूजां कुर्युः तदानीं त्वमाविर् अभूः । तदनन्तरं ते मरुतस् त्वयानुगृहीताः । 

सन्तो **यज्ञियानि** यज्ञार्हाणि यज्ञे प्रयोक्तुं योग्यानि **नामानि चित्** नामान्यपि **दधिरे** अधारयन् । नामानि च तैत्तिरीयके समाम्नायन्ते - "ईदृक् चान्याद्यक् च तादृङ् च प्रतिदृङ् च मितश्च सम्मितश्च सभराः"- तै । सं ४-६-५-५ । इद्यादीनि । एतैश्चाग्नि-चयने मारुताः सप्त-कपाला हूयन्ते । 

नामानि धारयित्वा च **सुजाताः** पूर्वं रूपं परित्यज्य शोभनम् अमृतत्वं प्राप्ताः सन्तस् **तन्वः** स्वकीयानि शरीराण्य् **असूदयन्त** स्वर्गं प्रापितवन्तः ॥ 

**तिस्रः** शसि त्रिचतुरोः स्त्रियां तिसृचतसृ इति पूर्वसवर्णदीर्घत्वे प्राप्तेऽचि र ऋत इति रेफादेशः । त्रिशब्दः फिषः । फि । १-१ । इत्यन्तोदात्तः । तिस्रादेशस्यापि स्थानिवद्भावेनान्तोदात्तत्व उदात्तयणो हल्पूर्वादिति शस उदात्तत्वम् । 

**शरदः** । शृ हिंसायाम् । शीर्यन्तेऽस्यामोषधय इति शरत्संवत्सरः । शृदृभसोऽदि (उ १-१२९) इत्यदिप्रत्ययः । उभयत्र कालाध्वनोरत्यन्तसंयोगे (पा २-३-५) इति द्वितीया । 

**सपर्यान्** । सपर पूजायाम् । कण्ड्वादिः । लेट्याडागमः । इतश् च लोप इतीकारलोपः । 

**यज्ञियानि** । यज्ञर्त्विग्भ्यां घखञावित्यर्हार्थे घप्रत्ययः ॥ ३ ॥