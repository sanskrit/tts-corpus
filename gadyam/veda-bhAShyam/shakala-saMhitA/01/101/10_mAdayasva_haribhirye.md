+++
title = "010"
devataa = "इन्द्रः"
RShiH = "कुत्स आङ्गिरसः"
ChandaH = "त्रिष्टुप्"

+++


हे **इन्द्र** **हरिभिः** अश्वैः सह **मादयस्व** तृप्तो भव । **ये** **ते** तव स्वभूतास्तदर्थं **शिप्रे** हनू संहते **वि** **ष्यस्व** सोमपानार्थं विवृते कुरु । तथा **धेने** पानसाधनभूते जिह्वोपजिह्विके **वि** **सृजस्व** सोमपानार्थं विश्लिष्टे कुरु । हे **सुशिप्र** । शिप्रे हनू नासिके वा '। शोभनशिप्रेन्द्र **त्वा** त्वां **हरयः** अश्वाः **आ** **वहन्तु** अस्मदीयं यज्ञं प्रापयन्तु । त्वं च **उशन्** अस्मान् कामयमानः **नः** अस्माकं **हव्यानि** हवींषि **प्रति** **जुषस्व** प्रत्येकं सेवस्व मा उदासिष्ठाः ॥ वि ष्यस्व । षो अन्तकर्मणि '। व्यत्ययेन आत्मनेपदम् । दिवादित्वात् श्यन् । ‘ओतः श्यनि ' ( पा. सू. ७. ३. ७१ ) इति ओकारलोपः ।' उपसर्गात्सुनोति° ' इति षत्वम् ॥