+++
title = "009"
devataa = "इन्द्रः"
RShiH = "कुत्स आङ्गिरसः"
ChandaH = "त्रिष्टुप्"

+++


हे **सुदक्ष** शोभनबल **इन्द्र** **त्वाया** त्वत्कामनया **सोमं** **सुषुम** अभिषुतवन्तो वयम् । हे **ब्रह्मवाहः** ब्रह्मणा मन्त्ररूपेण स्तोत्रेणोह्यमान प्राप्यमाणेन्द्र **त्वाया** त्वत्कामनया आहवनीये पुरोडाशलक्षणं **हविश्चकृम** कृतवन्तः। हे **नियुत्वः** । नियुतोऽश्वाः । तद्वन्निन्द्र **अधा** अनन्तरं **मरुद्भिः** सप्तगणरूपैरेतत्संज्ञैर्देवैः **सगणः** गणसहितः सन् 'अस्मिन् वर्तमाने **यज्ञे** **बर्हिषि** आस्तीर्णे दर्भे उपविश्य **मादयस्व** तृप्तो भव ॥ सुषुम ।' षुञ् अभिषवे'। लिटि क्रादिनियमप्राप्तस्य इटः “ अनित्यमागमशासनम्' इति वचनादभावः ॥