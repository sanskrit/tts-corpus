+++
title = "006"
devataa = "इन्द्रः"
RShiH = "कुत्स आङ्गिरसः"
ChandaH = "जगती"

+++


**यः** इन्द्रः **शूरेभिः** शौर्योपेतैः पुरुषैः **हव्यः** योद्धुमाह्वातव्यः । **यश्च** **भीरुभिः** भयशीलैः कातरैः पुरुषैः सहायार्थमाह्वातव्यः । अपि च **यः** इन्द्रः **धावद्भिः** पराजयेन पलायमानैः **हूयते** रक्षार्थमाहूयते । **यश्च** जिग्युभिः प्राप्तजयैराहूयते । **यं** च **इन्द्रं** **विश्वा** **भुवना** सर्वाणि भूतजातानि स्वेषु स्वेषु कार्येषु **अभि** **संदधुः** आभिमुख्येन स्थापयन्ति । तं **मरुत्वन्तम्** इन्द्रं **सख्याय** आह्वयामहे ॥ शूरेभिः । ‘ बहुलं छन्दसि ' इति भिस ऐसभावः । हव्यः । ह्वयतेः ‘ अचो यत्' इति यत् । “ ह्वः' इत्यनुवृत्तौ ‘ बहुलं छन्दसि' इति संप्रसारणम् । गुणे ‘ धातोस्तन्निमित्तस्यैव' इति अवादेशः । भीरुभिः । ‘ भियः क्रुक्लुकनौ ' ( पा. सू. ३. २. १७४) इति क्रुप्रत्ययः । धावद्भिः । ‘ सृ गतौ । सर्तेः वेगितायां शपि: पाध्रा०' इत्यादिना धावादेशः। शपः पित्त्वात् अनुदात्तत्वम् । शतुश्च लसार्वधातुकस्वरेण धातुस्वरः शिष्यते । जिग्युभिः ।' जि जये। लिटः क्वसुः । द्विर्वचने ‘ सन्लिटोर्जेः' इति अभ्यासादुत्तरस्य जकारस्य कुत्वम् । भिसि अयस्मयादित्वेन भत्वात् ‘ वसोः संप्रसारणम्' इति संप्रसारणम् । छान्दसोऽन्त्यलोपः ॥ ॥ १२ ॥