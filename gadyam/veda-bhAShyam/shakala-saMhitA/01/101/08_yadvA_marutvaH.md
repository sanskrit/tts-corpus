+++
title = "008"
devataa = "इन्द्रः"
RShiH = "कुत्स आङ्गिरसः"
ChandaH = "त्रिष्टुप्"

+++


हे **मरुत्वः** मरुद्भिर्युक्तेन्द्र **परमे** उत्कृष्टे **सधस्थे** सहस्थाने गृहे **यद्वा** यदि वा **मादयासे** । तृप्तो वर्तसे । **यद्वा** यदि वा **अवमे** अर्वाचीने **वृजने** । वृज्यते रिक्तीक्रियतेऽस्मिन् धनमिति वृजनं गृहम् । तस्मिन् मादयासे । **अतः** अस्मादुभयविधात् स्थानात् **नः** अस्माकं **अध्वरं** यज्ञम् **अच्छ** आभिमुख्येन **आ** **याहि** आगच्छ । हे **सत्यराधः** सत्यधन" **त्वाया** त्वत्कामनया वयं **हविश्चकृम** कृतवन्तः ॥ मरुत्वः । ‘ मतुवसो रुः० ' इति संबुद्धौ नकारस्य रुत्वम् । सधस्थे । ‘ सुपि स्थः' इति कप्रत्ययः । ‘ सध मादस्थयोश्छन्दलि' इति सहस्य सधादेशः । मादयासे । ‘ मद तृप्तियोगे'। चुरादिरात्मनेपदी । लेटि आडागमः । त्वाया । त्वामात्मन इच्छति । ‘ सुप आत्मनः क्यच् ' । ‘ प्रत्ययोत्तरपदयोश्च ' इति मपर्यन्तस्य त्वादेशः । व्यत्ययेन दकारस्य आत्वम् । 'अ प्रत्ययात्' इति अकारप्रत्ययः । सुपां सुलुक्' इति तृतीयाया लुक् ॥