+++
title = "005"
devataa = "इन्द्रः"
RShiH = "कुत्स आङ्गिरसः"
ChandaH = "जगती"

+++


**यः** इन्द्रः **विश्वस्य** **जगतः** गच्छतः **प्राणतः** प्रश्वसतः प्राणिजातस्य **पतिः** स्वामी **यः** च **ब्रह्मणे** ब्राह्मणजातिभ्योऽङ्गिरोभ्यः **प्रथमः** अन्येभ्यो देवेभ्यः पूर्वभावी सन् पणिभिरपहृताः **गा:** **अविन्दत्** अलभत । अन्येभ्यो देवेभ्यः पूर्वमेव तैरसुरैर्युद्ध्वा गाः स्वयमलभतेत्यर्थः । अपि च **यः** **इन्द्रः** **दस्यून्** उपक्षपयितॄनसुरान् **अधरान** निकृष्टान् कृत्वा **अवातिरत्** अवधीत् । अवतरतिर्वधकर्मा । तं **मरुत्वन्तम्** इन्द्रं **सख्याय** आह्वयामहे ॥ जगतः । ‘ गम्लृ सप्लृ गतौ' । वर्तमाने पृषद्बृहन्महज्जगच्छतृवच्च' ( उ. सू. २. २४१ ) इति अतिप्रत्ययान्तो निपातितो जगच्छब्द आद्युदात्त: । प्राणतः । ‘ श्वस प्राणने, अन च ' । अस्मात् लटः शतृ । अदादित्वात् शपो लुक् । ‘ शतुरनुमः' इति विभक्तेरुदात्तत्वम् । षष्ठ्याः पतिपुत्र' इति विसर्जनीयस्य सत्वम् ॥