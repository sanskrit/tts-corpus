+++
title = "007"
devataa = "इन्द्रः"
RShiH = "कुत्स आङ्गिरसः"
ChandaH = "जगती"

+++


**विचक्षणः** सूर्यात्मना प्रकाशमान इन्द्रः **रुद्राणां** रुद्रपुत्राणाम् अध्यात्मं प्राणरूपेण वर्तमानानां मरुताम् । यद्वा । रोदयितॄणां प्राणानाम् । प्राणा हि शरीरात् निर्गताः सन्तो बन्धुजनान् रोदयन्ति । **प्रदिशा** प्रदेशनेन मनुष्येभ्यः प्रदानेन सह **एति** अन्तरिक्षे गच्छति। तथा चाम्नायते- योऽसौ तपन्नुदेति स सर्वेषां भूतानां प्राणानादायोदेति ' ( तै. आ. १. १४. १ ) इति । अपि च **रुद्रेभिः** अधिभूतं वर्तमानैः रुद्रपुत्रैर्मरुद्भिः **योषा** माध्यमिका वाक् **पृथु** विस्तीर्णं **ज्रयः** वेगं **तनुते** विस्तारयति । प्रसंगादत्र मरुतां स्तुतिः । तैर्मरुद्भिः सह वर्तमानं **श्रुतं** प्रख्यातं सूर्यात्मानम् **इन्द्रं** मनीषा स्तुतिलक्षणा वाक् **अभ्यर्चति** आभिमुख्येन स्तौति । तं मरुत्वन्तम् इन्द्रं **सख्याय** आह्वयामहे ॥ प्रदिशा । ‘ दिश अतिसर्जने' । संपदादिलक्षणो भावे क्विप्। ज्रयः । ‘ जि ज्रि अभिभवे । ज्रीयतेऽभिभूयतेऽजेनेति ज्रयो वेगः । करणे असुन् । मनीषा । ईषाअक्षादित्वात् प्रकृतिभावः ॥