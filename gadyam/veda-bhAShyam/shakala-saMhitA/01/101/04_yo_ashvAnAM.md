+++
title = "004"
devataa = "इन्द्रः"
RShiH = "कुत्स आङ्गिरसः"
ChandaH = "जगती"

+++


**यः** इन्द्रः **अश्वानां** पतिरधिपतिः । तथा **यः** इन्द्रः **गोपतिः** । न केवलमेकस्या गोः किंतु सर्वासामित्याह **गवाम्** इति । सर्वासां गवाम् अधिपतिर्भवति । **वशी** अपराधीनः । स्वतन्त्र इत्यर्थः । अपि च **यः** इन्द्रः **कर्मणिकर्मणि** सर्वेषु कर्मसु **स्थिरः** नैश्चल्येनावतिष्ठमानः **आरितः** स्तुतिभिः प्रत्यृतः प्राप्तो भवति । ‘आरितः प्रत्यृतः स्तोमान्' (निरु. ५. १५) इति निरुक्तम् । **यः** च **इन्द्रः** **असुन्वतः** सुन्वतां यागानुष्ठातॄणां विरोधिनः **वीळोश्चित्** दृढस्यापि शत्रोः **वधः** हन्ता तं **मरुत्वन्तम्** इन्द्रं **सख्याय** आह्वयामहे ॥ गवाम् । न गोश्वन्साववर्ण° ' इति विभक्त्युदात्तत्वस्य प्रतिषेधः । गोपतिः ।' पत्यावैश्वर्ये ' इति पूर्वपदप्रकृतिस्वरत्वम् । आरितः । ‘ऋ ‘ गतौ । अस्मात् ण्यन्तात् निष्ठा । आगमानुशासनस्यानित्यत्वात् पुगभावः । यद्वा । ‘ सूचिसूत्रिमूञ्यट्यर्त्यशूर्णोतीनाम् ' (पा. म. ३. १. २२. ३) इति विहितस्य यङः ‘यङोऽचि च' इत्यत्र चशब्देन बहुलग्रहणानुकर्षणादनैमित्तिके लुकि प्रत्ययलक्षणेन ‘ सन्यङोः ' इति ऋ इत्येतस्य द्विर्वचने उरदत्वहलादिशेषयोः सतोः ‘ रुग्रिकौ च लुकि ' इति रुक् । ततो निष्ठायां छान्दस इडागमः। ऋकारस्य यणादेशः । ‘रो रि' इति अभ्यासरेफलोपः । ‘ ढ्रलोपे पूर्वस्य दीर्घाऽणः' इति दीर्घत्वम् । वधः । ‘ कृत्यल्युटो बहुलम्' इति बहुलवचनात् ' हनश्च वधः' इति कर्तरि अप् वधादेशश्च । स. चादन्तः । अतो लोपे उदात्तनिवृत्तिस्वरेण प्रत्ययस्य उदात्तत्वम्॥