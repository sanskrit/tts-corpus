+++
title = "007"
devataa = "पूषा"
RShiH = "कण्वो घौरः"
ChandaH = "गायत्री"

+++


**सश्चतः** अस्मद्बाधनाय प्राप्नुवतः शत्रून् **नः** **अति** अस्मानतिक्रम्य **नय** अन्यत्र प्रापय । **नः** अस्मान् **सुगा** सुष्ठु गन्तुं शक्येन **सुपथा** शोभनमार्गेण **कृणु** गन्तॄन् कुरु । हे **पूषन्** **इह** अध्वनि **क्रतुं** प्रज्ञानमस्मद्रक्षणरूपं **विदः** जानीहि ॥ सश्चतः ।  ‘ ग्लुञ्च षस्ज गतौ ' इत्यत्र सश्चिमप्येके पठन्तीति धातुवृत्तावुक्तम् । अस्मात् लटः शतृ । ' बहुलं छन्दसि ' इति शपो लुक् । प्रत्ययस्वरेण शतुरुदात्तत्वम् । ‘शतुरनुमः' इति विभक्त्युदात्ताभावश्छान्दसः । सुगा । सुष्ठु गच्छन्त्यत्रेति सुगः ।  ‘ सुदुरोरधिकरणे ' इति गमेर्डप्रत्ययः ।  ‘ सुपां सुलुक् ' इति तृतीयाया आकारः । सुपथा। शोभनेन पथा। न पूजनात् ' (पा. सू. ५. ४. ६९ ) इति समासान्तप्रतिषेधः । परादिश्छन्दसि बहुलम्' इत्युत्तरपदाद्युदात्तत्वम् ।  ‘ क्रत्वादयश्च ' इत्युत्तरपदाद्युदात्तत्वं न भवति अबहुव्रीहित्वात् । तत्र हि बहुव्रीहौ इति वर्तते । कृणु ।' कृवि हिंसाकरणयोः '। ‘धिन्विकृण्व्योर च ' इति उप्रत्ययः ।  ‘उतश्च प्रत्ययात्' इति हेर्लुक् । विदः । **विद** ज्ञाने'। लेटि अडागमः।  ‘ इतश्च लोपः' इति इकारलोपः ॥