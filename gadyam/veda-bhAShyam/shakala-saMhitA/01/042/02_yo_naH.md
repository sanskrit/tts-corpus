+++
title = "002"
devataa = "पूषा"
RShiH = "कण्वो घौरः"
ChandaH = "गायत्री"

+++


हे **पूषन्** **यः** प्रतिपक्षी **नः** अस्मान् **आदिदेशति** अनेन मार्गेण गन्तव्यम्' इत्येवमाज्ञापयति । कीदृशः। **अघः** आहन्ता **वृकः** अस्मदीयस्य धनस्य आदाता अपहर्तेत्यर्थः । **दुःशेवः** सेवितुं दुःशको । दुष्टसुखो वा । **तं** तादृशं प्रतिपक्षिणं **पथः** मार्गात् **अप** **जहि** **स्म** अवश्यमपाकुरु॥ वृकः।  ‘ कुक वृक आदाने '। वर्कते इति वृकः । इगुपधलक्षणः कः । वृषादित्वादाद्युदात्तत्वम् । दुःशेवः । दुष्टं शेवं यस्यासौ दुःशेवः ।  ‘ परादिश्छन्दसि बहुलम्' इत्युत्तरपदाद्युदात्तत्वम् । यद्वा । दुःखेन सेव्यते इति दुःशेवः । वर्णव्यत्ययेन सकारस्य शकारः । ईषद्दुःसुषु ' इति खल् । लित्स्वरेण प्रत्ययात्पूर्वस्योदात्तत्वम् । कृदुत्तरपदप्रकृतिस्वरत्वम् । आदिदेशति ।  ‘ दिश अतिसर्जने '। लेटि अडागमः ।  ‘ बहुलं छन्दसि' इति शपः श्लुः ।  ‘ बहुलं छन्दसीति वक्तव्यम्' (पा. सू. ७. ३. ८७. २) इति वचनात्  ‘ नाभ्यस्तस्याचि' (पा. सू. ७. ३. ८७ ) इति लघूपधगुणप्रतिषेधाभावः । पथः । उदात्तनिवृत्तिस्वरेण विभक्तेरुदात्तत्वम् ॥