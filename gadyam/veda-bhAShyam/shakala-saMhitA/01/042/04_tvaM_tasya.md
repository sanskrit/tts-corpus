+++
title = "004"
devataa = "पूषा"
RShiH = "कण्वो घौरः"
ChandaH = "गायत्री"

+++


हे पूषन् **त्वं** **तस्य** चोरस्य **तपुषिं** परसंतापकं देहं **पदाभि** **तिष्ठ** भवदीयेन पादेनाक्रम्य तिष्ठ । कीदृशस्य । **द्वयाविनः** प्रत्यक्षापहारः परोक्षापहारश्चेति यद्द्वयं तद्युक्तस्य **अघशंसस्य** अस्मास्वघमनिष्टं शंसतः । अघशंस इति तस्करनाम, ‘मलिम्लुचः अघशंसः वृकः' (नि. ३.२४.१३) इति तन्नामसु पाठात् । **कस्य** **चित्** अनिर्दिष्टविशेषस्य कस्यापि ॥ द्वयाविनः । द्वयमस्यास्तीति द्वयावी ।  ‘ बहुलं छन्दसि ' (पा. सू. ५. २. १२२) इति मत्वर्थीयो विनिः ।  ‘ अन्येषामपि दृश्यते ' इति दीर्घत्वम् । अघशंसस्य । अघे पापे शंसो मनस्यभिलाषो यस्य सोऽयमघशंसः । बहुव्रीहौ पूर्वपदप्रकृतिस्वरत्वम् । तपुषिम् । तापयत्यनेन अन्यमिति तपुषिः । औणादिक उषिन्प्रत्ययः । बहुलवचनात् इकारस्य न इत् संज्ञा । नित्त्वादाद्युदात्तत्वम् ॥