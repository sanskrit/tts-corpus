+++
title = "008"
devataa = "मरुतः"
RShiH = "गोतमो राहूगणः"
ChandaH = "जगती"

+++


इत् इत्येतत्समुच्चये। **शूराइवेत्** शौर्योपेता युयुत्सवः पुरुषा इव च **युयुधयः** शत्रुभिर्बुध्यमानाः पुरुषा इव च **जग्मयः** शीघ्रं गच्छन्तो मरुतः **श्रवस्यवो** **न** श्रवोऽन्नमात्मन इच्छन्तः पुरुषा इव **पृतनासु** संग्रामेषु **येतिरे** प्रयतन्ते वृत्रादिभिर्युद्धे व्याप्रियन्ते । तादृशेभ्यः **मरुद्भ्यः** **विश्वा** **भुवना** सर्वाणि भूतजातानि **भयन्ते** बिभ्यति। ये **नरः** वृष्ट्यादेर्नेतारो मरुतः **राजानइव** राजमाना नृपतय इव **त्वेषसंदृशः** दीप्तसंदर्शना उग्ररूपतया द्रष्टुमशक्या भवन्ति तेभ्य इत्यर्थः ॥ युयुधयः ।  ‘ युध संप्रहारे । आदृगमहनजनः० ' इत्यत्र  ‘ उत्सर्गश्छन्दसि ( पा. सू. ३. २. १७१. २) इति वचनात् किन्प्रत्ययः । लिङवद्भावात् द्विर्भावादि । कित्त्वात् गुणाभावः । नित्त्वादाद्युदात्तत्वम् । जग्मयः । तेनैव सूत्रेण किन्प्रत्ययः ।  ‘ गमहन' इत्यादिना उपधालोपः । स्थानिवद्भावात् द्विर्भावादि। श्रवस्यवः । श्रव इच्छति श्रवस्यति ।  ‘ क्याच्छन्दसि' इति उप्रत्ययः । येतिरे। **यती** प्रयत्ने' ।  ‘ छन्दसि लुङ्लङ्लिटः' इति वर्तमाने लिट् । भयन्ते ।  ‘ ञिभी भये । बहुलं छन्दसि ' इति शपः श्लोरभावः । त्वेषसंदृशः ।  ‘ त्विष दीप्तौ । पचाद्यच् । 'दृशिर प्रेक्षणे '। संपूर्वादस्मात् संपदादिलक्षणो भावे क्विप् । बहुव्रीहौ पूर्वपदप्रकृतिस्वरत्वम् ॥