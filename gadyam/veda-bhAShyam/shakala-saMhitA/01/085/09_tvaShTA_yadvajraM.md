+++
title = "009"
devataa = "मरुतः"
RShiH = "गोतमो राहूगणः"
ChandaH = "जगती"

+++


**स्वपाः** शोभनकर्मा **त्वष्टा** विश्वनिर्माता **यद्वज्रम्** **अवर्तयत्** इन्द्रं प्रत्यगमयत् दत्तवानित्यर्थः । कीदृशम् । **सुकृतं** सम्यङ्निष्पादितं **हिरण्ययं** सुवर्णमयं **सहस्रभृष्टिम्** अनेकाभिर्धाराभिर्युक्तम् । तद्वज्रम् **इन्द्रः** **धत्ते** धारयति । किमर्थम् । **नरि** । अत्र नृसंबन्धात् नृशब्देन संग्रामोऽभिधीयते । संग्रामे **अपांसि** शत्रुहननादिलक्षणानि कर्माणि **कर्तवे** कर्तुम् । एवं वज्रं धृत्वा तेन वज्रेण **वृत्रं** वृष्ट्युदकस्यावरकम् **अर्णवम्** अर्णसोदकेन युक्तं मेघम् **अहन्** अवधीत् । **अपां** तेन निरुद्धा अपश्च सः **निः** **औब्जत्** निःशेषेणाधोमुखमपातयत् प्रवृष्टा अकरोदित्यर्थः ॥ सुकृतम् । सुपूर्वात् करोतेः कर्मणि निष्ठा । ‘गतिरनन्तरः' इति गतेः प्रकृतिस्वरत्वम् । हिरण्ययम् । हिरण्यशब्दादुत्तरस्य मयटो मकारस्य लोपः ऋत्व्यवास्त्व्यवास्त्व इत्यादौ निपात्यते । स्वपाः ।  ‘ सौर्मनसी अलोमोषसी ' इत्युत्तरपदाद्युदात्तत्वम् । कर्तवे । “ तुमर्थे सेसेन् ' इति करोतेः तवेन्प्रत्ययः । अपाम् ।  ‘ क्रियाग्रहणं कर्तव्यम्' इति कर्मणः संप्रदानत्वात् चतुर्थ्यर्थे षष्ठी।  ‘ ऊडिदम्' इति विभक्तेरुदात्तत्वम् । औब्जत् ।  ‘ उब्ज आर्जवे । अर्णवम् ।  अर्णसो लोपश्च' ( का. ५, २. १०९. २ ) इति मत्वर्थीयो वः 'सलोपश्च ॥