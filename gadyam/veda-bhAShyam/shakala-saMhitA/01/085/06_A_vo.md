+++
title = "006"
devataa = "मरुतः"
RShiH = "गोतमो राहूगणः"
ChandaH = "जगती"

+++


हे मरुतः **वः** युष्मान् **सप्तयः** सर्पणशीला अश्वाः **आ** **वहन्तु** अस्मद्यज्ञं प्रापयन्तु । कीदृशाः सप्तयः । **रघुष्यदः** लघु शीघ्रं स्यन्दमानाः । वेगेन गच्छन्त इत्यर्थः । **रघुपत्वानः** लघु शीघ्रं पतन्तो गच्छन्तो यूयं **बाहुभिः** स्वकीयैर्हस्तैः अस्मभ्यं दातव्यं धनमाहृत्य **प्र** **जिगात** प्रकर्षेण गच्छत । हे  **मरुतः** **वः** युष्माकं सदः सदनं वेदिलक्षणं स्थानम् **उरु** विस्तीर्णं **कृतम्** । तत्र यदास्तीर्णं **बर्हिः** तत् **आ** **सीदत** तस्मिन्बर्हिष्युपविशत । उपविश्य च **मध्वः** मधुरस्य **अन्धसः** सोमलक्षणस्यान्नस्य पानेन **मादयध्वं** तृप्ता भवत॥ रघुष्यदः । रघु स्यन्दन्ते इति रघुष्यदः।  ‘ स्यन्दू प्रस्रवणे'। क्विप् च  इति क्विप् ।' अनिदिताम्' इति नलोपः । कृदुत्तरपदप्रकृतिस्वरत्वम् । रघुपत्वानः ।  ‘ पत्लृ गतौ  ‘ अन्येभ्योऽपि दृश्यन्ते ' इति वनिप् । जिगात । ‘गा स्तुतौ ' । जौहोत्यादिकः ।  ‘ जिगाति' (नि. २.१४.११३ ) इति गतिकर्मसु पाठादत्र गत्यर्थः । लोण्मध्यमबहुवचनस्य ‘तप्तनप्तनथनाश्च' इति तबादेशः । तस्य पित्वेन ङित्त्वाभावात् ई हल्यघोः ' इति ईत्वाभावः । सदः । अतः कृकमि°  (पा. सू. ८. ३. ४६ ) इति विसर्जनीयस्य सत्वम् । मादयध्वम् । ‘मद तृप्तियोगे' । चुरादिरात्मनेपदी ॥ ॥ ९ ॥