+++
title = "003"
devataa = "मरुतः"
RShiH = "गोतमो राहूगणः"
ChandaH = "जगती"

+++


**गोमातरः** गोरूपा भूमिर्माता येषां ते मरुतः **अञ्जिभिः** रूपाभिव्यञ्जकैराभरणैः **यत्** यदा **शुभयन्ते** स्वकीयान्यङ्गानि शोभायुक्तानि कुर्वन्ति तदानीं **शुभ्राः** दीप्ता मरुतः **तनूषु** स्वकीयेषु शरीरेषु **विरुक्मतः** विशेषेण रोचमानानलंकारान् **दधिरे** धारयन्ति । अपि च **विश्वं** सर्वम् **अभिमातिनं** शत्रुम् **अप** **बाधन्ते** हिंसन्ति । **एषां** मरुतां **वर्त्मनि** मार्गाननुसृत्य **घृतं** क्षरणशीलमुदकं **रीयते** स्रवति । यत्र मरुतो गच्छन्ति वृष्ट्युदकमपि तदनुसारेण तत्र गच्छतीत्यर्थः ॥ शुभयन्ते। संज्ञापूर्वकस्य विधेरनित्यत्वात् लघूपधगुणाभावः । अञ्जिभिः।  ‘ अञ्जू व्यक्तिम्रक्षणकान्तिगतिषु ।' खनिकषिकस्यञ्ज्यसिवसिध्वनिस्तनिवनिसनिग्रन्थिचरिभ्यश्च ' ( उ. सू. ४.५७९ ) इति इप्रत्ययः । शुभ्राः ।  ‘ शुभदीप्तौ ।' स्फायितञ्चि° ' इत्यादिना रक् । विरुक्मतः । विशिष्ट रुक् विरुक् । तद्वन्तो विरुक्मन्तः । मतुपि अयस्मयादित्वेन पदत्वात् कुत्वम् । भत्वात् जश्त्वाभावः। रीयते। ‘री स्रवणे' । दैवादिकः ॥