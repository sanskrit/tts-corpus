+++
title = "002"
devataa = "मरुतः"
RShiH = "गोतमो राहूगणः"
ChandaH = "जगती"

+++


ये पूर्वोक्तगुणविशिष्टाः **ते** मरुतः **उक्षितासः** देवैरभिषिक्ताः सन्तः **महिमानं** महत्त्वम् **आशत** आप्नुवन् । **रुद्रासः** रुद्रस्य पुत्राः । उपचारज्जन्ये जनकशब्दः । ते रुद्रपुत्रा मरुतः **दिवि** द्योतमाने नभसि **सदः** सदनं स्थानम् **अधि** **चक्रिरे** अधिकं सर्वोत्कृष्टं कृतवन्तः । **अर्कम्** अर्चनीयमिन्द्रम् **अर्चन्तः** पूजयन्तः **इन्द्रियम्** इन्द्रस्य लिङ्गं वीर्यं **जनयन्तः** । प्रहर भगवो जहि वीरयस्व' ( ऐ. ब्रा. ३. २०) इत्येवंरूपेण वाक्येनोत्पादयन्तः । **पृश्निमातरः** पृश्नेर्नानारूपाया भूमेः पुत्रा मरुतः **श्रियः** ऐश्वर्याणि **अधि** **दधिरे** आधिक्येनाधारयन् ॥ उक्षितासः । उक्ष सेचने '। कर्मणि निष्ठा ।  ‘ आज्जसेरसुक्'। महिमानम्। महच्छब्दात् पृथ्वादिलक्षण इमनिच् । ‘टेः' इति टिलोपः । आशत । अशू व्याप्तौ । लङि  ‘ बहुलं छन्दसि ' इति विकरणस्य लुक् । इन्द्रियम् । इन्द्रियमिन्द्रलिङ्गमिन्द्रदृष्टम् ' (पा. सू. ५, २. ९३ ) इति घच्प्रत्ययान्तो निपात्यते । पृश्निमातरः । प्राश्नुते सर्वाणि रूपाणीति पृश्निर्भूमिः । श्रूयते च - ‘ इयं वै पृश्निः ' ( तै. ब्रा. १. ४. १. ५) इति ।  ‘ घृणिः पृश्निः' इत्यादौ निपातनात् अभिमतरूपसिद्धिः । पृश्निर्माता येषां ते तथोक्ताः ।  ‘ ऋतश्छन्दसि' (पा. सू. ५. ४. १५८ ) इति समासान्तस्य कपः प्रतिषेधः ॥