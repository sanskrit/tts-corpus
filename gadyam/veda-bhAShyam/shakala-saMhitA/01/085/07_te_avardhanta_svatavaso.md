+++
title = "007"
devataa = "मरुतः"
RShiH = "गोतमो राहूगणः"
ChandaH = "जगती"

+++


**ते** मरुतः **अवर्धन्त** वृद्धिं गताः । कीदृशाः । **स्वतवसः** स्वाश्रयबलाः। नान्यस्य कस्यचिद्बलमपेक्षन्ते । वृद्धिं प्राप्य च **महित्वना** महिम्ना महत्त्वेन **नाकं** स्वर्गम् **आ** **तस्थुः** आस्थितवन्तः। **सदः** सदनं नभोलक्षणं स्थानं च स्वकीयनिवासाय **उरु** विस्तीर्णं **चक्रिरे** । **यत्** येभ्यो मरुद्भ्यो यदर्थं **वृषणं** कामाभिवर्षकं **मदच्युतं** मदस्य हर्षस्य आसेक्तारं यज्ञं **विष्णुः** **ह** **आवत्** विष्णुरेवागत्य रक्षति ते मरुतः **वयो** **न** पक्षिणो यथा शीघ्रमागच्छन्ति एवं शीघ्रमागत्य **बर्हिषि** **अधि** अस्मदीये यज्ञे **प्रिये** प्रीतिकरे **सीदन्** सीदन्तु उपविशन्तु ॥ तेऽवर्धन्त । स्वरितो वानुदात्ते पदादौ ' (पा. सू. ८. २. ६) इति एकादेशस्य स्वरितत्वम् । महित्वना । भावप्रत्ययादुत्तरस्य आङः व्यत्ययेन नाभावः उदात्तत्वं च । यद्वा । सुपां सुलुक्° ' इति आजादेशो नकारोपजनश्च । तस्थुः । नाकमातस्थुश्च सदश्च विस्तीर्णं चक्रिरे इति चार्थप्रतीतेः 'चादिलोपे विभाषा' इति प्रथमायास्तिङ्विभक्तेर्निघातप्रतिषेधः । यत् । ‘सुपां सुलुक्° ' इति चतुर्थ्या लुक् । आवत्। छान्दसो वर्तमाने लङ्। वृषणम् । ‘वा षपूर्वस्य निगमे' इति उपधादीर्घाभावः । मदच्युतम् । मदं च्योततीति मदच्युत् ।  ‘ च्युतिर् आसेचने '। ‘ क्विप् च' इति क्विप् । सीदन् । लिङर्थे लेटि अडागमः ॥