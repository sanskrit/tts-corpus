+++
title = "001"
devataa = "मरुतः"
RShiH = "गोतमो राहूगणः"
ChandaH = "जगती"

+++


**ये** **मरुतः** **यामन्** यामनि गमने निमित्तभूते सति **प्र** **शुम्भन्ते** प्रकर्षेण स्वकीयान्यङ्गानि अलंकुर्वन्ति **जनयो** **न** जाया इव । यथा योषितः स्वकीयान्यङ्गान्यलंकुर्वन्ति तद्वत् । कीदृशा मरुतः । **सप्तयः** सर्पणशीलाः **रुद्रस्य** **सूनवः** । रोदयति सर्वमन्तकाले इति रुद्रः परमेश्वरः । तस्य पुत्राः । **सुदंससः** शोभनकर्माणः । एतदेवोपपादयति । **हि** यस्मात् मरुतः **रोदसी** द्यावापृथिव्यौ **वृधे** वृष्टिप्रदानादिना वर्धनाय **चक्रिरे** कृतवन्तः । अतः सुदंसस इत्यर्थः । **वीराः** विशेषेण शत्रुक्षेपणशीलाः **घृष्वयः** घर्षणशीलाः । महीरुहशिलोच्चयादेर्भञ्जका इत्यर्थः । एवंभूतास्ते मरुतः **विदथेषु** । विदन्त्येषु यष्टव्यतया देवानिति विदथा यज्ञाः। तेषु **मदन्ति** सोमपानेन हृष्यन्ति ॥ शुम्भन्ते । शुभ शुम्भ दीप्तौ' । भौवादिकः । जनयः । जायन्ते आस्वपत्यानीति जनयो जायाः।  ‘ इन्सर्वधातुभ्यः इति इन्प्रत्ययः । यामन् ।  ‘ या प्रापणे ' ।  ‘ कृत्यल्युटो बहुलम्' इति बहुलवचनात् “ आतो मनिन्’ इति भावे मनिन् ।' सुपां सुलुक्° ' इति सप्तम्याः लुक् । सुदंससः । दंसः इति कर्मनाम । शोभनं दंसो येषाम् । सोर्मनसी अलोमोषसी ' इत्युत्तरपदाद्युदात्तत्वम् । चक्रिरे ।  ‘ हि च' इति निघातप्रतिषेधः । वृधे । **वृधु** वृद्धौ । संपदादिलक्षणो भावे क्विप् । **सावेकाचः'** इति विभक्तेरुदात्तत्वम् । मदन्ति । मदी हर्षे '। श्यनि प्राप्त व्यत्ययेन शप् । पादादित्वात् निघाताभावः । विदथेषु ।  ‘ विद ज्ञाने ।  ‘ रुविदिभ्यां कित्' इति अथप्रत्ययः । घृष्वयः ।  ‘ घृषु संघर्षे '।  ‘ कृविघृष्वि° । इत्यादिना विन्प्रत्ययान्तो निपात्यते ॥