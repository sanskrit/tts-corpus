+++
title = "012"
devataa = "मरुतः"
RShiH = "गोतमो राहूगणः"
ChandaH = "त्रिष्टुप्"

+++


हे **मरुतः वः** युष्माकं **या** यानि **शर्म** शर्माणि सुखानि गृहाणि वा । पूर्वत्र 'शेश्छन्दसि' इति शेर्लोपः । उत्तरत्र 'सुपां सुलुक्' इति लुक् । **त्रिधातूनि** पृथिव्यादित्रिस्थानस्थितानि **शशमानाय** युष्मान् भजमानाय तदर्थं तस्मै दातुं सम्पादितानि यानि **सन्ति** ।  
शश प्लुतगतौ, ताच्छीलिकश्चानश् ।  
यानि च **दाशुषे** हविर्दत्तवते ददते वा यजमानायाधियच्छत **अधिकं** प्र **यच्छत** । यच्छतेश् छान्दसे लङि अडभावः । 'दाश्वान् साश्वान्' इति दाश्वान्निपात्यते ।

हे **मरुतः तानि शर्माणि अस्मभ्यं वियन्त** विशेषेण यच्छत विविधा वा दत्त । यच्छतेर्लेटि शपो लुक् ।

किञ्च - **रयिं** धनं च **नो** ऽस्मभ्यं **धत्त** दत्त **सुवीरं** शोभनापत्या- दिकम् । 'वीरवीर्यौ च' इत्युत्तरपदाद्युदात्तत्वम् । हे **वृषणः** कामानां वर्षितारः । 'कनिन्युवृषि' इति निपात्यते, 'वा षपूर्वस्य निगमे' इति दीर्घाभावः ॥

हे मरुतः **वः** युष्माकं संबन्धीनि **या** यानि **शर्म** शर्माणि सुखानि गृहाणि वा । कीदृशानि ॥ **त्रिधातूनि** पृथिव्यादिषु त्रिषु स्थानेष्ववस्थितानि **शशमानाय** युष्मान् स्तुतिभिर्भजमानाय दातुं संपादितानि । पूर्वोक्तलक्षणानि शर्माणि यानि **सन्ति** यानि च **दाशुषे** हविर्दत्तवते यजमानाय **अधि** **यच्छत** अधिकं प्रयच्छथ हे **मरुतः** **तानि** सर्वाणि शर्माणि **अस्मभ्यं** **वि** **यन्त** विशेषेण प्रयच्छत । किंच हे **वृषणः** कामानां वर्षितारो मरुतः **नः** अस्मभ्यं **सुवीरं** शोभनैर्वीरैः पुत्रादिभिर्युक्तं **रयिं** धनं **धत्त** दत्त ॥ या ।  ‘ शेश्छन्दसि बहुलम्' इति शेर्लोपः । शर्म । सुपां सुलुक् ' इति जसो लुक् । शशमानाय । ‘शश प्लुतगतौ । ताच्छीलिकः चानश् । यच्छत । छान्दसे लङि  ‘ बहुलं छन्दस्यमाङ्योगेऽपि ' इति अडभावः । यन्त । यमेर्लोटि  ‘ बहुलं छन्दसि' इति शपो लुक् । 'तप्तनप्तनथनाश्च ' इति तस्य तबादेशः । अतस्तस्य पित्त्वेन ङित्त्वाभावात् १ अनुदात्तोपदेश° " इत्यादिना अनुनासिकलोपो न भवति । वृषणः ।  ‘ वा षपूर्वस्य निगमे ' इति उपधादीर्घाभावः । सुवीरम् । बहुव्रीहौ  ‘ वीरवीर्यौ च ' इत्युत्तरपदाद्युदात्तत्वम् ॥ ॥ १० ॥