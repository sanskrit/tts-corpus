+++
title = "004"
devataa = "मरुतः"
RShiH = "गोतमो राहूगणः"
ChandaH = "जगती"

+++


**सुमखासः** शोभनयज्ञाः **ये** मरुतः **ऋष्टिभिः** आयुधैः **वि** **भ्राजन्ते** विशेषेण दीप्यन्ते ते मरुतः **अच्युता** **चित्** च्यावयितुमशक्यानि दृढानि पर्वतादीन्यपि **ओजसा** स्वकीयेन बलेन **प्रच्यावयन्तः** प्रकर्षेण च्यावयितारः प्रेरयितारो भवन्ति । उत्तरार्धः प्रत्यक्षकृतः । हे **मरुतः** **मनोजुवः** मनोवद्वेगगतयः **वृषव्रातासः** वृष्ट्युदकसेचनसमर्थसप्तसंघात्मका यूयं **रथेषु** आत्मीयेषु **पृषतीः** । पृषत्यः इति मरुद्वाहनानां संज्ञा ‘पृषत्यो मरुताम् ' ( नि. १. १५. ६ ) इत्युक्तत्वात् । पृषद्भिः श्वेतबिन्दुभिर्युक्ताः मृगीः **यत्** यदा **आ** **अयुग्ध्वं** आभिमुख्येन नियुक्ता अकृढ्वम् । तदानीं पर्वतादिकं प्रच्यवते इत्यर्थः ॥ सुमखासः । सर्वे विधयश्छन्दसि विकल्प्यन्ते' इति नञ्सुभ्याम्' इत्यस्य प्रवृत्त्यभावे बहुव्रीहौ पूर्वपदप्रकृतिस्वरत्वम् । अच्युता ।  ‘ शेश्छन्दसि बहुलम्' इति शेर्लोपः । मनोजुवः । जु इति सौत्रो धातुर्गत्यर्थः ।  ‘ क्विब्वचि° ' इत्यादिना क्विब्दीर्घौ । अयुग्ध्वम् ।  ‘ युजिर योगे' । लुङि ‘धि च ' (पा. सू. ८. २. २५) इति सकारलोपः ॥