+++
title = "010"
devataa = "मरुतः"
RShiH = "गोतमो राहूगणः"
ChandaH = "जगती"

+++


अत्रेयमाख्यायिका । गोतम ऋषिः पिपासया पीडितः सन् मरुत उदकं ययाचे । तदनन्तरं मरुतोऽदूरस्थं कूपमुद्धृस्य यत्र स गोतम ऋषिस्तिष्ठति तां दिशं नीत्वा ऋषिसमीपे कूपमवस्थाप्य तत्पार्श्वे आहावं च कृत्वा तस्मिन्नाहावे कूपमुत्सिच्य तमृषिं तेनोदकेन तर्पयांचक्रुः । अयमर्थोऽनयोत्तरया च प्रतिपाद्यते ॥ **ते** मरुतः **अवतम्** । अवस्तात्ततो भवतीति अवतः कूपः । कूपनामसु च  ‘ अवतः अवटः ' ( नि. ३. २३.७ ) इति पठितम् । तम् **ऊर्ध्वम्** उपरि यथा भवति तथा **ओजसा** स्वकीयेन बलेन **नुनुद्रे** प्रेरितवन्तः उत्खातवन्त इत्यर्थः । एवं कूपमुत्खाय ऋषेराश्रमं प्रति नयन्तः मरुतः मार्गमध्ये **ददृहाणं** प्रवृद्धं गतिनिरोधकं **पर्वतं** **चित्** पर्ववन्तं शिलोच्चयमपि **वि** **बिभिदुः** विशेषेण बभञ्जुः। **सुदानवः** शोभनदानास्ते **मरुतः** **वाणं** शतसंख्याभिः तन्त्रीभिर्युक्तं वीणाविशेषं **धमन्तः** वादयन्तः **सोमस्य** **मदे** सोमपानेन हर्षे सति **रण्यानि** स्तुत्यानि रमणीयानि धनानि **चक्रिरे** स्तोतृभ्यः कुर्वन्ति ॥ नुनुदे । ‘णुद प्रेरणे'। लिटि ‘इरयो रे ' इति रेआदेशः । ददृहाणम् ।  ‘ दृह दृहि वृद्धौ । लिटः कानच् । धमन्तः ।  ‘ ध्मा शब्दाग्निसंयोगयोः' ।  ‘ पाघ्रा इत्यादिना धमादेशः । वाणम् ।  ‘ अण रण वण शब्दार्थाः'। कर्मणि घञ् । कर्षात्वतः०' इत्यन्तोदात्तत्वम् । रण्यानि । रणतेर्भावे ' वशिरण्योरुपसंख्यानम् ' ( पा. सू. ३. ३. ५८, ३) इति अप् । ततः  ‘ भवे छन्दसि ' इति यत् । यतोऽनावः' इत्याद्युदात्तत्वम् ॥