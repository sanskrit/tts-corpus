+++
title = "001"
devataa = "अग्निरग्निः शुचिर्वा"
RShiH = "कुत्स आङ्गिरसः"
ChandaH = "गायत्री"

+++


हे **अग्ने** **नः** अस्माकम् **अघं** पापम् **अप** **शोशुचत्** अस्मत्तो निर्गत्यास्मदीयं शत्रुं शोचयतु । यद्वा । अस्मदीयं पापं शोशुचत् शोकग्रस्तं सद्विनश्यतु । अपि चास्माकं **रयिं** धनम् **आ** समन्तात् **शुशुग्धि** प्रकाशय । उक्तार्थमपि वाक्यमादरातिशयद्योतनाय पुनः पठ्यते । अवश्यमस्माकमघं विनश्यत्विति ॥ शोशुचत् । शुच शोके । अस्मात् यङ्लुगन्तात् लेटि अडागमः ।' अदादिवञ्च ' इति वचनात् शपो लुक् । ‘ अभ्यस्तानामादिः' इत्याद्युदात्तत्वम् । अघं शोशुचच्च रयिं शुशुग्धि चेति चार्थप्रतीतेः ‘चादिलोपे विभाषा' इति निघातप्रतिषेधः । शुशुग्धि । शुच दीप्तौ । लोटि ‘बहुलं छन्दसि ' इति शपः श्लुः । **हुझल्भ्यो** हेर्धिः । ‘ चोः कुः' इति कुत्वम् ॥