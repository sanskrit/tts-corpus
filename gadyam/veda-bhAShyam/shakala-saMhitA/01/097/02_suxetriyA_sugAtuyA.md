+++
title = "002"
devataa = "अग्निरग्निः शुचिर्वा"
RShiH = "कुत्स आङ्गिरसः"
ChandaH = "गायत्री"

+++


**सुक्षेत्रिया** शोभनक्षेत्रेच्छया **सुगातुया** शोभनमार्गेच्छया **वसूया** **च** धनेच्छया निमितभूतया च **यजामहे** अग्निं हविर्भिः पूजयामः । यद्वा सुक्षेत्रिया देवयजनलक्षणशोभनदेशसंबन्धिना हविषा अग्निं यजामहे। **नः** अस्माकम् **अघम्** **अप** **शोशुचत्** विनश्यतु ॥ सुक्षेत्रिया। शोभनं क्षेत्रं सुक्षेत्रम् । तद्विषयेच्छा सुक्षेत्रिया ।' सुप आत्मनः क्यच् '। न च्छन्दस्यपुत्रस्य' इति ईत्वदीर्घयोर्निषेधः । व्यत्ययेन इत्वम् । क्यजन्तात् ' अ प्रत्ययात्' इति भावे अकारप्रत्ययः । ततः टाप् । ‘ सुपां सुलुक् ' इति तृतीयाया लुक् । एवमुत्तरत्रापि । यद्वा । शोभनं क्षेत्रमस्यास्तीति सुक्षेत्रम् । इयाडियाजीकाराणामुपसंख्यानम् ' ( पा. सू. ७. १. ३९. १) इति तृतीयाया डियाजादेशः ॥