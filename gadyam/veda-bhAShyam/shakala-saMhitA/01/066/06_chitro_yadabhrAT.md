+++
title = "006"
devataa = "अग्निः"
RShiH = "पराशरः शाक्त्यः"
ChandaH = "द्विपदा विराट्"

+++


**दुरोकशोचिः** दुष्प्रापतेजाः **क्रतुर्न** **नित्यः**। क्रतुः कर्मणां कर्ता । स इव ध्रुवः । यथा सः कर्मसु ध्रुवोऽप्रमत्तः सन् जागर्ति तद्वदयमप्यग्निः कर्मसु रक्षसां दहने ध्रुवो जागर्तीत्यर्थः । **योनौ** गृहे वर्तमाना **जायेव** योषिदिव अग्निहोत्रादिगृहे वर्तमानो वह्निः **विश्वस्मै** सर्वस्मै यष्टृजनाय **अरम्** अलं भूषणं भवति । यथा जायया गृहमलंकृतं भवति तद्वदग्निना यज्ञगृहमप्यलंकृतं सत् दृश्यते इत्यर्थः । **चित्रः** चायनीयो विचित्रदीप्तिर्वा **यत्** यदायमग्निः **अभ्राट्** भ्राजते तदानीं **श्वेतो** **न** शुभ्रवर्ण आदित्य इव भवति। रात्रौ हि अहनि सूर्य इवाग्निः' प्रकाशको भवति । **विक्षु** प्रजासु **रथो** **न** रथ इव **रुक्मी** सुवर्णवद्रोचमानदीप्तियुक्तः **समत्सु** संग्रामेषु **त्वेषः** दीप्तः । एवंभूतोऽग्निर्यदभ्राडिति पूर्वेणान्वयः ॥ दुरोकशोचिः । ‘ उच समवाये । ‘ ईषद्दुःसुषु° ' इति कृच्छ्रार्थे खल् । बहुलवचनात् कुत्वम् । लित्स्वरेण प्रत्ययात् पूर्वस्योदात्तत्वम् । दुरोकं शोचिस्तेजो यस्य । बहुव्रीहौ पूर्वपदप्रकृतिस्वरत्वम् । अरम् । वालमूल° ' ( पा. म. ८. २. १८) इत्यादिना लकारस्य रेफादेशः । अभ्राट् । ‘ भ्राजृ दीप्तौ ' । लङि व्यत्ययेन परस्मैपदम् । ‘ बहुलं छन्दसि ' इति शपो लुक् । व्रश्चादिषत्वे जश्त्वम्। अडागम उदात्तः । यद्वृत्तयोगादनिघातः। समत्सु । समानं माद्यन्त्येष्विति समदः संग्रामाः । औणादिकः अधिकरणे क्विप्। समानस्य च्छन्दसि ' इति सभावः । यद्वा । सम्यगत्ति भक्षयति वीरानिति समत् । संपूर्वादत्तेः ‘क्विप् च ' इति क्विप् ॥