+++
title = "008"
devataa = "अश्विनौ"
RShiH = "कक्षीवान् दैर्घतमस औशिजः"
ChandaH = "त्रिष्टुप्"

+++


अत्रेदम् आख्यानम् ।  

**अत्रिम्** ऋषिम् असुराः शतद्वारे पीडा-यन्त्र-गृहे प्रवेश्य तुषाग्निनाबाधिषत । तदानीं तेन ऋषिणा स्तुताव् अश्विनाव् अग्निम् उदकेनोपशमय्य तस्मात् पीडा-गृहाद् अविकलेन्द्रिय-वर्गं सन्तं निरगमयताम् इति । तद् एतत् प्रतिपाद्यते । 

**हे अश्विनौ हिमेन** हिमवच्छीतेनोदकेन **घ्रंसं** दीप्यमानम् अत्रेर् बाधनार्थम् असुरैः । प्रक्षिप्तं तुषाग्निम् **अवारयेथाम्** । युवां निवारितवन्तौ । शीतीकृतवन्ताव् इत्यर्थः । 

अपि चास्मा असुर-पीडया कार्श्यं प्राप्तायात्रये **पितुमतीम्** = पितुर् इत्य् अन्न-नाम , अन्न-युक्तम् **ऊर्जं** बलप्रदं रसात्मकं क्षीरादिकम् **अधत्तम्** - पुष्ट्यर्थं प्रायच्छतम् । 

**ऋबीसे** ऽपगत-प्रकाशे पीडायन्त्र-गृहे **ऽवनीतम्** अवाङ्-मुखतया ऽसुरैः प्रापितम्  
**अत्रिं सर्वगणम्** - गणः समूहः, सर्वेषाम् इन्द्रियाणां पुत्रादीनां वा गणेनोपेतं **स्वस्ति** अविनाशो यथा भवति **तथोन्निन्यथुः** ।  
तस्माद् गृहाद् उद्गमय्य युवां स्वगृहं प्रापितवन्तौ । 

यद्वा -  
**हिमेन** शीतेन वृष्ट्य्-उदकेनाग्निवत् तीक्ष्णं **घ्रंसम्** - अहर् नामैतत् , सामर्थ्यान् निदाघ-कालीनम् अहर् **अवारयेथाम्** । तस्याह्नस् तैक्ष्ण्यं निवारितवन्तौ । 

अपि चास्मा अग्नये **पितुमतीं** चरु-पुरोडाशादि-लक्षणान्नोपेतम् **ऊर्जं** बलकरं रसात्मकम् उपस्तरणाभिघारणात्मकं घृतम् **अधत्तम्** । वृष्ट्य् -उत्पादनेनाग्नेर् यागार्थं हवींषि निष्पादितवन्ताव् इत्य् अर्थः । 

**ऋबीसे** ऽपगत-तेजस्के पृथिवी-द्रव्ये **ऽवनीतम्** ओषधीनाम् उत्पादनायावस्तान् नीतम्, पार्थिवाग्निना परिपक्वा उदकेन क्लिन्ना ह्य् ओषधि-वनस्पतयो विरोहन्ति । **अत्रिं** हविषाम् अत्तारम् ओषधि-वनस्पत्य्-आदीनां वा एवं-विधम् अग्निं **सर्वगणं** व्रीह्याद्योषधि-गणोपेतं हे **अश्विनौ** युवां **स्वस्ति** अविनाशो यथा भवति **तथोन्निन्यथुः** । व्रीह्याद्य्-ओषधि-वनस्पति-रूपेण भूमेर् उपरिष्ठान् नीतवन्तौ । कारणात्मना पार्थिवाग्नौ वर्तमानं सर्वमोषधिवनस्पत्यादिकमश्विनौ प्रवर्षणेन व्यक्तीकृतवन्तावित्यर्थः । अयं पक्षो यास्केन हिमेनोदकेनेत्यादिनोक्तः । नि ६-३६ ॥  

पितुमतीम् । ह्रस्वनुड्भ्यां मतुब् इति मतुप उदात्तत्वम् ।  
ऋबीसे । अत्र यास्कः । ऋबीसम् अपगत-भासम् अपचित-भासम् अपहृत-भासं गत-भासं वेति (नि ६-३५) पृषोदरादित्वादभिमतरूपस्वरसिद्धिः ।  
अत्रिम् । अद भक्षणे । अदेस्त्रिनि चेति चशब्दात्त्रिः । अवनीतम् । गतिरनन्तर इति गतेः प्रकृतिस्वरत्वम् । स्वस्ति । अस भुवि । भावे क्तिन् । छन्दस्युभयथेति सार्वधातु कत्वादस्तेर्भूभावाभावः ॥ ८ ॥