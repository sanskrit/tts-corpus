+++
title = "019"
devataa = "अश्विनौ"
RShiH = "कक्षीवान् दैर्घतमस औशिजः"
ChandaH = "त्रिष्टुप्"

+++


हे नासत्यावश्विनौ **सुक्षत्रं** शोभनबलं **रयिं** धनं **स्वपत्यं** शोभनैः पुत्रादिभिरुपेतं **सुवीर्यं** शोभनवीर्योपेतम् **आयुः** । अन्ननामैतत् । एवंगुणविशिष्टमन्नं च **वहन्ता** धारयन्तौ युवां **समनसा** समानमनस्कौ सन्तौ **जह्नावीं** जह्नोर्महर्षेः संबन्धिनीं प्रजाम् **आ** **अयातम्** अभिमुख्येनागच्छतम् । कीदृशीं **वाजैः** हविर्लक्षणैरन्नैरुपेताम् । **अह्नः** । अत्र अहःशब्देन तत्रानुष्ठेयः सोमयागो लक्ष्यते । तस्य प्रातःसवनादिरूपेण **त्रिः** त्रिधा विभक्तं **भागम्** अंशं **दधतीं** बिभ्रतीम् । अनुसवनं हविर्भिर्यजमानामित्यर्थः ॥ सुक्षत्रम् । बहुव्रीहौ ‘नञ्सुभ्याम्' इति उत्तरपदान्तोदात्तत्वम् । सुवीर्यम् । ‘वीरवीर्यौ च' इति बहुव्रीहौ उत्तरपदाद्युदात्तत्वम् । जह्नावीम् । जह्नुशब्दात् तस्येदम्' इत्यर्थे अण् । ‘टिड्ढाणञ्' इति ङीप् । जाह्नवी । ह्रस्वदीर्घयोर्विनिमयः पृषोदरादित्वात् । उक्तं च-- ‘वर्णागमो वर्णविपर्ययश्च ' ( का. ६. ३. १०९ ) इति । अत एव मध्योदात्तत्वम् ॥