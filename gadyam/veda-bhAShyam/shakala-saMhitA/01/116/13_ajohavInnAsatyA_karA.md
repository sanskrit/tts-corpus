+++
title = "013"
devataa = "अश्विनौ"
RShiH = "कक्षीवान् दैर्घतमस औशिजः"
ChandaH = "त्रिष्टुप्"

+++


वध्रिमती नाम कस्यचिद्राजर्षेः पुत्री नपुंसकभर्तृका । सा पुत्रलाभार्थमश्विनावाजुहाव । तदाह्वानं श्रुत्वाश्विनावागत्य तस्यै हिरण्यहस्ताख्यं पुत्रं ददतुः । तदेतदाह । **पुरुभुजा** बहूनां पालकौ प्रभूतहस्तौ वा हे नासत्यावश्विनौ **महे** महनीये पूजनीये **यामन्** यामनि । याति गच्छतीति याम स्तोत्रम् । तस्मिन्सति **करा** अभिमतफलस्य कर्तारौ **वां** युवां पुरंधिः बहुधीः वध्रिमती । वध्रिः पुत्रोत्पादनाशक्तः पण्डकः । तद्वती एतत्संज्ञा राजपुत्री **अजोहवीत्** । पुनः पुनः स्तुत्या पुत्रलाभार्थम् आहूतवती । युवां च **वध्रिमत्याः** तत् **आह्वानं** **श्रुतम्** अशृणुतम् । तत्र दृष्टान्तः। **शासुरिव** । यथा शासुः आचार्यस्य वचनं शिष्योऽवहितः सन् ऐकाग्र्येण शृणोति तद्वत् ।श्रुत्वा च हे **अश्विनौ** तस्यै **हिरण्यहस्तं** सुवर्णमयपाणिं हितरमणीयपाणिं वा एतत्संज्ञं पुत्रम् **अदत्तं** प्रयच्छतम् ॥ अजोहवीत् । ह्वयतेर्यङ्लुगन्तात् लङ्। यङो वा' इति तिप ईडागमः । करा । करोतेः पचाद्यच् । ‘सुपां सुलुक्°' इति विभक्तेः आकारः । यामन् । ‘अतो मनिन्क्वनिब्वनिपश्च' इति मनिन् ।' सुपां सुलुक्' इति सप्तम्या लुक् । श्रुतम् । लङि ‘बहुलं छन्दसि' इति विकरणस्य लुक् । ‘बहुलं छन्दस्यमाङ्योगेऽपि' इति अडभावः । शासुः । शास्तुः । ‘शासु अनुशिष्टौ । ‘शंसिशसिशासि° '(उ. सू. २. २५० ) इत्यादिना संज्ञायां तृन् । इडभावः । छान्दसस्तलोपः ॥