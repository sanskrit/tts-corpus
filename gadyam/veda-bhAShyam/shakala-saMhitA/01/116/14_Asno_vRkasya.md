+++
title = "014"
devataa = "अश्विनौ"
RShiH = "कक्षीवान् दैर्घतमस औशिजः"
ChandaH = "त्रिष्टुप्"

+++


वर्तिका चटकसदृशस्य पक्षिणः स्त्री । तामरण्ये वर्तमानेन शुना ग्रस्तां पुरा किल अश्विनौ अमोचयताम् । तदेतदाह । हे **नरा** नेतारौ नासत्यावश्विनौ **युवं** युवाम् **अभीके** अभिगते वृकवर्तिकयोः संग्रामे **वृकस्य** विकर्तकस्य शुनः आस्नः आस्यात् **वर्तिकां** चटकसदृशीम् **अमुमुक्तम्** अमोचयतम्। यास्कस्त्वाह । पुनःपुनर्वर्तते प्रतिदिवसमावर्तते इति वर्तिका उषाः। तां वृकेण आवरकेण सर्वजगत्प्रकाशेनाच्छादयित्रा सूर्येण ग्रस्तां तदीयमुखादश्विनावमुञ्चतामिति । **उतो** अपि च **पुरुभुजा** महाबाहू प्रभूतहस्तौ वा **युवं** **ह** युवां खलु **कृपमाणं** स्तुवन्तं **कविम्** एतत्संज्ञमन्धमृषिं **विचक्षे** विशेषेण द्रष्टुं समर्थम् **अकृणुतम्** अकुरुतम् ॥ आस्नः। ‘पद्दन्' इत्यादिना आस्यस्य" आसन्नादेशः । ‘अल्लोपोऽनः इति अकारलोपे उदात्तनिवृत्तिस्वरेण ‘ऊडिदम्' इति विभक्तेरुदात्तत्वम् । अमुमुक्तम् । मुचेरन्तर्भावितण्यर्थात् लङि ‘बहुलं छन्दसि' इति विकरणस्य श्लुः। कृपमाणम् । कृपिः स्तुतिकर्मा तुदादिषु द्रष्टव्यः । विकरणस्वरे प्राप्ते 'वृषादीनां च' इत्याद्युदात्तत्वम् । विचक्षे । **तुमर्थे** सेसेन्' इति सेन्प्रत्ययः । ‘स्कोः संयोगाद्योः' इति सलोपः ॥