+++
title = "020"
devataa = "अश्विनौ"
RShiH = "कक्षीवान् दैर्घतमस औशिजः"
ChandaH = "त्रिष्टुप्"

+++


जाहुषो नाम कश्चिद्राजा । **विश्वतः** सर्वतः **परिविष्टं** शत्रुभिः परिवृतं तं राजानं हे नासत्यावश्विनौ **अजरयू** जरारहितौ नित्यतरुणौ युवां **विभिन्दुना** विशेषेण सर्वस्य भेदकेनात्मीयेन **रथेन** **नक्तं** रात्रौ **सुगेभिः** सुष्ठु गन्तुं शक्यैः **रजोभिः** रञ्जकैर्मार्गैः **ऊहथुः** तस्मात् शत्रुसमूहान्निरगमयतम् । **सीम्** इत्येतत् पादपूरणम्। निर्गतेन तेन सह **पर्वतान्** शत्रुभिरारोढुमशक्यान् शिलोच्चयान् **वि** **अयातं** विशेषेणागच्छतम् ॥ परिविष्टम् । ‘विश प्रवेशने '। कर्मणि निष्ठा । ‘गतिरनन्तरः' इति गतेः प्रकृतिस्वरत्वम् । सुगेभिः । ‘सुदुरोरधिकरणे ' इति गमेर्डः । विभिन्दुना । भिदिर् विदारणे'। औणादिक उप्रत्ययो नुमागमश्च । अजरयू । न जरा अजरा तामात्मन इच्छतः। सुप आत्मनः क्यच्' । ‘न च्छन्दस्यपुत्रस्य ' इति इत्वदीर्घयोर्निषेधः । ‘क्याच्छन्दसि ' इति उप्रत्ययः ॥ ॥ ११ ॥