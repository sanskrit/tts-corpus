+++
title = "015"
devataa = "अश्विनौ"
RShiH = "कक्षीवान् दैर्घतमस औशिजः"
ChandaH = "त्रिष्टुप्"

+++


अगस्त्यपुरोहितः खेलो नाम राजा । तस्य संबन्धिनी विश्पला नाम स्त्री संग्रामे शत्रुभिश्छिन्नपादा आसीत्। पुरोहितेनागस्त्येन स्तुतावश्विनौ रात्रावागत्य अयोमयं पादं समधत्ताम् । तदेतदाह। **आजा** आजौ संग्रामे अगस्त्यपुरोहितस्य **खेलस्य** संबन्धिन्याः विश्पलाख्यायाः **चरित्रं** चरणं **वेरिव** वेः पक्षिणः **पर्णं** पतत्रमिव **अच्छेदि** **हि** पुरा छिन्नमभूत् खलु । हे अश्विनौ युवामगस्त्येन स्तुतौ सन्तौ **परितक्म्यायाम्** । परितक्म्या रात्रिः ।' परित एनां तकति ( निरु. ११. २५) इति यास्कः । एनामुभयतः सूर्यों गच्छतीति तस्यार्थः । रात्रावागत्य **सद्यः** तदानीमेव **हिते** शत्रुषु निहिते **धने** जेतव्ये विषयभूते सति **सर्तवे** सर्तुं गन्तुं **विश्पलायै** 'आयसीम् अयोमयीं **जङ्घां** जङ्घोपलक्षितं पादं **प्रत्यधत्तम्** । संधानमेकीकरणं कृतवन्तावित्यर्थः ॥ चरित्रम् । अर्तिलूधूसूखनसहचर इत्रः' इति करणे इत्रः । आजा । ‘सुपां सुलुक्' इति विभक्तेर्डादेशः । आयसीम् । अयःशब्दाद्विकारार्थे ‘प्राणिरजतादिभ्योऽञ्' (पा. सू. ४. ३. १५४ )। टिड्ढाणञ्” ' इति ङीप्॥ ॥ १० ॥