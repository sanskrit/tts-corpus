+++
title = "006"
devataa = "अश्विनौ"
RShiH = "कक्षीवान् दैर्घतमस औशिजः"
ChandaH = "त्रिष्टुप्"

+++


अत्रेदमाख्यायते । पेदुर्नाम कश्चित् स चाश्विनौ तुष्टाव । तस्मै प्रीतौ कंचिच्छ्वेतवर्णमश्वं दत्तवन्तौ । स चाश्वस्तस्य प्रौढं जयं चकारेति । एतदत्र प्रतिपाद्यते । हे अश्विनौ युवाम् **अघाश्वाय** अहन्तव्याश्वाय' । पेदुनाम्ने राजर्षये **यं** श्वेतवर्णम् **अश्वं** **ददथुः** दत्तवन्तौ सोऽश्वस्तस्मै **स्वस्ति** जयलक्षणं मङ्गलं **शश्वत्** **इत्** नित्यमेव चकार । **वां** युवयोः **तत्** **दात्रं** दानं **महि** महदतिगम्भीरम् अत एव **कीर्तेन्यं** सर्वैः कीर्तनीयं प्रशस्यं **भूत्** अभूत् । तस्मात् **पैद्वः** पेदोः संबन्धी पतनशीलः शीघ्रगामी वा **अर्यः** शत्रूणां प्रेरयिता युद्धेषु प्रेरयितव्यो वा **वाजी** वेजनवान् सोऽश्वः सदमित् सदैव **हव्यः** अस्माभिरप्याह्वातव्यः ॥ दात्रम् । ददातेर्भावे औणादिकः त्रप्रत्ययः । महि । ‘मह पूजायाम् । ‘इन्सर्वधातुभ्यः' इति इन्। कीर्तेन्यम् । ‘कॄत संशब्दने '। ‘कृत्यार्थे तवैकेन्केन्यत्वनः' इति केन्यप्रत्ययः । ‘ऋत इद्धातोः' इति इत्वम् । भूत् । ‘बहुलं छन्दस्यमाङ्योगेऽपि ' इति अडभावः । पैद्वः । पेदोः संबन्धी । तस्येदम्' इति अण् । छान्दसो वर्णलोपः। हव्यः । ह्वयतेः ‘अचो यत्' इति यत् । ‘बहुलं छन्दसि ' इति संप्रसारणम् । गुणः । ‘धातोस्तन्निमित्तस्यैव ' इति अवादेशः । अर्यः । ‘ ऋ गतौ । अघ्न्यादयश्च' (उ. सू. ४. ५५१) इति औणादिको यत् । व्यत्ययेनान्तोदात्तत्वम् ॥