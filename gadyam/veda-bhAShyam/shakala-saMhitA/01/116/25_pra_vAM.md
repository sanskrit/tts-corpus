+++
title = "025"
devataa = "अश्विनौ"
RShiH = "कक्षीवान् दैर्घतमस औशिजः"
ChandaH = "त्रिष्टुप्"

+++


एवमनेन सूक्तेन अश्विनोर्महिमानं प्रशस्य अधुना मन्त्रद्रष्टा स्वाभीष्टं प्रार्थयते । हे **अश्विनौ** **वां** युवयोः **दंसांसि** पुरा कृतानि कर्माणि **प्र** **अवोचम्** इत्थम् उक्तवानस्मि । सोऽहं **सुगवः** शोभनगोयुक्तः **सुवीरः** शोभनवीरश्च भूत्वा **अस्य** राष्ट्रस्य **पतिः** अधिपतिः **स्यां** भवेयम् । **उत** अपि च पश्यन् अक्षिभ्यां पश्यन् । उपलक्षणमेतत् । सर्वैरिन्द्रियैः स्वस्वविषयदर्शनसमर्थैः दीर्घं **वर्षशतरूपेण** आयतम् **आयुः** जीवितं च **अश्नुवन्** प्राप्नुवन्नहम् **अस्तमिव** यथा गृहं स्वामी निष्कण्टकं प्रविशति एवं **जरिमाणं** जरां **जगम्यां** कण्टकराहित्येन प्राप्नुयाम् । वृद्धः सन् चिरकालं निवसेयमित्यर्थः ॥ स्याम् । अस्तेः प्रार्थनायां लिङ् । यासुट् । ‘श्नसोरल्लोपः' इत्यकारलोपः। अश्नुवन् । 'अशू व्याप्तौ । व्यत्ययेन शतृ । जरिमाणम् । ‘जॄष वयोहानौ'। अस्मादौणादिकः इमनिच् । जगम्याम् । गमेः प्रार्थनायां लिङि ‘बहुलं छन्दसि ' इति विकरणस्य श्लुः ॥ ॥ १२ ॥