+++
title = "006"
devataa = "अश्वः"
RShiH = "दीर्घतमा औचथ्यः"
ChandaH = "त्रिष्टुप्"

+++


हे अश्व **ते** तव **आत्मानं** शरीरं **मनसा** अस्मदीयेन प्रकृष्टगमनवता चेतसा **आरात्** अतिदूरे स्थितम् **अजानां** जानामि अतिव्याप्तं भावयामीत्यर्थः । कथम् । **अवः** अवस्तात् सामर्थ्यात् भूमेः । भूमिमारभ्य **दिवा** अन्तरिक्षेण मार्गेण **पतङ्गम्** आदित्यं **पतयन्तं** गच्छन्तं व्याप्नुवन्तम् । यद्वा । यतो दिवा अन्तरिक्षेण मार्गेण दिवि वा पतयन्तं गच्छन्तं पतङ्गमादित्यम् अवः आवः व्याप्नोषि अतो व्याप्तं जानामि । किंच **शिरः** **अपश्यम्** । तव शिरः एवं पश्यामि । कथम् । **सुगेभिः** शोभनगमनसाधनैः **अरेणुभिः** अपापैः **पथिभिः** मार्गैः । आदित्यमण्डलादपि उपरिभूतैः सत्यलोकमार्गैरित्यर्थः । तत्र प्रतिबन्धाभावात् मार्गाणामुक्तरूपत्वम् । तथाविधैस्तैः **जेहमानम्** उपर्युपरि व्याप्नुवत् **पतत्रि** पतनवच्छिरोऽपश्यं भावयामि । एवं लोकत्रयव्याप्तं भावयामीत्यर्थः । यद्वा । ते आत्मानम् एवं भावयामि मनसा दिवा द्योतनात्मकेन अन्तरिक्षमार्गेण दिवः सकाशाद्वा अवः अवस्तादवाङ्मुखं पतयन्तं यागदेशं प्रति व्याप्नुवत् अत एव पतङ्गं पतनशीलम् अधःपतदादित्यसदृशं वा । एवं तव शिरो भावयामीत्यर्थः । शिरश्चैवमपश्यम् । उक्तरूपैर्देवयजनमार्गैर्जेहमानं यज्ञदेशं व्याप्नुवत् पतत्रि शीघ्रगामि शिरः पश्यामि । यद्यप्यात्मशब्देन सशिरस्कं शरीरमुक्तं तथापि देहात् पूर्वं शिरसो दृश्यमानत्वात् पृथगभिधीयते ॥