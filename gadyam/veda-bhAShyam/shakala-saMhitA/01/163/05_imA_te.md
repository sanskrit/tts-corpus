+++
title = "005"
devataa = "अश्वः"
RShiH = "दीर्घतमा औचथ्यः"
ChandaH = "त्रिष्टुप्"

+++


हे **वाजिन्** अश्व **ते** संबन्धीनि **अवमार्जनानि** अङ्गसंशोधकानि स्थानानि **इमा** इमान्युक्तानि द्युलोकादीनि किंच **सनितुः** यागसंभक्तुः तव **इमा** इमानि **शफानां** निधानानि स्थानानि संचारप्रदेशा इत्यर्थः । किंच **अत्र** एव **ते** तव **भद्राः** भन्दनीयाः कल्याणाः **रशनाः** ग्रीवादिषु संयुक्ताः रज्जूः अत्र **अपश्यम्** एषूक्तेषु स्थानेषु अपश्यम् । रशनाः विशेष्यन्ते । **याः** **गोपाः** गोपयित्र्यः रशनाः **ऋतस्य** सत्यभूतस्य यज्ञसाधनस्य वाश्वस्य ॥ कर्मणि षष्ठी ॥ ऋतम् **अभिरक्षन्ति** अभितः पालयन्ति ताः अपश्यं दृष्टवानस्मि । यद्वा । इमा ते तव अवमार्जनानि अङ्गप्रक्षालनसाधनान्युदकानि । इमानि सनितुः तव शफानां निधानानि देवयजनभूमयः संचारप्रदेशा वा । अत्रास्मिन् देवयजनस्थाने या रशनाः गोपाः तव पालयितारो राजपुरुषाः ऋत्विजो वा ऋतस्य संबन्धिन्योऽभिरक्षन्ति ता अपश्यम् ॥ ॥ ११ ॥