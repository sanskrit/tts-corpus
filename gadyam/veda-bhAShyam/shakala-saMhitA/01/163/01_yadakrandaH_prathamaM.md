+++
title = "001"
devataa = "अश्वः"
RShiH = "दीर्घतमा औचथ्यः"
ChandaH = "त्रिष्टुप्"

+++


हे **अर्वन्** अरणकुशलाश्व **ते** तव **जातं** जन्म जननम् **उपस्तुत्यम्** उपेत्य सर्वैः स्तोतव्यम् ॥ स्तौतेः ‘एतिस्तुशास्वृ°' इति क्यप् । ततः तुक् ॥ कथं स्तुत्यत्वमिति उच्यते । **यत्** यस्मात् **समुद्रात्** । अन्तरिक्षनामैतत् । उदकसमुन्दनापादानात् यक्षगन्धर्वादिसंमोदनाधिकरणात् वा अन्तरिक्षात् **प्रथमं** पूर्वं **जायमानः** उत्पन्नः । यद्वा । समुद्रः आदित्यः समुन्दगात् वृष्ट्या । तस्माद्वा जायमानः । ‘सूरादश्वं वसवो निरतष्ट' (ऋ. सं. १. १६३. २) इति वक्ष्यमाणत्वात् । **उत** **वा** अथवा **पुरीषात्** सर्वकामानां पूरकात् उदकात् प्रथमम् **उद्यन्** जायमानः । स तादृशस्त्वं यत् यस्मात् **अक्रन्दः** महाशब्दमकरोः यजमानमनुग्रहीतुम् । किंच ते **पक्षा** पतनसाधनौ पक्षौ **श्येनस्य** पक्षाविव । तौ यथा शीघ्रपतनसाधनौ तादृशावित्यर्थः । तव **बाहू** **हरिणस्य** बाहू इव । तौ यथा वेगवन्तौ तादृशावित्यर्थः । यस्मादेवं तस्मात्ते जन्म स्तुत्यमित्यर्थः ॥