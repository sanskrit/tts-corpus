+++
title = "003"
devataa = "अश्वः"
RShiH = "दीर्घतमा औचथ्यः"
ChandaH = "त्रिष्टुप्"

+++


हे **अर्वन्** त्वं **यमः** असि नियमिता अग्निरसि । तेन दत्तत्वात् तच्छब्दव्यपदेशः । तथा **आदित्यः** **असि** । ‘सूरान्निरतष्ट' इत्युक्तत्वात् । तथा **गुह्येन** **व्रतेन** गोपनीयेन दुर्निरूपेण वा कर्मणा । सर्वत्र व्याप्तिरूपेणेत्यर्थः । तेन **त्रितः** त्रिषु स्थानेषु तायमानो वायुः **असि** । **त्रित** एनमायुनक्' इत्युक्तत्वात्तद्रूपत्वम् । अथवा गुह्येन व्रतेन गोपनीयेन कर्मणा योगादिसाधनरूपेण त्रितः एतन्नामकः ऋषिरसि। किंच हे अश्व त्वं **सोमेन** **समया** सह विपृक्तः। वि इत्येष समित्येतस्मिन्नर्थे । संपृक्तः **असि** तेन गृहीतत्वात्। हे अश्व एवंरूप **ते** तव **दिवि** द्युलोके आदित्ये वा वर्तमानस्य **त्रीणि** **बन्धनानि** उत्पत्तिकारणानि **आहुः** पुराविदः । वसवः आदित्यो द्युस्थानं चेति त्रीणि ॥