+++
title = "007"
devataa = "अश्वः"
RShiH = "दीर्घतमा औचथ्यः"
ChandaH = "त्रिष्टुप्"

+++


एवं गमनानन्तरं हे अश्व **ते** तव **उत्तमम्** उक्तरूपेणोत्कृष्टतमं **रूपम्** **अत्र** अस्मिन् यागदेशे **अपश्यं** पश्यामि । कीदृशम् । **गोः** भूम्याः **पदे** स्थाने देवस्थाने देवयजनप्रदेशे आजिधावनस्थाने वा **इषः** । कर्मणि षष्ठी ॥ इषम् इष्यमाणम् अन्नम् अन्नानि वा **आ** सर्वतः **जिगीषमाणं** गन्तुमिच्छन्तम् । हे अश्व **ते** तव **यदा** मर्तः मनुष्यः **भोगं** भोक्तव्यमन्नम् **अनु** **आनट्** ॥ नशतिर्गतिकर्मा ॥ अनुक्रमेण समीपं गमयति । **आदित्** अनन्तरं तदानीमेव तदनुग्रहात् विलम्बमकृत्वा **ग्रसिष्ठः** महातृष्णयेव ग्रसितृतमो भक्षयितृतमः सन् **ओषधीः** अन्नानि **अजीगः** गिरसि भक्षयसि । महानुभावोऽपि त्वं लौकिकाश्ववत् तुच्छेन पुरुषेण दीयमानं स्वल्पं भक्ष्यम् अनुग्रहात् स्वीकरोषीत्यर्थः ॥