+++
title = "008"
devataa = "अश्वः"
RShiH = "दीर्घतमा औचथ्यः"
ChandaH = "त्रिष्टुप्"

+++


इदानीं कृत्स्नस्य लोकस्यापि मुख्यः इति प्रतिपादयति । हे **अर्वन्** गमनशीलाश्व **त्वा** त्वाम् **अनु** अनुसृत्य **रथः** गच्छति । ततः पुरतोऽश्वस्य गमनात् । तथा **मर्यः** मर्त्यः त्वा त्वाम् **अनु** । जात्येकवचनम् ॥ **अनु** **गावः** । गावोऽपि त्वामनुगच्छन्ति । तथा **कनीनां** कन्यकानां स्त्रीणां **भगः** भाग्यं सौन्दर्यं त्वद्भगम् **अनु**। तथा व्रातासः व्राताः संघात्मकाः अन्ये अश्वसमूहाः वस्वादिदेवगणाः वा त्वाम् **अनु** अनुसृत्य **तव** **सख्यम्** **ईयुः** सखिभावं गच्छन्ति । **देवाः** ऋत्विजो द्योतमाना देवा वा त्वामनुसृत्य **ते** **वीर्यं** वीरकर्म **ममिरे** स्तुत्या मान्ति । अतः सर्वोऽपि त्वाम् अनुसरः **त्वं** तु सर्वस्य श्रेष्ठ इत्यर्थः ॥