+++
title = "001"
devataa = "विष्णुः"
RShiH = "दीर्घतमा औचथ्यः"
ChandaH = "जगती"

+++


हे विष्णो **मित्रो** **न** । मितेर्दुःखात् त्राता सखा आदित्यो वा मित्रः। ‘प्रमीतेस्त्रायते' (निरु. १०. २१) इति निरुक्तम् । तद्वत् **शेव्यः** सुखे साधुः सुखकर्ता **घृतासुतिः** । घृतमुदकम् आसूयते येन स तादृशः । यद्वा । घृतमाज्यमाभिमुख्येन नीयते यस्मै स तादृशः । **विभूतद्युम्नः** प्रभूतयशाः प्रभूतान्नो वा **एवयाः** रक्षणस्य मिश्रयिता प्रापयिता । **सप्रथाः** सर्वतः पृथुः । प्रतिविशेषणं नः **भव** इति संबन्धः । द्व्यचोऽतस्तिङः ' इति दीर्घः। **उ** इति पादपूरणः ॥ हे **विष्णो** त्वं यस्मादीदृशो भवसि **अध** अस्मात् **ते** तव **स्तोमः** स्तोत्रविशेषः **विदुषा** त्वन्माहात्म्यवेदित्रा यजमानेन **अर्ध्यः** पुनःपुनः प्रवर्धनार्हः । एकवारकरणे न संपूर्यते इत्यर्थः । तथा ते **यज्ञश्च** **हविष्मता** तेन यजमानेन **राध्यः** समाराधनीयः। यद्वा । विदुषा होत्रा स्तोमो राध्यो हविष्मता यज्ञश्च राध्यः ॥