+++
title = "002"
devataa = "विष्णुः"
RShiH = "दीर्घतमा औचथ्यः"
ChandaH = "जगती"

+++


**यः** यो मर्त्यः **पूर्व्याय** पूर्वकालीनाय नित्यायेत्यर्थः । **वेधसे** विविधजगत्कर्त्रे **नवीयसे** नित्यनूतनाय अत्यन्तरमणीयायेत्यर्थः । स्तुत्याय वा **सुमज्जानये** स्वयमेवोत्पन्नाय ॥ जनेरौणादिक इण् ॥  ‘ सुमत्स्वयमित्यर्थः' (निरु. ६. २२) इति यास्कः । यद्वा । सुतरां मादयतीति सुमत्। तादृशी जाया यस्य स तथोक्तः । तस्मै सर्वजगन्मादनशीलश्रीपतये इत्यर्थः ॥ बहुव्रीहौ ‘जायाया निङ्' (पा. सू. ५. ४. १३४ ) इति निङादेशः समासान्तः । वलि लोपः ॥ उक्तगुणकाय **विष्णवे** व्यापकाय **ददाशति** हविरादिकं ददाति । किंच **अस्य** विष्णोः **महतः** महानुभावस्य **महि** महत् पूज्यं **जात** जन्म उत्पतिं हिरण्यगर्भादिरूपं जन्म **ब्रवत्** ब्रूयात् ॥ ब्रवीतेर्लेटि अडागमः ॥ संकीर्तयेत्। **सेदु** । उशब्दोऽपिशब्दार्थः । सोऽपि दाता स्तोता च **श्रवोभिः** अन्नैः कीर्तिभिर्वा युक्तः सन् **युज्यं** **चित** सर्वैर्गन्तव्यमेव तत्पदम् **अभि** आभिमुख्येन **असत्** गच्छति प्राप्नोति ॥