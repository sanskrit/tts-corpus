+++
title = "004"
devataa = "विष्णुः"
RShiH = "दीर्घतमा औचथ्यः"
ChandaH = "जगती"

+++


**मारुतस्य** । मरुतामृत्विजां संघातः मारुतम् । तद्वतः ॥ मत्वर्थो लुप्यते ॥ मरुतां देवानां  संबन्धिनो वा **वेधसः** मेधाविनः **अस्य** यजमानस्य **तं** प्रसिद्धं **क्रतुं** याग यज्ञात्मकं विष्णुम्। यज्ञो वै विष्णुः' इति श्रुतेः । **राजा** राजमानः **वरुणः** **सचन्त** सेवते । **तम्** एवं क्रतुं यागम् **अश्विना** अश्विनी सचेते। अन्येऽपि देवाः सचन्ते सेवन्ते । किंच **विष्णुः** सवनत्रयात्मना व्याप्तो विष्णुः **सखिवान्** यजमानादिसखिभिर्युक्तः सन् **उत्तमम्** उत्कृष्टतमम् **अहर्विदम्** अहर्वेत्तारं स्वर्गोत्पादकमित्यर्थः। **दक्षं** बलं फलप्रदानसामर्थ्यरूपं **दाधार** धृतवान् । किंच **व्रजं** च मेघं च । व्रज इति मेघनाम, ‘व्रजः चरुः' (नि. १. १०. ११) इति तन्नामसु पाठात् । तं वृष्ट्युदकाय **अपोर्णुते** अपगतावरणं करोति । आहुतिद्वारा यज्ञस्यैव वृष्ट्युत्पादकत्वात् । यद्वा । मारुतस्य मरुत्संघातस्य देवगणस्य वेधसो विधातुः स्रष्टुर्विष्णोः क्रतुं कर्म पालनादिरूपं वरुणादयः सचन्ते । तदधीनत्वात् पालनस्य। स च सखिवान् इन्द्रमरुदादिसहायोपेतः सन् उक्तलक्षणं दक्षं वृष्ट्युत्पादनादिसामर्थ्यरूपं बलं दाधार तथा व्रजं चापोर्णुते ॥