+++
title = "003"
devataa = "विष्णुः"
RShiH = "दीर्घतमा औचथ्यः"
ChandaH = "जगती"

+++


हे **स्तोतारः** **तमु** तमेव विष्णुं **पूर्व्यं** पूर्वार्हम् अनादिसंसिद्धम् **ऋतस्य** **गर्भं** यज्ञस्य गर्भभूतं यज्ञात्मनोत्पन्नमित्यर्थः । यज्ञो वै विष्णुः '(श. ब्रा. १. १. २. १३) इति श्रुतेः । यद्वा । ऋतस्योदकस्य गर्भं गर्भकारणम् उदकोत्पादकमित्यर्थः ।  ‘ अप एव ससर्जादौ' (मनु. १.८) इति स्मृतेः । एवंभूतं विष्णुं **यथा** **विद** जानीथ तथा **जनुषा** जन्मना स्वत एव न केनचिद्वरलाभादिना पिपर्तन स्तोत्रादिना प्रीणयत यावदस्य माहात्म्यं जानीथ तावदित्यर्थः ॥ विदेर्लटि मध्यमबहुवचनम् । ' विद ऋतस्य ' इत्यत्र संहितायाम्  ‘ ऋत्यकः' इति प्रकृतिभावः ॥ किंच **अस्य** महानुभावस्य विष्णोः **नाम** **चित्** सर्वैर्नमनीयमभिधानं सार्वात्म्यप्रतिपादकं विष्णुरित्येतन्नाम **जानन्तः** पुरुषार्थप्रदमित्यधिगच्छन्तः **आ** समन्तात् **विवक्तन** वदत संकीर्तयत । यद्वा । नाम यज्ञात्मना नमनं विष्णोरेव सर्वेषां स्वर्गापवर्गसाधनाय इष्ट्याद्यात्मना द्रव्यदेवतात्मना वा परिणामम् आ जानन्तो यूयं विवक्तन ब्रूत स्तुत ॥ वचेर्लोटि छान्दसः शपः श्लुः । बहुलं छन्दसि' इति अभ्यासस्य इत्वम् । पूर्ववत् तनादेशः ॥ इदानीं साक्षात्कृत्याह । हे **विष्णो** सर्वात्मक देव **महः** महतः **ते** तव **सुमतिं** सुष्टुतिं शोभात्मिकां बुद्धिं वा **भजामहे** सेवामहे वयं यजमानाः ॥