+++
title = "002"
devataa = "इन्द्रः"
RShiH = "जेता माधुच्छन्दसः"
ChandaH = "अनुष्टुप्"

+++


हे **शवसस्पते** बलस्य पालक **इन्द्र** **ते** तव **सख्ये** अनुग्रहप्रयुक्ते सखित्वे वर्तमाना वयं **वाजिनः** अन्नवन्तो भूत्वा **मा** **भेम** शत्रुभ्यो भीतिं प्राप्ता मा भूम । अतः **त्वाम्** अभयहेतुम् **अभि** **प्र** **णोनुमः** सर्वतः प्रकर्षेण स्तुमः । कीदृशं त्वाम्। **जेतारं** युद्धेषु जयशीलम् **अपराजितं** क्वापि पराजयरहितम् ॥ सख्ये । सख्युः कर्म सख्यम् । 'सख्युर्यः' (पा. सू. ५. १. १२६ )। प्रत्ययस्वरः । वाजिनः । वाजोऽन्नमेषामस्तीति वाजिनः । प्रत्ययस्वरः । भेम। ञिभी भये '। लुङुत्तमबहुवचनं मस् ।  ‘ नित्यं ङितः ' ( पा. सू. ३. ४. ९९ ) इति सलोपः ।  ‘ बहुलं छन्दसि ' इति च्लेर्लुक् ।  ‘ छन्दस्युभयथा ' ( पा. सू. ३. ४. ११७ ) इति तिङः अर्धधातुकत्वेन ङित्वाभावाद्गुणः । न माङयोगे ' ( पा. सू. ६. ४.७४ ) इति अडागमप्रतिषेधः । शवसस्पते । शवसः  ‘ षष्ठ्याः पतिपुत्रपृष्ठपारपदपयस्पोषेषु ' ( पा. सू. ८. ३, ५३ ) इति विसर्जनीयस्य संहितायां सत्वम्। सुबामन्त्रितपराङ्गवद्भावेन (पा. सू. २. १. २ ) पदद्वयनिघातः । नोनुमः । ‘णु स्तुतौ'। णो नः ' (पा. सू. ६. १. ६५ ) इति नत्वम् । यङो लुक् । प्रत्ययलक्षणेन ' सन्यङोः ' (पा. सू. ६. १. ९) इति द्विर्भावः ।  ‘ गुणो यङ्लुकोः ' ( पा. सू. ७. ४. ८२ ) इत्यभ्यासस्य गुणः । प्रत्ययलक्षणेन धातुसंज्ञायां लटो मस् । अदादिवद्भावात् शपो लुक् । ' उपसर्गादसमासेऽपि णोपदेशस्य' (पा. सू. ८. ४. १४ ) इति संहितायां णत्वम् । जेतारम् । जि जये। ताच्छील्यादिषु तृन् । ञ्नित्यादिर्नित्यम् ' ( पा. सू. ६. १. १९७ ) इत्याद्युदात्तत्वम् । अपराजितम् । अव्ययपूर्वपदप्रकृतिस्वरत्वेन नञ् उदात्तत्वम् ॥