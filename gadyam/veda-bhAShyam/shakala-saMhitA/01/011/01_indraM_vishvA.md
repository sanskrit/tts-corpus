+++
title = "001"
devataa = "इन्द्रः"
RShiH = "जेता माधुच्छन्दसः"
ChandaH = "अनुष्टुप्"

+++


**विश्वाः** सर्वाः **गिरः** अस्मदीयाः स्तुतयः **इन्द्रम्** **अवीवृधन्** वर्धितवत्यः। कीदृशमिन्द्रम् । **समुद्रव्यचसं** समुद्रवत् व्याप्तवन्तं **रथीनां** रथयुक्तानां योद्धॄणां मध्ये **रथीतमम्** अतिशयेन रथयुक्तं **वाजानाम्** अन्नानां **पतिं** स्वामिनं **सत्पतिं** सतां सन्मार्गवर्तिनां पालकम् ॥ विश्वाः । विशेः क्वन् । नित्स्वरः । अवीवृधन् । वृधेर्णिचि चङि ‘ उर्ऋत्' (पा. सू. ७. ४.७ ) इत्यनुवृत्तौ ‘ नित्यं छन्दसि’ ( पा. सू. ७. ४. ८) इति ऋकारस्य ऋकारविधानात् लघूपधगुणाभावः । निघातस्वरः । समुद्रव्यचसम् । व्यचेः असुन्। **गाङ्कुटादिभ्योऽञ्णिन्ङित्** (पा. सू. १. २. १) इति प्राप्तस्य ङित्त्वस्य ‘व्यचेः कुटादित्वमनसि ' ( का. १. २. १. १ ) इति असिनिषेधात् 'ग्रहिज्या° '(पा. सू. ६. १. १६) इत्यादिना ङिति विधीयमानं संप्रसारणं न भवति । समुद्रव्यच इव व्यचो यस्य । बहुव्रीहौ पूर्वपदप्रकृतिस्वरत्वम् । रथीतमं रथीनाम् । रथशब्दादुत्पन्नस्य इनः छान्दसं दीर्घत्वम् । प्रत्ययस्वरेणोदात्तत्वं च । वाजानाम् । वृषादित्वादाद्युदात्तत्वम् । सत्पतिम् । पत्यावैश्वर्ये' (पा. सू. ६. ३. १८) इति पूर्वपदप्रकृतिस्वरत्वम् ॥