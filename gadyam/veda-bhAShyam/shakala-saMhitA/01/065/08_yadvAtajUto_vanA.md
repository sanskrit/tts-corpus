+++
title = "008"
devataa = "अग्निः"
RShiH = "पराशरः शाक्त्यः"
ChandaH = "द्विपदा विराट्"

+++


**सिन्धूनां** स्यन्दनशीलानामपामयमग्निः **जामिः** बन्धुः । तासामुत्पादकत्वात्। तथा चाम्नातम्’ अग्नेरापः ' (तै. आ. ८. १) इति । यद्वा । देवेभ्यः पलायितोऽप्सु वर्तमानः सन् तासामपां बन्धुर्बभूवेत्यर्थः । तत्र दृष्टान्तः । **स्वस्रां** स्वसॄणां भ्रातेव । यथा भ्रातातिशयेन हितकरो भवति तद्वत् । तादृशोऽग्निः **वनानि** महान्त्यरण्यानि **अत्ति** भक्षयति । दहतीत्यर्थः। तत्र निदर्शनम् । **राजा** **इभ्यान्न** भियं यन्तीति नैरुक्तव्युत्पत्त्या इभ्याः शत्रवः । तान् यथा समूलं हिनस्ति तद्वत् । यद्वा । इभ्या धनिनः। तान् यथा धनमपहरन् राजा हिनस्ति तद्वदित्यर्थः । अपि च **यत्** यदा **वातजूतः** वातेन प्रेरितः सन् **वना** वनान्यरण्यानि **व्यस्थात्** उक्तप्रकारेण विविधमातिष्ठति दग्धुं प्रवर्तते तदानीम् **अग्निर्ह** असावग्निरेव **पृथिव्याः** भूमेः संबन्धीनि **रोम** औषधिरूपाणि रोमाणि **दाति** छिनत्ति। भूम्यामोषधिवनस्पतिजातं यदस्ति तत्सर्वं दहतीति भावः ॥ स्वस्राम् । आमो नुडभावश्छान्दसः । अस्थात् । लुङि ‘गातिस्था' इति सिचो लुक् । दाति । ‘दाप् लवने '। अदादित्वात् शपो लुक् ॥