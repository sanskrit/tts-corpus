+++
title = "008"
devataa = "रुद्रः"
RShiH = "कुत्स आङ्गिरसः"
ChandaH = "जगती"

+++


हे **रुद्र** **नः** अस्माकं तोकादिविषये **मा** **रिरिषः** मा हिंसीः । तोकशब्दः पुत्रवाची । तनयस्तत्पुत्रः । आयुः इति अन्तोदात्त: मनुष्यनाम । पुत्रपौत्रव्यतिरिक्तो योऽस्मदीयः मनुष्यस्तस्मिन् **गोषु** पश्वादिषु **अश्वेषु** च मा रिरिषः हिंसां मा कृथाः। तथा हे रुद्र **वीरान्** विक्रान्तान् शौर्योपेतान् अस्मदीयान् **भामितः** क्रुद्धः सन् **मा** **वधीः** मा हिंसीः । वयं च **हविष्मन्तः** हविभिर्युक्ताः सन्तः **सदमित्** सर्वदैव **त्वां** **हवामहे** आह्वयामहे ॥ आयौ ।  ‘ इण् गतौ ।  ‘ छन्दसीणः' इति उण्प्रत्ययः । भामितः ।  ‘ भाम क्रोधे । **क्तोऽधिकरणे** च० " इति कर्तरि क्तः ।  हवामहे । ह्वेञो  लटि  ‘ बहुलं छन्दसि ' इति संप्रसारणम् ॥