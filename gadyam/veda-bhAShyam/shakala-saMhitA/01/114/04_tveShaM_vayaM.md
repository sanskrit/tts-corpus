+++
title = "004"
devataa = "रुद्रः"
RShiH = "कुत्स आङ्गिरसः"
ChandaH = "जगती"

+++


**अवसे** रक्षणाय **रुद्रं** महादेवं **नि** **ह्वयामहे** नितरामाह्वयामः । कीदृशम् । **त्वेषं** दीप्तं **यज्ञसाधं** यज्ञस्य साधयितारम् । एष हि यज्ञं स्विष्टं करोति । तथा च तैत्तिरीयके - देवा वै यज्ञाद्रुद्रमन्तरायन्' इत्युपक्रम्याम्नातं - स्विष्टं वै न इदं भविष्यति यदिमं राधयिष्याम इति तत्स्विष्टकृतः स्विष्टकृत्त्वम् ' ( तै. सं. २. ६. ८. ३) इति । **वङ्कुं** कुटिलगन्तारं **कविं** क्रान्तदर्शिनम् । स च रुद्रो **दैव्यं** देवस्य द्योतमानस्य संबन्धिनं **हेळः** क्रोधं **अस्मत्** **आरे** अस्मत्तो दूरदेशे **अस्यतु** प्रेरयतु । **अस्य** महादेवस्य **सुमतिमित्** शोभनामनुग्रहरूपां बुद्धिमेव **वयम्** **आ** **वृणीमहे** आभिमुख्येन संभजामहे ॥ यज्ञसाधम् । यज्ञं साधयतीति यज्ञसात् ।  ‘ षिधू संराद्धौ ।' सिध्यतेरपारलौकिके' इति आत्वम् । यद्वा ।  ‘ राध साध संसिद्धौ । अस्मात् ण्यन्तात् क्विप् । वङ्कुम् ।  ‘ वकि कौटिल्ये '। औणादिक उप्रत्ययः । नि ह्वयामहे ।  ‘ निसमुपविभ्यो ह्वः' इत्यात्मनेपदम् । दैव्यम् ।  ‘ देवाद्यञञौ ' ( पा. सू. ४. १. ८५. ३ ) इति प्राग्दीव्यतीयो यञ् । अस्यतु । ' असु क्षेपणे '। दैवादिकः । वृणीमहे । 'वृङ् संभक्तौ ' । क्रैयादिकः ॥