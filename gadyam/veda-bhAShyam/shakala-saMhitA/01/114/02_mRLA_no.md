+++
title = "002"
devataa = "रुद्रः"
RShiH = "कुत्स आङ्गिरसः"
ChandaH = "जगती"

+++


हे **रुद्र** **नः** अस्मभ्यमस्मदर्थं **मृळ** त्वं सुखयिता भव। **उत** अपि च तदनन्तरं **नः** अस्माकं **मयः** सुखं **कृधि** कुरु । वयं च **क्षयद्वीराय** क्षपितसर्ववीरं प्राप्तैश्वर्यैर्मरुद्भिर्युक्तं वा । **ते** त्वां **नमसा** हविर्लक्षणेनान्नेन नमस्कारेण वा **विधेम** परिचरेम । विधतिः परिचरणकर्मा । अपि च **पिता** उत्पादकः **मनुः** स्वकीयाभ्यः प्रजाभ्यः **शं** रोगाणां शमनं **योश्च** भयानां यावनं च **यत्** एतत् द्वयं **आयेजे** देवेभ्यः सकाशात् प्राप्य दत्तवान् हे **रुद्र** **तव** **प्रणीतिषु** प्रकृष्टनयनेषु सत्सु **तत्** वयम् **अश्याम** व्याप्नुयाम ॥ मृळ । मृड सुखने '। तौदादिकः । द्वयचोऽतस्तिङः' इति संहितायां दीर्घः । कृधि । करोतेर्लोटि  ‘ बहुलं छन्दसि ' इति विकरणस्य लुक् ।  ‘ श्रुशृणुपॄकृवृभ्यछन्दसि ' इति हेर्धि । अतः कृकमि इति मयसो विसर्जनीयस्य सत्वम् । क्षयद्वीराय । ‘ क्रियाग्रहणं कर्तव्यम् ' इति कर्मणः संप्रदानत्वात् चतुर्थी। विधेम । 'विध विधाने '। तौदादिकः । आयेजे । 'यज देवपूजासंगतिकरणदानेषु'। लिटि संज्ञापूर्वकस्य विधेरनित्यत्वात् संप्रसारणाभावे एत्वाभ्यासलोपौ । अश्याम।  ‘ अशू व्याप्तौ'। व्यत्ययेन परस्मैपदम्।' बहुलं छन्दसि' इति विकरणस्य लुक् ॥