+++
title = "009"
devataa = "रुद्रः"
RShiH = "कुत्स आङ्गिरसः"
ChandaH = "जगती"

+++


हे रुद्र **स्तोमान्** स्तुतिरूपान्मन्त्रान् **ते** तुभ्यम् **“उप** **आ** **अकरम्** । उपाकरोमि समर्पयामि । तत्र दृष्टान्तः । **पशुपाइव** । यथा पशूनां पालयिता गोपः प्रातःकाले स्वस्मै समर्पितान् पशून् सायंकाले स्वामिभ्यः प्रत्यर्पयति एवं त्वत्सकाशाल्लब्धान् स्तुतिरूपान्मन्त्रान् स्तुतिसाधनतया तुभ्यं प्रत्यर्पयामीत्यर्थः । हे **मरुतां** **पितः** मरुत्संज्ञानां देवानाम् उत्पादक रुद्र नोऽस्मभ्यं **सुम्नं** सुखं **रास्व** देहि । अपि च **ते** त्वदीया **सुमतिः** कल्याणी बुद्धिः मृळयत्तमा अतिशयेन सुखयितृतमा । अत एव **भद्रा** भजनीया **हि** । यस्मादेवं तस्मात् **अथ** अनन्तरं **वयं** **ते** त्वदीयम् **अवः** रक्षणं  **वृणीमहे** संभजामहे ॥ अकरम् । छन्दसि लुङ्लङ्लिटः' इति वर्तमाने लुङ् ।  ‘ कृमृदृरुहिभ्य:०' इति च्लेरङादेशः ।  ‘ ऋदृशोऽङि गुणः' । पितर्मरुताम् । परमपि च्छन्दसि ' इति परस्याः षष्ठ्याः पूर्वामन्त्रितानुप्रवेशे सति  ‘ आमन्त्रितस्य च ' इति पदद्वयमप्यनुदात्तम् । अस्मे । सुपां सुलुक्°? इति चतुर्थीबहुवचनस्य शेआदेशः । मृळयत्तमा । मृड सुखने '। अस्मात् ण्यन्तात् लटः शतृ । तस्य  ‘ छन्दस्युभयथा ' इति आर्धधातुकत्वात् लसार्वधातुकानुदात्तत्वाभावे प्रत्ययस्वरः शिष्यते ॥