+++
title = "010"
devataa = "रुद्रः"
RShiH = "कुत्स आङ्गिरसः"
ChandaH = "त्रिष्टुप्"

+++


हे **क्षयद्वीर** क्षपितसर्वशत्रुजन रुद्र **ते** त्वदीयं गोघ्नं यद्गोहननं यद्वा गोहननसाधनमायुधम् **उत** अपि च **पुरुषघ्नं** पुरुषहननं तत्साधनमायुधं वा तदुभयम् **आरे** दूरे अस्मत्तो विप्रकृष्टदेशे भवतु । **अस्मे** अस्मासु **ते** त्वदीयं **सुम्नं** सुखम् **अस्तु** भवतु । अपि च **नः** अस्माकं **मृळ** सुखसिद्ध्यर्थं प्रसन्नो भव । हे **देव** द्योतमान रुद्र **नः** अस्मान् **अधि** **ब्रूहि** **च** । अधिवचनं पक्षपातेन वचनं  ‘ ब्राह्मणायाधि ब्रूयात् ' ( तै. सं. २. ५. ११. ९) इति यथा । **अध** **च** अथ अनन्तरं च **द्विबर्हाः** द्वयोः स्थानयोः पृथिव्यामन्तरिक्षे च परिवृढः । यद्वा । द्वयोर्दक्षिणोत्तरमार्गयोः ज्ञानकर्मणोर्वा परिवृढ़: स्वामी । स त्वं **नः** अस्मभ्यं **शर्म** सुखं **यच्छ** देहि ॥ गोघ्नम्। 'हन हिंसागत्योः' । अस्मात्  ‘ घञर्थे कविधानम् ' इति भावे करणे वा कप्रत्ययः ।  ‘ गमहन° ' इत्युपधालोपः । हो हन्तेः । इति कुत्वम् । द्विबर्हाः ।  ‘ बृह बृहि वृद्धौ' । द्वयोः स्थानयोः बर्हते प्रवर्धते इति द्विबर्हाः । असुन्। कृदुत्तरपदप्रकृतिस्वरत्वम् । ।