+++
title = "005"
devataa = "रुद्रः"
RShiH = "कुत्स आङ्गिरसः"
ChandaH = "जगती"

+++


**वराहं** वराहारम् उत्कृष्टभोजनम् । यद्वा । वराहवत् दृढाङ्गम् । **अरुषम्** आरोचमानं कपर्दिनं जटाभिर्युक्तं **त्वेष** तेजसा दीप्यमानं **रूपं** निरूपणीयं वेदान्तैरधिगम्यम् एवंभूतं रुद्रं **नमसा** हविर्लक्षणेनान्नेन नमस्कारेण वा **दिवः** द्युलोकसकाशात् **नि** 'ह्वयामहे नितरामाह्वयामः । सः आहूतो रुद्र: **हस्ते** स्वकीये बाहौ **वार्याणि** सर्वैः वरणीयानि **भेषजा** भैषज्यानि रोगशमनहेतुभूतानि **बिभ्रत्** धारयन् **अस्मभ्यं** स्तोतृभ्यः **शर्म** आरोग्यलक्षणं सुखं **वर्म** आयुधानां निवारकं कवचं **छर्दिः** । गृहनामैतत् । गृहं च **यंसत्** प्रयच्छतु ॥ बिभ्रत् । ‘डुभृञ् धारणपोषणयोः' । जौहोत्यादिकः । लटः शतृ ।  ‘ भृञामित्' इति अभ्यासस्य इत्वम् । भेषजा । ‘भिषज् चिकित्सायाम् ' । कण्ड्वादिः । पचाद्यच् । अतोलोपयलोपौ ।  ‘ °सुमङ्गलभेषजाच्च ' ( पा. सू. ४. १. ३० ) इति निपातनात् रूपसिद्धिः ।  ‘ शेश्छन्दसि बहुलम्' इति शेर्लोपः । वार्याणि । ' वृङ् संभक्तौ '।  ‘ ऋहलोर्ण्यत् । ईडवन्द ' इत्याद्युदात्तत्वम् । छर्दिः ।  ‘ उछृदिर् दीप्तिदेवनयोः '। छृद्यते दीप्यते सुवर्णादिभिर्धनैः प्रकाश्यते इति छर्दिर्गृहम् ।  ‘ अर्चिशुचिहुसृपिच्छादिच्छर्दिभ्य इसिः' ( उ. सू. २. २६५ ) । यंसत् ।' यम उपरमे'। लेटि अडागमः । ‘सिब्बहुलं लेटि' इति सिप् । ' इतश्च लोपः०' इति इकारलोपः॥ ॥ ५ ॥