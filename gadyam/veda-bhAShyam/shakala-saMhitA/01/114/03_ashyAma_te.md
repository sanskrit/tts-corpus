+++
title = "003"
devataa = "रुद्रः"
RShiH = "कुत्स आङ्गिरसः"
ChandaH = "जगती"

+++


हे **मीढ्वः** सेक्तः कामाभिवर्षक नित्यतरुण वा **रुद्र** **क्षयद्वीरस्य** क्षपितप्रतिपक्षस्य मरुद्भिर्युक्तस्य वा **तव** **सुमतिं** शोभनां कल्याणीमनुग्रहात्मिकां बुद्धिं **ते** त्वत्संबन्धिनो वयं **देवयज्यया** देवयागेन त्वद्देवत्येन यज्ञेन **अश्याम** प्राप्नवाम। त्वं च **अस्माकं** **विशः** प्रजाः अभिलक्ष्य **आ** **चर** आगच्छ। किं कुर्वन् । **सुम्नायन्नित्** । सुम्नमिति सुखनाम । तासां प्रजानां सुखमिच्छन्नेव सुखप्रद एव भवेत्यर्थः । ततो वयम् **अरिष्टवीराः** । वीर्याज्जायन्ते इति वीराः प्रजाः । अरिष्टा अहिंसिता वीरा येषां तथाभूताः सन्तः **ते** तुभ्यं **हविः** चरुपुरोडाशादिकं **जुहवाम** चोदिते आधारे प्रक्षिपाम ॥ सुमतिम् । मतिर्मननम् । शोभनं मननं यस्यां बुद्धौ सा सुमतिः ।  ‘ नञ्सुभ्याम् इत्युत्तरपदान्तोदात्तत्वम् । देवयज्यया ।  ‘ छन्दसि निष्टर्क्य' इत्यादौ यजेः यप्रत्ययो निपात्यते स्त्रीलिङ्गता च । मीढ्वः । मिह सेचने'। ‘दाश्वान्साह्वान्मीढ्वान्°२' इति क्वसुप्रत्ययान्तो निपातितः । संबुद्धौ ‘ मतुवसो रुः' इति रुत्वम् । सुम्नायन् । सुम्नं परेषामिच्छति । छन्दसि परेच्छायामपि ' इति क्यच् । न च्छन्दस्यपुत्रस्य ' इति ईत्वदीर्घयोर्निषेधः ।  ‘ देवसुम्नयोर्यजुषि काठके ' ( पा. सू. ७. ४. ३८) इति विधीयमानम् आत्वं व्यत्ययेन अत्रापि द्रष्टव्यम् ॥