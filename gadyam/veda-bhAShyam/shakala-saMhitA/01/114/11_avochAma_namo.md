+++
title = "011"
devataa = "रुद्रः"
RShiH = "कुत्स आङ्गिरसः"
ChandaH = "त्रिष्टुप्"

+++


**अवस्यवः** अवः अन्नं रक्षणं वा इच्छन्तो वयम् **अवोचाम** एतत्सूक्तरूपं स्तोत्रमवादिष्म ।  **अस्मै** रुद्राय **नमः** नमस्कारोऽस्तु । **मरुत्वान्** मरुद्भिः स्वकीयैः पुत्रैर्युक्तः **रुद्रः** च **नः** अस्माकं **हवम्** आह्वानं **शृणोतु** स्वीकरोतु । यदस्माभिरुक्तं **नः** अस्मदीयं तत् सर्वं मित्रादयः षड्देवताः **ममहन्तां** पूजयन्तु । उतशब्दोऽप्यर्थे ॥ अवोचाम । ‘ब्रूञ् व्यक्तायां वाचि । लुङि • ब्रुवो वचिः ।  ‘ अस्यतिवक्ति' इत्यादिना च्लेरङादेशः ।  ‘ वच उम्' इति उमागमः । अवस्यवः । अव रक्षणे । भावे असुन्। ‘सुप आत्मनः क्यच्'। 'क्याच्छन्दसि' इति उप्रत्ययः। हवम् । भावेऽनुपसर्गस्य ' इति अप् संप्रसारणं च । मरुत्वान् । ‘झयः' इति मतुपो वत्वम् ।  ‘ तसौ मत्वर्थे ' इति भत्वेन पदत्वाभावाज्जश्त्वाभावः ॥ ॥ ६ ॥