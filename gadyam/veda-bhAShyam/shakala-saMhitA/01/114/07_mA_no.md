+++
title = "007"
devataa = "रुद्रः"
RShiH = "कुत्स आङ्गिरसः"
ChandaH = "जगती"

+++


हे **रुद्र** **नः** अस्माकं मध्ये **महान्तं** वृद्धं **मा** **वधीः** मा हिंसीः । **उत** अपि च **नः** अस्माकम् **अर्भकं** बालं **मा** हिंसीः । तथा **नः** अस्माकं मध्ये **उक्षन्तं** सेक्तारं मध्यवयस्कं युवानं **मा** वधीः। **उत** अपि च **नः** अस्माकम् **उक्षितं** गर्भरूपेण स्त्रीषु निषिक्तमपत्यं मा वधीः । तथा **नः** अस्माकं **पितरं** जनकं **मा** वधीः। **उत** अपि च **मातरं** जननीं **मा** वधीः । तथा **नः** अस्माकं **प्रियाः** स्नेहविषयाः **तन्वः** शरीराणि तनूषु भवाः प्रजा वा हे रुद्र **मा** **रिरिषः** मा हिंसीः ॥ वधीः । हन्तेर्माङि • लुङि च ' इति वधादेशः । स चादन्तः । सिच इट् । अतो लोपस्य स्थानिवद्भावात् वृद्ध्यभावः । रिरिषः ।  ‘ रिष हिंसायाम्' । ण्यन्तात् लुङि चङि णिलोपोपधाह्रस्वत्वादीनि । छान्दसः पदकालीनोऽभ्यासह्रस्वः ॥