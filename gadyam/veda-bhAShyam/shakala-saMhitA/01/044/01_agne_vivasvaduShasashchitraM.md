+++
title = "001"
devataa = "अग्निरश्विनावुषाः"
RShiH = "प्रस्कण्वः काण्वः"
ChandaH = "बृहती"

+++


हे **अग्ने** **त्वम्** **उषसः** उषोदेवतायाः सकाशात **राधः** धनं **दाशुषे** हविर्दत्तवते यजमानाय **आ** **वह** आनीय प्रापय । सोऽग्निर्विशेष्यते । **अमर्त्य** मरणरहित **जातवेदः** जातानां वेदितः । तमेतं शब्दं यास्को व्याचष्टे-’ जातवेदाः कस्मात् । जातानि वेद जातानि वैनं विदुर्जाते जाते विद्यत इति वा जातवित्तो वा जातधनो जातविद्यो वा जातप्रज्ञानो यत्तज्जातः पशूनविन्दतेति तज्जातवेदसो जातवेदस्त्वमिति ब्राह्मणम् । तस्मात्सर्वानृतून्पशवोऽग्निमभिसर्पन्तीति च ' ( निरु. ७. १९ ) इति । कीदृशं राधः । **विवस्वत्** विशिष्टनिवासोपेतं **चित्रं** नानाविधम् । किंच **अद्य** अस्मिन् दिने उषर्बुधः उषःकाले प्रबुद्धान् **देवान्** आ वह ॥ विवस्वत् । विवासनं विवः तद्युक्तम् । **वस** निवासे । विपूर्वात् अन्तर्भावितण्यर्थात् संपदादिलक्षणो भावे क्विप् । ‘ तदस्यास्ति' इति मतुप्। मादुपधायाः इति वत्वम् । तसौ मत्वर्थे ' इति भत्वेन पदत्वाभावात् रुत्वाद्यभावः । वृषादित्वादाद्युदात्तत्वम् । राधः । ‘ राध साध संसिद्धौ । राध्नोत्यनेनेति राधो धनम् । करणेऽसुन् । नित्त्वादाद्युदात्तत्वम् । दाशुषे । ‘ दाशृ दाने '। ' दाश्वान् साह्वान्” ' इति क्वसुप्रत्ययान्तो निपातितः । चतुर्थ्येकवचने वसोः संप्रसारणम्' इति संप्रसारणम् । **शासिवसि** ' इति षत्वम् । जातवेदः । जातानि वेत्तीति जातवेदाः । ‘ गतिकारकयोरपि पूर्वपदप्रकृतिस्वरत्वं च ' इति असुन् । यद्वा । वेद इति धननाम । जातं धनं यस्य स तादृशः । आमन्त्रितनिघातः । वह ।' द्व्यचोऽतस्तिङः ' इति संहितायां दीर्घत्वम् । देवान् । **दीर्घादटि** समानपादे' इति संहितायां नकारस्य रुत्वम् । आतोऽटि नित्यम्' इति सानुनासिक आकारः । उषर्बुधः । उषसि बुध्यन्ते इत्युषर्बुधः । ‘ बुध अवगमने '।' क्विप् च ' इति क्विप् । रोः उत्वाभावश्छान्दसः । कृदुत्तरपदप्रकृतिस्वरत्वम् ॥