+++
title = "014"
devataa = "अग्निः"
RShiH = "प्रस्कण्वः काण्वः"
ChandaH = "सतो बृहती"

+++


**मरुतः** देवाः **स्तोमम्** अस्मदीयं स्तोत्रं **शृण्वन्तु** । कीदृशाः । **सुदानवः** सुष्ठु फलस्य दातारः **अग्निजिह्वाः** अग्निर्जिह्वास्थानीयो मुख्यो येषु मरुत्सु तादृशाः **ऋतावृधः** सत्यस्य यज्ञस्य वा वर्धकाः । तथा **धृतव्रतः** गृहीतकर्मा **वरुणः** देवः **अश्विभ्यां** देवाभ्याम् **उषसा** देवतया **सजूः** सह **सोमं** **पिबतु** ॥ सुदानवः । डुदाञ् दाने'। दाभाभ्यां नुः ' ( उ. सू. ३. ३१२) इति भावे नुप्रत्ययः। दानुशब्द आद्युदात्तः । शोभनं दानु येषाम् ।' आद्युदात्तं द्व्यच्छन्दसि' इत्युत्तरपदाद्युदात्तत्वम् । अग्निजिह्वाः । अग्नेर्जिह्वायामवस्थिताः हविर्भाज इत्यर्थः । तात्स्थ्यात् ताच्छब्द्यम् । अग्निर्जिह्वास्थानीयो येषां ते । छान्दसमन्तोदात्तत्वम् । ऋतावृधः । ऋतस्य सत्यस्य यज्ञस्य वा वर्धयितारः । वृधेः अन्तर्भावितण्यर्थात् ' क्विप् च ' इति क्विप् । अन्येषामपि दृश्यते ' इति पूर्वपदस्य दीर्घत्वम् ॥ ॥ ३० ॥