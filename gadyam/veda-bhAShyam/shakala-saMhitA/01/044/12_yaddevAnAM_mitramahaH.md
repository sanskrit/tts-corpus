+++
title = "012"
devataa = "अग्निः"
RShiH = "प्रस्कण्वः काण्वः"
ChandaH = "सतो बृहती"

+++


हे **मित्रमहः** मित्राणां पूजकाग्ने **यत्** यदा **पुरोहितः** त्वं वेदेः पूर्वस्यां दिशि स्थापितः **अन्तरः** देवयजनमध्ये वर्तमानः सन् **देवानां** **दूत्यं** दूतकर्म **यासि** प्राप्नोषि, तदानीम् **अग्नेः** तव **अर्चयः** दीप्तयः **भ्राजन्ते** दीप्यन्ते । तत्र दृष्टान्तः। **सिन्धोरिव** । यथा समुद्रस्य **प्रस्वनितासः** प्रकृष्टध्वनियुक्ताः **ऊमर्यः** तरङ्गा भ्राजन्ते तद्वत् ॥ मित्रमहः । ‘ मह पूजायाम् ' । मित्रैर्ऋत्विग्भिर्मह्यते पूज्यते इति मित्रमहाः । औणादिकोऽसुन् । यासि । यद्वृत्तयोगादनिघातः । दूत्यम् । दूतस्य कर्म दूत्यम् । ‘ दूतस्य भागकर्मणी' (पा. सू. ४. ४. १२०) इति यत्प्रत्ययः। सर्वे विधयश्छन्दसि विकल्प्यन्ते' इति वचनात् ' यतोऽनावः' इत्याद्युदात्तत्वाभावे ‘ तित्स्वरितम् ' इति स्वरितत्वम् । प्रस्वनितासः । स्यमु स्वन ध्वन शब्दे'। भावे निष्ठा । प्रकृष्टं स्वनितं येषां ते प्रस्वनिताः । असुगागमः । बहुव्रीहौ पूर्वपदप्रकृतिस्वरत्वम् । ऊर्मयः । ‘ अर्तेरूच्च' ( उ. सू. ४. ४८४ ) इति मिप्रत्ययः ॥