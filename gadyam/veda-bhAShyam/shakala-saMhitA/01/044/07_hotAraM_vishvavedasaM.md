+++
title = "007"
devataa = "अग्निः"
RShiH = "प्रस्कण्वः काण्वः"
ChandaH = "बृहती"

+++


**होतारं** होमनिष्पादकं **विश्ववेदसं** सर्वज्ञं त्वामग्निं **विशः** प्रजाः **सम्** **इन्धते** **हि** सम्यग्दीपयन्ति खलु । हे **पुरुहूत** बहुभिराहूत **अग्ने** **सः** त्वं **प्रचेतसः** प्रकृष्टज्ञानयुक्तान् **देवान्** **इह** कर्मणि **द्रवत्** क्षिप्रम् **आ** **वह** आभिमुख्येन प्रापय । द्रवत् इति क्षिप्रनाम, ‘द्रवत् ओषम्' (नि. २. १५. ३ ) इति तन्नामसु पाठात् ॥ विश्ववेदसम् । विश्वानि वेत्तीति विश्ववेदाः । असुन् । मरुद्वृधादित्वात् पूर्वपदान्तोदात्तत्वम् । यद्वा । वेद इति धननाम । विश्वानि वेदांसि यस्यासौ विश्ववेदाः । ‘बहुव्रीहौ विश्व संज्ञायाम्' इति पूर्वपदान्तोदात्तत्वम् । इन्धते । ञिइन्धी दीप्तौ । ‘ श्नसोरल्लोपः' इति अकारलोपः । ‘ श्नान्नलोपः । प्रत्ययस्वरः । ' हि च ' इति निघातप्रतिषेधः ॥