+++
title = "005"
devataa = "अग्निः"
RShiH = "प्रस्कण्वः काण्वः"
ChandaH = "बृहती"

+++


हे **अमृत** मरणरहित **विश्वस्य** **भोजन** कृत्स्नस्य जगतः पालक **हव्यवाहन** हविषो वोढः **मियेध्य** यज्ञार्ह एवंविध हे **अग्ने** विश्वस्य **त्रातारं** सर्वस्य जगतो रक्षकम् **अमृतं** मरणरहितं **यजिष्ठम्** अतिशयेन यष्टारं **त्वामहम्** अनुष्ठाता **स्तविष्यामि** स्तुतिं करिष्यामि ॥ स्तविष्यामि । ‘ष्टुञ् स्तुतौ' । व्यत्ययेन इडागमः। आगमानुदात्तत्वे प्रत्ययस्वरः । भोजन । कर्मफलं भोजयतीति भोजनः । नन्द्यादिलक्षणो ल्युः । त्रातारम् ।' त्रैङ् पालने'। ‘आदेचः' इति आत्वम् । तृचि • एकाच उपदेशे ' इति इट्प्रतिषेधः । अमृतम् । नञो जरमरमित्रमृताः' इत्युत्तरपदाद्युदात्तत्वम् । मियेध्य । इयागमश्छान्दसः। यजिष्ठम् । यष्टृशब्दात् ‘तुश्छन्दसि' इति इष्टन्प्रत्ययः । ‘तुरिष्ठेमेयःसु' इति तृलोपः ॥ ॥२८॥