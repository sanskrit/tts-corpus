+++
title = "010"
devataa = "अग्निः"
RShiH = "प्रस्कण्वः काण्वः"
ChandaH = "सतो बृहती"

+++


हे **विभावसो** विशिष्टप्रकाशनरूपधनवन् **अग्ने** **विश्वदर्शतः** सवैर्दर्शनीयस्त्वं **पूर्वाः** **उषसः** **अनु** अतीतानुषःकालाननुलक्ष्य **दीदेथ** दीप्तवानसि। तादृशस्त्वं **ग्रामेषु** जननिवासस्थानेषु **अविता** **असि** रक्षको भवसि । **यज्ञेषु** अनुष्ठेयकर्मसु **पुरोहितः** वेदेः पूर्वस्यां दिश्यवस्थितः **मानुषः** **असि** ऋत्विग्यजमानानां मनुष्याणां हितोऽसि ॥ दीदेथ । दीदेतिश्छान्दसो दीप्तिकर्मा । आगमानुशासनस्य अनित्यत्वात् इडभावः। द्विर्वचनप्रकरणे छन्दसि वेति वक्तव्यम् ' (का. ६. १. ८. १ ) इति वचनात् द्विर्वचनाभावः । विश्वदर्शतः विश्वैर्दर्शनीयः । भृमृदृशि° ' इत्यादिना दृशेः अतच् । मरुद्वृधादित्वात् पूर्वपदान्तोदात्तत्वम् ( पा. सू. ६. २. १०६. २ )। पुरोहितः । ‘ पूर्वाधरावराणामसि पुरधवश्चैषाम् ' ( पा. सू. ५, ३. ३९ ) इति असिप्रत्ययान्तः पुरस्शब्दः । ‘ तद्धितश्चासर्वविभक्तिः । (पा. सू. १. १. ३८) इति अव्ययत्वात् ' पुरोऽव्ययम् ' ( पा. सू. १. ४. ६७ ) इति गतिसंज्ञायां सत्यां गतिसमासे ‘ गतिरनन्तरः' इति पूर्वपदप्रकृतिस्वरत्वम् ॥ ॥ २९ ॥