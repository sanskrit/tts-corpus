+++
title = "008"
devataa = "इन्द्रः"
RShiH = "नोधा गौतमः"
ChandaH = "त्रिष्टुप्"

+++


अस्मै एव इन्द्राय **अहिहत्ये** अहेर्वृत्रस्य हनने निमित्तभूते सति **ग्नाश्चित्** गमनस्वभावा अपि स्थिताः **देवपत्नीः** देवानां पालयित्र्यो गायत्र्याद्या देवताः **अर्कम्** अर्चनसाधनं स्तोत्रम् **ऊवुः** समतन्वत चक्रुरित्यर्थः । स च इन्द्रः **उर्वी** विस्तृते **द्यावापृथिवी** द्यावापृथिव्यौ **परि** **जभ्रे** स्वतेजसा परिजहार अतिचक्रामेत्यर्थः । ते द्यावापृथिव्यौ **अस्य** इन्द्रस्य **महिमानं** न **परि** **ष्टः**  न परिभवतः ॥ ऊवुः । ‘वेञ् तन्तुसंताने '। लिटि ‘ वेञो वयिः' (पा. सू. २. ४. ४१ )। लिटः कित्त्वात् यजादित्वेन संप्रसारणे क्रियमाणे यकारस्य ‘लिटि वयो यः' (पा. सू. ६. १. ३८) इति प्रतिषेधात् वकारस्य संप्रसारण परपूर्वत्वं द्विर्वचनादि। ‘वश्चास्यान्यतरस्यां किति' (पा. सू. ६. १. ३९) इति यकारस्य वकारादेशः । जभ्रे। ‘हृञ् हरणे'। लिटि ञित्वात् कर्त्रभिप्राये आत्मनेपदम् । हृग्रहोर्भः' इति भत्वम् । उर्वी। उरुशब्दात् 'वोतो गुणवचनात्' इति ङीष् । 'वा छन्दसि' इति पूर्वसवर्णदीर्घत्वम् । स्तः । अस्तेर्लटि रूपम्। उपसर्गप्रादुर्भ्यामिति षत्वं सांहितिकम्॥