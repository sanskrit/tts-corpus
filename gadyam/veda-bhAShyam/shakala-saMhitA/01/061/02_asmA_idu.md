+++
title = "002"
devataa = "इन्द्रः"
RShiH = "नोधा गौतमः"
ChandaH = "त्रिष्टुप्"

+++


**अस्मा** **इदु** अस्मै एव इन्द्राय । प्रयः इति अन्ननाम । **प्रयइव** अन्नमिव **प्र** **यंसि** प्रयच्छामि। तदेव स्पष्टीक्रियते । **बाधे** शत्रूणां बाधनाय समर्थं **सुवृक्ति** सुष्ट्वा वर्जकम् **आङ्गूषं** स्तोत्ररूपमाघोषं **भरामि** संपादयामि । अन्येऽपि स्तोतारः **प्रत्नाय** पुराणाय **पत्ये** स्वामिने **इन्द्राय** **हृदा** हृदयेन **मनसा** तदन्तर्वर्तिनान्तःकरणेन **मनीषा** मनीषया तज्जन्येन ज्ञानेन च **धियः** स्तुतीः कर्माणि वा मर्जयन्त मार्जयन्ति संस्कुर्वन्ति ॥ प्र यंसि। ‘यम उपरमे' इत्यस्मात् लटि पुरुषव्यत्ययः । ‘बहुलं छन्दसि' इति शपो लुक् । आङ्गूषम् ।' आङ्गूषः स्तोम आघोषः' (निरु. ५. ११) इति यास्कः । आङ्पूर्वात् घुषेः घञि पृषोदरादित्वात् घो इत्यस्य गूआदेशः आङो ङकारस्य लोपाभावश्च । थाथादिना उत्तरपदान्तोदात्तत्वम् । बाधे। ‘बाधृ विलोडने' इत्यस्मात् ‘कृत्यार्थे तवैकेन्' इति भावे केन्प्रत्ययः । एजन्तत्वात् अव्ययत्वेन सुपो लुक् । मनीषा । ‘सुपां सुलुक् ' इति तृतीयाया डादेशः । पत्ये । ‘पतिः समास एव' (पा. सू. १. ४. ८) इति घिसंज्ञायाः समासविषयत्वात् ' घेर्ङिति ' इति गुणाभावे यणादेशः ॥