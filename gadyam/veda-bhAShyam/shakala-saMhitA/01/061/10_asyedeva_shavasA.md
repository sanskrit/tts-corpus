+++
title = "010"
devataa = "इन्द्रः"
RShiH = "नोधा गौतमः"
ChandaH = "त्रिष्टुप्"

+++


अस्यैवेन्द्रस्य **शवसा** बलेन **शुषन्तं** शुष्यन्तं **वृत्रम्** इन्द्रः **वज्रेण** **वि** **वृश्चत्** व्यच्छिनत् । तथा **गा** **न** चौरैरपहृताः गाव इव **व्राणाः** वृत्रेणावृतः **अवनीः** रक्षणहेतुभूता अपः **अमुञ्चत्** अवर्षीत् । तथा **दावने** हविर्दात्रे यजमानाय **सचेताः** तेन यजमानेन समानचित्तः सन् **श्रवः** कर्मफलभूतमन्नम् **अभि** आभिमुख्येन ददातीति शेषः ॥ शुषन्तम् । शुष शोषणे'। श्यनि प्राप्ते व्यत्ययेन शः । अदुपदेशात् लसार्वधातुकानुदात्तत्वे विकरणस्वर एवं शिष्यते। व्राणाः । ‘वृञ् वरणे' । कर्मणि लटः शानचि ‘बहुलं छन्दसि' इति यको लुक् । शानचो ङित्त्वाद्गुणाभावे यणादेशः । अवनीः । अवतेः करणे ‘अर्तिसृधृधमि° ' ( उ. सू. २. ३५९ ) इत्यादिना अनिप्रत्ययः । प्रत्ययाद्युदात्तत्वम् । दावने । ‘आतो मनिन् ' इति वनिप् । चतुर्थ्येकवचने अल्लोपाभावश्छन्दसः ॥ ॥ २८ ॥