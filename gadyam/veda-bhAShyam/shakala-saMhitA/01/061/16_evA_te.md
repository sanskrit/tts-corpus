+++
title = "016"
devataa = "इन्द्रः"
RShiH = "नोधा गौतमः"
ChandaH = "त्रिष्टुप्"

+++


हर्योरश्वयोर्योजनं यस्मिन् रथे स तथोक्तः । तस्य स्वामित्वेन संबन्धी हारियोजनः । हे **हारियोजन** **इन्द्र** **गोतमासः** गोतमगोत्रोत्पन्ना ऋषयः **सुवृक्ति** सुष्ठु आवर्जकान्यभिमुखीकरणकुशलानि **ब्रह्माणि** स्तुतिरूपाणि मन्त्रजातानि **ते** तव **एव** **अक्रन्** अकृषत। **एषु** स्तोतृषु **विश्वपेशसं** बहुविधरूपयुक्तं **धियं** **धाः** । धिया लभ्यत्वात् धीः धनमुच्यते । यद्वा । धीशब्दः कर्मवचनः । पश्वादिबहुविधरूपं धनम् अग्निष्टोमादिकं बहुविधरूपं कर्म वा **आ** धाः । धेहि स्थापय । **प्रातः** इदानीमिव परेद्युरपि प्रातःकाले **धियावसुः** बुद्ध्या कर्मणा वा प्राप्तधन इन्द्रः **मक्षु** शीघ्रं **जगम्यात्** अस्मद्रक्षणार्थमागच्छतु ॥ एव ।' निपातस्य च ' इति संहितायां दीर्घः । सुवृक्ति । ‘सुपां सुलुक् ' इति शसो लुक् । अक्रन् । करोतेर्लुङि ‘मन्त्रे घसह्वर' इत्यादिना च्लेर्लुक् । अन्तादेशः । तस्य ङित्त्वात् गुणाभावे यणादेशः । इतश्च ' इति इकारलोपे संयोगान्तलोपे च अडागमः । धाः । ‘छन्दसि लुङ्लङ्लिटः' इति लोडर्थे लुङि “ गातिस्था" ' इति सिचो लुक् । ‘बहुलं छन्दस्यमाङयोगेऽपि ' इति अडभावः॥ ॥२९॥