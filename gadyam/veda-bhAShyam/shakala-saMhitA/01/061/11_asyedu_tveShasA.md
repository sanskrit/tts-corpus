+++
title = "011"
devataa = "इन्द्रः"
RShiH = "नोधा गौतमः"
ChandaH = "त्रिष्टुप्"

+++


अस्यैवेन्द्रस्य **त्वेषसा** दीप्तेन बलेन **सिन्धवः** समुद्राः। यद्वा । गङ्गाद्याः सप्त नद्यः **रन्त** स्वे स्वे स्थाने रमन्ते । **यत्** यस्मात् अयमिन्द्रः **वज्रेण** **सीम्** एनान् सिन्धून् वज्रेण **परि** **अयच्छत्** परितो नियमितवान् । अपि च **ईशानकृत्** वृत्रादिशत्रुवधेनात्मानमैश्वर्यवन्तं कुर्वन् इन्द्रः **दाशुषे** हविर्दत्तवते यजमानाय फलं **दशस्यन्** प्रयच्छन् **तुर्वणिः** तूर्णसंभजनः । ‘तुर्वणिस्तूर्णवनिः ' (निरु. ६. १४) इति यास्कः । यद्वा । तुर्विता शत्रूणां हिंसिता । एवंभूत इन्द्रः **तुर्वीतये** एतत्संज्ञाय उदके निमग्नाय ऋषये **गाधम्** अवस्थानयोग्यं धिष्ण्यप्रदेश **कः** अकार्षीत् ॥ रन्त । ‘रमु क्रीडायाम् । छान्दसे लङि बहुवचने ' बहुलं छन्दसि' इति शपो लुक् । धातोरन्त्यलोपश्छान्दसः । अयच्छत्। 'यम उपरमे'। इषुगमियमां छः' इति छत्वम् । कः । करोतेर्लुङि ‘ मन्त्रे घसह्वरणश° ' ( पा. सू. २. ४. ८० ) इत्यादिना च्लेर्लुक् । गुणः । हल्ङ्यादिना तलोपः। ‘बहुलं छन्दस्यमाङयोगेऽपि ' इति अडभावः ॥