+++
title = "013"
devataa = "इन्द्रः"
RShiH = "नोधा गौतमः"
ChandaH = "त्रिष्टुप्"

+++


**उक्थैः** शस्त्रैः **नव्यः** स्तुत्यो य इन्द्रः **अस्येदु** अस्यैव **तुरस्य** युद्धार्थं त्वरमाणस्येन्द्रस्य **पूर्व्याणि** पुराणानि **कर्माणि** एतत्कृतानि बलकर्माणि हे स्तोतः **प्र** **ब्रूहि** प्रशंस। **यत्** यदा **युधे** योधनाय **आयुधानि** वज्रादीनि **इष्णानः** अभीक्ष्ण्येन प्रेरयन् **शत्रून्** **ऋघायमाणः** हिंसंश्चेन्द्रः **निरिणाति** अभिमुखं गच्छति। तदानीं प्र ब्रूहीति पूर्वेण संबन्धः । पूर्व्यम् इति पुराणनाम। ‘पूर्व्यम् अह्वाय' (नि. ३. ७. ५) इति पुराणनामसु पाठात् ॥ तुरस्य । ‘तुर त्वरणे ' । इगुपधलक्षणः कः । नव्यः । ‘णु स्तुतौ । ‘अचो यत्' इति यत् । गुणः । ‘धातोस्तन्निमित्तस्यैव ' इति अवादेशः । इष्णानः । ‘इष आभीक्ष्ण्ये ' । क्रैयादिकः । व्यत्ययेन आत्मनेपदम् । शानचः चित्त्वादन्तोतत्वम् । ऋघायमाणः। ‘नहि त्वा रोदसी उभे ऋघायमाणम् ' ( ऋ. सं. १, १०. ८) इत्यत्र व्युत्पादितम्। निरिणाति। ‘री गतिरेषणयोः'। क्र्यादिभ्यः श्ना'। ‘प्वादीनां ह्रस्वः' इति ह्रस्वत्वम्॥ तिपः पित्त्वादनुदात्तत्वे विकरणस्वरः शिष्यते । ‘तिङि चोदात्तवति' इति गतेः निघातः । यद्वृत्तयोगात् “ तिङ्ङतिङः' इति निघाताभावः ॥