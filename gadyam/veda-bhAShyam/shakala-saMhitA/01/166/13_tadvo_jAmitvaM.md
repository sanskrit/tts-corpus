+++
title = "013"
devataa = "मरुतः"
RShiH = "अगस्त्यो मैत्रावरुणिः"
ChandaH = "जगती"

+++


हे **मरुतः** **वो** **जामित्वं** बन्धुत्वमस्मद्विषयप्रेमाधिक्यं **तत्** खलु प्रसिद्धमित्यर्थः। कियत्पर्यन्तमिति तदुच्यते । **परे** **युगे** । युगशब्दः कालोपलक्षकः । उत्कृष्टे महति कालेऽतीतेऽपि वर्तत इति शेषः । तत्कथमधिगतमित्यत आह । **अमृतासः** अमरणधर्माणो हे मरुतः यूयं **यत्** यस्मात् **शंसम्** अस्माभिः क्रियमाणां स्तुतिं **पुरु** प्रभूतं यथा भवति तथा **आवत** रक्षथ । तस्माद्युष्मत्कृतं जामित्वमविनाशीत्यर्थः । किंच यूयम् **अया** **धिया** अनयानुग्रहात्मिकया बुद्ध्या **मनवे** मनुष्याय स्तोत्रे यष्ट्रे वा अस्मदादये **श्रुष्टिमाव्य** कीर्तिं स्तुतिं वा रक्षित्वा **साकं** संभूय **नरः** नेतारः सन्तः **दंसनैः**। कर्मभिरित्थंभूताः **आ** **चिकित्रिरे** सर्वतो जानीथ ॥