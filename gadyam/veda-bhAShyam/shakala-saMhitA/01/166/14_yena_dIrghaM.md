+++
title = "014"
devataa = "मरुतः"
RShiH = "अगस्त्यो मैत्रावरुणिः"
ChandaH = "त्रिष्टुप्"

+++


हे **तुरासः** वेगवन्तः **मरुतः** युष्माकेन युष्मत्संबन्धिना **येन** **परीणसा** । यद्यप्येतद्बहुनामसु पठितं तथापि यत् बहु तन्महदपि भवतीत्यत्र महदित्यर्थे गृह्यते । महता युष्मदभिगमनेनैषणेन वा **दीर्घम्** आयतं सत्त्रादिरूपं कर्म **शूशवाम** प्रवर्धयामः । किंच **यत्** येन चाभिगमनेनैषणेन वा **जनासः** जना अस्मदीयाः **वृजने** संग्रामे **आ** **ततनन्** सर्वतो विस्तारयन्ति । स्वसामर्थ्यैः संग्रामं जयन्तीत्यर्थः । **तत्** **इष्टिम्** एषणं गमनम् **एभिर्यज्ञेभिः** इदानीं क्रियमाणैः स्तोत्रादिरूपैः पूजनैः **अभि** आभिमुख्येन **अश्यां** व्याप्नुयाम् ॥