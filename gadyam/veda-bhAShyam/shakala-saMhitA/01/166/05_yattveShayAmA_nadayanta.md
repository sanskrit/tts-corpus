+++
title = "005"
devataa = "मरुतः"
RShiH = "अगस्त्यो मैत्रावरुणिः"
ChandaH = "जगती"

+++


मरुतः **त्वेषयामाः** प्रदीप्तगमनाः **यत्** यदा **पर्वतान्** पर्ववतो गिरेर्गह्रराणि पूरकान् मेघान् वा **नदयन्त** नादयन्ति **वा** अथवा **दिवः** विद्योतनात्मकस्यान्तरिक्षस्य **पृष्ठम्** उपरिभागं **नर्याः** नरेभ्यो हिताः **अचुच्यवुः** गच्छन्ति तदा **वः** युष्मत्संबन्धिनि **अज्मन्** गमने निमित्तभूते सति **विश्वः** **वनस्पतिः** वनस्य पालयिता वृक्षसमूहः **भयते** बिभेति । तथा **ओषधिः** प्रियङ्गुव्रीह्यादिः **प्र** **जिहीते** प्रकर्षेण गच्छति स्वस्थानात् इतस्ततश्चलतीत्यर्थः । तत्र दृष्टान्तः। **रथीयन्तीव** रथमात्मन इच्छन्ती स्त्री । रथारूढेत्यर्थः । तादृशी स्त्रीव । सा यथा चलति तद्वत् ॥ ॥ १ ॥