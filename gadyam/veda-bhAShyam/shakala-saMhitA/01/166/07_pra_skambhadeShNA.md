+++
title = "007"
devataa = "मरुतः"
RShiH = "अगस्त्यो मैत्रावरुणिः"
ChandaH = "जगती"

+++


**प्र** **स्कम्भदेष्णाः** प्रकर्षेण स्तम्भितदानाः । अविरतदाना इत्यर्थः । **अनवभ्रराधसः** अभ्रष्टहविरादिधनाः । राध इति धननाम । **अलातृणासः** । नकारस्य स्थाने लकारः ॥ अनातृणासः आतर्दनरहिताः । अथवा । अलं पर्याप्तम् आतर्दनाः शत्रूणाम् । यद्वा । अलम् अत्यर्थं दातारः फलानाम् ॥ एवंरूपा मरुतः **विदथेषु** यागेषु **अर्कम्** अर्चनीयमिन्द्रं स्वसखीभूतम् **अर्चन्ति** पूजयन्ति स्तुत्यादिना संभावयन्तीत्यर्थः । किमर्थं **मदिरस्य** मादनसाधनस्य सोमस्य पीतये पानाय । तस्येन्द्रस्य महत्त्वं कथं जानन्तीत्यत आह । ते मरुतः **वीरस्य** विविधं शत्रूणामीरकस्य इन्द्रस्य **प्रथमानि** प्रतमानि मुख्यानि **पौंस्या** पुंस्त्वानि वृत्रवधादिरूपाणि विदुः जानन्ति ॥।