+++
title = "012"
devataa = "मरुतः"
RShiH = "अगस्त्यो मैत्रावरुणिः"
ChandaH = "जगती"

+++


हे **सुजाताः** शोभनजननाः हे मरुतः **वः** युष्मदीयं **महित्वनं** महत्त्वं तत् तादृक् खलु। तदित्युक्तं किमित्याह । **वः** युष्माकं **दात्रं** दानं वृष्टयादिरूपं **दीर्घम्** अत्यायतमविच्छिन्नम् । प्रकृष्टोपकारीत्यर्थः । दीर्घत्वे दृष्टान्तः । **अदितेः** **व्रतम्** **इव** । अदीनाया देवमातुर्भूम्या वा । व्रतमिति कर्मनाम् । तद्यथा दीर्घम् अतिविस्तृतं तद्वत् । अदितिर्द्यौरदितिरन्तरिक्षम् ' ( ऋ. सं. १. ८९. १०) इत्यादिमन्त्रवर्णात् । किंच हे मरुतः यूयं **यस्मै** **सुकृते** शोभनयागादिकर्त्रे यजमानाय यदभिमतं धनम् **अराध्वं** तत् **इन्द्रः** च इन्द्रोऽपि **त्यजसा** त्यागेन न **वि** **ह्रुणाति** न विह्वरति कौटिल्यं न करोति ॥ चन इत्ययं यद्यपि निपातद्वयसमुदायरूप एको निपातः तथाप्यवयवविभागेन चशब्दः समुच्चये नशब्दो निषेधेऽधिगन्तव्यः ॥ युष्मद्धनादित्यागम् इन्द्रत्यागोऽपि नातिक्रामतीत्यर्थः । यद्वा । यस्मै तद्धनमराध्वं तमिन्द्रोऽपि न कुटिलयति । न निषेधयति किंत्वनुमोदयतीत्यर्थः ॥