+++
title = "008"
devataa = "मरुतः"
RShiH = "अगस्त्यो मैत्रावरुणिः"
ChandaH = "जगती"

+++


हे **मरुतः** यूयं **शतभुजिभिः** । शतमित्यपरिमितनाम । असंख्यातभोगवद्भिः **पूर्भिः** पालनैः जेतव्यैः शत्रूणां नगरैर्वा तं **रक्षत** पालयत । तमित्युक्तं कमित्याह । **यम्** जनम् **अभिह्रुतेः** अभिभवकारणात् कुटिलस्वभावात् **अघात्** पापात् **आवत** अरक्षत । किंच हे **उग्राः** उद्गूर्णतेजसो हे **तवसः** बलवन्तो वेगवन्तो वा हे **विरप्शिनः** । महन्नामैतत् । महान्तः । रपणीया: शब्दाः रपाः। ते येषां ते रप्शिनः । विविधा रप्शिनः स्तोतारो येषां ते तथोक्ता हे तादृशा यूयं **यं** च **जनं** **पाथन** पाथ रक्षथ । कस्मानिमित्तादिति उच्यते । **तनयस्य** । उपलक्षणमेतत् । पुत्रादीनां **पुष्टिषु** पोषेषु निमित्तभूतेषु **शंसात्** अभिशंसनात् । यमेवं कुरुथ तं रक्षतेति शेषः ॥ पापक्षयाद्यनिष्टपरिहारेण पुत्रादिपोषरूपेष्टप्राप्त्या च रक्षथेत्यर्थः ॥