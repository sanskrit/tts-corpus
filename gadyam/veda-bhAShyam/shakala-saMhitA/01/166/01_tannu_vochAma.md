+++
title = "001"
devataa = "मरुतः"
RShiH = "अगस्त्यो मैत्रावरुणिः"
ChandaH = "जगती"

+++


हे **मरुतः** वयं युष्मदीयं **तत्** तादृशं प्रसिद्धं **पूर्वं** पूरकं पूर्वतनं वा **महित्वं** माहात्म्यं **नु** **क्षिप्रं** **वोचाम** ब्रूमः । किमर्थम् । **रभसाय** राभस्ययुक्ताय **जन्मने** वेद्यां प्रादुर्भावाय वेद्यां संनिधानाय इत्यर्थः । तदपि किमर्थमित्यत आह । **वृषभस्य** फलस्य वर्षितुर्यज्ञस्य **केतवे** प्रज्ञानाय । वायुप्रेरणेन मेघागमनं प्रसिद्धम् । हे **तुविष्वणः** गमनसंरम्भेण प्रभूतध्वनियुक्ता हे **शक्राः** सर्वमपि कर्तुं शक्ताः यूयं **यामन्** यामनि यागगमने प्रस्तुते सति **ऐधेव** ऐधानि एधःसंबन्धीनि तेजांसीव प्राप्येण महत्त्वेन **तविषाणि** बलानि सामर्थ्यानि कर्तन कुरुत तत्स्तुम इत्यर्थः । तत्र दृष्टान्तः । **युधेव** युद्धेन तत्तद्युद्धनिमित्तं यथा तविषाणि कुरुथ तद्वत् ॥