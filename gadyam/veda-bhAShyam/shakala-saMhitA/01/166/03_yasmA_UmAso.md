+++
title = "003"
devataa = "मरुतः"
RShiH = "अगस्त्यो मैत्रावरुणिः"
ChandaH = "जगती"

+++


**यस्मै** यजमानाय **हविषा** **ददाशुषे** सोमादिहविर्दत्तवते हविषा प्रीताः **ऊमासः** अवितारः **अमृताः** अमरणधर्माणो मरुतः **रायस्पोषं** धनस्य पुष्टिम् । चशब्दात् पश्वादिपुष्टिम् । **अरासत** प्रायच्छन् । रासतिर्दानार्थः । **अस्मै** यजमानाय **हिताइव** हिताचरणाः सखाय इव सन्तः **मयोभुवः** सुखस्य भावयितारः **मरुतः** **रजांसि** लोकान् **पुरु** प्रभूतं यथा भवति तथा **पयसा** उदकेन सस्याद्युत्पत्त्यर्थम् **उक्षन्ति** सिञ्चन्ति ॥।