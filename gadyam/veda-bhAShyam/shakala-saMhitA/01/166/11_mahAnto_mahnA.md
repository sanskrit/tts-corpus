+++
title = "011"
devataa = "मरुतः"
RShiH = "अगस्त्यो मैत्रावरुणिः"
ChandaH = "जगती"

+++


**ये** **मरुतः** **महान्तः** माहात्म्योपेताः । केन । **मह्ना** महत्त्वेन प्रभावातिशयेन । तथा **विभ्वः** विभवो व्याप्ताः तथा **विभूतयः** विविधैश्वर्यवन्तः **दूरदृशः** दूरे दृश्यमानाः प्रकाशमानाः । दूरदर्शने दृष्टान्तः । **दिव्याः** **स्तृभिः** **इव** । स्तृ इति नक्षत्रनाम ‘ऋक्षाः स्तृभिरिति नक्षत्राणाम् ' ( निरु. ३. २० ) इति निरुक्तत्वात् । दिवि भवा देवाः स्तृभिः स्वपुष्पकभूतैस्तेजःपुञ्जैर्नक्षत्रैर्यथा दूरे दृश्यमाना भवन्ति तद्वत् । किंच **मन्द्राः** मादनाः **सुजिह्वाः** शोभनजिह्वाः **आसभिः** आस्यैः **स्वरितारः** शब्दयितारः । प्रियवचना इत्यर्थः । अत एव सुजिह्वा इत्युक्तम् । किंच **इन्द्रे** **संमिश्लाः** सम्यग्मिश्रयितारः । इन्द्रसहायिन इत्यर्थः । ‘मरुतो हैनं नाजहुः ' ( ऐ. ब्रा. ३. २० ) इति श्रुतेः । तथा **परिष्टुभः** परिस्तोभयुक्ताः स्तुतिभिर्युक्ताः । एवं महाभागा ये मरुतः सन्ति तेऽस्मद्यज्ञम् आगच्छन्तीति शेषः ॥