+++
title = "009"
devataa = "मरुतः"
RShiH = "अगस्त्यो मैत्रावरुणिः"
ChandaH = "जगती"

+++


हे **मरुतः** वः रथेषु युष्मत्संबन्धिरथेषु रंहणसाधनेषु **विश्वानि** **भद्रा** सर्वाणि कल्याणानि भोगयोग्यानि द्रव्याण्यस्मभ्यं प्रदेयानि फलानि वा अहितानि । तथा वः **अंसेष्वा** तदुपलक्षितभुजेष्वपि । आकारोऽप्यर्थे । **मिथस्पृध्येव** बलाधिक्यात् परस्परस्पर्धाविषयाणि **तविषाणि** बलानि अंसेषूक्तलक्षणान्यायुधानि वा आहितानि । किंच वः प्रपथेषु । प्रगताः पन्थानो येषु विश्रामस्थानेषु तानि प्रपथानि । तेषु **खादयः** खाद्यानि भक्ष्याण्याहितानि । यद्वा । प्रगतः पन्था यैस्तेषु पादाग्रेषु खादयः स्थिरा आभरणविशेषा आहिताः । किंच **अक्षो** **वः** युष्मत्संबन्धी रथ्यः अक्षः **चक्रा** तत्रोपनिबद्धानि चक्राणि **समया** समीपे तेषां परिसरे **वि** **ववृते** विशेषेण वर्तते । न कदाचिदपि चक्रेषु संलग्नो भवतीत्यर्थः । यस्मादेवं देवयजनगमनसाधनानि सन्ति तस्मात् शीघ्रमागच्छध्वमित्यभिप्रायः ॥