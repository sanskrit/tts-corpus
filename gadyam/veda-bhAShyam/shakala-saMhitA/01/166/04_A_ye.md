+++
title = "004"
devataa = "मरुतः"
RShiH = "अगस्त्यो मैत्रावरुणिः"
ChandaH = "जगती"

+++


हे मरुतः युष्मत्संबन्धिनः **ये** **एवासः** एवाः अश्वविशेषाः **तविषीभिः** स्वकीयैर्बलैर्वृष्टिप्रदानादिरूपैः **रजांसि** लोकान् **आ** **अव्यत** सर्वत आवृण्वन्ति ते **वः** युष्माकम् एवासः अश्वाः **स्वयतासः** स्वयमेव सारथिना विनैव युक्ताः **प्र** **अध्रजन्** प्रकर्षेण गच्छन्ति व्याप्नुवन्ति । किंच युष्मदागमनात् **विश्वा** **भुवनानि** सर्वाणि भूतजातानि विश्वा **हर्म्या** सर्वाणि हर्म्याणि च **भयन्ते** बिभ्यति पतनात् । यस्मादेवं तस्मात् **वो** **याम:** **चित्रः** चायनीयः । आश्चर्यभूत इत्यर्थः । भीतेः कारणमाह । **ऋष्टिषु** युद्धस्थासु हेतिषु **प्रयतासु** प्रकर्षेणोद्यतासु सतीषु । अथवा भीतौ दृष्टान्तः । ऋष्टिषु प्रयतासु सतीषु । लुप्तोपमेयम् । आयुधेषूद्यतेषु यथा जना बिभ्यति तद्वद्युष्मदागमनात् बिभ्यतीत्यर्थः ॥