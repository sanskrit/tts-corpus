+++
title = "002"
devataa = "मरुतः"
RShiH = "अगस्त्यो मैत्रावरुणिः"
ChandaH = "जगती"

+++


**नित्यं** **न** **सूनुम्** औरसं प्रियं पुत्रमिव **मधु** मधुरं हविः **बिभ्रतः** धारयन्तो मरुतः **विदथेषु** यागेषु **घृष्वयः** रक्षःप्रभृतीनां घर्षकाः सन्तः क्रीळाः क्रीडनशीलाः **उप** उपेत्य **क्रीळन्ति** विहरन्ति । किंच **रुद्राः** । रुद्रपुत्रा मरुतोऽपि रुद्रा उच्यन्ते जन्यजनकयोरभेदात् । मरुतां रुद्रपुत्रस्वं पुराणेषु तपसा तुष्टौ पार्वतीपरमेश्वरौ मरुतः पुत्रत्वेन स्वीचक्रतुरिति प्रसिद्धम् । **नमस्विनं** नमस्कारोपलक्षितस्तोत्रोपेतं **हविष्कृतं** हविषः कर्तारं प्रदातारं यजमानम् **अवसा** रक्षणेन तर्पणेन वा निमित्तभूतेन **नक्षन्ति** व्याप्नुवन्ति । किंच **स्वतवसः** स्वायत्तबला मरुतो यजमानं न **मर्धन्ति** न संग्रामयन्ति न क्लेशयन्तीत्यर्थः ॥