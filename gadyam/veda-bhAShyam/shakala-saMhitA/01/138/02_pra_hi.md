+++
title = "002"
devataa = "पूषा"
RShiH = "परुच्छेपो दैवोदासिः"
ChandaH = "अत्यष्टिः"

+++


हे **पूषन्** **अजिरं** यज्ञदेशं प्रति गमनवन्तं **त्वा** त्वां **यामनि** गमने निमित्तभूते सति **स्तोमेभिः** स्तोमैः **प्र** **कृण्वे** प्रकृष्टं करोमि। तत्र दृष्टान्तः । यामनि शीघ्रगमनेऽजिरं न शीघ्रगामिनमश्वमिव । स यथा प्रस्तूयते तद्वत् । किंच **यथा** **मृधः** संग्रामानुद्दिश्य **ऋणवः** गच्छेः तथा प्र कृण्वे । यद्वा । यथा ऋणवः अस्मद्यज्ञं प्रति गच्छेः ॥  ‘ ऋणु गतौ'। तानादिकः। लेटि अडागमः ॥ तथा त्वां कृण्वे । किंच **मृधः** हिंसकान् योद्धॄन् संग्रामे **पीपरः** पारं नयसि ॥ पारयतेर्लुङि चडि रूपम् ॥ तत्र दृष्टान्तः । **उष्ट्रो** **न** । उष्ट्रो यथा भारं वोढा पारयति तद्वत् **मृधः** संग्रामात् पीपरः पारं नयसि । अतः कारणात् **त्वा** त्वां मयोभुवं सुखस्य भावयितारं **देवं** देवनशीलं पूषणं **मर्त्यः** मरणधर्मा मनुष्योऽहं **हुवे** आह्वयामि । किमर्थम् । **सख्याय** समानख्यानाय प्रियकरणाय । एवमाहूतः सन् **अस्माकमाङ्गूषान्** आघोषान् स्तोमान् ।  आङ्गूषः स्तोम आघोषः' इति यास्कः (५.११) । **द्युम्निनस्कृधि** द्योतनवतः कुरु । यद्वा । स्तोमान् यशोवतोऽन्नवतो वा कृधि अस्मत्स्तुत्या प्रीतस्त्वम् एवं कुर्वित्यर्थः । किंच **वाजेषु** संग्रामेषु **द्युम्निनः** अन्नवतः **कृधि** अस्मद्वैरिणो जित्वा तेषामन्नं मयि कुर्वित्यर्थः ॥