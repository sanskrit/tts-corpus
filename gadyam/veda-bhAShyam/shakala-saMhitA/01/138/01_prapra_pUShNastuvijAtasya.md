+++
title = "001"
devataa = "पूषा"
RShiH = "परुच्छेपो दैवोदासिः"
ChandaH = "अत्यष्टिः"

+++


**तुविजातस्य** बहुयजमानार्थमुत्पन्नस्य **अस्य** **पूष्णः** पोषकस्य एतन्नामकस्य देवस्य **तवसः** **महित्वं** बलस्य महत्त्वं **प्रप्र** **शस्यते** प्रस्तूयते सर्वैः ॥ वीप्सा पादपूरणे॥ **न** **तन्दते** न हिनस्ति कश्चित्तदपि । किंच **अस्य** पूष्णः **स्तोत्रं** **न** **तन्दते** न हिनस्ति न विरमति । सर्वोऽपि जनः एनं स्तौतीत्यर्थः । जगत्पोषकत्वादिति भावः । अतः कारणात् **अहं** अहमपि यजमानः **सुम्नयन्** सुखमिच्छन् **अर्चामि** स्तौमि । कीदृशं तम् । **अन्त्यूतिम्** आसन्नरक्षणम् ॥  ‘ कादिलोपो बहुलम्' इति कलोपः ॥ स्तुत्यनन्तरमेव वरप्रदमित्यर्थः । **मयोभुवं** सुखस्योत्पादकं भावयितारं वा । **यः** पूषा **मखः** यज्ञवान् ॥ मत्वर्थों लुप्यते ॥ **विश्वस्य** सर्वस्य स्तोतुर्ऋत्विजः **मनः** **आयुयुवे** समन्तात् मिश्रयति । शीघ्रवरप्रदानात् इति भावः। किंच **देवः** दीप्यमानः एषः **मखः** मखं यज्ञम् **आयुयुवे** संपूर्तिपर्यन्तं मिश्रयति । यद्वा । विश्वस्य मनोमिश्रणे यजमाने किमायातमिति चेत् उच्यते । मखो यज्ञनिर्वाहकोऽयं पूषा देवो यजमानस्य मनः आयुयुवे समन्तात् मिश्रयति । सामर्थ्यात् यजमानस्य मन इति लभ्यते ॥ यौतेश्छान्दसो लिट्॥