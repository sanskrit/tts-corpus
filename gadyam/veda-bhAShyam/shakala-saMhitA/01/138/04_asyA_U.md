+++
title = "004"
devataa = "पूषा"
RShiH = "परुच्छेपो दैवोदासिः"
ChandaH = "अत्यष्टिः"

+++


हे **अजाश्व** पूषन् ।  ‘ अजाश्वेति पूषणमाह ' (निरु. ४. २५) इति यास्कः । **नः** अस्माकम् **अस्याः** अस्यै ॥ चतुर्थ्यर्थे षष्ठी ॥ **सातये** लाभाय **अहेळमानः** अक्रुध्यन् अनादरमकुर्वन् **ररिवान्** दाता च सन् **सु** सुष्ठु **उप** **भुवः** समीपस्थो भव ॥ रातेश्छान्दसस्य लिटः क्वसुः । पदसंज्ञाया अभावेऽपि पपिवांसं  तस्थिवांसमित्यादौ छान्दसोऽवग्रहो दृश्यते । **ऊ** इति पादपूरणः ॥ किंच **श्रवस्यताम्** अन्नमिच्छतामस्माकं हे **अजाश्व** अजा एवाश्वस्थानीया यस्य तादृश त्वम् । पूषनामेदम् । ररिवांश्च सन् उप भुवः ।  ‘ अजाः पूष्णः' (नि. १. १५, ५) इति यास्कः । ओ इति निपातद्वयसमुदायात्मक एको निपातः । हे **दस्म** शत्रूणामुपक्षपयितः **पूषन्** **त्वा** त्वाम् **ओ** **षु** **ववृतीमहि** सर्वत एव सुतरां वर्तयेमहि ॥ वृतेः अन्तर्भावितण्यर्थात् लिङि ‘बहुलं छन्दसि' इति शपः श्लुः ॥ यज्ञान्तरगमनात निवर्तयामः इत्यर्थः । केन साधनेनेति तदुच्यते । **साधुभिः** **स्तोमेभिः** त्वां प्रीणयितुं समर्थैः स्तोत्रैः । किंच हे पूषन् **आघृणे** सर्वतो वृष्टेः क्षारयितः । यद्वा । आघृणे हविषामाहर्तः स्वीकर्तः त्वां **नहि** **अतिमन्ये** अवमति नैव करोमि। न केवलमनतिक्रममात्रं  किंतु **ते** **सख्यं** तव सखित्वं हितकर्तृत्वं नहि **अपह्नुवे** नैवापयामि न त्यजामि सर्वतः  प्रख्यापयामि इत्यर्थः ॥ ॥ ३ ॥