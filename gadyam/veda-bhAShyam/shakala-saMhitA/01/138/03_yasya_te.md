+++
title = "003"
devataa = "पूषा"
RShiH = "परुच्छेपो दैवोदासिः"
ChandaH = "अत्यष्टिः"

+++


हे **पूषन्** देव **यस्य** **ते** रक्षकत्वेन प्रसिद्धस्य तव **सख्ये** सखित्वे हितकरणे सति **क्रत्वा**  **चित** क्रतुना प्रकृष्टेन कर्मणैव ॥  ‘ जसादिषु च्छन्दसि वावचनम्' इति नाभावाभावः ॥ **सन्तः** भवन्तं प्रीणयितारः सन्तः **विपन्यवः** विशेषेण स्तोत्रशीलाः । यद्वा । मेधाविनामैतत् । मेधाविनः यजमानाः **अवसा** त्वत्कृतेन रक्षणेन रक्षिताः सन्तः **बुभुज्रिरे** भुञ्जते भोगान् । **इति** एवमेव सर्वदा **क्रत्वा** कर्मणा **बुभुज्रिरे** भुञ्जते सर्वे पाल्यन्ते इति वा ॥ भुजेश्छन्दसि लिटि ‘बहुलं छन्दसि इति रुट्॥ **तां** तादृशीं **नवीयसीं** नवतरां स्तुत्यां वा रक्षाम् **अनु** अनुसृत्य रक्षाया अनन्तरं त्वां **नियुतं** **रायः** एतत्संख्याकान् धनानि **ईमहे** याचामहे । किंच हे **उरुशंस** बहुधा स्तुत्य त्वम् **अहेळमानः** अक्रुध्यन् अस्मासु सुमनाः सन् **सरी** **भव** अस्माभिर्गन्तव्यो भव ॥ सर्तेः औणादिकः इनिप्रत्ययः । आद्युदात्तत्वम् ॥ किंच त्वं **वाजेवाजे** सर्वेष्वपि संग्रामेषु **सरी** **भव** गमनशीलो भव पुरतो गन्ता भवेत्यर्थः ॥