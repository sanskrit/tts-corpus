+++
title = "004"
devataa = "अग्निः"
RShiH = "दीर्घतमा औचथ्यः"
ChandaH = "विराट्"

+++


अयमग्निः **द्विजन्मा** द्वाभ्यामरणीभ्यां जायमानः । यद्वा । मथनात् प्रथमं जन्म । उत्पत्त्यनन्तरं पवमानेष्ट्यादिसंस्काररूपं द्वितीयं जन्मेव । एवं द्विजन्मत्वम् । अथवा द्यावापृथिवीभ्यामुत्पन्नत्वात् । तादृशः अग्निः **त्री** **रोचनानि** त्रीणि रोचनानि क्षित्यादिस्थानानि गार्हपत्यादीनि वा **अभि** **शुशुचानः** अभितः प्रकाशयन् । न केवलं त्रीण्येव किंतु **विश्वा** **रजांसि** सर्वाण्यपि रञ्जनात्मकानि क्षित्यादिलोकान् शुशुचानः अभितः प्रकाशयन् दीपयन् **होता** देवानामाह्वाता **यजिष्ठः** यष्टृतमः सन् **अपां** प्रोक्षण्याद्युदकानां **सधस्थे** सहस्थाने यागदेशे **अस्थात्** तिष्ठति ॥