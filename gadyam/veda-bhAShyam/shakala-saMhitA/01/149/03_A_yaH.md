+++
title = "003"
devataa = "अग्निः"
RShiH = "दीर्घतमा औचथ्यः"
ChandaH = "विराट्"

+++


**यः** अग्निः **नार्मिणीं** नर्मवतीं यजमानानां संबन्धिनीम् उत्तरवेदिम् । यद्वा। नृणां मनसि स्थितां यजमानानां यज्ञार्थं यां भूमिं प्रति अग्न्यागमनमनीषा विद्यते ताम् । **पुरं** तत्स्थानम् **आ** **अदीदेत्** दीपयति । कीदृशोऽयम् । **अत्यः** अपेक्षितदेशं प्रति अतनशीलः **कविः** क्रान्तदर्शी । तत्र दृष्टान्तः । **अर्वा** अरणकुशलः **नभन्यो** **न** नभस्याकाशे भवो नभस्वान् वायुरिव । किंच **शतात्मा** । शतं सहस्रम् इत्यपरिमितवचनः । तत्तद्यजमानगृहापेक्षया आहवनीय गार्हपत्याद्यपेक्षया वा नानारूपत्वम् । अथवा मित्रवरुणभेदेन अग्नेः मित्रादिरूपं ‘ त्वमग्ने  वरुणो जायसे यत्' (ऋ. सं. ५.३.१), ‘इन्द्रं मित्रं वरुणमग्निमाहुः' (ऋ. सं. १.१६४.४६ ) इत्यादिश्रुतिषु प्रसिद्धम्। अग्नेरेव इन्द्राद्यात्मकत्वमाहुरिति द्वितीयमन्त्रस्यार्थः । तादृशोऽयं **सूरो** **न** सूर्य इव **रुरुक्वान्** दीप्यमानः ॥ ‘रुच दीप्तौ' । छान्दसस्य लिटः क्वसुः । अतः स तादृशोऽग्निरस्ति उत्कृष्टं वर्तते इति पूर्वत्रान्वयः ॥