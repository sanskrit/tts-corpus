+++
title = "001"
devataa = "अग्निः"
RShiH = "दीर्घतमा औचथ्यः"
ChandaH = "विराट्"

+++


**महः** महतः पूज्यस्य **रायः** गवादिरूपस्य धनस्य **पतिः** पालकः स्वामी **सः** अग्निः **दन्** ददत् अभिमतं प्रयच्छन् ॥ ददातेः शतरि छान्दसः शपो लुक् । तस्य ‘छन्दस्युभयथा' इति आर्धधातुकत्वात् ‘आतो लोप इटि च' इति आकारलोपः ॥ **आ** आभिमुख्येन अस्मद्देवयजनं प्रति **ईषते** गच्छति । किंच **इनस्य** स्वामिनोऽपि **इनः** स्वामी सर्वस्य पतिरित्यर्थः । ईदृशोऽयं **वसुनः** धनस्य **पदे** आस्पदभूते वेदिस्थाने **आ** आश्रयति ॥ उपसर्गवशाद्योग्यक्रियाध्याहारः ॥ यद्वा । वसुनो निवासयोग्यस्य धनस्यापि इनः इति संबन्धः । यद्वा। वसुप्राप्तिः प्रसिद्धा । किंच **उप** **ध्रजन्तम्** उपगच्छन्तम् एनम् अभिषवार्थम् **अद्रयः** ग्राववन्तो यजमानाः **विधन्नित्** परिचरन्त्येव॥ ‘विध विधाने । तौदादिकः । लङि बहुलं छन्दसि' इति अडभावः । निघाताभावश्छान्दसः । यद्वा । पूर्वत्र तच्छब्दश्रुतेः अत्र यच्छब्दाध्याहारेण अस्य संबन्धात् अनिघातः । यद्वा । अद्रयोऽभिषवग्रावाणः स्वशब्दैः उप उपेत्य विधन्नित् पूजयन्त्येव । आह्लादं जनयन्तीत्यर्थः ॥