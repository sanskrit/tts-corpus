+++
title = "004"
devataa = "द्यावापृथिव्यौ"
RShiH = "दीर्घतमा औचथ्यः"
ChandaH = "जगती"

+++


पूर्वं पुत्रमाहात्म्येनैते प्रशस्य इदानीं स्वोत्पादकस्तुत्या प्रशंसति । **अयं** **देवानां** मध्ये देवतमः **अपसामपस्तमः** । अप इति कर्मनाम । तेन तद्वान् लक्ष्यते । कर्मवतां मध्ये प्रकृष्टकर्मा । अयमित्युक्तं क इत्याह। **यः** देवः **विश्वशंभुवा** सर्वप्रकारेण भूतानां सुखस्य भावयित्र्यौ **रोदसी** द्यावापृथिव्यौ महानुभावे **जजान** उत्पादितवान् । न केवलमुत्पादनमात्रं अपि तु **यः** देवः **रजसी** रञ्जनात्मिके द्यावापृथिव्यौ । रजसी इति द्यावापृथिव्योर्नाम, ‘रजसी सदसी' (नि. ३. ३०.८) इति तन्नामसु पाठात् । उक्तरूपे **वि** **ममे** विशेषेण परिच्छिनत्ति । किं स्वोपभोगाय नेत्याह। **सुक्रतूयया** शोभनकर्मेच्छया । येन कर्मणा प्राणिनां सुखं संभवति तादृक्कर्मेच्छया । अथवा एतदुत्तरत्र संबध्यते । सुक्रतूयया उक्तेन निमित्तेन इमे द्यावापृथिव्यौ **अजरेभिः** अजीर्णैर्दृढतरैः **स्कम्भनेभिः** गतिप्रतिबन्धसाधनैः शङ्कुभिः **समानृचे** सम्यक् सर्वतः पूजितवान् स्थापितवानित्यर्थः ॥ ऋच स्तुतौ'। लिटि रेफसामान्यात् द्विहल्त्वमस्तीति तस्मान्नुड्द्विहलः' इत्यभ्यासस्य नुट् । यस्मादेवं तस्माद्यमेव देवः अयमेव अपस्तमः इत्येवंमहानुभावेन परमेश्वरेणोत्पन्ने इति स्तुतिः ॥