+++
title = "003"
devataa = "द्यावापृथिव्यौ"
RShiH = "दीर्घतमा औचथ्यः"
ChandaH = "जगती"

+++


**पित्रोः** मातापित्रोर्द्यवापृथिव्योः ॥ पिता मात्रा ' इति पिता शिष्यते ।  ‘ उदात्तयणः । इति पितुर्विभक्तिरुदात्ता ॥ **पुत्रः** पुरुत्राता पुत्रस्थानीयः आदित्यः पवित्रवान् 'पावनरश्मियुक्तः **धीरः** धीमान् **सः** **वह्निः** फलस्य वोढा धारकः सन् 'मायया प्रज्ञया स्वकीयया **भुवनानि** भूतजातानि **पुनाति** पावयति प्रकाशयतीत्यर्थः । किंच स एव पुत्रः **पृश्निं** शुक्लवर्णां **धेनुं** प्रीणयित्रीं भूमिं **सुरेतसं** शोभनसामर्थ्यं शोभनोदकं वा **वृषभं** सेक्तारं द्युलोकं **च** मायया पुनाति प्रकाशयतीत्यर्थः । कदा । **विश्वाहा** सर्वाण्यप्यहानि सर्वकालमित्यर्थः । किंच **अस्य** द्युलोकस्य । यद्वा ॥ कर्मणि षष्ठी । इमं द्युलोकम् । **शुक्रं** **पयः** दीप्तं पयःसदृशमुदकं **धुक्षत** दोग्धि ॥ दुहेश्छान्दसे लुङि  ‘ शल इगुपधादनिटः क्सः' इति च्लेः क्सादेशः ॥ ईदृशो महानुभावः आदित्यस्तयोः पुत्रः इति द्यावापृथिव्योः स्तुतिः ॥