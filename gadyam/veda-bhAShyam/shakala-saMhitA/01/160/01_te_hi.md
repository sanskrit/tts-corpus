+++
title = "001"
devataa = "द्यावापृथिव्यौ"
RShiH = "दीर्घतमा औचथ्यः"
ChandaH = "जगती"

+++


**ते** **हि** ते खलु प्रसिद्धे **द्यावापृथिवी** **अन्तः** तयोरन्तराले **शुचिः** शुद्धो विश्वस्य शोचयिता वा **देवः** दीप्यमानः **सूर्यः** **धर्मणा** प्रकाशोदकदानादिधारणेन युक्तः सन् **ईयते** सर्वदा गच्छति ॥  ‘ ईङ् गतौ'। दैवादिकः ॥ तादृशं कर्म युवयोरनुग्रहादिति स्तुतिः । कीदृश्यौ ते। **विश्वशंभुवा** । विश्वं सुखभावयितृ ययोः ते विश्वशंभुवा । विश्वस्य सुखयित्र्यावित्यर्थः । **ऋतावरी** ऋतवत्यौ ॥ ऋतशब्दात् छन्दसीवनिपौ' इति वनिप् । वनो र च' इति ङीब्रेफौ ॥ **रजसः** उदकस्य उदकोत्पत्तौ ।  ‘ उदकं रज उच्यते ' ( निरु. ४. १९) इति निरुक्तम् । **धारयत्कवी** अकृच्छ्रेण धारकं कवि ययोस्ते तादृश्यौ । उदकोत्पादनाय अप्रयत्नवत्यौ इत्यर्थः । यद्वा । धारयस्कविर्मनीषी आदित्यो ययोस्ते तादृश्यौ । वृष्ट्युदकधारयत्सूर्योपेते इत्यर्थः। **सुजन्मनी** शोभनजन्मवत्यौ **धिषणे** धर्षणोपेते स्वव्यापारेषु प्रगल्भे इत्यर्थः। **देवी** द्योतमाने । अत्र यद्यपि धिषणे इत्येतत् ‘धिषणे रोदसी' (नि. ३. ३०. ३ ) इति तन्नामसु उक्तत्वात् द्यावापृथिवीनाम, तथापि द्यावापृथिवी इत्यस्य विद्यमानत्वात् यौगिकं द्रष्टव्यम् ।