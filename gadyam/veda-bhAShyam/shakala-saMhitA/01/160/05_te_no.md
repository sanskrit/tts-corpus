+++
title = "005"
devataa = "द्यावापृथिव्यौ"
RShiH = "दीर्घतमा औचथ्यः"
ChandaH = "जगती"

+++


**ते** प्रसिद्धे हे **द्यावाथिवी** द्यावापृथिव्यौ **गृणाने** अस्माभिः स्तूयमाने सत्यौ ॥ कर्मणि कर्तृप्रत्ययः ॥ **महि** महदतिप्रभूतं **श्रवः** सर्वत्र प्रसिद्धमन्नं सर्वत्र श्रूयमाणां कीर्तिं वा **नः** अस्मभ्यं **धासथः** धत्तम् ॥ दधातेर्लेट्यडागमः ।  ‘ सिब्बहुलम्' इति सिप् । तथा **बृहत्** अतिप्रभूतं **क्षत्रं** बलं धासथः । तदेव विशेष्यते । **येन** अन्नबलेन **विश्वहा** सर्वेष्वपि अहःसु **कृष्टीः** पुत्रादिरूपाः प्रजाः **अभि** **ततनाम** अभितो विस्तारयाम॥ तनोतेर्लोटि छान्दसो विकरणस्य श्लुः। ‘आडुत्तमस्य इति आडागमः । तस्य  ‘ छन्दस्युभयथा ' इति आर्धधातुकत्वात् अभ्यस्ताद्युदात्तत्वाभावे धातुस्वरः ॥ कृष्टय इति मनुष्यनाम, कृष्टयः चर्षणयः ' ( नि. २. ३. ७) इति तन्नामसु पाठात् । किंच **पनाय्यं** स्तुत्यम् **ओजः** शरीरबलम् **अस्मे** अस्मासु सम्यक् **इन्वतं** व्याप्नुतं प्रवर्धयतमित्यर्थः । इन्वतिर्व्यप्तिवचनः, ‘इन्वति ननक्ष' ( नि. २. १८. १ ) इति तन्नामसु पाठात् ॥ ॥ ३ ॥