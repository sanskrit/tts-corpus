+++
title = "005"
devataa = "अश्विनौ"
RShiH = "अगस्त्यो मैत्रावरुणिः"
ChandaH = "जगती"

+++


हे अश्विनौ **युवं** युवां **सिन्धुषु** समुद्रोदकेषु **एतं** **प्लवं** प्रसिद्धं प्लुतिसाधनं प्लवं नावम् **आत्मन्वन्तं** दार्ढ्यवन्तं **पक्षिणं** पक्षवद्गतिसाधनरथवन्तं **तौग्र्याय** तुग्रनाम्नो राज्ञः पुत्राय भुज्युनाम्ने राज्ञे **कं** सुखकरं **चक्रथुः**। तौग्र्यो भुज्यू राजा समुद्रवर्ती ससेनः परचक्रं प्रमथितुं प्रस्थितः । तं प्रतीपबलानि आगत्यापातयन् स च प्रसादफलकराश्विनौ स्तुत्वा स्वात्मानं ररक्ष इत्ययमितिहासो बहुधा पूर्वं प्रपञ्चितः। यद्वा । कमिति पूरणः । तस्य जलसंचारिरथस्य सहायभूतान् बहून् रथादीनकुरुतमित्यर्थः । अयमर्थस्तु ‘तमूहथुर्नौभिः' (ऋ. सं. १. ११६. ३ ), ‘चतस्रो नावः' (. सं. १. १८२. ६ ), 'त्रिभी रथैः' (ऋ. सं. १. ११६. ४ ) इत्यादिमन्त्रान्तरेषु प्रसिद्धः । **येन** युष्मद्दत्तेन प्लवेन **देवत्रा** देवेषु मध्ये **मनसा** अनुग्रहयुक्त्या बुद्ध्या । येन मनसेति वा योज्यम् । **निरूहथुः** निर्गमनं कुरुथः । तथा **सुपप्तनि** शोभनपतनं यथा भवति सुपतनौ वा युवां **महः** महतः **क्षोदसः** । उदकनामैतत् । उदकात् **पेतथुः** तदधः पतथः उत्तरीतुम् ॥ ॥ २७ ॥