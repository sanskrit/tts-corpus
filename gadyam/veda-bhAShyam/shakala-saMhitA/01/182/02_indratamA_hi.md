+++
title = "002"
devataa = "अश्विनौ"
RShiH = "अगस्त्यो मैत्रावरुणिः"
ChandaH = "जगती"

+++


हे अश्विनौ युवाम् **इन्द्रतमा** **हि** ईश्वरतमौ खलु । एवं प्रतिविशेषणं हिः संबन्ध्यः । तथा **धिष्ण्या** स्तुत्यर्हौ **मरुत्तमा** मरुद्वद्वेगगामिनौ मितरागिणौ मितराविणौ वा **दस्रा** उपक्षपयितारौ   शत्रूणां **दंसिष्ठा** अतिशयकर्माणौ **रथ्या** रथार्हौ रथवन्तौ **रथितमा** । रथिनो नेतारः । तेषां श्रेष्ठौ । ‘रथीरध्वराणाम् ' ( ऋ. सं. ८. ११. २) इति नेतृपरतया व्याख्यातत्वात् । ईदृशौ युवां **मध्वः** मधुसदृशस्य उदकस्यामृतस्य वा **पूर्णं** पूरितम् **आचितं** सर्वतः संनद्धं **रथं** **वहेथे** नयथः । **तेन** उक्तगुणविशिष्टेन रथेन हे **अश्विना** अश्विनौ उक्तगुणविशिष्टौ सन्तौ **उप** **याथः** यज्ञमभिप्राप्नुथः ॥