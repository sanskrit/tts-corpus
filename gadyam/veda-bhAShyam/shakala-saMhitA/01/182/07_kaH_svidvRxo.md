+++
title = "007"
devataa = "अश्विनौ"
RShiH = "अगस्त्यो मैत्रावरुणिः"
ChandaH = "जगती"

+++


**कः** **स्वित्** कश्चिदनुग्राहकः **वृक्षः** वृक्षविकारो रथः । विकारे प्रकृतिशब्दः । यद्वा । संस्तवाभिप्रायमेतत् । स्तोत्राख्यो वृक्ष इत्यर्थः । कीदृशो रथः । **निष्ठितः** निश्चलं वर्तमानः । कुत्रेति उच्यते । **अर्णसः** उदकस्य **मध्ये** । **यं** वृक्षं **तौग्र्यः** तुग्रपुत्रो भुज्युः **नाधितः** याचमानः **पर्यषस्वजत्** परिष्वक्तमकरोत् । आलम्बने दृष्टान्तः । **पतरोः** पतनशीलस्य मृगस्य मार्जयितुः शोधयितुर्हिंसादेः **आरभे** आलम्बनाय पर्णानीव । तानि यथा आलम्बनाय प्रभवन्ति तद्वत् । हे **अश्विनौ** **श्रोमताय** कीर्तिमत्त्वाय **उत्** **ऊहथुः** उर्ध्वं प्रापयथः । स्तुतिपक्षे स्तोत्राख्यं वृक्षमाश्रितवन्तं तमूहथुरित्यर्थः ॥