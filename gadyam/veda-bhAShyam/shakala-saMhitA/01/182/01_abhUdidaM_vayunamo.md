+++
title = "001"
devataa = "अश्विनौ"
RShiH = "अगस्त्यो मैत्रावरुणिः"
ChandaH = "जगती"

+++


हे **मनीषिणः** मनस्विनो मेधाविन ऋत्विजः अस्माकम् **इदं** **वयुनं** प्रज्ञानम् **अभूत्** उत्पन्नम् । कीदृशं तदिति । उच्यते । **वृषण्वान्** अभिमतवर्षणवान् **रथः** अश्विनोः संबन्धी गमनसाधनो रथ आगत इति शेषः । तत्स्थावश्विनौ **ओ** **षु** **भूषत** । ओ इति निपातद्वयसमुदायात्मकः एको निपातः । सुष्ठु आभूषत । अभिमुखा भवत स्तोतुम् । तादृशौ महानुभावावश्विनौ **मदत** ॥ अन्तर्भावितण्यर्थोऽयम् ॥ मदयत संभावयत । अश्विनौ विशेष्येते । **सुकृते** सुष्टु कृतवते मह्यं **धियंजिन्वा** कर्मणो बुद्धेर्वा प्रीणयितारौ **धिष्ण्या** धिषणार्हौ स्तुत्यौ **विश्पलावसू** विशां प्रजानाम् अस्माकं पालयितृधनौ विश्पलाख्यायाश्छिन्नजङ्घाया हिरण्मयजङ्घाप्रदानेन तथाभूतौ । ‘सद्यो जङ्घामायसीं विश्पलायै ' ( ऋ. सं. १. ११६. १५ ) इत्यादिनिगमः । **दिवः** आदित्यस्य **नपाता** नप्तारौ नपातयितारौ वा **शुचिव्रता** दीप्तकर्माणौ । ईदृशावश्विनौ मदत ॥