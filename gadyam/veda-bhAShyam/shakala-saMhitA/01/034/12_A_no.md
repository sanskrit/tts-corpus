+++
title = "012"
devataa = "अश्विनौ"
RShiH = "हिरण्यस्तूप आङ्गिरसः"
ChandaH = "त्रिष्टुप्"

+++


हे **अश्विना** **त्रिवृता** **रथेन** अप्रतिहतगतित्वात् त्रिषु लोकेषु वर्तमानेन रथेन सह **नः** अस्माकम् **अर्वाञ्चम्** अभिमुखं **सुवीरं** शोभनैर्वीरैः पुत्रभृत्यादिभिरुपेतं **रयिं** धनम् **आ** **वहतम्** आनीय प्रापयतम् । **शृण्वन्ता** अस्मदीयस्तुतिं शृण्वन्तौ **वां** युवाम् **अवसे** अस्मद्रक्षणार्थं **जोहवीमि** आह्वयामि। **नः** अस्माकं **वाजसातौ** संग्रामे। ‘वाजसातौ महाधने' (नि. २. १७. ३६) इति संग्रामनामसु पाठात् । **वृधे** वर्धनाय **च** **भवतम्** ॥ सुवीरम्। शोभना वीरा यस्येति बहुव्रीहौ 'वीरवीर्यौ च' इत्युत्तरपदाद्युदात्तत्वम् । शृण्वन्ता । ‘श्रु श्रवणे'। शतरि • श्रुवः च' (पा. सू. ३.१.७४) इति श्नुः शृभावश्च । हुश्नुवोः सार्वधातुके ' इति यणादेशः । ‘सुपां सुलुक् ० ' इति आकारः । जोहवीमि । ‘ह्वेञ् स्पर्धायां शब्दे च ' । यङ्लुकि “ अभ्यस्तस्य च ' (पा. सू. ६. १. ३३ ) इति कृतसंप्रसारणादस्मात् लडुत्तमैकवचने ‘यङो वा ' ( पा. सू. ७. ३.९४ ) इति ईडागमः । वृधे । “ वृधु वृद्धौ ' इत्यस्मात् संपदादिलक्षणो भावे क्विप् । वाजसातौ । ‘षणु दाने '। क्तिनि “ तितुत्र ' इत्यादिना इट्प्रतिषेधः । ‘जनसन' इत्यादिना आत्वम् । वाजानां सातिर्यस्मिन्निति पूर्वपदप्रकृतिस्वरत्वम् ॥ ॥ ५ ॥