+++
title = "002"
devataa = "अश्विनौ"
RShiH = "हिरण्यस्तूप आङ्गिरसः"
ChandaH = "जगती"

+++


**मधुवाहने** मधुरद्रव्याणां नानाविधखाद्यादीनां वहनेन युक्तेऽश्विनोः संबन्धिनि **रथे** **पवयः** वज्रसमाना दृढाश्चक्रविशेषाः **त्रयः** त्रिसंख्याकाः सन्ति । **इत्** इत्थं चक्रत्रयसद्भावप्रकारं **विश्वे** सर्वे देवाः **सोमस्य** चन्द्रस्य **वेनां** कमनीयां भार्यामभिलक्ष्य यात्रायां **विदुः** जानन्ति । यदा सोमस्य वेनया सह विवाहस्तदानीं नानाविधखाद्ययुक्तं चक्रत्रयोपेतं प्रौढं रथमारुह्य अश्विनौ गच्छत इति सर्वे देवा जानन्तीत्यर्थः। तस्य रथस्योपरि **स्कम्भासः** स्तम्भविशेषाः **त्रयः** त्रिसंख्याकाः स्कभितासः स्थापिताः। किमर्थम् । **आरभे** आरब्धुम् अवलम्बितुम् । यदा रथस्त्वरया याति तदानीं पतनभीतिनिवृत्त्यर्थं हस्तालम्बनभूताः स्तम्भा इत्यर्थः । हे **अश्विना** युवां तादृशेन रथेन **नक्तं** रात्रौ **त्रिः** **याथः** त्रिवारं गच्छथः। तथा **दिवा** दिवसेऽपि **त्रिः** याथः । रात्रावहनि च रथमारुह्य पुनःपुनः क्रीडथ इत्यर्थः ॥ मधुवाहने। मधु वाह्यतेऽनेनेति मधुवाहनः। करणे ल्युट्। विदुः । वेत्तेर्लटि ‘विदो लटो वा' इति झेः उसादेशः। स्कम्भासः। ‘ष्टभि स्कभि गतिप्रतिबन्धे'। स्कम्भन्ते प्रतिबद्धा भवन्तीति स्कम्भाः । पचाद्यच् । स्कभितासः। स्कम्भुः सौत्रो धातुः । अस्मात् निष्ठायां यस्य विभाषा' इति इट्प्रतिषेधे प्राप्ते ' ग्रसितस्कभित° ' इत्यादिना इडागमो निपातितः । आरभे । ‘रभ राभस्वे'। अस्मात् आङ्पूर्वात् संपदादिलक्षणो भावे क्विप् । कृदुत्तरपदप्रकृतिस्वरत्वम् ॥