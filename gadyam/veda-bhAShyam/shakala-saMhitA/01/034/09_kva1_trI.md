+++
title = "009"
devataa = "अश्विनौ"
RShiH = "हिरण्यस्तूप आङ्गिरसः"
ChandaH = "त्रिष्टुप्"

+++


हे नासत्यौ अश्विनौ **त्रिवृत्रः** त्रिसंख्याकैरश्रिभिरुपेतस्य भवदीयस्य **रथस्य** ईषाद्वयं पूर्वभागे संयुज्यते । सेयम् एका अश्रिः । पृष्ठभागे वियुज्यते। तत्र कोणद्वयं संपद्यते । ईदृशस्य रथस्य संबन्धीनि **त्री** **चक्रा** त्रीणि चक्राणि **क्व** । कुत्र स्थितानीत्यस्माभिर्न दृश्यते । **ये** काष्ठविशेषाः **सनीळाः** । नीळं गृहसदृशं रथस्योपरि उपवेशस्थानम् । तेन सह वर्तन्ते इति सनीळाः । ते काष्ठविशेषाः **वन्धुरः** नीडबन्धनाधारभूताः **त्रयः** अक्षेण सहिते द्वे ईषे इत्येवं त्रिसंख्याकाः **क्व** । कुत्र स्थिता इत्यस्माभिर्न ज्ञायते । **वाजिनः** बलवतः **रासभस्य** भवदीयाश्वस्थानीयस्य गर्दभस्य **योगः** रथे योजनं **कदा** । कस्मिन् काले निष्पन्नम् इत्यस्माभिर्न दृश्यते । **येन** चक्रत्रयनीडकाष्ठत्रयसभयोजनसहितेन रथेन **यज्ञम्** अस्मदीयं यागस्थानम् **उपयाथः** युवां प्राप्नुथः । तादृशस्य रथस्येति पूर्वत्रान्वयः ॥ त्री चक्रा । उभयत्रापि ‘शेश्छन्दसि बहुलम् ' इति शेर्लोपः । वन्धुरः । बन्धेः औणादिकः उरप्रत्ययः । वत्वं छान्दसम् । सनीळाः। 'वोपसर्जनस्य' इति सभावः ॥