+++
title = "003"
devataa = "अश्विनौ"
RShiH = "हिरण्यस्तूप आङ्गिरसः"
ChandaH = "जगती"

+++


हे अश्विना अश्विनौ देवौ **युवं** युवामुभौ **समाने** **अहन्** एकस्मिन्ननुष्ठानदिने **त्रिरवद्यगोहना** त्रिवारमनुष्ठानगतानां दोषाणां संवरणकारिणौ भवतम् । **अद्य** अस्मिन् दिने **यज्ञं** यज्ञगतं हविः **मधुना** मधुररसेन **त्रिः** **मिमिक्षतं** त्रिवारं सिञ्चतम् । किं च **दोषाः** **उषसश्च** रात्रीदिवसांश्च रात्रिषु दिवसेषु च नैरन्तर्येण **वाजवतीः** बलकारिणीः **इषः** अन्नानि **अस्मभ्यं** **पिन्वतं** सिञ्चतं प्रयच्छतमित्यर्थः॥ अहन् । ‘सुपां सुलुक्' इति सप्तम्या लुक् । अवद्यगोहना । ' गुहू संवरणे'। अवद्यस्य गूहयितारौ । नन्द्यादित्वात् ल्युः । ‘ऊदुपधाया गोहः' (पा. सू. ६. ४. ८९ ) इति प्राप्तस्य ऊत्वस्य अभावश्छान्दसः । मिमिक्षतम् । मिह सेचने ' । सनि ‘एकाच उपदेशेऽनुदात्तात्' इति इट्प्रतिषेधः।