+++
title = "008"
devataa = "अश्विनौ"
RShiH = "हिरण्यस्तूप आङ्गिरसः"
ChandaH = "जगती"

+++


हे **अश्विना** **सप्तमातृभिः** । ‘इमं मे गङ्गे' (ऋ. सं. १०. ७५, ५) इत्यादिमन्त्रोक्ताः सप्तसंख्याका गङ्गाद्या नद्यो मातर उत्पादिका येषां जलविशेषाणां ते सप्तमातरः । तैः **सिन्धुभिः** स्यन्दनस्वभावैर्जलैर्वसतीवरीनामभिः **त्रिः** सोमाभिषवः कृत इति शेषः । तथा चान्यत्र ब्राह्मणे समाम्नातम्-' अष्टौ कृत्वोऽभिषुणोति एकादश कृत्वो द्वितीयं द्वादश कृत्वस्तृतीयम्' (तै. सं. ६. ४. ५. १-२ ) इति । **आहा** वाः यथोक्तजलयुक्तस्य सोमस्याधारभूताः कूपसदृशाः **त्रयः** त्रिसंख्याका द्रोणकलशाधवनीयपूतभृदाख्या निष्पन्ना इति शेषः । तेषु त्रिषु पात्रविशेषेषु **त्रेधा** त्रिभिः प्रकारैः सवनत्रयगतैः **हविष्कृतं** सोमाख्यं हविः संपादितं द्रव्यं वर्तते इति शेषः। **तिस्रः** **पृथिवीरुपरि** त्रिभ्यः पृथिव्यादिलोकेभ्य ऊर्ध्वं **प्रवा** प्रवन्तौ गच्छन्तौ युवां **दिवो** **नाकं** द्युलोकसंबन्धिनमादित्यं **रक्षेथे** । कीदृशं नाकम् । **द्युभिः** अहोभिः **अक्तुभिः** रात्रिभिश्च **हितं** स्थापितम् । अहनि सूर्य उदेति रात्रावस्तं गच्छतीत्येवमहोरात्राभ्यां सूर्यो व्यवस्थाप्यते इत्यर्थः ॥ सप्तमातृभिः। बहुव्रीहिस्वरः । आहावाः । निपानमाहावः' (पा. सू. ३. ३. ७४ ) इति आङ्पूर्वात् ह्वयतेः अप्प्रत्ययः संप्रसारणं वृद्धिश्च निपातनात् । थाथादिना उत्तरपदान्तोदात्तत्वम् । प्रवा । ' च्युङ् प्रुङ् गतौ '। प्रवेते गच्छतः इति प्रवौ । पचाद्यच् । ‘सुपां सुलुक्' इति आकारः । नाकम् । न अस्मिन् अकम् अस्तीति नाकः । ‘नभ्राण्नपात्' इत्यादिना नञः प्रकृतिभावः । द्युभिः । ऊडिदम्' इत्यादिना प्राप्तस्य विभक्त्युदात्तस्य ' दिवो झल् ' ( पा. सू. ६. १. १८३ ) इति प्रतिषेधः ॥