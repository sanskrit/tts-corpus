+++
title = "010"
devataa = "अश्विनौ"
RShiH = "हिरण्यस्तूप आङ्गिरसः"
ChandaH = "जगती"

+++


हे नासत्यौ अश्विनौ इह कर्मणि **आ** **गच्छतम्** । अत्रास्माभिः **हविः** **हूयते** । युवां च **मधुपेभिः** मधुरद्रव्यपानयुक्तैः **आसभिः** भवदीयैरास्यैः **मध्वः** मधुरद्रव्याणि हवींषि **पिबतम्** । **सविता** सूर्यः **उषसः** **पूर्वम्** उषःकालात्पुरा युवयोरश्विनोः संबन्धिनं **रथम्** **ऋताय** अस्मद्यज्ञार्थम् **इष्यति** **हि** प्रेरयति खलु । कीदृशम् । **चित्रं** पूर्वोक्तैश्चक्रत्रयादिभिः विचित्रं **घृतवन्तम्** अक्षाञ्जनसाधनेन घृतेनोपेतम् ॥ गच्छतम् । अदुपदेशात् लसार्वधातुकानुदात्तत्वे शपः पित्त्वादनुदात्तत्वम् । धातुस्वरः । अत्र गच्छतं पिबतं चेति चार्थप्रतीतेः ‘चादिलीपे विभाषा' इति प्रथमायाः तिङविभक्तेः निघातप्रतिषेधः । हूयते । लसार्वधातुकानुदात्तत्वे यकः स्वरः । मध्वः । लिङ्गव्यत्ययः शसि यणादेशश्छान्दसः । मधुपेभिः । मधु पिबन्तीति मधुपानि। **आतोऽनुपसर्गे** कः' इति कप्रत्ययः । आसभिः । ‘पद्दन्' इत्यादिना आस्यशब्दस्य आसन्नादेशः । युवोः । **युवोर्हि** यन्त्रम्' इत्यत्रोक्तम् । इष्यति । ‘इष गतौ ' । श्यनो नित्त्वादाद्युदात्तत्वम् । ' हि च ' इति निघातप्रतिषेधः ॥