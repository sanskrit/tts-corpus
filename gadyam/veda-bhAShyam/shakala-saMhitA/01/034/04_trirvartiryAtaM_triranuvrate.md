+++
title = "004"
devataa = "अश्विनौ"
RShiH = "हिरण्यस्तूप आङ्गिरसः"
ChandaH = "जगती"

+++


हे **अश्विना** **युवं** त्रिर्वर्तिर्यातम् अस्मदीयवर्तनसाधनं गृहं त्रिर्यातं त्रिवारं प्राप्नुतम् । तथा **अनुव्रते** अस्मद्नुकूलव्यापारयुक्ते **जने** **त्रिः** यातं त्रिवारं तदनुग्रहाय गच्छतम् । **त्रिः** **सुप्राव्ये** त्रिवारं सुष्ठु प्रकर्षेण भवद्भ्यां रक्षणीये प्रवर्तमानानस्मान् **त्रेधेव** त्रिभिरेव प्रकारैः **शिक्षतम्** । पुनःपुनरनुष्ठानमुपदेष्टव्यमित्यर्थः । तथा **नान्द्यं** नन्दनीयं संतोषकरं फलं **त्रिः** **वहतं** प्रापयतम् । **अस्मे** अस्मासु **पृक्षः** अन्नं **त्रिः** पिन्वतं त्रिवारं प्रयच्छतम् । तत्र दृष्टान्तः । **अक्षरेव** । अक्षराण्युदकानि । ‘अक्षरा स्रोतः तृप्तिः ' (नि. १.२.३२) इति तन्नामसु पाठात् । तानि पर्जन्यः यथा प्रयच्छति तद्वत् ॥ वर्तिः । वर्ततेऽत्रेति वर्तिर्गृहम् । ‘हृपिषिरुहिवृति०' ( उ. सू. ४. ५५८ ) इत्यादिना इप्रत्ययः । ‘सुपां सुलुक्' ' इति द्वितीयैकवचनस्य सुआदेशः । सुप्राव्ये । उपसर्गद्वयोपसृष्टात् अवतेः कर्मणि ण्यत् । ‘संज्ञापूर्वको विधिरनित्यः' इति वृद्ध्यभावः। ‘तित्स्वरितम्' इति स्वरितत्वम् । शिक्षतम् ।' शिक्ष विद्योपादाने'। नान्द्यम्। ण्यदन्तः । पृक्षः। ‘पृची संपर्के'। असुनि सुडागमः। अस्मे । ‘सुपां सुलुक्' इति शेआदेशः । अक्षरा इव। अश्नुवते व्याप्नुवन्तीति अक्षराण्युदकानि । औणादिकः क्सरप्रत्ययः । शेर्लोपः ॥