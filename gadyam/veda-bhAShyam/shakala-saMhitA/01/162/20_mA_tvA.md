+++
title = "020"
devataa = "अश्वः"
RShiH = "दीर्घतमा औचथ्यः"
ChandaH = "त्रिष्टुप्"

+++


हे अश्व **त्वा** त्वाम् **अपियन्तं** देवान् प्रति गच्छन्तं **प्रियः** **आत्मा** भोगायतनत्वात् तव प्रियतरो देहः **मा** **तपत्** तप्तं मा कार्षीत् वियोगजनिता व्यथा मा भूदित्यर्थः । **स्वधितिः** शस्त्रं **ते** तव **तन्वः** तनूः अङ्गानि **मा** **आ** **तिष्ठिपत्** त्वयि चिरमास्थितानि मा कार्षीत् ॥ स्थापयतेर्लुङि ‘तिष्ठतेरित् '(पा. सू. ७. ४. ५) इति इत्वम् ॥ तथा **ते** तव **गात्राणि** **गृध्नुः** केवलमांसग्रहणेप्सुः **अविशस्ता** विशसने अकुशलः शमिता **अतिहाय** न्यूनातिरेकभावेन तत्तदङ्गमतिक्रम्य मध्ये **मिथु** मिथ्या व्यर्थम् **असिना** **छिद्रा** छिद्राणि तिर्यक्छिन्नानि **मा** **कः** मा कार्षीत् ॥ करोतेर्लुङि। ‘मन्त्रे घस' इति च्लेर्लुक् । गुणः । **हल्यङ्याब्भ्यः'** इति तलोपः ॥