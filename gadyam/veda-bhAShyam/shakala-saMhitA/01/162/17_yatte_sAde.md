+++
title = "017"
devataa = "अश्वः"
RShiH = "दीर्घतमा औचथ्यः"
ChandaH = "त्रिष्टुप्"

+++


**महसा** बलेन **शूकृतस्य** । शब्दानुकरणमेतत् । शूत्कारं कुर्वतः **ते** तव **सादे** सदने अगमने निमित्तभूते सति ॥ सदेर्भावे घञ्। 'कर्षात्वतः' इत्यन्तोदात्तत्वम् ॥ अर्थतो गमनं कुर्वन् शूत्कारं कुर्वतः ते त्वां पार्ष्ण्या  **वा** **कशया** **वा** **तुतोद** व्यथयति **यत्** यस्मात् तस्मात् **ते** तव **ता** तानि **सर्वा** सर्वाणि **अध्वरेषु** यागेषु **ब्रह्मणा** मन्त्रेण सूदयामि क्षरामि आहुतित्वेन कल्पयामीत्यर्थः । तत्र दृष्टान्तः । अध्वरेषु यागेषु **हविषः** हविः आज्यादिकं **स्रुचेव** स्रुचा यथा सूदयन्ति तद्वत् ॥