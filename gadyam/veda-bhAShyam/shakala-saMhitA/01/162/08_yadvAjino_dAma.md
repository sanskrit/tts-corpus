+++
title = "008"
devataa = "अश्वः"
RShiH = "दीर्घतमा औचथ्यः"
ChandaH = "त्रिष्टुप्"

+++


**वाजिनः** गमनवतोऽश्वस्य **यत्** **दाम** ग्रीवाबद्धा रज्जुः । यच्च **संदानं** सम्यगवच्छेदकं बन्धकं पादबन्धनं दाम अस्ति । **या** च **अस्य** **शीर्षण्या** शिरसि बद्धा खलीनरज्जुः अस्ति ॥ शिरःशब्दात् ‘भवे छन्दसि' इति यत् । “ ये च तद्धिते' (पा. सू. ६. १. ६१ ) इति शीर्षन्भावः। तित्स्वरितः ॥ **यद्वा** **घ** **अस्य** अश्वस्य **आस्ये** मुखे **प्रभृतं** प्रहृतं प्रक्षिप्तं **तृणम्** अस्ति । घशब्दो हार्थे स च प्रसिद्ध्यर्थः । **सर्वा** सर्वाणि **ता** तानि सर्वाणि **अपि** हे अश्व **ते** तव संबन्धीनि **देवेष्वस्तु** सन्तु देवेषु मध्ये भवन्तु । देवत्वं प्राप्नुवन्तु वा ॥ वचनव्यत्ययः । अत्रोपयुक्तानां सर्वेषां देवत्वं किल अश्वस्य तत्प्राप्तिः न आशासनीया ॥