+++
title = "007"
devataa = "अश्वः"
RShiH = "दीर्घतमा औचथ्यः"
ChandaH = "त्रिष्टुप्"

+++


**मन्म** मननीयं फलं **सुमत्** **उप** **प्रागात्** उपप्रैतु । ‘सुमत्स्वयमित्यर्थः' ( निरु. ६.२२ ) इति यास्कः । यद्वा । स्वयमेव मादयितृतमे मयि **अधायि** धीयते । फलभूतः अश्वः आगतः स च मया धृतः इत्यर्थः । किमर्थम् । **वीतपृष्ठः** साधुपोषणेन प्राप्तपश्चाद्भागः कान्तपृष्ठो वा । अत्यन्तं दृप्तः इत्यर्थः। तादृशोऽयं **देवानामाशाः** पूरयितुम् **उप** गच्छतु । यागार्थमागतम् **एनं** **सुबन्धुं** शोभनबन्धनमश्वं **देवानाम्** आशास्यमानानां **पुष्टे** पोषणाय **चकृम** कुर्मः । तं च **विप्राः** मेधाविन ऋत्विजः **ऋषयः** अतीन्द्रियद्रष्टारोऽन्ये वा विप्रा ऋषयश्च **अनु** **मदन्ति** अनुमोदन्ताम् । सम्यक् कृतमिति परितुष्यन्तु ॥