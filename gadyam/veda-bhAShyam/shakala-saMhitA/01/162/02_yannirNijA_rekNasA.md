+++
title = "002"
devataa = "अश्वः"
RShiH = "दीर्घतमा औचथ्यः"
ChandaH = "त्रिष्टुप्"

+++


**यत्** यस्मात् **निर्णिजा** । निर्णिगिति रूपनाम । **रेक्णसा**। रेक्ण इति धननाम ।' निर्णिक वव्रिः' (नि. ३. ७. १) इति, ‘रेक्णः रिक्थम् ' (नि. २. १०, २) इति च तन्नामसूक्तत्वात् ॥ उभयत्र मत्वर्थो लुप्यते ॥ रूपवता हिरण्यवताभरणेन **प्रावृतस्य** सर्वतो वेष्टितस्य अश्वस्य **मुखतः** पुरस्तात् **गृभीतां** गृहीतां **रातिं** दातव्यां दातव्यत्वेन गृहीताम् अजां नयन्ति ऋत्विजः। स तादृशः **अजः** **सुप्राङ्** सुष्ठु प्रशस्यागमनः **मेम्यत्** हन्यमानः ॥' मीञ् हिंसायाम्' । अस्मात् यङ्लुगन्तात् कर्मणि व्यत्ययेन शतृ ॥ यद्वा । तस्य शब्दानुकरणं मेमेशब्दं कुर्वन् । **विश्वरूपः** बहुवर्णोपेतः कृष्णग्रीवः कृष्णललामो वा नैकवर्णः इत्यर्थः । एवंरूपः अयम् **इन्द्रापूष्णोः** । इन्द्रः प्रसिद्धः। पूषा पोषको देवोऽग्निः । तयोः **प्रियम्** ।' आग्नेयः कृष्णग्रीवः' (तै, सं. ५. ५, २२ ) इत्युक्तत्वादग्नेः प्रियत्वम् । सर्वेऽपीन्द्रस्येतीन्द्रप्रियत्वम् । एवंरूपं **पाथः** अन्नम् **अप्येति** प्राप्नोतु ॥