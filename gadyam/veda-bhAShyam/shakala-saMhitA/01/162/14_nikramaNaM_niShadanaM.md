+++
title = "014"
devataa = "अश्वः"
RShiH = "दीर्घतमा औचथ्यः"
ChandaH = "त्रिष्टुप्"

+++


यत् **निक्रमणम्** । नितरां क्रमते यत्र तन्निक्रमणं स्थानम् । नितरां सीदत्यत्रेति **निषदनम्** । **विवर्तनं** विविधवर्तनम् इतस्ततो लुण्ठनं यत्र तत् ॥ सर्वत्राधिकरणे ल्युट् ॥ **यच्च** **अर्वतः** **अश्वस्य** **पडबीशं** पदबन्धनम् । यद्वा । बन्धनं पट् तद्वान् प्रदेशः। अत्र सर्वत्र देवार्थस्याश्वस्य रोमादीनामपि निरर्थकत्वाभावाय तत्स्थानमपि स्वीक्रियते । यद्वा । क्रियापरावगन्तव्या । आलम्भसमये निग्रहेण या निक्रमणादयश्चेष्टाः सन्ति ता इत्यर्थः । **यच्च** **पपौ** यदुदकमपिबत् । **यच्च** **घासिम्** अदनीयं तृणादिकं **जघास** अभक्षयत् । हे अश्व **ते** तव **ता** तानि सर्वाणि निक्रमणादीनि **देवेष्वस्तु** सन्तु देवेषु व्याप्नोतु तान्यपि निरर्थकानि मा भूवन्नित्यर्थः ॥