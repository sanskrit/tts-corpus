+++
title = "012"
devataa = "अश्वः"
RShiH = "दीर्घतमा औचथ्यः"
ChandaH = "त्रिष्टुप्"

+++


**ये** **पक्वं** **वाजिनम्** अश्वम् अश्वावयवं **परिपश्यन्ति** परितः पावनबुद्ध्या ईक्षन्ते । **य** **ईं** ये चैनं **सुरभिः** शोभनगन्धः अतः **निर्हर** किंचिदप्यस्मभ्यं देहि **इति** **आहुः** । यद्वा । निःशेषेण देवेभ्यो हरेत्याहुः । यतः सुरभिः अतो देवयोग्यमिति । किंच **ये** **चार्वतो** **मांसभिक्षामुपासते** ये नराः अस्य अर्वतः अश्वस्य हुतशिष्टमांसयाचनामुपासते कांक्षन्ते । **उतो** अपि च **तेषाम्** उक्तविधानाम् **अभिगूर्तिः** अभितः उद्यमनं **नः** अस्मान् **इन्वतु** व्याप्नोतु । यथा अस्माभिः अश्वे उपालब्धे एवं स्पृहयन्ति तथा यज्ञो निर्वाहयतु इत्यर्थः । यद्वा । मन्त्रः देवपरो व्याख्येयः । ये देवाः वाजिनं पक्वं परिपश्यन्ति कदा होष्यतीति विलम्बं दृष्ट्वा ये च सुरभिरीमेनं निर्हर निःशेषेणास्मभ्यं देहीत्याहुः ये चार्वतोऽश्वस्य मांसभिक्षामुपासते तेषामभिगूर्तिर्न इन्वतु तेषाम् उद्यमः सफलो भवत्वित्यर्थः ॥