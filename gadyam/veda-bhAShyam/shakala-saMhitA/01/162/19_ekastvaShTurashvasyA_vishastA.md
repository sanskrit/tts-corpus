+++
title = "019"
devataa = "अश्वः"
RShiH = "दीर्घतमा औचथ्यः"
ChandaH = "त्रिष्टुप्"

+++


**त्वष्टुः** अस्य दीप्तस्य **अश्वस्य** **विशस्ता** विशसनस्य कर्ता **एकः** । एक एव । स कः। **ऋतुः** एतदुपलक्षितः कालात्मा तस्यैव सर्वेषामपि पर्यवसितृत्वात् । यद्वा । ऋतुः निःशङ्कविशसनाय गन्ता शमिता । **तथा** **द्वा** **यन्तारा** नियमयितारौ अहोरात्रे देवौ द्यावापृथिव्यौ वा ऋत्विक्षु **भवतः** ॥ तथ ऋतुः इत्यत्र ‘ऋत्यकः' इति प्रकृतिभावो ह्रस्वत्वं च ॥ हे अश्व **ते** तव **गात्राणां** मध्ये **या** यानि हृदयाद्यवयवानि **ऋतुथा** काले **कृणोमि** छिनद्मि संपादयामि **पिण्डानां** मध्ये **ताता** तानि तानि प्रज्ञानानुरोधेन **अग्नौ** **प्र** **जुहोमि** प्रकर्षेण हुतं करोमि ॥