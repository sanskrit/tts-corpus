+++
title = "018"
devataa = "अश्वः"
RShiH = "दीर्घतमा औचथ्यः"
ChandaH = "त्रिष्टुप्"

+++


**वाजिनः** **अश्वस्य** **देवबन्धोः** देवानां प्रियस्य चतुस्त्रिंशत् **वङ्क्रीः** एतत्संख्यानि उभयपार्श्वास्थीनि **स्वधितिः** छेदनसाधनोऽसिः **समेति** सम्यग्गच्छति छेदनाय। इतरेषामजादीनां षड्विंशतिरेव, ‘ षड्विंशतिरस्य वङ्क्रयः' (ऐ. ब्रा. २. ६ ) इति प्रैषात् । हे विशसनस्य कर्तारः अस्याश्वस्य गात्राणि शरीरावयवान् **अच्छिद्रा** अच्छिद्राणि यथा भवन्ति तथा **वयुना** वयुनानि प्रज्ञानानि । वयुनमिति प्रज्ञानाम, ‘वयुनम् अभिख्या ' ( नि. ३. ९. १०) इति तन्नामसूक्तत्वात् । **कृणोत** कुरुत ॥ तप्तनप्तनथनाश्च' इति तबादेशः ॥ हृदयजिह्वावक्षःप्रभृतीनि प्रज्ञाथ मध्ये छिन्नानि मा कुरुतेत्यर्थः । तदर्थं **परुःपरुः** प्रतिपर्व प्रतिहृदयाद्यवयवम् **अनुघुष्य** इदमवद्यमिति संशब्द्यैव **वि** **शस्त** विशसनं कुरुत ॥ ‘शस् हिंसायाम् ' । छान्दसः शपो लुक् ॥ ' गात्रंगात्रमस्यानूनं कृणुतात्' (ऐ. ब्रा. २.६ ) इति प्रैषात् ॥