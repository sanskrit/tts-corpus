+++
title = "003"
devataa = "अश्वः"
RShiH = "दीर्घतमा औचथ्यः"
ChandaH = "जगती"

+++


**एषः** **छागः** शृङ्गरहितोऽजः **अश्वेन** **वाजिना** शीघ्रव्यापकेनाश्वेन सह **पूष्णः** पोषकस्याग्नेः **भागः** भजनीयः **विश्वदेव्यः** सर्वदेवार्हः । अग्नेः सर्वदेवात्मकत्वात् तदर्हत्वेन सर्वदेवप्रियत्वम् । एवंविधः अजः **पुरः** पुरस्तात् **नीयते** प्राप्यते । **यत्** यस्मात् एवं क्रियते तस्मात् **प्रियं** प्रीणयितारं पुरोडाशं पुरस्ताद्दातव्यम् **एनम्** अजं **त्वष्टा** सर्वस्योत्पादको देवः। ‘त्वष्टा रूपाणि विकरोति' ( तै. सं. १. ५. ९.२) इति श्रुतेः । तूर्णव्यापकोऽग्निर्वा। ‘उभे त्वष्टुर्बिभ्यतुः ' (ऋ. सं. १. ९५.५) इत्युक्तत्वात् ' अहोरात्रे इति वारणी इति वा ' ( निरु. ८. १५) इति यास्केन अरणी बिभ्यतुरित्युक्तत्वात् अरणिसंबन्धः अग्नेरेवेति गम्यते । **अर्वता** अरणवता अश्वेन सह **सौश्रवसाय** देवानां शोभनान्ननिमित्तम् **अभि** **जिन्वति** प्रीतिहेतुकं करोति ॥