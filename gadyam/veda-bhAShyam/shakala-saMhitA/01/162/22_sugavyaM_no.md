+++
title = "022"
devataa = "अश्वः"
RShiH = "दीर्घतमा औचथ्यः"
ChandaH = "त्रिष्टुप्"

+++


**वाजी** अश्वः आलभ्यमानः **नः** अस्माकं **सुगव्यं** शोभनेन गोसमूहेन युक्तं **विश्वापुषं** **रयिं** विश्वस्य पोषकं धनं **कृणोतु** करोतु ॥ ‘खलगोरथात्' (पा. सू. ४. २. ५०) इति समूहार्थे यत् । छान्दसमुत्तरपदाद्युदात्तत्वम् । यद्वा । सामूहिकस्याणः प्रसङ्गे ‘सर्वत्र गोरजादिप्रत्ययप्रसङ्गे' (का. ४. ३. १६०) इति यत् । तदन्तस्य ' आद्युदात्तं द्व्यच्छन्दसि' इत्युत्तरपदाद्युदात्तत्वम् ॥ तथा स्वश्व्यं शोभनाश्वसमूहयुक्तम् । तथा **पुंसः** **पुत्रान्** । पुत्रशब्दः स्त्रीपुमपत्यसाधारणः । अतः पुमपत्यानीत्यर्थः । यद्वा। पुंसो वध्वादीन् पुत्रान् पुरुरक्षकान् आत्मजान्। स्त्र्यपत्यानि" पुमपत्यानि च इत्यर्थः । **उत** अपि च विश्वापुषं रयिं विश्वपोषणसमर्थं धनम्। किंच **नः** अस्मान् **अदितिः** अदीनः अश्वः **अनागास्त्वं** कृणोतु सर्वतो निष्पापत्वं करोतु । उक्तानां फलानां न्यूनातिरेकजनितपापक्षयाभावे असंभवात् अपापत्वं प्रार्थ्यते । किंच 'हविष्मान् हविर्भूतावयवोपेतः **अश्वः** नः अस्माकं **क्षत्रं** बलं क्षात्रं तेजः **वनतां** संभजतां कुरुताम् ॥ ॥ १० ॥