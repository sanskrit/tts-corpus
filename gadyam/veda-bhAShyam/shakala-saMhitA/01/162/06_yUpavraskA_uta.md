+++
title = "006"
devataa = "अश्वः"
RShiH = "दीर्घतमा औचथ्यः"
ChandaH = "जगती"

+++


**यूपव्रस्काः** यूपार्हवृक्षस्य व्रश्चनकर्तार्श्छेत्तारः । **उत** **ये** च **यूपवाहाः** छिन्नस्य वोढारः । **ये** च **चषालम्** । यूपस्योपरिस्थाप्यं यूपाग्रभागं चषालमाहुः । तत् ये **अश्वयूपाय** अश्वबन्धनयूपाय **तक्षति** ॥ तक्षतीति वचनव्यत्ययः ॥ साधु संपादयन्ति । **ये** **च** **अर्वते** अरणवते अश्वाय **पचनं** पाकसाधनं काष्ठभाण्डादिकं **संभरन्ति** । **उतो** अपि च **नः** अस्मत्संबन्धिनां **तेषाम्** ऋत्विजाम् **अभिगूर्तिः** संकल्पः सर्वथा करणीयमिति बुद्धिः **इन्वतु** व्याप्नोतु ॥ इन्वतिर्व्याप्तिवचनः ‘इन्वति ननक्ष' इति तद्वचनेषु पाठात् ॥ यद्वा । तेषामभिगूर्तिः नः अस्मानिन्वतु । यागं साधुपारं प्रापय्य फलेन योजयत्वित्यर्थः ।