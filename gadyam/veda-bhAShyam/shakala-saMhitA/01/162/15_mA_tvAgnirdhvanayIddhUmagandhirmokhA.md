+++
title = "015"
devataa = "अश्वः"
RShiH = "दीर्घतमा औचथ्यः"
ChandaH = "त्रिष्टुप्"

+++


हे अश्व **त्वा** त्वां **धूमगन्धिः** धूमेन व्याप्तः **अग्निः** **मा** **ध्वनयीत्** मा ध्वनयत् । धूमं दृष्ट्वा शब्दं मा कुर्वित्यर्थः । अश्वस्य शब्दने प्रायश्चित्तविधानात् । यद्वा । हे पच्यमानाश्ववयव त्वा त्वां धूमगन्धिरग्निर्मा ध्वनयीत् । ध्वना सति भाण्डभङ्गः स्यात् । ‘नोनयति । (पा. सू. ३. १. ५१ ) इत्यादिना चङ्प्रतिषेधः । ‘ह्व्यन्तक्षण' इति वृद्ध्यभावः ॥ किंच **भ्राजन्ती** अत्यन्ताग्निसंयोगेन दीप्ता **उखा** स्थाली **मा** **अभि** **विक्त** अभितो मा चीचलत्तापातिशयेन मा नीनशदित्यर्थः ॥ ‘ओविजी भयचलनयोः' । छान्दसो विकरणस्य लुक् । लुङि वा ‘झलो झलि' इति सलोपः ॥ स्थाली विशेष्यते । जघ्रिः जिघ्रन्ती तापेन ।' घ्रा गन्धोपादाने'। ‘आदृगमहन ' इति किन्प्रत्ययः ॥ तं तादृशम् **अश्वम्** **इष्टं** होतुमिषितं **वीतं** होमाय आनीतम् **अभिगूर्तम्** आभिमुख्येन प्रदानाय उद्यतम् । यद्वा । इष्टं प्रयाजैराप्रीतं वीतं पर्यग्निकृतमभिगूर्तं  ये यजामहे ' इत्यागूर्युक्तम् । **वषट्कृतं** वषट्कारेण देवसंस्कृतम्" एवंभूतं तं **देवासः** देवाः **प्रति** **गृभ्णन्ति** प्रतिगृह्णन्ति ॥ ॥ ९ ॥