+++
title = "001"
devataa = "अश्वः"
RShiH = "दीर्घतमा औचथ्यः"
ChandaH = "त्रिष्टुप्"

+++


**नः** अस्मान् अश्वं स्तोतुं प्रवृत्तान् मित्रादयो देवाः **मा** परि **ख्यन्** परिख्यानं मा कुर्वन्तु । परिख्यानं नाम निन्दा । महानुभावं देवजातम् अश्वं तुच्छा नराः स्तुवन्तीति मा कुर्वन्तु ॥ ख्यातेर्माङि लुङि ‘अस्यतिवक्ति' इत्यादिना च्लेः अङ् ॥ अहरभिमानी देवः **मित्रः** रात्र्यभिमानी **वरुणः** । **अर्यमा** तयोः अन्तरालाभिमानी आदित्यः । **आयुः** सततगन्ता वायुः ॥ वकारलोपो वा ॥ **इन्द्रः** प्रसिद्धः। **ऋभुक्षाः** देवानां निवासभूतः प्रजापतिः। यद्वा । एतन्महन्नाम' इन्द्रविशेषणं ‘ऋभुक्षाः उक्षा ' (नि. ३. ३. १० ) इति तन्नामसु पाठात् । निन्दायाः प्रसक्तिं दर्शयति । **यत्** यस्मात् **वाजिनः** वेजनवतो बह्वन्नवतो वा **देवजातस्य** बहुदेवतास्वरूपेणोत्पन्नस्य । उषआदीनाम् अस्य शिरआद्यवयवत्वादिति भावः । ‘उषा वा अश्वस्य मेध्यस्थ शिरः' (बृ. उ. १. १. १) इत्यादिश्रुतेः । यद्वा । देवेभ्यो जातस्य गन्धर्वकुले उत्पन्नत्वात् । **सप्तेः** सर्पणशीलस्य । अश्वनामैतत् । एवंविधस्याश्वस्य महानुभावस्य **वीर्याणि** वीरकमणि सामर्थ्यानि **विदथे** वेदनसाधने यज्ञे **प्रवक्ष्यामः** प्रकर्षेण ब्रूमः । अतो मा परि ख्यन् प्रत्युत अनुगृह्णन्त्वित्यर्थः ॥