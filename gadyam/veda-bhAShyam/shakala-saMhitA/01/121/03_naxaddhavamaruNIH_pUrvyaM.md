+++
title = "003"
devataa = "विश्वेदेवाः इन्द्रो वा"
RShiH = "कक्षीवान् दैर्घतमस औशिजः"
ChandaH = "त्रिष्टुप्"

+++


**अरुणीः** अरुणवर्णाः आरोचमानाः वा उषसः **राट्** राजयन् प्रकाशयन् सूर्यात्मा इन्द्रः **पूर्व्यं** पूर्वैर्ऋषिभिः प्रयुक्तं **हवम्** इदानीमस्माभिः क्रियमाणमाह्वानं **नक्षत्** नक्षतु शृणोतु । कीदृशः । **अनु** **द्यून** अनुदिवसं **विशां** मनुष्याणाम् **अङ्गिरसाम्** ऋषीणां स्तोतॄणां **तुरः** धनस्य प्रेरयिता । अपि च स इन्द्रः **वज्रं** स्वकीयमायुधं **नियुतं** हन्तव्येन सह नितरां युक्तं **तक्षत्** अकरोत् । तथा **द्यां** द्युलोकं **तस्तम्भत्** अस्तम्भयत् । यथा अधो न पतति तथा अकरोदित्यर्थः । किमर्थम् । **नर्याय** नृभ्यो हिताय **चतुष्पदे** गवाश्वादये **द्विपादे** मनुष्याय च । एतदुभयार्थमित्यर्थः ॥ नक्षत् । नक्ष गतौ । लेटि अडागमः । पूर्व्यम् । पूर्वैः कृतमिनयौ च ' (पा. सू. ४. ४. १३३ ) इति यप्रत्ययः । राट् ।  ‘ राजृ दीप्तौ । अस्मादन्तर्भावितण्यर्थात् क्विप् । तुरः ।  ‘ तुर त्वरणे '। इगुपधलक्षणः कः । तक्षत् ।  ‘ तक्षू त्वक्षू तनूकरणे'।  ‘ बहुलं छन्दस्यमाङ्योगेऽपि ' इति अडभावः । तस्तम्भत् । ष्टभि स्कभि गतिप्रतिबन्धे'। अस्मात् ण्यन्तात् लुङि चङि रूपम् । ‘चङयन्यतरस्याम्' इति उपोत्तमस्य उदात्तत्वम् । पूर्वपदस्य असमानवाक्यस्थत्वात् निघाताभावः । चतुष्पदे । चत्वारः पादाः अस्य ।' संख्यासुपूर्वस्य । इति पादशब्दस्य अन्त्यलोपः समासान्तः । चतुर्थ्येकवचने भसंज्ञायां पादः पत्' इति पद्भावः । द्विपादे ।  पूर्ववत्प्रक्रिया । अयं तु विशेषः । अयस्मयादित्वेन पदत्वात् भसंज्ञाया अभावे पद्भावाभावः ।   ‘ द्वित्रिभ्यां पाद्दन्मूर्धसु बहुव्रीहौ ' इत्युत्तरपदान्तोदात्तत्वम् ॥