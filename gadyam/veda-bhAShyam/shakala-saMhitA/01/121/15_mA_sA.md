+++
title = "015"
devataa = "विश्वेदेवाः इन्द्रो वा"
RShiH = "कक्षीवान् दैर्घतमस औशिजः"
ChandaH = "त्रिष्टुप्"

+++


हे **वाजप्रमहः** वा वाजैर्धनैः प्रमहनीयेन्द्र **ते** त्वदीया **सा** 'सुमतिः शोभनानुग्रहरूपा बुद्धिः **अस्मत्** अस्मासु **मा** **वि** **दसत्** मा विशुध्यतु । तथा **इषः** अन्नानि अस्मान् **सम्** **वरन्त** संवृतान् कुर्वन्तु । हे मघवन धनवन्निन्द्र **अर्यः** धनपतिः त्वं **नः** अस्मान् **गोषु** **आ** **भज** प्रापय **ते** तव **मंहिष्ठाः** अतिशयेन स्तुतिभिः प्रवर्धयितारो वयं **सधमादः** **स्याम** पुत्रपौत्रादिभिः सह माद्यन्तो भवेम ॥ अस्मत् । ‘सुपां सुलुक्° ' इति सप्तम्या लुक् । दसत् । दसु उपक्षये '। माङि लुङि पुषादित्वात् अङ्। वाजप्रमहः । वाजैर्धनैः प्रकृष्टं महस्तेजो यस्य स तथोक्तः । पादादित्वात् आष्टमिकनिघाताभावः । षाष्ठिकमामन्त्रिताद्युदात्तत्वम् । वरन्त ।  ‘ वृञ् वरणे'। व्यत्ययेन शप् । गोषु ।  ‘ सावेकाचः० ' इति प्राप्तस्य विभक्त्युदात्तत्वस्य न गोश्वन्साववर्ण ' इति प्रतिषेधः । अर्यः ।  ‘ अर्यः स्वामिवैश्ययोः' इति निपात्यते । अर्यः स्वाम्याख्या चेत्' (फि. सू. १७ ) इत्यन्तोदात्तत्वम् । मंहिष्ठाः । **महि** वृद्धौ '। इदित्त्वात् नुम् । अस्मादन्तर्भावितण्यर्थात् तृच् ।'तुश्छन्दसि' इति इष्ठन् । तुरिष्ठेमेयःसु ' इति तृलोपः। सधमादः । मद तृप्तियोगे'। चौरादिकः । सह मादयन्ते तृप्ता भवन्तीति सधमादः ।  ‘ क्विप् च ' इति क्विप् । जस् । सध मादस्थयोश्छन्दसि' इति सहस्य सधादेशः । ॥ २६ ॥