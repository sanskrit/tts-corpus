+++
title = "012"
devataa = "विश्वेदेवाः इन्द्रो वा"
RShiH = "कक्षीवान् दैर्घतमस औशिजः"
ChandaH = "त्रिष्टुप्"

+++


हे **इन्द्र** **नर्यः** नृभ्यो हितः **त्वं** **यान्** **नॄन्** नेतॄन् अश्वान् **अवः** अवसि रक्षसि तान् **वातस्य** तुल्यान् तद्वच्छीघ्रं गच्छतः **सुयुजः** शोभनं रथेन युज्यमानान् **वहिष्ठान्** अतिशयेन वोढ़ॄनश्वान् **तिष्ठ** आतिष्ठ आरोहेत्यर्थः । **काव्यः** कवेः पुत्रः **उशना** **मन्दिनं** मदकरं **यं** वज्रं **ते** तुभ्यं **दात्** दत्तवान् तं **वज्रं** **वृत्रहणं** वृत्रस्यासुरस्य घातकं **पार्यं** शत्रूणां पारणेऽतिक्रमणे समर्थं च **ततक्ष** कृतवानसि ॥ अवः । अवतेर्लेटि अडागमः । इतश्च लोपः' इति इकारलोपः । वहिष्ठान् । वोढ़ृशब्दात्  ‘ तुश्छन्दसि ' इति इष्ठन् । ‘तुरिष्ठेमेयःसु' इति तृलोपः । पार्यम् । ‘पार तीर कर्मसमाप्तौ' । अस्मात् ण्यन्तात् “ अचो यत्' इति यत् । ततक्ष।  ‘ तक्षू त्वक्षू तनूकरणे' । पुरुषव्यत्ययः ॥