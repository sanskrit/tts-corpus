+++
title = "013"
devataa = "विश्वेदेवाः इन्द्रो वा"
RShiH = "कक्षीवान् दैर्घतमस औशिजः"
ChandaH = "त्रिष्टुप्"

+++


हे **इन्द्र** **सूरः** सूर्यात्मना वर्तमानः **त्वं** **हरितः** हरिद्वर्णान् **नॄन्** नेतॄन् अश्वान् यद्वा रसहरणशीलान् रश्मीन् **रमयः** उपारमयः । **एतशो** **न** । एतश इति सूर्याश्वस्याख्या। तथा च श्रूयते -- ‘ एतशेन त्वा सूर्यो देवतां गमयतु ' (तै. सं. १. ६. ४. ६) इति । नशब्दश्चार्थे । एतशश्च रथस्य **चक्रं** **भरत्** प्रावहत् । अपि च त्वं **नाव्यानां** नावा तार्याणां नदीनां **नवतिं** नवतिसंख्याम् अतीत्य वर्तमानं **पारं** तीरदेशम् । सप्तम्यर्थे द्वितीया । तीरदेशे **अयज्यून्** अयजमाना यज्ञविहीनान्  असुरादीन् **प्रास्य** प्रक्षिप्य तत्र **कर्तम्** **अवर्तयः** कर्तव्यमपि कृत्वा तानयजमानानवर्तयः प्रापयः ॥ रमयः । लङि  ‘ बहुलं छन्दस्यमाङ्योगेऽपि ' इति अडभावः । अन्येषामपि दृश्यते ' इति सांहितको दीर्घः । प्रास्य । ‘असु क्षेपणे '। अस्मात् ल्यपि रूपम् । नाव्यानाम् । नौवयोधर्म' इत्यादिना यत्। तित्स्वरितम्' इति स्वरितत्वम् ॥