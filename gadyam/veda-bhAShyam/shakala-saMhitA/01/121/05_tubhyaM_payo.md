+++
title = "005"
devataa = "विश्वेदेवाः इन्द्रो वा"
RShiH = "कक्षीवान् दैर्घतमस औशिजः"
ChandaH = "त्रिष्टुप्"

+++


हे इन्द्र **तुरणे** क्षिप्रकारिणे **तुभ्यं** **भुरण्यू** कृत्स्नं जगत्पोषयन्त्यौ **पितरौ** उत्पादयन्त्यौ द्यावापृथिव्यौ **यत्** यदा **पयः** सांनाय्यलक्षणं हविः **अनीतां** गोषु अनयतां न्यधिषातामित्यर्थः । कीदृशं पयः । **राधः** राधकं समृद्धिकरं **सुरेतः** शोभनरेतस्कं कृत्स्नजगदुत्पादनशक्तमित्यर्थः । हविषः सकाशात् हि जगदुत्पद्यते ।  ‘ अग्नौ प्रास्ताहुतिः सम्यगादित्यमुपतिष्ठते । आदित्याज्जायते वृष्टिर्वृष्टेरन्नं ततः प्रजाः ' ( मनु. ३.७६ ) इति । **यत्** यदा च द्यावापृथिवीभ्यां गोष्वानीतं **शुचि**
शुद्धं **सबर्दुघायाः** क्षीरस्य दोग्ध्र्याः **उस्रियायाः** गोः **पयः** **रेक्णः** । धननामैतत् । धनवदतिप्रियम् । यद्वा । अतिरिक्तं प्रवृद्धम् । एवंविधं हविः तुभ्यम् **आयजन्त** आभिमुख्येन यजमानाः प्रायच्छन् । तदानीं द्रुहो मानुषस्य द्वाराण्यपवृणोतीति पूर्वया संबन्धः ॥ अनीताम् ।  ‘ णीञ् प्रापणे '। लङि  ‘ बहुलं छन्दसि ' इति शपो लुक् । सुरेतः ।  ‘ सोर्मनसी अलोमोषसी' इत्युत्तरपदाद्युदात्तत्वम् । तुरणे । “ तुरण त्वरायाम् ' । कण्ड्वादिः ।  ‘ क्विप् च' इति क्विप् । अतोलोपयलोपौ । भुरण्यू ।' भुरण धारणपोषणयोः । अयमपि कण्ड्वादिः । औणादिक उप्रत्ययः ॥ ॥ २४ ॥