+++
title = "006"
devataa = "विश्वेदेवाः इन्द्रो वा"
RShiH = "कक्षीवान् दैर्घतमस औशिजः"
ChandaH = "त्रिष्टुप्"

+++


**अध** इदानीमयमिन्द्रः स्तुतिभिः प्रीयमाणः सन् **प्र** **जज्ञे** प्रकर्षेण प्रादुर्बभूव। सः **तरणिः** शत्रूणां तारकोऽस्मान् **ममत्तु** मादयतु । स च **प्र** **रोचि** प्रकृष्टं रोचते । तत्र दृष्टान्तः । **अस्याः** अस्माभिर्दृश्यमानायाः **उषसः** समीपे वर्तमानः **सूरः** **न** सूर्य इव । **जरणा** जरणीयः स्तोतव्यः  **इन्दुः** सोमः **धाम** आहवनीयलक्षणं स्थानम् अभिलक्ष्य **स्रुवेण** **सिञ्चन्** सिच्यमानः सन् 'स्वेदुहव्यैः स्वभूतसमृद्धहविष्कैः **येभिः** यैरस्माभिः **आष्ट** आशितः आसीत् । तानस्मान्मादयत्वित्यर्थः ॥ जज्ञे।  ‘ जनी प्रादुर्भावे'। लिटि ‘ गमहन' इति उपधालोपः । ममत्तु । ‘मदी हर्षे '।  ‘ बहुलं छन्दसि' इति विकरणस्य श्लुः । रोचि । “ रुच दीप्तौ । छान्दसो वर्तमाने लुङ् । व्यत्ययेन च्ले: चिणादेशः । आष्ट । ‘अश भोजने '। कर्मणि लङि ‘बहुलं छन्दसि ' इति विकरणस्य लुक् । व्रश्चादिषत्वे ष्टुत्वम् । आडागमः ।  ‘ यद्वृत्तान्नित्यम्' इति निघातप्रतिषेधः । स्वेदुहव्यैः। ‘इदि परमैश्वर्ये । औणादिक उप्रत्ययः । ‘अनित्यमागमशासनम्' इति नुमभावः । इदूनि प्रभूतानि च तानि हव्यानि स्वभूतानि च हव्यानि" येषाम् । यद्वा ।  ‘ ञिइन्धी दीप्तौ ' । स्वायत्तानि इन्दूनि इद्धानि हव्यानि येषाम् । अथवा । स्वभूतमिदं पुरोवर्ति हव्यं हविः येषां ते तथोक्ता: । पृषोदरादित्वात् अभिमतरूपसिद्धिः । सिञ्चन् । षिचिर् क्षरणे' । व्यत्ययेन कर्मणि कर्तृप्रत्ययः।  ‘ शे मुचादीनाम् इति नुम् । जरणा । जरतिः स्तुतिकर्मा । अस्मात् कर्मणि ल्युट् । ‘सुपां सुलुक्' इति विभक्तेराकारः। व्यत्ययेन लित्स्वराभावः ॥