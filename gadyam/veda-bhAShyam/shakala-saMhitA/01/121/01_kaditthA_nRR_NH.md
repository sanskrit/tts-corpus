+++
title = "001"
devataa = "विश्वेदेवाः इन्द्रो वा"
RShiH = "कक्षीवान् दैर्घतमस औशिजः"
ChandaH = "त्रिष्टुप्"

+++


**नॄँः** **पात्रं** नॄन् पाता नृणां स्तुतेः नेतॄणां पुरुषाणां रक्षणशीलः इन्द्रः **तुरण्यन्** गोरूपधनं प्रेरयन् **देवयतां** देवं द्योतमानं दानादिगुणयुक्तं वा इन्द्रम् आत्मन इच्छताम् **अङ्गिरसाम्** ऋषीणाम् अस्माकम् **इत्था** इत्थं प्रयुज्यमानाः **गिरः** स्तुतीः **कत्** कदा कस्मिन् काले **श्रवत्** शृणुयात् । **यत्** यदा स इन्द्रः **हर्म्यस्य** हर्म्योपलक्षितेन गृहेण युक्तस्य यजमानस्य संबन्धिनः **विशः** ऋत्विग्लक्षणान् मनुष्यान् **आ** आभिमुख्येन **प्र** **आनट्** प्राप्नोति तदानीम् **अध्वरे** अस्मदीये यज्ञे **यजत्रः** यष्टव्यः सन् **उरु** बहुलं **क्रंसते** क्रमते स्वयमेव उत्सहते इत्यर्थः ॥ कत् । कदा । अन्त्यलोपश्छान्दसः । नॄँः पात्रम् ।' नॄन्पे ' ( पा. सू. ८. ३. १० ) इति संहितायां नकारस्य रुत्वम् । अत्रानुनासिकः पूर्वस्य तु वा ' इति ऋकारः सानुनासिकः । पात्रम् । ‘पा रक्षणे'। ताच्छीलिकः तृन् । व्यत्ययेन सोः अमादेशः । संज्ञापूर्वकस्य विधेरनित्यत्वात् गुणाभावे यण् । देवयताम् । सुप आत्मनः क्यच् । ततो लटः शतृ ।  ‘ शतुरनुमः० ' इति विभक्तेरुदात्तत्वम् । श्रवत् । श्रु श्रवणे '। लेटि अडागमः ।  ‘ बहुलं छन्दसि ' इति विकरणस्य लुक् । तुरण्यन् । ‘तुरण त्वरायाम् । कण्ड्वादिः । आनट् । अश्नोतेर्लङि व्यत्ययेन परस्मैपदम् । श्नौ प्राप्ते व्यत्ययेन श्नम्विकरणः । व्रश्चादिषत्वे जश्त्वम् । आडागमः । हर्म्यस्य । हर्म्यशब्दात् अर्शआदित्वात् अच् । क्रंसते ।  ‘ क्रमु पादविक्षेपे'। ' वृत्तिसर्गतायनेषु क्रमः' (पा. सू. १. ३. ३८) इत्यात्मनेपदम् । लेटि अडागमः ।  ‘ सिब्बहुलं लेटि' इति सिप् । यजत्रः ।  ‘ अमिनक्षि° ' इत्यादिना यजेः अत्रन्प्रत्ययः ॥