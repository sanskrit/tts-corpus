+++
title = "008"
devataa = "अग्निः"
RShiH = "परुच्छेपो दैवोदासिः"
ChandaH = "अत्यष्टिः"

+++


अमुम् **अग्निं** **होतारम्** आह्वातारं होमनिष्पादकं वा **ईळते** ऋत्विजः स्तुवन्ति । तथा **वसुधितिं** धनस्य धारयितारं दातारं वा अत एव **प्रियं** सर्वेषां प्रियतमं **चेति** ष्ठम् अतिशयेन यजमानानां चेतयितारं यद्वा प्रकृष्टचेतनवन्तम् ॥ चेत्तृशब्दात् ' तु छन्दसि ' इति इष्ठन् । ‘ तुरिष्टेमेयःसु ' इति तृलोपः ॥ **अरतिम्** ईश्वरं तादृशं देवं **न्येरिरे** नितरां प्राप्ताः । प्राप्तिरेव विशेष्यते । **हव्यवाहं** **न्येरिरे** निःशेषेण प्राप्ताः । इतरदेवेभ्यो हव्यं वोढुं यथा प्रभवति तथा नितरां प्राप्ताः । पुनः कीदृशम् । **विश्वायुं** सर्वत्र प्राणिजीवनं **विश्ववेदसं** सर्वप्रज्ञं **होतारं** देवानामाह्वातारं **यजतं** यजनीयं **कविं** सर्वज्ञम् ॥ ‘ ईर प्रेरणे, ईर गतौ ' इत्यन्यतमस्य लिटि रूपम् ॥ किंच **देवासः** देवनशीला ऋत्विजः **रण्वम्** अतिप्रवृद्ध्या शब्दयन्तम् **अवसे** अस्य रक्षणाय **वसूयवः** वसुकामाः सन्तः । पुनः कीदृशाः । **गीर्भिः** स्तुतिभिः **रण्वं** रणयन्तं रमणीयं वा **वसूयवः** वसु हवीरूपमन्नम् अग्नये प्रदातुमात्मन इच्छन्तो न्येरिरे। प्रीतो यथा धनं प्रयच्छति तथा हविरादिना प्राप्ता इत्यर्थः । ॥ १५ ॥