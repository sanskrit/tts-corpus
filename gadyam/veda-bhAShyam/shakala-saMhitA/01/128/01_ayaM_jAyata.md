+++
title = "001"
devataa = "अग्निः"
RShiH = "परुच्छेपो दैवोदासिः"
ChandaH = "अत्यष्टिः"

+++


**अयम्** **अग्निः** **मनुषः** मनुष्यस्य अध्वर्योः सकाशात् **जायत** अरणिमन्थनेनोत्पन्नः । कीदृशोऽयम् । **होता** देवानामाह्वाता **यजिष्ठः** अतिशयेन यष्टृतमः । किमर्थमुत्पन्न इति । **उशिजां** फलस्य कामयितॄणां यजमानानां **व्रतं** सोमयागादिरूपं कर्म **अनु** लक्षीकृत्य । न केवलं परार्थमेव अपि तु  अयमर्थः । **स्वं** **व्रतम्** **अनु** स्वकीयं हविःस्वीकारादिरूपं कर्म अनुलक्ष्य । पुनः स एव विशेष्यते । **विश्वश्रुष्टिः** विश्वविषयकर्मवान् । कस्मै । **सखीयते** सखित्वमात्मन इच्छते । तथा **श्रवस्यते** अतिप्रसिद्धान्नमात्मनः इच्छते यजमानाय **रयिरिव** धनस्थानीयो भवति । धनं यथा सख्यम् अन्नसमृद्धिं च साधयति तद्वत् अयमग्निरपि तस्मै द्वयं साधयतीत्यर्थः । किंच अयमग्निः **इळस्पदे** इडाया भूम्याः  पदे ॥ अन्त्यलोपश्छान्दसः ॥ **धरीमणि** सारभूते स्थाने वेदिरूपे । ‘ वेदिमाहुः परमन्तं पृथिव्याः (तै. सं. ७. ४. १८. २) इति श्रुतेः । एतावती वै पृथिवी यावती वेदिः' (तै. सं. २, ६.४.१) इति च । पुनस्तदेव विशेष्यते । **इळस्पदे** इडादेवताय मनोः पुत्र्या गोरूपाया इडोपह्वानमन्त्र प्रतिपादितायाः पदे पादन्यासप्रदेशे । 'इडा नै मानवी यज्ञानूकाशिन्यासीत् ' ( तै. ब्रा. १.१.४. ४ ) इति 'इडायाः पदे घृतवति स्वाहा' (तै. सं. १. २. ५. १ ) इति च श्रुतेः । **नि** **षदत्** निषीदति । कीदृशोऽयमग्निः । **अदब्धः** केनाप्यहिंसितः **होता** होमनिष्पादकः **परिवीतः** ऋत्विग्भिः परिधिभिर्वा परितो वेष्टितः । एवंभूतः सन् नि षदत् ॥