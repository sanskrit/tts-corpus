+++
title = "003"
devataa = "अग्निः"
RShiH = "परुच्छेपो दैवोदासिः"
ChandaH = "अत्यष्टिः"

+++


अयमग्निः **एवेन** गमनसाधनेन गमनेन वा **सद्यः** अस्मदाह्वानानन्तरं **पार्थिवं** पृथिवीसंबन्धि स्थानं वेदिलक्षणमेव **परि** परितः । यद्वा । अनर्थकः आभिमुख्यार्थो वा परि । **एति** गच्छति। कीदृशोऽग्निः । **मुहुर्गीः** सर्वदा गीयमानः । रेतःशब्देन तत्कार्यं हवीरूपमन्नमुच्यते । तद्वान् ॥ मत्वर्थीयो लुप्यते ॥ **वृषभः** कामानां वर्षिता कनिक्रदत् शब्दयन् पर्येति । पुनः स एव विशेष्यते । **रेतः** **दधत्** आज्यादिस्वीकारेण अत्यधिकं सामर्थ्यं दधानः **कनिक्रदत्** शब्दयन् पर्येतीति शेषः । पुनः स एव विशेष्यते । अयमग्निः **देवः** **वनेषु** संभजनेषु स्तोत्रेषु निमित्तभूतेषु **अक्षभिः** अक्षस्थानीयाभिः ज्वालाभिः **शतं** **चक्षाणः** सर्वतः प्रकाशमानः । यद्वा । ज्वालोत्कर्षेण यजमानेन कृतं शतगुणितं प्रख्यापयन् । तथा **तुर्वणिः** शीघ्रगन्ता शत्रूणां हिंसको वा । तुर्वणिस्तूर्णवनिः ' (निरु. ६. १४ ) इति यास्कः । किंच **सानुषु** समुच्छ्रितेषु । 'सानु समुच्छ्रितं भवति' (निरु. २. २४) इति यास्कः । तेषु **उपरेषु** । उपरमन्ते एष्वग्नयः इत्युपरा धिष्ण्या यजमानगृहा वा । तेषु **सदः** **दधानः** स्थानं धारयमाणः **अग्निः** सद्यः पर्येतीति पूर्वत्रान्वयः । किमर्थम् । **परेषु** उत्कृष्टेषु **सानुषु** समुच्छ्रितेषु कर्मसु हविःषु वा निमित्तभूतेषु ॥