+++
title = "007"
devataa = "अग्निः"
RShiH = "परुच्छेपो दैवोदासिः"
ChandaH = "अत्यष्टिः"

+++


**सः** **अग्निः** **मानुषे** मनुष्यस्य यजमानस्य संबन्धिनि **वृजने** वर्जनीये पापे निमित्तभूते सति **यज्ञेषु** निमित्तेषु **शंतमः** अत्यन्तं सुखतमः अरिष्टस्य निवारकत्वात् अत एव **हितः** स्वर्गाद्यभिमतसाधकत्वात् । किंच अयं **यज्ञेषु** **विश्पतिः** ऋत्विग्रूपाणां प्रजानाम् अतिशयेन पालकः। ‘ पत्यावैश्वर्ये ' इति पूर्वपदप्रकृतिस्वरे प्राप्ते ‘परादिश्छन्दसि बहुलम्' इत्युत्तरपदाद्युदात्तत्वम् ॥ अतएव **प्रियः** च भवति । तत्र दृष्टान्तः । **जेन्यो** **न** विश्पतिः जयशीलो राजेव । स यथा परसेनाद्युपद्रवपरिहारेण सम्यक्परिपालनेन च प्रजानां प्रियो भवति । किंच अयमग्निः **मानुषाणां** मनुष्याणां यजमानानां संबन्धीनि **हव्या** हवींषि  **इळा** **कृतानि** इळायां वेद्यां कृतानि संपादितानि उद्दिश्य **पत्यते** पतति आगच्छति । किंच **सः** अग्निः **नः** अस्मान् यजमानान् **वरुणस्य** वारकस्य **धूर्तेः** हिंसकस्य भयात् **त्रासते** त्रायते । यद्वा । धूर्तेरिति पञ्चमी । वरुणस्य पापदेवस्य धूर्तेर्हिंसकात् । किंच **महः** महतः **देवस्य** **धूर्तेः** हिंसातः त्रासते पालयते । अयष्टारम् अग्निर्हिनस्तीति प्रसिद्धम् । यद्वा । एकमेव वाक्यम् । धूर्तेः हिंसकस्य महः महतः वरुणस्य देवस्य वरुणाख्यायाः पापदेवतायाः धूर्तेः हिंसातः नः अस्मान् सः अग्निः त्रासते त्रायते ॥