+++
title = "004"
devataa = "अग्निः"
RShiH = "परुच्छेपो दैवोदासिः"
ChandaH = "अत्यष्टिः"

+++


**सः** **अग्निः** सुक्रतुः शोभनकर्मा **पुरोहितः** पुरो धार्यमाणः । यद्वा । पुरोहितवत् यागनिर्वाहकः सन् । **दमेदमे** तत्तद्यजमानगृहे सर्वेषु देवयजनेषु वा **अध्वरस्य** नाशरहितस्य फलप्रदस्य **यज्ञस्य** तदर्थं **चेतति** जानाति प्रबुध्यते इत्यर्थः। किंच अयं यजमानोऽपि **क्रत्वा** शोभनेन कर्मणा **यज्ञस्य** **चेतति** कर्तव्यतामवजानाति । किंच अयमग्निरपि **क्रत्वा** प्रकृष्टेन कर्मणा **वेधाः** विविधानां फलानां कर्ता सन् **इषूयते** । इष्यते इति इषुः अन्नम् आगमनं वा । तदिच्छते यजमानार्थं **विश्वा** **जातानि** सर्वाणि संपादितानि हविरादीनि **पस्पशे** अत्यर्थं स्पृशति स्वीकरोति । **यतः** अयं **घृतश्रीः** घृतं सेवमानः **अतिथिः** अतिथिवत्पूज्यश्च **अजायत** उत्पन्नः । यतः कारणात् घृतम् अत्यर्थं सेवमानः प्रवृद्धोऽभवत् अतः पस्पशे इत्यर्थः । एवमग्नौ प्रवृद्धे सति यजमानोऽपि **वह्निः** हविषां वोढा **वेधाः** विविधस्य फलस्य कर्ता उत्पादयिता **अजायत** समर्थोऽभवत् ॥