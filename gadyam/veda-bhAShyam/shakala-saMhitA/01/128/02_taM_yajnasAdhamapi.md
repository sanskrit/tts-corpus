+++
title = "002"
devataa = "अग्निः"
RShiH = "परुच्छेपो दैवोदासिः"
ChandaH = "अत्यष्टिः"

+++


**यज्ञसाधं** यज्ञस्य साधकम् ॥ साध्नोतेः क्विपि कृदुत्तरपदप्रकृतिस्वरत्वम् ॥ **तम्** अग्निं वेद्यां स्थापितम् **अपि** **वातयामसि** । अपिः संभावनार्थः । ॥ आ परितोषं सेवामहे ॥ ‘ वात गतिसुखसेवनयोः '। चौरादिकः । इदन्तो मसिः ॥ केनोपायेनेति तदुच्यते । **ऋतस्य** **पथा** यागस्य मार्गेण यागानुष्ठानेन । “ यज्ञेन देवेभ्यः' (तै. सं. ६.३.१०. ५) इति श्रुतेः । यज्ञेन देवस्य महती प्रीतिः भवति । यद्वा । ऋतस्य यज्ञस्य पथा । मार्गस्तीर्थाख्यः ‘पूर्वेणोत्करमपरेण प्रणीता: ' ( आश्व. श्रौ. १. १) इत्यादिसूत्रोक्तः । तेन मार्गेण गत्वा । पुनः केन। **हविष्मता** आज्यादिप्रदेयद्रव्यवता **नमसा** नमस्कारोपलक्षणेन' स्तोत्रेण उपस्थानेन वा । तदुभयेनेत्यर्थः । कुत्रेति तदुच्यते । **हविष्मता** हविष्मति आज्यपुरोडाशादिबहुहविर्युक्ते **देवताता** देवानां विस्तारयुक्ते यज्ञे । किंच **सः** अग्निः **नः** अस्मत्संबन्धिनाम् **ऊर्जां** हविर्लक्षणानाम् अन्नानाम् **उपाभृति** उपाहरणे तत्स्वीकारविषये ॥ उपाङुपसृष्टात् हरतेः क्तिन् । हृग्रहोर्भः° ' इति भत्वम् । सुपां सुलुक्' इति सप्तम्या लुक् । तादौ च° ' इत्यनन्तरस्य गतेः प्रकृतिस्वरत्वम् ॥ **अया** **कृपा** अनया सामर्थ्यलक्षणया कल्पनया हविःस्वीकरणरूपया **न** **जूर्यति** यज्ञसमाप्तिपर्यन्तं न नश्यति । अजरो वर्तते इत्यर्थः । स इत्युक्तम् । क इत्याह । **यम्** अग्निं **देवं** द्योतनशीलं **मातरिश्वा** अन्तरिक्षसंचारी वायुः पूर्वं **मनवे** मनोरर्थाय **परावतः** अतिदूरं गतवतः आदित्यात् **भाः** अभासीत् । औचित्येन भूमौ स्थापितवानित्यर्थः । तद्वत् **परावतः** दूरात् देवम् अग्निम् अस्मद्देवयजनं प्रति स्थापयत्वित्यर्थः ॥