+++
title = "005"
devataa = "अग्निः"
RShiH = "परुच्छेपो दैवोदासिः"
ChandaH = "अत्यष्टिः"

+++


**यत्** यस्मात् कारणात् सर्वे यजमानाः **क्रत्वा** प्रकृष्टेन कर्मणा हविष्प्रदानादिरूपेण **अस्य** **अग्नेः** **तविषीषु** प्रबलासु ज्वालासु **अवेन** तृप्तिनिमित्तेन भोज्या भक्ष्याणि पुरोडाशादीनि **पृञ्चते** मिश्रयन्ति । तविषीति बलनाम तविषी शुष्मम् ' ( नि. २. ९. १० ) इति तन्नामसु पाठात् । तत्र दृष्टान्तः । **मरुतां** **न** **भोज्या** वायूनां संबन्धीनि व्रीह्याद्यन्नानीव । वायुषु मेघं निर्भिद्य वृष्टिं जनयत्सु सत्सु सस्यादिद्वारा व्रीह्यादिभोज्यानि यथा पृञ्चते तथेत्यर्थः । दाने दृष्टान्तः । **इषिराय** **न** 'भोज्या । एषणयुक्ताय याचमानायार्थिने भोज्या भोग्यानि भक्ष्यादीनि यथा दीयन्ते तद्वत् । इषिरशब्दो यास्केनैवं निरुक्तः-’ ईषणेन वैषणेन वा ' ( निरु. ४. ७) इति । अतः कारणात् **सः** खलु यजमानः **दानम्** **इन्वति** हविष्प्रदानं तस्मै व्याप्नोति । यद्वा । स्वयमभिमतं दानमिन्वति । इन्वतिर्व्याप्तिकर्मा • इन्वति ननक्ष' ( नि. २. १८. १ ) इति तत्कर्मसु पाठात् । केन सामर्थ्येनेति । **वसूनां** **च** **मज्मना** निवासयोग्यानां धनानाम् अग्निना लब्धानां बलेनैव । यद्वा । सोऽग्निर्वसूनां हविर्निवासयोग्यानां ज्वालारूपाणां धनानां मज्मना बलेन दानमिन्वतीति शेषः । किंच **सः** अग्निः **अभिह्रुतः** आभिमुख्येन पापैः ह्रियमाणान् **नः** अस्मान् **दुरितात्** पापात् **त्रासते** त्रायते । तथा **शंसात्** अतिप्रभूतत्वेन शंसनीयात् यद्वा हिंसकात् **अभिह्रुतः** अभितो ह्रियमाणात् **अघात्** दुःखात् तत्कारणात् पापाद्वा त्रासते त्रायते ॥ ॥ १४ ॥