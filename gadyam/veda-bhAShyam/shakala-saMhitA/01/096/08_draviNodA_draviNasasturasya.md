+++
title = "008"
devataa = "द्रविणोदा अग्निर्वा"
RShiH = "कुत्स आङ्गिरसः"
ChandaH = "त्रिष्टुप्"

+++


**द्रविणोदाः** द्रविणस्य धनस्य बलस्य वा दाता अग्निः **तुरस्य** त्वरमाणस्य चलतो जङ्गमस्य **द्रविणसः** धनस्य बलस्य वा एकदेशं **प्र** **यंसत्** अस्मभ्यं प्रयच्छतु । तथा **द्रविणोदाः** **सनरस्य** सननीयस्य संभजनीयस्य स्थावररूपस्य धनस्यैकदेशं प्रयच्छतु । अपि च **द्रविणोदाः** **वीरवतीं** वीरैः पुत्रादिभिः युक्तम् **इषम्** अन्नं **नः** अस्मभ्यं प्रयच्छतु । तथा **द्रविणोदाः** **दीर्घमायुः** अस्मभ्यं **रासते** प्रयच्छतु ॥ तुरस्य । तुर त्वरणे ' । इगुपधलक्षणः कः । सनरस्य । वन षण संभक्तौ ' । ‘ कृदरादयश्च ' ( उ. सू. ५. ७१९ ) इति अरन्प्रत्ययः । यंसत् । ‘ यम उपरमे'। लेटि अडागमः । ‘ सिब्बहुलं लेटि' इति सिप् । रासते । **रा** दाने ' । पूर्ववत् लेटि सिप् । व्यत्ययेन आत्मनेपदम् ॥