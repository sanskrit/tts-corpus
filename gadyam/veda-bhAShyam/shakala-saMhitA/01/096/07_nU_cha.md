+++
title = "007"
devataa = "द्रविणोदा अग्निर्वा"
RShiH = "कुत्स आङ्गिरसः"
ChandaH = "त्रिष्टुप्"

+++


नू च इति निपातसमुदायः अद्य इत्यस्यार्थे । 'नू चिदिति निपातः पुराणनवयोर्नु च' ( निरु. ४.१७) इति यास्कः । **नू** **च** अद्य अस्मिन्काले **पुरा** **च** **रयीणां** सर्वेषां धनानां **सदनम्** आवासस्थानं **जातस्य** उत्पन्नस्य कार्यजातस्य **जायमानस्य** उत्पद्यमानस्य **च** **क्षां** निवासयितारं **सतश्च** सर्वत्र विद्यमानस्वभावस्य नित्यस्य चाकाशादेः **भवतश्च** सद्भावं प्राप्नुवतः **भूरेः** असंख्यातस्य अन्यस्य च भूतजातस्य **गोपां** गोपायितारं रक्षितारं **द्रविणोदां** धनप्रदं एवंगुणविशिष्टम् **अग्निं** **देवाः** **धारयन्** हविर्वोढृत्वेन धारयन्ति । नू च । ऋचि तुनुघ°' इति दीर्घः। रयीणाम् । ‘ नामन्यतरस्याम्' इति नाम उदात्तत्वम् । क्षाम् । ‘क्षि निवासगत्योः '। अस्मात् णिच् । वृद्ध्यायादेशौ। ण्यन्तात् क्विप् । णेरनिटि' इति णिलोपः । ‘ वेरपृक्तलोपाद्वलि लोपो बलीयान्' इति पूर्वं ‘ लोपो व्योर्वलि' इति यलोपः । न च णिलोपस्य स्थानिवत्त्वं, न पदान्तद्विर्वचनवरेयलोप ' इति प्रतिषेधात् । यद्वा । ‘ क्षै जै षै क्षये । अस्मात् क्विप् ।' आदेचः० ' इति आत्वम् । सतः । अस्तेः शतरि अदादित्वात् शपो लुकू । ‘ श्नसोरल्लोपः' इति अकारलोपः । ‘ शतुरनुमः' इति विभक्तेरुदात्तत्वम् ॥