+++
title = "001"
devataa = "द्रविणोदा अग्निर्वा"
RShiH = "कुत्स आङ्गिरसः"
ChandaH = "त्रिष्टुप्"

+++


**सहसा** बलेन **जायमानः** निर्मथनेनोत्पद्यमानः **सः** अग्निः **सद्यः** तदानीमुत्पत्त्यनन्तरमेव **प्रत्नथा** प्रत्न इव चिरंतन इव **विश्वा** विश्वानि सर्वाणि **काव्यानि** कवेः क्रान्तदर्शिनः प्रगल्भस्य कर्माणि **बट्** सत्यम् **अधत्त** अधारयत् । पूर्वं विद्यमान इवाग्निरुत्पत्तिसमकालमेव स्वकीयं हविर्वहनादिकं सर्वं कार्यमकरोदित्यर्थः । इममग्निं वैद्युतरूपेण वर्तमानं मेघेष्ववस्थिताः **आपश्च** **धिषणा** **च** या माध्यमिका वाक् सा च **मित्रं** सखिभूतं **साधन्** साधयन्ति कुवन्ति । तमिमं **द्रविणोदां** द्रविणस्य धनस्य दातारम् **अग्निं** **देवाः** ऋत्विज: **धारयन्** गार्हपत्यादिरूपेण धारयन्ति । यद्वा । देवा एवेन्द्रादय इममग्निं द्रविणोदां हविर्लक्षणस्य धनस्य दातारं कृत्वा दूत्ये धारयन् धारयन्ति ॥ प्रत्नथा । ‘ प्रत्नपूर्व विश्वेमात्थाल् छन्दसि ' इति इवार्थे थाल्प्रत्ययः । काव्यानि । कवेः कर्म काव्यम् । ‘ गुणवचनब्राह्मणादिभ्य:०' इति ष्यञ् । ञित्त्वादाद्युदात्तत्वम् । साधन् । ‘ षिधु संराद्धौ । **णौ** ‘ सिध्यतेरपारलौकिके' (पा. सू. ६. १, ४९ ) इति आत्वम् । लेटि अडागमः । ‘ इतश्च लोप:°  इति इकारलोपः । ‘ छन्दस्युभयथा ' इति शपः आर्धधातुकत्वात् ‘ णेरनिटि ' इति णिलोपः। द्रविणोदाम् । द्रविणानि ददातीति द्रविणोदाः । द्रु गतौ । **द्रुदक्षिभ्यामिनन्** ' । छान्दसः पूर्वपदस्य सुक् । “ अन्येभ्योऽपि दृश्यन्ते' इति ददातेः विच् । सकारान्तं त्वसुनि कृते निष्पद्यते ॥ ।