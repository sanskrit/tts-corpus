+++
title = "002"
devataa = "रुद्रः"
RShiH = "कण्वो घौरः"
ChandaH = "गायत्री"

+++


**अदितिः** भूमिः **नः** अस्माकं **रुद्रियं** रुद्रसंबन्धि भेषजं **यथा** येन प्रकारेण सिध्यति **करत्** तथा करोतु । किंच **यथा** येन प्रकारेण **पश्वे** अस्मदीयाश्वमहिषादिपशवे **नृभ्यः** अस्मदीयपुरुषेभ्यो विशेषेण **गवे** गोजातये हितं रुद्रियं सिध्यति तथा करोतु । किंच **तोकाय** अस्मदीयापत्याय रुद्रियं **यथा** सिध्यति तथा करोतु । भेषजस्य रुद्रसंबन्धित्वं मन्त्रान्तरे समाम्नातं - ‘ या ते रुद्र शिवा तनूः शिवा विश्वाहभेषजी । शिवा रुद्रस्य भेषजी' (तै. सं. ४. ५. १०. १ ) इति । गवादिविषयभेषजं चान्यत्र स्पष्टमाम्नातं- भेषजं गवेऽश्वाय पुरुषाय भेषजमथो अस्मभ्यं भेषजं सुभेषजम् ' ( तै. सं. १. ८. ६. १) इति ॥ करत् । डुकृञ् करणे'। लङि व्यत्ययेन शप् । यद्वा । लेटि अडागमः । इतश्च लोपः' इति इकारलोपः । यद्वा । लुङि • कृमृदृरुहिभ्यश्छन्दसि' इति च्लेः अङादेशः ।  ‘ ऋदृशोऽङि गुणः' इति गुणः। अद्ययोः पक्षयोः प्रत्ययस्य पित्त्वादनुदात्तत्वे धातुस्वरः । तृतीये तु व्यत्ययेन । यद्वृत्तयोगादनिघातः । पश्वे। संज्ञापूर्वकस्य विधेरनित्यत्वात् “ घेर्ङिति' (पा. सू. ७. ३. १११ ) इति गुणाभावः । यणादेशः । नृभ्यः ।  ‘ नृ चान्यतरस्याम् (पा. सू. ६. १. १८४ ) इति विभक्त्युदात्तत्वाभावः । गवे।  ‘ सावेकाचः' इति प्राप्तस्य विभक्त्युदात्तस्य  ‘ न गोश्वन्साववर्ण ' इति प्रतिषेधः । रुद्रियम् । रुद्रशब्दात् तस्येदमित्यर्थे घप्रत्ययः ॥