+++
title = "008"
devataa = "सोमः"
RShiH = "कण्वो घौरः"
ChandaH = "गायत्री"

+++


**सोमपरिबाधः** सोमस्य परितो बाधका यागरहिताः **नः** अस्मान् **मा** **जुहुरन्त** मा हिंसन्तु। तथा **अरातयः** शत्रवः **मा** जुहुरन्त। हे **इन्दो** सोम **वाजे** बलविषयेऽन्नविषये वा **नः** अस्मान् **आ** **भज** सर्वतः सेवस्व ॥ सोमपरिबाधः । सोमं परिबाधन्ते ये ते तादृशाः ।  ‘ क्विप् च ' इति क्विप् । कृदुत्तरपदप्रकृतिस्वरत्वम् । अरातयः । ‘रा दाने '। ‘कृत्यल्युटो बहुलम्' इति बहुलवचनात् कर्तरि क्तिन् । यद्वा। ‘क्तिच्क्तौ च संज्ञायाम्' इति क्तिच् । नञ्समासे अव्ययपूर्वपदप्रकृतिस्वरत्वम्। जुहुरन्त ।  ‘ हृ प्रसह्यकरणे'। व्यत्ययेनात्मनेपदम् । लङि जुहोत्यादित्वात् श्लुः ।  ‘ बहुलं छन्दसि' (पा. सू. ७. १. १०३ ) इति बहुलवचनात् इकारस्यापि? उत्वम् । द्विर्भावहलादिशेषौ ।' सर्वे विधयश्छन्दसि विकल्प्यन्ते ' इति वचनात् । अदभ्यस्तात् ' ( पा. सू. ७. १, ४) इति अदादेशाभावे सति  ‘ झोऽन्तः इति अन्तादेशः ।  ‘ न माङयोगे ' इति अडभावः ॥