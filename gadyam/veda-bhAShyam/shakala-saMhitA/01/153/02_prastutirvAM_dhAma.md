+++
title = "002"
devataa = "मित्रावरुणौ"
RShiH = "दीर्घतमा औचथ्यः"
ChandaH = "त्रिष्टुप्"

+++


हे मित्रावरुणौ **वां** युवयोः संबन्धिनो यागस्य **प्रस्तुतिः** प्रस्तावना करोमीति संकल्प एव **न** **प्रयुक्तिः** कृत्स्नप्रयोगो न संपन्नः । तावतैव युवयोः **धाम** तेजःस्थानम् **अयामि** प्राप्नोमि । **सुवृक्तिः** युवयोः शोभनावर्जकश्च युष्मत्परिग्रहादस्मि । **यत्** यदा तु **विदथेषु** यज्ञेषु **वां** युवां **होता** होमनिष्पादकोऽयमध्वर्युः **अनक्ति** हविषा आगच्छति होमं करोतीत्यर्थः। यद्वा । होता देवानामाह्वाता एतन्नामकः ऋत्विक् शस्त्रादिना वाम् अनक्ति व्यञ्जयति । तदा **सूरिः** युष्मन्माहात्म्यवित् **इयक्षन्** यागं कर्तुमिच्छन् अहं हे **वृषणौ** कामानां वर्षितारौ **वां** युवयोः **सुम्नं** युष्मत्संबन्धि सुखं देवत्वलक्षणम् अयामीति शेषः ॥