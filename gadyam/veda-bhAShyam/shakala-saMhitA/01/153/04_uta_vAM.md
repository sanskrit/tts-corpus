+++
title = "004"
devataa = "मित्रावरुणौ"
RShiH = "दीर्घतमा औचथ्यः"
ChandaH = "त्रिष्टुप्"

+++


**उत** अपि च हे मित्रावरुणौ **वां** युवाम् **अन्धः** अदनीयमन्नं पयोरूपं पुरीडाशादिरूपं वा **देवीः** द्योतनशीलाः **गावः** **आपश्च** व्रीह्यादिप्रवर्धकान्युदकानि च **मद्यासु** युष्माभिर्मदनीयासु **विक्षु** प्रजासु यजमानलक्षणासु तासामभिवृद्ध्यर्थं **पीपयन्त** आप्याययन्तु।    **उतो** अपि च **नः** अस्मत्संबन्धिनः **अस्य** यज्ञस्य **पूर्व्यः** पूर्वकालीनः **पतिः** पालकोऽग्निः **दन्** दाता भवत्विति शेषः । अग्नौ हूयमानत्वात् सर्वेषामपि हविषाम् । यस्मादेवं तस्मात् हे मित्रावरुणौ **वीतं** भक्षयतं पुरोडाशादिकम् । **उस्रियायाः** क्षीराद्युत्स्राविण्या गोः **पयसः** पयः **पातम्** । यद्वा । घनीभूतं पयस्याया वीतं स्रवद्रूपं पातम् ॥ ॥ २३ ॥