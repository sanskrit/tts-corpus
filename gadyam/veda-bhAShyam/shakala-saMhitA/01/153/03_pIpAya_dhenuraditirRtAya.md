+++
title = "003"
devataa = "मित्रावरुणौ"
RShiH = "दीर्घतमा औचथ्यः"
ChandaH = "त्रिष्टुप्"

+++


हे **मित्रावरुणा** मित्रावरुणौ **ऋताय** युष्मत्संबन्धियज्ञाय **हविर्दे** हविषो दात्रे ॥ ‘आतो मनिन्’ इति विच् । भत्वे आतो धातोः' इति आकारलोपः ॥ **जनाय** यजमानाय च **धेनुः** प्रीणयित्री गौः। **अदितिः** अदीना बहुक्षीरा सती **पीपाय** क्षीरेण पुनःपुनः आप्यायताम् ॥ प्यायतेश्छान्दसः प्रार्थनायां लिट् ।  ‘ लिड्यङोश्च' इति पीभावः ॥ पयस्यादिहविष्कं यज्ञं पयोव्रतादिषु यजमानं चेत्यर्थः । कस्मिन् काले इति चेत् तत्राह । **यत्** यदा **सः** प्रसिद्धः **रातहव्यः** एतन्नामा राजा **सपर्यन्** स्तुत्या पूजयन् **मानुषः** **होता** **न** मनुष्यस्य यजमानस्य संबन्धी एतन्नामक ऋत्विगिव **विदथे** यज्ञे **वां** **हिनोति** हविरादिना प्रीणयति । तदा पीपायेत्याह ।