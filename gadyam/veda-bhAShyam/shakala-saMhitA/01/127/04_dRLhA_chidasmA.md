+++
title = "004"
devataa = "अग्निः"
RShiH = "परुच्छेपो दैवोदासिः"
ChandaH = "अत्यष्टिः"

+++


**अस्मै** अग्नये **दृळ्हा** **चित्** दृळ्हान्येव सारवन्ति हवींषि अनुक्रमेण प्रतिमन्त्रं **दुः** ददति ॥ ददातेर्लुङि “ गातिस्था' इति सिचो लुक् । आतः' इति झेर्जुस् ॥ यजमाना ददति । दाने दृष्टान्तः ॥ **यथा** **विदे** विदुषे परमार्थदर्शिने उत्कृष्टानि धनानि वितरन्ति दानशीलाः । यद्वा । अयमग्निर्यथा विदे विन्दते स्वातिरिक्तं हविः देवेभ्यो दातुं लभते स्वीकरोति तथा दुः इति ॥ विन्दतेश्छान्दसः शपो लुक् ॥ ‘ लोपस्त आत्मनेपदेषु' इति तलोपः ॥ किंच सोऽग्निः **तेजिष्टाभिः** **अरणिभिः**  अत्यन्ततेजोयुक्तैर्मार्गैर्यज्ञादिरूपैः **दाष्टि** पूजितः सन् स्वर्गादिकं ददाति ॥ ' दाशृ दाने '। शपो लुक् । किमर्थम् । **अवसे** तद्रक्षणाय । यद्वा । तेजिष्ठाभिः अतिशयेन तेजोवद्भिः अरणिभिर्गमनैः   इतरदेवानुद्दिश्य यजमानेन दत्तं हविः अवसे तेषां स्वीकाराय दाष्टि। अयमग्निर्ददाति नयति । किंच **अग्नये** इतरदेवताप्रदानसमयेऽपि यजमानः अग्नये अग्निप्रीतये **दाष्टि** प्रथमं ददाति । किमर्थम् । **अवसे** रक्षणार्थम् । यदि अयमतृप्तः स्यात् इतरेभ्यो दत्तमपि स्वयं स्वीकुर्यात् तस्मादग्नये प्रयाजादिरूपेण ददातीत्यर्थः । किंच **यः** अग्निः **पुरूणि** बहूनि सामर्थ्यात् यजमानधनादीनि **प्र** **गाहते** प्रविशति प्रविश्य च वाश्यादिरूपया ज्वालया **तक्षत्** तनूकरोति नाशयतीत्यर्थः । तत्र दृष्टान्तः। **वनेव** । वृक्षादिसमूहानि वनानि यथा प्रविश्य तक्षति दहति तथेत्यर्थः । किंच अयमग्निः **स्थिरा** स्थिराणि कठिनानि **अन्ना** अन्नानि व्रीह्यादीनि **ओजसा** तेजोरूपया ज्वालया **नि** नितरां **रिणाति** गच्छति पचतीत्यर्थः ॥ ‘ री गतिरेषणयोः' । क्रैयादिकः । ‘प्वादीनां ह्रस्वः' इति हस्वः । तथा **ओजसा** स्वकीयेन तेजसा **स्थिराणि** अपरिहरणीयानि पापानि अमित्राणि वा **नि** रिणाति निःशेषेण गच्छति नाशयतीत्यर्थः ॥