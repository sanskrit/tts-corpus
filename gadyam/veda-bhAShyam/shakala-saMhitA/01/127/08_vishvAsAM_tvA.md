+++
title = "008"
devataa = "अग्निः"
RShiH = "परुच्छेपो दैवोदासिः"
ChandaH = "अत्यष्टिः"

+++


**विश्वासां** सर्वासां **विशां** प्रजानां यजमानानां **पतिम्** अभिमतफलदानेन पालकं **हवामहे** आह्वयामः । न केवलं यजमानानां किंतु **सर्वासां** प्रजानां **समानम्** एकरूपं दहनपचनाद्युपकारस्य सर्वेषां समत्वात् । तथा **दम्पतिं** गार्हपत्यादिरूपेण गृहस्य पालकम् । दम इति गृहनाम, ‘दमे कृत्तिः । (नि. ३. ४. १२) इति तन्नामसु पाठात् ॥ अकारलोपश्छान्दसः ॥ किमर्थम् । **भुजे** भोगाय हवामहे आह्वयामः । पुनः स एव विशेष्यते । **सत्यगिर्वाहसं** यथार्थभूतानाम् अविसंवादिफलानां स्तुतिरूपाणां गिरां वोढारम् । यद्वा । गिरो मन्त्ररूपा वहन्तीति गिर्वाहसः ऋत्विजः । सत्याः अविसंवादिफला गिर्वाहसो यस्य तं तादृशं हवामहे इति शेषः ॥ ‘ वहिहाधाञ्भ्यः' इति असुन् । ‘ णित् ' इत्यनुवृत्तेः उपधावृद्धिः ॥ पुनः कीदृशम् । **मानुषाणां** मनुष्याणाम् **अतिथिम्** अतिथिवत्पूज्यं दर्शादितिथिमपेक्ष्य आगन्तारं वा । किंच **यस्य** अग्नेः **आसया** समीपे । आसेत्यन्तिकनाम, ‘ आसा अम्बरम् ' ( नि. २. १६. २ ) इति तन्नामसु पाठात् । तत्समीपे **अमी** **विश्वे** **अमृतासः** हविर्भोक्तृत्वेन प्रसिद्धा: सर्वे देवा अपि **आ** आगच्छन्ति ॥ उपसर्गवशात् योग्यक्रियाध्याहारः ॥ किमर्थम् । **वयः** हविर्लक्षणान्नमुद्दिश्य अग्निमुखात् एव इतरेभ्यो दीयमानत्वात् । तत्र दृष्टान्तः । **पितुर्न** पितुरन्तिके पुत्रादयो यथा अन्नाद्यर्थं सेवन्ते तद्वत् । किंच **वयः** नेतारः ऋत्विजोऽपि **देवेषु** इतरेषु इज्यमानेषु मध्ये **हव्या** हवींषि  **आ** ददति अग्नये । वेतेरौणादिको डिः । विचि वा गुणः ॥