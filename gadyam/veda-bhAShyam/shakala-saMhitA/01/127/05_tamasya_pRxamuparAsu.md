+++
title = "005"
devataa = "अग्निः"
RShiH = "परुच्छेपो दैवोदासिः"
ChandaH = "अत्यष्टिः"

+++


**अस्य** अस्मै **पृक्षं** हविर्लक्षणमन्नम् **उपरासु** उपरमन्ते अस्मिन् हवींषीत्युपराः वेदिसमीपभूमयः । तासु **धीमहि** धारयामः । अस्येत्युक्तं कस्येत्याह । **यः** अग्निः **नक्तं** रात्रौ **दिवातरात्** अह्रोऽपि **सुदर्शतरः** अत्यर्थं सर्वैर्दर्शनीयो भवति । यतोऽयं रात्रौ सर्वेषु भावेषु तमसावृतत्वात् अदृश्यमानेष्वपि स्वयमत्यर्थं प्रकाशते अतोऽस्मै धीमहि । पुनः कीदृशाय । **दिवातरात्** अह्नः सकाशादेव **अप्रायुषे** । प्रगतमायुर्यस्यासौ प्रायुः । न प्रायुरप्रायुः । तस्मै । ' असौ योऽस्तमेति स सर्वेषां भूतानां प्राणानादायस्तमेति' (तै. आ. १. १४) इति श्रुतेः रात्रौ सर्वे भावा निद्रया आवृतत्वात् प्रायुष इव भवन्ति । अयमग्निस्तु सर्वप्राणिप्राणापहर्तुः सूर्यस्य रात्रौ स्वस्मिन्नेव प्रवेशात् प्रकृष्टायुर्भवति । अतोऽपि धीमहि । किंच **आत्** अत एव कारणात् यतोऽयं सुदर्शतरो यतश्चायमप्रायुः अतः कारणात् **अस्य** अस्मै तदर्थम् **आयुः** हविर्लक्षणमन्नम् **ग्रभणवत्** ग्रहणयुक्तम् अभूत् । ग्रहणे दृष्टान्तः । **सूनवे** पुत्राय पित्रोः **वीळु** **शर्म** दृढं सुखसाधनं गृहं यथा ग्रहणवद्भवति तथेत्यर्थः । शर्मेति गृहनाम ‘ शर्म वर्म' (नि. ३. ४. २१ ) इति तन्नामसु पाठात् । 
इदानीमाहवनीयादिरूपेण अग्नेर्बहुत्वमपेक्ष्याह । एते **अग्नयः** **भक्तं** सेवमानम् **अभक्तम्** असेवमानं च **व्यन्तः** एते प्राणिनः अनुग्राह्याः इति बुध्यमानाः **अवः** रक्षन्ति । यद्यपि विशेषेण प्राणिनो  दाहपाकादिद्वारा रक्षन्ति तथाप्यस्ति यजमानेष्वतिशय इत्याह । **व्यन्तः** तैः प्रत्तं हविरश्नन्तः **अजराः** भवन्ति । स्वयं हविषा अजराः सन्तो यजमानानप्यजरान् कुर्वन्तीत्यर्थः ॥ ॥ १२ ॥