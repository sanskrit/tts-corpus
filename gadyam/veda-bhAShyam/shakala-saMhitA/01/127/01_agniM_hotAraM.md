+++
title = "001"
devataa = "अग्निः"
RShiH = "परुच्छेपो दैवोदासिः"
ChandaH = "अत्यष्टिः"

+++


**अग्निं** सर्वासां देवसेनानामग्रण्यं यज्ञेष्वग्रं नीयमानं वा **होतारम्** अस्मद्यागं प्रति देवानामाह्वातारम् यद्वा । होमनिष्पादकं होतारम् । ‘ जुहोतेर्होतेत्यौर्णवाभः ' ( निरु. ७. १५) इति यास्कः । ‘ अग्निमद्य होतारमवृणीत ' ( तै. ब्रा. २. ६. १५. १ ) इति श्रुतेः । अग्निमग्न आवह ' ( तै. ब्रा ३. ५. ३. २) इति च अग्नेराह्वातृत्वं प्रसिद्धम् । अग्निं होतारं मन्ये । एवं प्रति विशेषणं मन्ये इति संबन्धः । यद्वा । यागनिष्पत्तेरेवापेक्षितत्वात् एतदेव विधेयविशेषणम् । इतराणि वक्ष्यमाणविशेषणानि स्तुतिपराणि । **दास्वन्तम्** अतिशयेन दानवन्तं **वसुं** सर्वेषां निवासहेतुं **सहसः** **सूनुं** बलस्य पुत्रम् । अग्निर्मन्थनकाले बलेन मथ्यमानः उत्पद्यते इति पुत्रत्वमुपचर्यते **जातवेदसं** जातानां वेदितारं जातप्रज्ञं जातबलं वा । जातवेदःशब्दो यास्केन बहुधा निरुक्तः ( निरु. ७. १९ ) । अग्नेर्जातवेदस्त्वे दृष्टान्तः । **विप्रं** **न** **जातवेदसं** जातविद्यं मेधाविनं ब्राह्मणमिव । तं यथा बहु मन्यन्ते तथा त्वामपि मन्ये स्तौमीत्यर्थः । उक्तगुणविशिष्टः **यः** **देवः** **स्वध्वरः** शोभनयज्ञवान् यज्ञं सम्यक् निर्वहन **ऊर्ध्वया** उन्नतया उत्कृष्टया **देवाच्या** देवान् पूजयन्त्या देवान् प्रत्यक्तया वा **कृपा** कृपया सामर्थ्यलक्षणया । ‘ देवान्प्रत्यक्तया कृपा ' ( निरु. ६. ८ ) इति यास्कः । तेभ्यो हविर्वहनबुद्ध्या युक्तः सन् आजुह्वानस्य आ समन्तात् हूयमानस्य **सर्पिषः**  सरणशीलस्य **घृतस्य** विलापनेन दीप्तत्याज्यस्य **विभ्राष्टिं** विशेषेण भ्राजमानम् **अनु** स्वयमपि तदाज्यं **शोचिषा** ज्वालया **वष्टि** कामयते स्वीकरोतीत्यर्थः ॥