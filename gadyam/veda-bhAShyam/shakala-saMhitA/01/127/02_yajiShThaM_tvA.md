+++
title = "002"
devataa = "अग्निः"
RShiH = "परुच्छेपो दैवोदासिः"
ChandaH = "अत्यष्टिः"

+++


हे **विप्र** मेधाविन् **शुक्र** दीप्तज्वालाग्ने **यजिष्ठम्** अतिशयेन यष्टृतमं **त्वा** त्वां **यजमानाः** वयं यष्टारः **हुवेम** आह्वयामः । यतो वयं यजमाना यतश्च त्वं यजिष्ठः अतो हुवेमेत्यभिप्रायः । कीदृशं त्वाम् । **अङ्गिरसाम्** अङ्गिरोगोत्रोत्पन्नानां मध्ये **ज्येष्ठम्** । यद्वा । अङ्गारणां मध्ये ज्येष्ठं ज्वालायुक्तत्वात् । अङ्गिरा अङ्गाराः ' (निरु. ३. १७) इति यास्कः। ‘ येऽङ्गारा आसंस्तेऽङ्गिरसोऽभवन्' ( ऐ. ब्रा, ३. ३४ ) इति श्रुतेः । केन साधनेनेति तदुच्यते । **मन्मभिः** मननसाधनैः **विप्रेभिः** विशेषेण प्रीणयितृभिः **मन्मभिः** मन्त्रैः । यद्वा । विप्रेभिर्मेधाविभिर्ऋत्विग्भिः मन्मभिर्मन्त्रैश्च सहिता वयमिति संबन्धः । त्वदाह्वानानन्तरं **परिज्मानं** परितो गच्छन्तं **द्याम्** इव सूर्यमिव **होतारं** देवानामाह्वातारम् । केषामर्थे । **चर्षणीनाम्** । मनुष्यनामैतत् । मनुष्याणां यजमानानामर्थे । यद्वा । चर्षणीनां पूर्वं मनुष्याणामेव सतां पश्चात् यागादिसाधनेन देवत्वमापन्नानां देवानाम् आह्वातारम् । तथा **शोचिष्केशं** केशवत् अत्यन्तायतज्वालोपेतं **वृषणं** वर्षितारम् एवं रूपं **यं** त्वां **विशः** त्वामेव निविशमानाः **इमा:** **विशः** यजमानरूपाः प्रजाः **जूतये** स्वर्गाद्यभिमतफलप्राप्तये **प्रावन्तु** प्रकर्षेण प्रीणयन्तु । तादृशं त्वां हुवेमेति संबन्धः ॥