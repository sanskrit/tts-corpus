+++
title = "011"
devataa = "अग्निः"
RShiH = "परुच्छेपो दैवोदासिः"
ChandaH = "अत्यष्टिः"

+++


हे **अग्ने** **सः** त्वं **नः** **नेदिष्ठम्** अत्यन्तसमीपे **ददृशानः** वेद्यां ददृशानः दीप्तत्वेन दृश्यमानः **देवेभिः** **सचना:** इतरैर्देवैः समानान्नः । अग्निमुखेनैव इतरेषां हविःस्वीकारात् समानान्नत्वम् । **सुचेतुना** शोभनेन चेतनेन चेतसा वा । पुनस्तदेव विशेष्यते । **सुचेतुना** शोभनचेतोवता मया ॥ औणादिक उः । बहुव्रीहौ नञ्सुभ्याम् ' इत्युत्तरपदान्तोदात्तत्वम् ॥ युक्तेन । त्वदायत्ते मयि अनुग्रहयुक्तेनेत्यर्थः । तादृशस्त्वं **महः** पूजनीयानि **रायः** धनानि **आ** **भर** अस्माकमाहर । हे अग्ने **शविष्ठ** बलवन्नग्ने **नः** अस्मभ्यं **महि** महदन्नं महतीं कीर्तिं वा **कृधि** कुरु संपादय । शविष्ठेति संबोधितत्वात् तदेव प्रार्थ्यते इति गम्यते । किमर्थम् । **संचक्षे** सम्यग्दर्शनीयत्वाय **अस्यै** अस्याः पृथिव्याः संबन्धिने **भुजे** भोगाय । यद्वा । संचक्षे भुजे इति सामानाधिकरण्यम् । सम्यग्दर्शनीयाय भोगायेत्यर्थः । न केवलं यजमानेभ्योऽस्मभ्यमेव अपि तु **स्तोतृभ्यः** स्तोत्रकर्तृभ्योऽपि हे मघवन् अन्नवन्नग्ने सुवीर्यं शोभनपुत्रभृत्याद्युपेतं धनं शोभनसामर्थ्यं वा कृधि कुरु । किंच शवसा बलेन युक्तः सन् **मथीः** अस्मद्विरोधनो नाशय । लुङि ‘ ह्वयन्तक्षण° ' इति वृद्धिप्रतिषेधः । कारकपक्षे औणादिक ईकारः । आद्युदात्तश्छान्दसः ॥ यद्वा । मथीः मथनवांस्त्वम् अस्मदर्थं शवसा बलेन युक्तो भवेति शेषः । तत्र दृष्टान्त । **उग्रो** **न** **शवसा** । यथा कश्चित् क्रूरः शवसा बलेन मथीर्भवति तद्वत् ॥ ॥ १३ ॥