+++
title = "009"
devataa = "अग्निः"
RShiH = "परुच्छेपो दैवोदासिः"
ChandaH = "अत्यष्टिः"

+++


हे **अग्ने** **त्वं** **सहसा** बलेन **सहन्तमः** अतिशयेन शत्रूणामभिभविता तथा **शुष्मिन्तमः** अतिशयेन तेजस्वी **जायसे** ॥ सहेरौणादिकः कनिन् । ‘नाद्धस्य' इति नुट् । किमर्थम् । **देवतातये** देवानां विस्तारयुक्ताय यागाय तदर्थम् । यज्ञनामैतत् । यद्वा । उक्तगुणविशिष्टः स जायसे । अरण्योरुत्पद्यसे । यज्ञार्थत्वे दृष्टान्तः । रयिर्न **देवतातये** । धनं यथा यज्ञार्थमुत्पद्यते । तथा चोक्तं-- ‘ यज्ञार्थं द्रव्यमुत्पन्नम्' इति । किंच **ते** तव **मदः** आज्यस्वीकारजनितो हर्षः! **शुष्मिन्तमः** अतिशयेन बलवान् । हिशब्दः प्रसिद्धौ । आज्येन अग्नेर्मदो भवतीति प्रसिद्धम् । अपि च ते **क्रतुः** कर्मविशेषोऽपि **द्युम्निन्तमः** यशोयुक्तोऽन्नयुक्तो वा खलु । ' द्युम्नं द्योततेर्यशो वान्नं वा ' ( निरु. ५. ५) इति यास्कः । **अध** अतः कारणात् **अजर** हे जरारहिताग्ने **ते** त्वां **परि** **चरन्ति** यजमानाः । तत्र दृष्टान्तः । **श्रुष्टीवानो** **न** दूता इव । ते यथा वार्ताविशेषप्रदानेन राजानं सेवन्ते तद्वत् ॥'छन्दसीवनिपौ' इति वनिप् । छान्दसं प्रत्ययाद्युदात्तत्वम् ॥ **अजर** भक्तानामजरयितः ॥ अन्तर्भावितण्यर्थात् पचाद्यच् । यद्वा । अजर अस्तोतः । जरा स्तुतिः । असौ न कस्यापि स्तोता भवति किंतु सर्वैः स्वयं स्तूयते । तादृशं त्वां परिचरन्तीत्यर्थः ॥