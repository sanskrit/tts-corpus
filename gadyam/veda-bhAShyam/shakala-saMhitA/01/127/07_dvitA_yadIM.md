+++
title = "007"
devataa = "अग्निः"
RShiH = "परुच्छेपो दैवोदासिः"
ChandaH = "अत्यष्टिः"

+++


**यत्** यं **द्विता** द्वित्वमापन्नं द्विप्रकारं श्रौतस्मार्तभेदेन द्वित्वमापन्नम् । यद्वा । उपलक्षणमेतत्। आहवनीयादिरूपेण नानाविधम् । यद्वा । द्विता द्विविधाय ऐहिकामुष्मिकफलाय उभयाय । विभक्तेः आजादेशः । **ईम्** इममग्निं **कीस्तासः** कीर्तनं कुर्वन्तः स्तोतारः ॥ पचाद्यचि छान्दसं सत्वम्। **अभिद्यवः** अभितो द्योतमानाः **नमस्यन्तः** नमस्कारोपलक्षितमुपस्थानं कुर्वन्तः **भृगवः** भृगुगोत्रोत्पन्ना महर्षयः **उपवोचन्त** उपेत्य ब्रुवन्ति । किं कुर्वन्तः । **दाशा** दानेन निमित्तभूतेन हविर्दानार्थं **मथ्नन्तः** अरण्याम् अग्निमन्थनं कुर्वन्तः तथा **भृगवः** भ्रष्टारो हविषां पापानां वा । किं च **यः** **अग्निः** **शुचिः** दीप्तः **धर्णिः** धारणकुशलः अयमग्निः **एषां** दीयमानानां **वसूनां** हविर्लक्षणानाम् **ईशे** ईष्टे समर्थों भवति ॥ ‘ लोपस्त आत्मनेपदेषु ' इति तलोपः ॥ यद्वा । एषां दृश्यमानानां मणिमुक्तादीनां वसूनाम् ईशे ईष्टे समर्थो भवति प्रदातुमिति शेषः। किंच अयमग्निः **मेधिरः** । मेधो यज्ञः । तद्वान् स्वयं यष्टव्यत्वेन प्रधानभूतः सन् **प्रियान्** स्वप्रीतिहेतून् आज्यादीन् **अपिधीन्** पर्याप्तिपर्यन्तं दत्तान् । **वनिषीष्ट** संभक्तवान् संभजतां वा । तथा **मेधिरः** मेधावानसौ **आ** **वनिषीष्ट** । अन्यदेवताकेष्वपि यज्ञेषु स्वयम् आज्यभागप्रयाजादिरूपं हविः संभजते ॥।