+++
title = "003"
devataa = "अग्निः"
RShiH = "परुच्छेपो दैवोदासिः"
ChandaH = "अत्यष्टिः"

+++


**स** **हि** स एव पूर्वं स्तुतः एवाग्निः **विरुक्मता** विशेषेण रोचनवता **ओजसा** ज्वालारूपेण बलेन **पुरु** **चित्** अत्यधिकमेव **दीद्यानः** दीप्यमानः **द्रुहंतरः** द्रोग्धॄणां तरिता निवारयिता **भवति** अस्मासु द्रोहं कुर्वतां शत्रूणां हिंसको भवतीत्यर्थः । तत्र दृष्टान्तः । **द्रुहंतरः** द्रोग्धॄणां छेदनाय प्रयुक्तः **परशुर्न** परशुरिव । स यथा अमोघं हिनस्ति तथायमपि। किंच **यस्य** अग्नेः **समृतौ** संगतौ संयोगे **वीळु** **चित्** दृढमपि पाषाणादिकं **श्रुवत्** गच्छेत् शीर्येत । तथा **यत्स्थिरं** यच्च पर्वतादि स्थिरमचलितं तदपि श्रुवत् । वीड्विति दृढनाम, ‘वीळु च्यौत्नम् ( नि. २. ९. १४ ) इति तन्नामसु पाठात् । तत्र दृष्टान्तः । **वनेव** उदकमिव । उदकं यथाग्निसंयोगे शुष्यति तथेत्यर्थः । अत्यन्तदृढं स्थिरमपि हिनस्ति अस्मद्द्रोग्धारं शत्रुं हिनस्तीति किमु वक्तव्यमित्यभिप्रायः । किंच अयमग्निः **निष्षहमाणः** शत्रून् निःशेषणाभिभवन् **यमते** उपरमते शत्रुषु मध्ये क्रीडति तानेव नाशयति । तथा कुर्वन् **नायते** न गच्छति शत्रोः सकाशान्न पलायते । तत्र दृष्टान्तः । **धन्वसहा** **न** । धनुषा शत्रूनभिभवति इति धन्वसहा धानुष्कः ॥ सहतेरसुन् छन्दसोऽन्त्यलोपः ॥ स यथा शत्रोरभिमुखं विध्यति न पलायते तद्वदित्यर्थः । यद्वा । दृढधनुर्वहनक्षमः धन्वसहः ॥ अस्मिन् पक्षे पचाद्यच् । ‘ सुपां सुलुक्' इत्याकारः ॥ दृढधन्वा सन् न **अयते** न चलति ॥