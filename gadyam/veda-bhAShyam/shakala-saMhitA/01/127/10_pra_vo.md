+++
title = "010"
devataa = "अग्निः"
RShiH = "परुच्छेपो दैवोदासिः"
ChandaH = "अत्यष्टिः"

+++


हे उद्गात्रादयः स्तोतारः **वः** युष्माकं संबन्धि **स्तोमः** स्तोत्रम् **अग्नये** **प्र** **बभूतु** प्रीणयितुं समर्थं भवतु ॥ छान्दसः शपः श्लुः । अत्वं चाभ्यासस्य । ‘ भूसुवोस्तिङि' इति गुणाभावः ॥ कीदृशायाग्नये । **महे** महते पूज्याय **सहसा** पराभिभवसामर्थ्येन तद्वते **उषर्बुधे** उषःकाले प्रबुध्यमानाय ॥ ‘ अहरादीनां पत्यादिषूपसंख्यानम् ' इति रत्वम् । **पशुषे** पशुफलप्रदाय । नशब्दोऽत्र अपिशब्दार्थः । यद्वा । पशुषे पशुप्रदात्रे प्रभवे यथा स्तुतिः क्रियते तद्वत् । किमर्थमिति तदुच्यते । **ईम्** एनमग्निं **प्रति** लक्षीकृत्य **हविष्मान्** घृतादिहविर्युक्तः यजमानः **विश्वासु** **क्षासु** सर्वासु निवासभूतासु वेदिभूमिषु **जोगुवे** अत्यर्थं गच्छति ॥ गुवतेर्यङलुगन्तात् छान्दसो लिट् । व्यत्ययेनात्मनेपदम् । ‘ °अमन्त्रे ' इति पर्युदासात् आमभावः ॥ क्षेति भूनाम, ‘क्षा क्षामा ' ( नि. १. १. ५) इति तन्नामसु पाठात् । **ऋषूणाम्** आगन्तॄणां देवानां मध्ये श्रेष्ठमग्निं जूर्णिः स्तुतिकुशलः **होता** अग्रे इतरदेवेभ्यः पूर्वं **जरते** स्तौति । तत्र दृष्टान्तः । **ऋषूणां** महतां धनवताम् **अग्रे** **रेभो** **न** वन्दीव ॥ ‘ ऋषी गतौ ' । औणादिकः कुप्रत्ययः । ‘ नामन्यतरस्याम्' इति नाम उदात्तत्वम् यद्वा । ऋषूणाम् इत्येतत् होतृविशेषणम् । ऋषूणां ज्ञानवतां मध्ये श्रेष्ठोऽयं होता इत्यर्थः ॥