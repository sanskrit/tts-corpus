+++
title = "005"
devataa = "इन्द्रवायू"
RShiH = "मधुच्छन्दा वैश्वामित्रः"
ChandaH = "गायत्री"

+++


अत्र चकारेणान्यः समुच्चीयते । संनिहितत्वाद्वायुरेव। हे **वायो** त्वम् इन्द्रश्च युवामुभौ **सुतानाम्** अभिषुतान् सोमान् **चेतथः** जानीथः । यद्वा। अभिषुतानां सोमानां विशेषमित्यध्याहारः। कीदृशौ युवाम्। **वाजिनीवसू** । वाजिनीशब्दो यद्यप्युषोनामसु पठितस्तथाप्यत्रासंभवान्न गृह्यते । वाजोऽन्नम् । तद्यस्यां हविः संततावस्ति सा वाजिनी । तस्यां वसत इति तौ वाजिनीवसू । आमन्त्रितत्वादनुदात्तः। **तौ** तथाविधौ युवां **द्रवत्** क्षिप्रम् **उप** समीपे **आ** **यातम्** आगच्छतम् । षड्विंशतिसंख्याकेषु क्षिप्रनामसु ‘नु क्षिप्रं मधु द्रवत्' (नि. २. १५. ३ ) इति पठितम् । तत्र फिट्स्वरः ॥ ॥ ३ ॥