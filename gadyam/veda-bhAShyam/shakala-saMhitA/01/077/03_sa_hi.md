+++
title = "003"
devataa = "अग्निः"
RShiH = "गोतमो राहूगणः"
ChandaH = "त्रिष्टुप्"

+++


**स** **हि** अग्निः **क्रतुः** कर्मणां कर्ता । **सः** एव **मर्यः** मारयिता विश्वस्योपसंहर्ता **साधुः** साधयितोत्पादयितापि **सः** एव **अद्भुतस्य** अभूतस्यालब्धस्य धनस्य **रथीः** रंहयिता प्रापयिता **भूत्** भवति । तत्र दृष्टान्तः । **मित्रो** **न** । यथा सखा धनानि प्रापयति तद्वत् । एवंभूतो योऽग्निः **तम्** एव **मेधेषु** यज्ञेषु **देवयन्तीः** देवयन्त्यो देवानात्मन इच्छन्त्यः **विशः** प्रजाः **प्रथमम्** **उप** **ब्रुवते** । स्तुतिभिरुपेत्य प्रधानभूतः इति कथयन्ति। कीदृश्यो विशः। **दस्मं** दर्शनीयं तमग्निम् **आरीः** गच्छन्त्यः भजन्त्यः इत्यर्थः ॥ मर्यः । मृङ् प्राणत्यागे । अस्मात् अन्तर्भावितण्यर्थात् 'छन्दसि निष्टर्क्य° ' इत्यादौ निपातनात् यत् कृत्यल्युटो बहुलम्' इति बहुलवचनात् कर्तरि द्रष्टव्यः । ‘ यतोऽनावः' इत्याद्युदात्तत्वम् । देवयन्तीः ।' वा छन्दसि' इति पूर्वसवर्णदीर्घत्वम् । आरीः । ‘ऋ गतौ'। ‘ जनिघसिभ्यामिण्' (उ. सू. ४. ५६९ ) इति बहुलग्रहणादस्मादपि इण्प्रत्ययः । ‘ कृदिकारादक्तिनः' इति ङीष् । ‘वा छन्दसि ' इति पूर्वसवर्णदीर्घत्वम् । व्यत्ययेनाद्युदात्तत्वम्॥