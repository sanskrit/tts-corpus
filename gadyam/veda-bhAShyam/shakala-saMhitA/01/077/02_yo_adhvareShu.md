+++
title = "002"
devataa = "अग्निः"
RShiH = "गोतमो राहूगणः"
ChandaH = "त्रिष्टुप्"

+++


**यः** अग्निः **अध्वरेषु** यागेषु **शंतमः** अतिशयेन सुखकारी **ऋतावा** सत्यवान् यथार्थदर्शीत्यर्थः । **होता** देवानामाह्वाता भवति । हे ऋत्विग्यजमाना यूयं **तमु** तमेवाग्निं **नमोभिः** स्तोत्रैः **आ** **कृणुध्वम्** अभिमुखीकुरुत । **यत्** यदा अयम् **अग्निः** **मर्ताय** मनुष्याय यजमानार्थं **देवान्** **वेः** वेति गच्छति तदानीं **सः** अग्निर्यष्टव्यान् सर्वान् देवान् **बोधाति** **च** जानाति च । ज्ञात्वा च **मनसा** नमसा तान् **यजाति** हविर्भिः पूजयति । अतस्तमेवाग्निम् आ कृणुध्वमिति योज्यम् ॥ वेः । वी गत्यादिषु । 'छन्दसि लुङ्लङ्लिटः' इति वर्तमाने लङ् । तिङा तिङो भवन्ति' इति प्रथमपुरुषैकवचनस्य मध्यमपुरुषैकवचनादेशः । बोधाति । ‘बुध अवगमने'। लेटि आडागमः । शपः पित्त्वादनुदात्तत्वे धातुस्वरः शिष्यते । ‘चवायोगे प्रथमा' इति निघातप्रतिषेधः । मनसा। मकारनकारयोः स्थानविपर्ययः ॥