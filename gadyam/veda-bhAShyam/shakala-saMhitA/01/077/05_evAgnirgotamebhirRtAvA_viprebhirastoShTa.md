+++
title = "005"
devataa = "अग्निः"
RShiH = "गोतमो राहूगणः"
ChandaH = "त्रिष्टुप्"

+++


**ऋतावा** ऋतवान् यज्ञवान् **जातवेदाः** जातधनो जातप्रज्ञो वा अयम् **अग्निः** **विप्रेभिः** मेधाविभिः **गौतमेभिः** गोतमैर्ऋषिभिरेवमुक्तेन प्रकारेण **अस्तोष्ट** स्तुतोऽभूत् । स्तुतश्च **सः** अग्निः **एषु** गोतमेषु **द्युम्नं** द्योतमानं सोमं **पीपयत्** अपिबत्। यद्वा । तानृषीन् अपाययत्। तथा **सः** अग्निः **वाजं** हविर्लक्षणमन्नं पीपयदित्येव । एवं सोमलक्षणं चरुपुरोडाशादिलक्षणं हविश्च स्वीकृत्य **सः** अग्निः **जोषम्** अस्माभिः कृतं सेवनम् **आ** **चिकित्वान्** आ समन्तात् जानन् **पुष्टिं** **याति** पोषं प्राप्नोतु । यद्वा । अस्माकं धनानि पोषं प्रापयतु । गोतमेभिः।' ऋष्यन्धकवृष्णिकुरुभ्यश्च ' (पा. सू. ४. १. ११४ ) इति विहितस्य अणः ‘अत्रिभृगुकुत्सवसिष्ठगोतमाङ्गिरोभ्यश्च' (पा. सू. २. ४. ६५) इति बहुषु लुक् । अस्तोष्ट । स्तोतेः कर्मणि लुङि चिणभावश्छान्दसः । पीपयत्। 'पा पाने' ण्यन्तात् लुङि च्लेश्चङादि । जोषम् । 'जुषी प्रीतिसेवनयोः '। भावे घञ् । ञित्वादाद्युदात्तत्वम् ॥ ॥ २५ ॥