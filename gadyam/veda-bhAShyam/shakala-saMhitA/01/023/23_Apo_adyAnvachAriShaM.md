+++
title = "023"
devataa = "आपः;अग्निः"
RShiH = "मेधातिथिः काण्वः"
ChandaH = "अनुष्टुप्"

+++


**अद्य** अस्मिन् दिने अवभृथार्थम् **आपः** **अन्वचारिषं** जलान्यनुप्रविष्टोऽस्मि । प्रविश्य च **रसेन** जलसारेण **समगस्महि** संगताः स्मः। हे **अग्ने** **पयस्वान्** जले वर्तमानत्वेन पयोयुक्तः त्वम् **आ** **गहि** । अस्मिन् कर्मण्यागच्छ। **तं** **मा** तादृशं स्नातं मां **वर्चसा** तेजसा **सं** **सृज** संयोजय॥ आपः । कर्मणि शसि प्राप्ते व्यत्ययेन जस् । अचारिषम् । चर गत्यर्थः । लुङि च्लेः सिच् ।  ‘ आर्धधातुकस्येड्वलादेः' (पा. सू. ७. २. ३५) इति इट् । नेटि' (पा. सू. ७. २. ४ ) इति वृद्धिप्रतिषेधे प्राप्ते तदपवादतया ‘ अतो ल्रान्तस्य' (पा. सू. ७. २. २) इति उपधाया वृद्धिः। अगस्महि । “ समो गम्यृच्छि° ' (पा. सू. १. ३. २९) इति आत्मनेपदम् । च्लेः सिच् । 'मन्त्रे घस०' इत्यादिना च्लेर्लुगभावश्छान्दसः ।  ‘ एकाच उपदेशेऽनुदात्तात् ' (पा. सू. ७. २. १० ) इति इट्प्रतिषेधः । ‘वा गमः' (पा. सू. १. २. १३) इति सिचः कित्त्वात् “ अनुदात्तोपदेश' इत्यादिना अनुनासिकलोपः । गहि । लोटि गमेः सिपो हिः । अपित्त्वेन ङित्त्वात् ' अनुदात्तोपदेश' इत्यादिना अनुनासिकलोपः ।  ‘ अतो हेः' इति लुक् न भवति;  ‘ असिद्धवदत्रा भात्' इति मलोपस्यासिद्धत्वात् ॥