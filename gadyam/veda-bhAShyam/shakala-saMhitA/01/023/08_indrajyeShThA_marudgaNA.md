+++
title = "008"
devataa = "इन्द्रो मरुत्वान्"
RShiH = "मेधातिथिः काण्वः"
ChandaH = "गायत्री"

+++


हे **देवासः** इन्द्रमरुद्रूपाः **विश्वे** सर्वे यूयं **मम** **हवम्** आह्वानं **श्रुत** शृणुत । कीदृशाः । **इन्द्रज्येष्ठाः** । इन्द्रो ज्येष्ठो मुख्यो येषु ते तथाविधाः **मरुद्गणाः** मरुत्समूहरूपाः । **पूषरातयः** । पूषाख्यो देवो रातिः दाता येषाम् इन्द्रमरुतां ते पूषरातयः ॥ इन्द्रज्येष्ठाः । आमन्त्रिताद्युदात्तत्वम् । पादादित्वादनिघातः । मरुद्गणाः । विभाषितं विशेषवचने बहुवचनम् ' ( पा. सू. ८. १. ७४ ) इति पूर्वस्याविद्यमानवत्त्वादनिघातः । देवासः पूषरातयः । पूर्ववत् । श्रुत ।  ‘ श्रु श्रवणे'। लोण्मध्यमबहुवचनं थ । तस्थस्थमिपाम् ' ( पा. सू. ३. ४. १०१ ) इति तादेशः । व्यत्ययेन शप् । बहलं छन्दसि' इति शपो लुक् । सार्वधातुकार्धधातुकयोः ' इति गुणे प्राप्ते ‘क्ङिति च ' इति प्रतिषेधः ।  ‘ द्व्यचोऽतस्तिङः' इति दीर्घः । हवम् । ह्वेञ् स्पर्धायां शब्दे च'। भावेऽनुपसर्गस्य ' ( पा. सू. ३. ३. ७५ ) इति अप्। संप्रसारणं परपूर्वत्वं गुणावादेशौ । पित्त्वादनुदात्तत्वम् । धातुस्वरः शिष्यते॥