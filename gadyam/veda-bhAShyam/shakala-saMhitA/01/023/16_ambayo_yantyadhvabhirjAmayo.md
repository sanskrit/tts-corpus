+++
title = "016"
devataa = "आपः"
RShiH = "मेधातिथिः काण्वः"
ChandaH = "गायत्री"

+++


**अध्वरीयताम्** अध्वरमात्मन इच्छताम् अस्माकम् **अम्बयः** मातृस्थानीया आपः । तथा च कौषीतकिब्राह्मणे समाम्नायते - अम्बयो यन्त्यध्वभिरित्यापो वा अम्बयः' इति । ता आपः  **अध्वभिः** देवयजनमार्गैः **यन्ति** गच्छन्ति। कीदृश्य आपः। **जामयः** हितकारिण्यो बन्धवः । तथा **मधुना** माधुर्यरसेन युक्तं **पयः** **पृञ्चतीः** गवादिषु योजयन्त्यः ॥ अम्बयः ।  ‘ रबि लबि अबि शब्दे । एतस्मात् ‘अच इः ' ( उ. सू. ४. ५७८) इति प्रकरणे बाहुलकात् इः । प्रत्ययस्वरः । अध्वभिः । अदेर्ध च ' ( उ. सू. ४. ५५५) इति क्वनिप् । पित्त्वात् प्रत्ययस्यानुदात्तत्वे धातुस्वरः । जामयः ।  ‘ जमु अदने' । बाहुलकात् इः। अध्वरीयताम् । अध्वरशब्दात् ‘सुप आत्मनः क्यच् ' इति क्यच् ।' क्यचि च ' इति ईत्वम् ।  ‘ अपुत्रादीनामिति वक्तव्यम् ' ( पा. म. ७. ४. ३५ ) इति वचनात् ' न च्छन्दस्यपुत्रस्य ' इति ईत्वनिषेधाभावः ।  ‘ सर्वे विधयश्छन्दसि विकल्प्यन्ते । इति ‘कव्यध्वरपृतनस्य ' ( पा. सू. ७. ४. ३९ ) इति अकारलोपोऽपि न भवति । क्यच्प्रत्ययान्तधातोः लटः शतृ । शपः पित्त्वादनुदात्तत्वम् । शतुश्च लसार्वधातुकस्वरेण तयोः क्यचा सहैकादेशः ।  ‘ एकादेश उदात्तेनोदात्तः' इत्यन्तोदात्तत्वे सति  ‘ शतुरनुमो नद्यजादी ' इति षष्ठ्या उदात्तत्वम् ।