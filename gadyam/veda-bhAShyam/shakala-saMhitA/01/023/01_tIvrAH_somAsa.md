+++
title = "001"
devataa = "वायुः"
RShiH = "मेधातिथिः काण्वः"
ChandaH = "गायत्री"

+++


हे **वायो** **इमे** **सोमासः** ऐन्द्रवायवग्रहादिरूपाः सोमाः **सुताः** अभिषुताः । ते च **तीव्राः** प्रभूतत्वात् तर्पयितुं समर्थाः **आशीर्वन्तः** आशीर्युक्ताः अतस्त्वम् **आ** **गहि** अस्मिन् कर्मणि आगच्छ । **प्रस्थितान्** उत्तरवेदिं प्रति आनीतान् **तान्** सोमान् **पिब** ॥ सोमासः ।  ‘ अर्तिस्तु ' ( उ. सू. १. १३७ ) इत्यादिना मन् । नित्त्वादाद्युदात्तः ।  ‘ आज्जसेरसुक्'। गहि । मरुद्भिरग्न आ गहि' (ऋ. सं. १. १९. २) इत्यत्रोक्तम् । आशीर्वन्तः ।  ‘ श्रीजञ् पाके'।  ‘ अपस्पृधेथाम् । ( पा. सू. ६. १. ३६ ) इत्यादिसूत्रे आङ्पूर्वस्य क्विपि शिरादेशो निपातितः । करणस्यापि श्रयणद्रव्यस्य स्वव्यापारे कर्तृत्वविवक्षया कर्तरि क्विप् न विरुध्यते । आशीः एषाम् अस्तीति आशीर्वन्तः ।  ‘ छन्दसीरः' इति वत्वम् । वायो । आमन्त्रिताद्युदात्तत्वम् । प्रस्थितान् । प्रादिसमासे कृदुत्तरपदप्रकृतिस्वरत्वं बाधित्वा व्यत्ययेन अव्ययपूर्वपदप्रकृतिस्वरत्वम् ॥