+++
title = "005"
devataa = "मित्रावरुणौ"
RShiH = "मेधातिथिः काण्वः"
ChandaH = "गायत्री"

+++


**यौ** मित्रावरुणौ **ऋतेन** सत्यवचनेन यजमानानुग्रहकारिणा **ऋतावृधौ** ऋतम् अवश्यंभावितया सत्यं कर्मफलं तस्य वर्धकौ **ऋतस्य** सत्यस्य प्रशस्तस्य **ज्योतिषः** प्रकाशस्य **पती** पालकौ । श्रुत्यन्तरे मित्रावरुणयोः अदितिपुत्रत्वेन श्रुतत्वात् द्वादशादित्येष्वन्तर्भूतत्वेन ज्योतिष्पालकत्वं युक्तम् । श्रुत्यन्तरे च  ‘ अष्टौ पुत्रासो अदितेः' इत्युपक्रम्य  ‘ मित्रश्च वरुणश्च ' ( तै. आ. १. १३. २-३ ) इत्यादिकमाम्नातम् । **ता** **मित्रावरुणा** तथाविधौ मित्रावरुणौ **हुवे** आह्वयामि ॥ ऋतावृधौ ।' वृधु वृद्धौ ।  ‘ क्विप् च ' इति क्विप् । अन्येषामपि दृश्यते' इति दीर्घः । कृदुत्तरपदप्रकृतिस्वरत्वम् । ज्योतिषः । ‘द्युत दीप्तौ'। द्युतेरिसिन्नादेश्च जः ' ( उ. सू. २. २६७ ) इति इसिन्प्रत्ययः । नित्त्वादाद्युदात्तः ।  ‘ षष्ठ्याः पतिपुत्र° ' इति संहितायां विसर्जनीयस्य सत्वम् । मित्रावरुणा । देवताद्वन्द्वे च' (पा. सू. ६. ३. २६ ) इति आनङ् । ' देवताद्वन्द्वे च ' ( पा. सू. ६. २. १४१ ) इति उभयपदप्रकृतिस्वरत्वम् ।  ‘ सुपां सुलुक्° ' इति पूर्वसवर्णदीर्घ आकारः । हुवे । ह्वेञ् । आत्मनेपदोत्तमपुरुषैकवचने संप्रसारणे परपूर्वत्वे च कृते ' बहुलं छन्दसि ' इति शपो लुक्। टेः एत्वम् । गुणे प्राप्ते  ‘ क्ङिति च' (पा. सू. १. १. ५) इति प्रतिषेधः । उवङादेशः । तिङ्ङतिङः ' इति निघातः ॥ ॥ ८ ॥