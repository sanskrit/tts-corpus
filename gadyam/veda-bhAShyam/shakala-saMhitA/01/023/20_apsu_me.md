+++
title = "020"
devataa = "आपः"
RShiH = "मेधातिथिः काण्वः"
ChandaH = "अनुष्टुप्"

+++


**अप्सु** जलेषु **अन्तः** मध्ये **विश्वानि** **भेषजा** सर्वाणि औषधानि सन्तीति **मे** मह्यं मन्त्रदर्शिने मुनये **सोमः** देवः **अब्रवीत्** । तथा **विश्वशंभुवं** सर्वस्य जगतः सुखकरम् एतन्नामकं च **अग्निं** **च** अप्सु वर्तमानं सोमोऽब्रवीत् । तथा च तैत्तिरीयाः  ‘ अग्नेस्त्रयो ज्यायांसः' इत्यनुवाके ‘सोऽपः प्राविशत् ' ( तै. सं. २. ६. ६. १ ) इति अग्नेः अप्सु प्रवेशमामनन्ति । लतागुल्मवृक्षमूलादीनाम् औषधानां वृष्टिजन्यत्वेन जलवर्तित्वं प्रसिद्धम् । **विश्वभेषजीः** विश्वानि भेषजानि यासु तथाविधाः अपः अपि अब्रवीत् ॥ भेषजा । सुपां सुलुक्' इति आकारः । विश्वशंभुवम् । भवतेरन्तर्भावितण्यर्थात् क्विप् । व्यत्ययेन पूर्वपदप्रकृतिस्वरत्वम् । यद्वा । विश्वे सर्वेऽपि व्यापाराः सुखकरा यस्य ।  ‘ बहुव्रीहौ विश्वं संज्ञायाम् ' ( पा. सू. ६. २. १०६ ) इति पूर्वपदान्तोदात्तत्वम् । आपः । कर्मणि शसि प्राप्ते व्यत्ययेन जस् ।' अप्तृन् ' ( पा. सू. ६. ४. ११ ) इत्यादिना उपधादीर्घः । विश्वभेषजीः । विश्वशंभुवमितिवत् ॥ ॥ ११ ॥