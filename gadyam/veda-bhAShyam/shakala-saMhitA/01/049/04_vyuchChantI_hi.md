+++
title = "004"
devataa = "उषाः"
RShiH = "प्रस्कण्वः काण्वः"
ChandaH = "अनुष्टुप्"

+++


हे **उषः** **व्युच्छन्ती** तमो वर्जयन्ती त्वं **रश्मिभिः** स्वकीयैस्तेजोभिः **विश्वं** सर्वं भूतजातं **रोचनं** रोचमानं प्रकाशयुक्तं यथा भवति तथा **आ** भासि आ समन्तात् प्रकाशसे । **हि** यस्मादेवं तस्मात् **तां** तादृशीं **त्वां** **वसूयवः** वसुकामाः **कण्वाः** मेधाविन ऋत्विजः कण्वगोत्रोत्पन्ना वा महर्षयः **गीर्भिः** स्तुतिलक्षणैर्वचोभिः **अहूषत** स्तुतवन्तः' इत्यर्थः । कण्व इति मेधाविनाम, कण्वः ऋभुः ( नि. ३. १५. ७ ) इति तन्नामसु पाठात् ॥ आभासि । ‘भा दीप्तौ । अदादित्वात् शपो लुक् । सिपः पित्त्वादनुदात्तत्वे धातुस्वरः ।  ‘ हि च ' इति निघातप्रतिषेधः ।  ‘ तिङि चोदात्तवति' इति गतेरनुदात्तत्वम् । रोचनम् । रुच दीप्तौ ।' अनुदात्तेतश्च हलादेः' इति युच् ।  ‘ चितः' इत्यन्तोदात्तत्वम् । वसूयवः । वसु धनमात्मन इच्छन्तः । सुप आत्मनः क्यच् ।  ‘ अकृत्सार्वधातुकयो:०' इति दीर्घः ।  ‘ क्याच्छन्दसि ' इति उप्रत्ययः । गीर्भिः।  ‘ सावेकाचः०' इति विभक्तेरुदात्तत्वम् । कण्वाः । कण शब्दार्थः ।  ‘ अशिप्रुषिलटिकणि° ' इत्यादिना क्वन्प्रत्ययः । नित्त्वादाद्युदात्तत्वम् । अहूषत । ह्वेञो लुङि  ‘ ह्वः संप्रसारणम्' इत्यनुवृत्तौ  ‘ बहुलं छन्दसि ' इति संप्रसारणम् । परपूर्वत्वे  ‘ हलः' इति दीर्घत्वम् । च्लेः सिच् । एकाचः' इति इट्प्रतिषेधः। संज्ञापूर्वकस्य विधेरनित्यत्वात गुणाभावः ॥ ॥ ६ ॥