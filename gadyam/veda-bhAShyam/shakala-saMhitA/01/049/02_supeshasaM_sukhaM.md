+++
title = "002"
devataa = "उषाः"
RShiH = "प्रस्कण्वः काण्वः"
ChandaH = "अनुष्टुप्"

+++


हे **उषः** **त्वं** **यं** **रथम्** **अध्यस्थाः** अधितिष्ठसि। कीदृशं रथम्। **सुपेशसं** शोभनावयवं शोभनरूपयुक्तं वा ।  ‘ पेश इति रूपनाम ' (निरु. ८. ११ ) इति यास्कः । यद्वा । शोभनहिरण्ययुक्तम् ।  ‘ पेशः कृशनम् ' ( नि. १. २. ६) इति तन्नामसु पाठात् । **सुखं** शोभनेन स्वेन आकाशेन युक्तं विस्तृतमित्यर्थः । यद्वा । सुखहेतुभूतम् । अथवा सुखमिति क्रियाविशेषणम् । सुखं यथा भवति तथेत्यर्थः । हे **दिवः** **दुहितः** द्युलोकसकाशात् उत्पन्ने उषोदेवते **तेन** रथेन **अद्य** अस्मिन् काले **सुश्रवसं** शोभनहविर्युक्तं **जनं** यजमानं **प्राव** प्रकर्षेण गच्छ ॥ सुपेशसम् ।  ‘ पिश अवयवे'। अस्मात् असुन्प्रत्ययः । नित्त्वदाद्युदात्तः पेशस्शब्दः । शोभनं पेशो यस्यासौ सुपेशाः ।  ‘ आद्युदात्तं द्व्यच्छन्दसि ' इत्युत्तरपदाद्युदात्तत्वम् । अध्यस्थाः । तिष्ठतेः  ‘ छन्दसि लुङ्लङ्लिटः' इति वर्तमाने लुङि  गातिस्था° ' इति सिचो लुक् । अडागम उदात्तः । यद्वृत्तयोगादनिघातः ।  ‘ तिङि चोदात्तवति' इति गतेरनुदात्तत्वम् । तेन । अन्येषामपि दृश्यते ' इति संहितायां दीर्घः । सुश्रवसम् । श्रव इत्यन्ननाम श्रूयत इति सतः ' ( निरु. १०. ३ ) इति यास्कः । सुपेशसमितिवदुत्तरपदाद्युदात्तत्वम् । अव ।  ‘ अव रक्षणगतिप्रीतितृप्ति° ' इत्युक्तत्वात् अत्र अवतिर्गत्यर्थः । दुहितर्दिवः ।  परमपि च्छन्दसि ' इति षष्ठ्यन्तस्य पूर्वामन्त्रिताङ्गवद्भावे सति पदद्वयसमुदायस्य आष्टमिकं सर्वानुदात्तत्वम् ॥