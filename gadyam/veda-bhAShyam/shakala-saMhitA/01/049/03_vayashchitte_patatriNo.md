+++
title = "003"
devataa = "उषाः"
RShiH = "प्रस्कण्वः काण्वः"
ChandaH = "अनुष्टुप्"

+++


हे **अर्जुनि** शुभ्रवर्णे **उषः** उषोदेवते **ते** तव **ऋतूँरनु** गमनान्यनुलक्ष्य **द्विपत्** द्विपात् मनुष्यादिकं **चतुष्पत्** गवादिकं तथा **पतत्रिणः** पतत्रवन्तः पक्षोपेताः **वयश्चित्** पक्षिणश्च **दिवः** **अन्तेभ्यः** आकाशप्रान्तेभ्यः **परि** उपरि **प्रारन्** प्रकर्षेण गच्छन्ति । रात्रावन्धकारेणाभिभूताः सर्वे प्राणिनः त्वदागमानन्तरं चेष्टावन्तो भवन्तीत्यर्थः ॥ पतत्रिणः ।  ‘ पत्लृ गतौ । पतत्यनेनेति पतत्रम् ।  ‘ अमिनक्षि° (उ. सू. ३. ३८५) इत्यादिना अत्रन्प्रत्ययः । ततो मत्वर्थीय इनिः । द्विपत् । द्वौ पादावस्येति संख्यासुपूर्वस्य ' ( पा. सू. ५. ४. १४० ) इति पाशब्दस्य अन्त्यलोपः समासान्तः । अयस्मयादित्वेन भत्वात्  ‘ पादः पत्' ( पा. सू. ६. ४. १३०) इति पद्भावः ॥  ‘ द्वित्रिभ्यां पाद्दन्मूर्धसु बहुव्रीहौ ' ( पा. सू. ६. २. १९७ ) इत्युत्तरपदान्तोदात्तत्वम् । चतुष्पत् । चत्वारः पादा अस्य । स्वरव्यतिरिक्तं पूर्ववत् । बहुव्रीहौ पूर्वपदप्रकृतिस्वरत्वम् ।  ‘ इणः षः' इत्यनुवृत्तौ  इदुदुपधस्य चाप्रत्ययस्य ' ( पा. सू. ८. ३. ४१ ) इति विसर्जनीयस्य षत्वम् । न च परत्वेनास्य असिद्धत्वात्  कुप्वोः क पौ च ' ( पा. सू. ८. ३. ३७) इति उपध्मानीयादेशः शङ्कनीयः, येन नाप्राप्तिन्यायेन तस्यापवादत्वात् । अपवादस्तु परमपि पूर्वं बाधते एव' इति वृत्तावुक्तम् । आरन् ।  ‘ऋ  गतौ ।  ‘ छन्दसि लुङ्लङलिटः ' इति वर्तमाने लुङि  ‘ सर्तिशास्त्यर्तिभ्यश्च ' इति च्लेः अङादेशः ।  ‘ ऋदृशोऽङि गुणः' इति गुणः । आडागमः । ऋतून् ।  ‘ऋ  गतौ ' । अस्मात् औणादिको भावे कुप्रत्ययः । अनु । अनुर्लक्षणे ' ( पा. सू. १. ४.८४ ) इति अनोः कर्मप्रवचनीयत्वम्  ‘ कर्मप्रवचनीययुक्ते° ' (पा. सू. २. ३. ८) इति द्वितीया । संहितायां ' दीर्घादटि समानपादे ' इति नकारस्य रुत्वम् । अत्रानुनासिकः पूर्वस्य तु वा ' इति रोः पूर्वस्य वर्णस्य सानुनासिकत्वम् । दिवः ।  ‘ ऊडिदम्' इति विभक्तिरुदात्ता । अन्तेभ्यः । पञ्चम्याः परावध्यर्थे ' इति विसर्जनीयस्य सत्वम् ॥