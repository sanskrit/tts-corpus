+++
title = "004"
devataa = "अग्निर्वैश्वानरः"
RShiH = "नोधा गौतमः"
ChandaH = "त्रिष्टुप्"

+++


**रोदसी** द्यावापृथिव्यौ **सूनवे** स्वपुत्राय वैश्वानराय **बृहतीइव** प्रभूते इवाभूताम् । वैश्वानरस्य द्यावापृथिव्योः पुत्रत्वं मन्त्रान्तरे स्पष्टमवगम्यते - ‘उभा पितरा महयन्नजायताग्निर्द्यावापृथिवी भूरिरेतसा ' ( ऋ. सं. ३. ३. ११) इति । महतो वैश्वानरस्य अवस्थानाय द्यावापृथिव्यौ विस्तृते जाते इत्यर्थः । किंचायं **होता** 'दक्षः समर्थः पूर्वीः बहुविधाः **यह्वीः** महतीः **गिरः** स्तुतीः **वैश्वानराय** अग्नये प्रायुङ्क्तेति शेषः । कीदृशाय। **स्वर्वते** शोभनगमनयुक्ताय **सत्यशुष्माय** अवितथबलाय **नृतमाय** अतिशयेन सर्वेषां नेत्रे । तत्र दृष्टान्तः । मनुष्यो **न** । यथा मनुष्यो लौकिको वन्दी दातारं प्रभुं बहुविधया स्तुत्या स्तौति तद्वत् ॥ मनुष्यः । ‘मनोर्जातावञ्यतौ षुक्च' इति जातौ गम्यमानायां मनुशब्दात् यत् षुगागमश्च । ' तित्व्तरितम्' इति स्वरितत्वम् । यतोऽनावः' इत्याद्युदात्तत्वं न भवति । तत्र हि द्व्यच् इति अनुवर्तते । स्वर्वते । सुपूर्वात् अर्तेः भावे विच् । ततो मतुप् । मादुपधायाः' इति वत्वम् ॥