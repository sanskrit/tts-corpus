+++
title = "002"
devataa = "अग्निर्वैश्वानरः"
RShiH = "नोधा गौतमः"
ChandaH = "त्रिष्टुप्"

+++


अयम् **अग्निः** **दिवः** द्युलोकस्य **मूर्धा** शिरोवत्प्रधानभूतो भवति । **पृथिव्याः** भूमेश्च **नाभिः** संनाहकः रक्षक इत्यर्थः। **अथ** अनन्तरं **रोदस्योः** द्यावापृथिव्योः अयम् **अरतिः** अधिपतिः **अभवत्** । हे **वैश्वानर** **तं** तादृशं **देवं** दानादिगुणयुक्तं **त्वा** त्वां **देवासः** सर्वे देवाः **आर्याय** विदुषे मनवे यजमानाय वा **ज्योतिरित्** ज्योतीरूपमेव **अजनयन्त** उदपादयन् ॥ मूर्तमस्मिन्धीयते इति मूर्धा (निरु. ७. २७ )। ‘श्वनुक्षन्' इत्यादौ निपातनात् रूपसिद्धिः । पृथिव्याः । पृथिवीशब्दः ‘षिद्गौरादिभ्यश्च ' इति ङीष्प्रत्ययान्तः अन्तोदात्तः । अजनयन्त। ‘जनीजॄष्कसुरञ्जोऽमन्ताश्च' इति मित्त्वात् ‘मितां ह्रस्वः' इति ह्रस्त्वम् ॥