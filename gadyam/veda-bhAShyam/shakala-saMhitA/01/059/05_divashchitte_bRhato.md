+++
title = "005"
devataa = "अग्निर्वैश्वानरः"
RShiH = "नोधा गौतमः"
ChandaH = "त्रिष्टुप्"

+++


हे **जातवेदः** जातानां वेदितः **वैश्वानर** अग्ने **ते** तव **महित्वं** माहात्म्यं **बृहतः** महतः **दिवश्चित्** द्युलोकादपि **प्र** **रिरिचे** प्रववृधे । किंच त्वं **मानुषीणां** मनोर्जातानां **कृष्टीनां** प्रजानां **राजा** **असि** अधिपतिर्भवसि । तथा **वरिवः** असुरैरपहृतं धनं **युधा** युद्धेन **देवेभ्यः** **चकर्थ** देवाधीनमकार्षीः ॥ वैश्वानर । पादादित्वात् आष्टमिकनिघाताभावः । रिरिचे । ‘रिचिर् विरेचने'। अत्रोपसर्गवशात् तद्विपरीते आधिक्ये वर्तते। कृष्टीनाम् । नामन्यतरस्याम्' इति नाम उदात्तत्वम्। मानुषीणाम् । मानुषशब्दः ‘मनोर्जातौ ' इति अञ्प्रत्ययान्तः । जातिलक्षणे ङीषि प्राप्ते तदपवादतया ‘शार्ङ्गरवाद्यञः  । इति ङीन् । नित्त्वादाद्युदात्तत्वम् । ङ्याश्छन्दसि बहुलम् ' ( पा. सू. ६. १. १७८ ) इति बहुलवचनात् नाम उदात्तस्याभावः। युधा । ‘युध संप्रहारे' इत्यस्मात् संपदादिलक्षणो भावे क्विप्। वरिवः इति धननाम। ‘नब्विषयस्य ' इत्याद्युदात्तत्वम् ॥