+++
title = "002"
devataa = "अश्विनौ"
RShiH = "अगस्त्यो मैत्रावरुणिः"
ChandaH = "त्रिष्टुप्"

+++


हे **वृषणा** कामानां वर्षकौ अश्विनौ युवाम् **अस्मे** **उ** अस्मास्वेव **सु** **मादयेथां** सुष्ठु तृप्यतम् । अस्मभ्यं तर्पयतमभिमतम् । तथा **पणीन्** वणिजो लुब्धकानयष्टॄन् **उत्** उन्मूल्य **हतं** नाशयतम् । कीदृशौ युवाम् । **ऊर्म्या** । रात्रिनामैतत् । रात्रौ **मदन्ता** माद्यन्तौ । यद्वा । ऊर्मिरिति सोमनाम ।' ऊर्मिर्यस्ते पवित्र अ ' ( ऋ. सं. ९. ६४. ११ ) इत्यादिषु तथा प्रयोगात् । अस्मदीयेन सोमेन मदन्तौ । तादृशौ युवां **मे** मम अच्छोक्तिभिः अभिमुख्यकरैर्निर्मलवेदवाक्यैः रचिताः **मतीनाम्** ॥ कर्मणि षष्ठी ॥ मननसाधनाः स्तुतीः **कर्णैः** आकर्णनसाधनैः श्रोत्रैः **श्रुतम्** शृणुतम् । हे **नरा** नेतारौ युवां खलु **एष्टा** अन्वेष्टारौ अस्मत्स्तुतीनां तथा **निचेतारा** लब्धानां तासां संचयकर्तारौ । निरित्येष समित्येतस्य स्थाने । यस्मादेवंविधौ तस्माच्छृणुतमिति ॥