+++
title = "005"
devataa = "अश्विनौ"
RShiH = "अगस्त्यो मैत्रावरुणिः"
ChandaH = "त्रिष्टुप्"

+++


हे **अश्विनौ** हे मघवाना हविर्लक्षणान्नवन्तौ **वां** युवाभ्याम् **एषः** **स्तोमः** स्तोत्रं **सुवृक्ति** सुष्ठु पापवर्जनं यथा भवति तथा । यद्वा । सुसमाप्ति **अकारि** कृतः । कीदृशोऽयम् । **मानेभिः** मानैः हविष्प्रदानरूपैः सहितः । हे **नासत्या** असत्यरहितौ युवाम् **अगस्त्ये** एतन्नाम्नि महर्षौ मयि **मदन्ता** माद्यन्तौ सन्तौ **वर्तिः** गृहं यज्ञसंबन्धि **यातं** प्राप्नुतम् । किमर्थम्। **तनयाय** पुत्रादिलाभाय **त्मने** आत्मने **च** हिताय ॥