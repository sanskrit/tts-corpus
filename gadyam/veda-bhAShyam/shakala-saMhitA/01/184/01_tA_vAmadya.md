+++
title = "001"
devataa = "अश्विनौ"
RShiH = "अगस्त्यो मैत्रावरुणिः"
ChandaH = "त्रिष्टुप्"

+++


**ता** तौ रक्षकत्वेन प्रसिद्धौ **वां** युवाम् **अद्य** अस्मिन् यागदिने **हुवेम** आह्वयामः इति आशीः । तथा **अपरम्** अपरस्मिन्नपि दिने **तौ** युवां हुवेम । अपरमित्येतत् अपरस्मिन्नित्यर्थे समभिव्याहारात्, ‘ अद्या च नो मृळयतापरं च ' ( ऋ. सं. २. २९. २ ) इत्यादिमन्त्रान्तरे तथा दर्शनाच्च । अपरयागं प्रत्यपि इति वा । कस्मिन् काले। **उपसि** उषोदेवतायाम् **उच्छन्त्यां** तमो विवासयन्त्यां सत्याम् । उषःकाले हि प्रातरनुवाकाश्विनशस्त्रे प्रयुज्यते । उक्ते काले हे **नासत्या** असत्यरहितौ **दिवो** **नपाता** द्युलोकस्य नपातयितारौ नप्तृस्थानीय वा **कुह** **चित्** **सन्तौ** कुत्रचिद्देशे वर्तमानौ युवां **वह्निः** स्तुतेर्वोढा **अर्यः** ईरयिता स्तुतेरीश्वरो वा ईदृशोऽहं होता **सुदास्तराय** अत्यर्थं शोभनहविर्दात्रे यजमानाय तदर्थं तौ युवाम् **उक्थैः** शस्त्रैर्हुवेमेति संबन्धः । अत्र आख्यातं पदमेकवचनतया नेतव्यम् । वह्निरर्यशब्दौ वा बहुवचनत्वेन नेतव्यौ । अथवा वाक्यद्वयम् । यस्माद्वह्निरर्यो होता उक्तगुणकौ युवां शंसति तस्माद्वयं यजमानाः तौ युवामाह्वयामः इति ।