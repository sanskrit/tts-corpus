+++
title = "009"
devataa = "उषाः"
RShiH = "कक्षीवान् दैर्घतमस औशिजः"
ChandaH = "त्रिष्टुप्"

+++


**स्वसॄणां** परस्परं स्वसृभावमापन्नानां स्वयं सरन्तीनां वा **पूर्वासां** पुरातनीनाम् **आसाम्** उषसां मध्ये **अहसु** अहःसु प्रतिदिनम् **अपरा** अन्या अद्यतन्युषाः **पूर्वाम्** अतीतदिवससंबन्धिनीमुषसं पश्चात् अनुसृत्य **अभ्येति** । अभिमुखं गच्छति अव्यवधानेन गच्छतीत्यर्थः । सर्वेश्वहःसु एवमेवाभ्येति । **नव्यसीः** नवीयस्यो नवतरा आगामिन्यः **ताः** **उषासः** उषसः अपि **नूनं** निश्चयं **प्रत्नवत्** पुरातन्य इव सुदिनाः शोभनकर्मानुष्ठानसाधनदिवसाः शोभनदिनमुखा वा सत्यः अस्मे अस्माकं **रेवत्** बहुधनविशिष्टं यथा भवति तथा **उच्छन्तु** प्रकाशयन्तु । पूर्वतन्यो यथौच्छन् तथा आगामिन्योऽपि उच्छन्तु इत्यर्थः ॥