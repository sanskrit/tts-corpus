+++
title = "013"
devataa = "उषाः"
RShiH = "कक्षीवान् दैर्घतमस औशिजः"
ChandaH = "त्रिष्टुप्"

+++


एवं सूक्तद्वयोक्तरीत्या बहुधा स्तुत्वा तां च स्तुतिमनया निवेदयित्वा स्वाभीष्टं प्रार्थयते । हे **स्तोम्याः** । स्तोमः स्तोत्रम् । तदर्हन्तीति स्तोम्याः स्तुत्यर्हा उषसः । यतो यूयं तादृश्यः अतः मे मत्स्वभूतेन **ब्रह्मणा** सूक्तद्वयगतमन्त्ररूपेण स्तोत्रेण **अस्तोढ्वम्** स्तुता भवत। किंच हे उषासः उषसः **उशतीः** स्तोतॄन् अस्मान् अस्मत्समृद्धिं वा कामयमाना यूयम् **अवीवृधध्वम्** अस्मान् प्रवर्धयत । किंच हे **देवीः** देव्यो देवनशीलाः **युष्माकम्** अवसा युष्मत्संबन्धिना रक्षणेन वयं **सहस्रिणं** सहस्रसंख्याकम् अभीष्टं धनं **सनेम** लभेमहि । तथा **शतिनं** **च** **वाजं** शतसंख्याकम् अपरिमितं धनं सनेम । युष्मत्कृतेन शतसहस्रपरिमितधनादिरूपरक्षणेन वयमपि अर्थिभ्यः शतसहस्रपरिमितस्य धनस्य सनितारो भवेमेत्यर्थः । ॥ ९ ॥