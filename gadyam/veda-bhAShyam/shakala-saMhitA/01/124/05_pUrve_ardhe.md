+++
title = "005"
devataa = "उषाः"
RShiH = "कक्षीवान् दैर्घतमस औशिजः"
ChandaH = "त्रिष्टुप्"

+++


**अप्त्स्यस्य** व्यापनशीलस्य विस्तृतस्य **रजसः** रञ्जकस्यान्तरिक्षलोकस्य । रजःशब्दोऽन्तरिक्षलोकवाची ' लोका रजांस्युच्यन्ते' (निरु. ४. १९) इति यास्केनोक्तत्वात् । तस्य **पूर्वे** **अर्धे** पूर्वस्मिन् भागे **जनित्री** उत्पन्ना सती **गवां** दिशां रश्मीनां वा **केतुं** प्रज्ञानं **प्र** **अकृत** प्रकर्षेण करोति । यद्वा । रजसः रञ्जकस्याह्नः । रजःशब्दोऽहर्वाची ' असृगहनी रजसी उच्येते ' ( निरु. ४. १९) इति यास्केनोक्तत्वात् । तस्य पूर्वेऽर्धे पूर्वस्मिन् भागे उषःकाले गवां वाचां जनित्री जनयित्री उत्पादयित्री। उषःकाले सर्वेषां प्राणिनां वाचः स्फुरन्तीति प्रसिद्धम् । यद्वा । अस्यस्य कर्मसु स्थितस्य जन्तोः केतुं गमनागमनादिरूपं कर्म । केतुरिति कर्मनाम, ‘ केतः केतुः' इति तन्नामसु पाठात् । प्राकृत । प्रकर्षेण करोति । किंच **पित्रोः** पालयित्र्योर्द्यावापृथिव्योः **उपस्था** उपस्थे उत्सङ्गे अन्तरालप्रदेशे स्थित्वा **उभा** उभे द्यावापृथिव्यौ **पृणन्ती** स्वतेजसा पूरयन्ती। यद्वा । उभा उभयोः पित्रोरिति संबन्धः । **वितरं** विशिष्टतरं **वरीयः** उरुतरमतिविस्तीर्णं यथा भवति तथा **व्यु** **प्रथते** विशेषेणैव प्रख्याता भवति प्रकाशते इत्यर्थः । उशब्दः अवधारणार्थः पादपूरणो वा ‘ मिताक्षरेष्वनर्थकाः कमीमिद्विति' इति यास्केनोक्तत्वात् ॥ ॥ ७ ॥