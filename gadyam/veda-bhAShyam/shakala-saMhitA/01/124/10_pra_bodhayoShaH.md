+++
title = "010"
devataa = "उषाः"
RShiH = "कक्षीवान् दैर्घतमस औशिजः"
ChandaH = "त्रिष्टुप्"

+++


हे **मघोनि** मघवति अस्मभ्यं दातव्यैर्बहुभिर्धनैस्तद्वति **उषः** हे उषोदेवि पृणतः हविष्प्रदान् अस्मान् यजमानान् **प्रबोधय** प्रज्ञापय प्रतिबुद्धान् कुरु । किंच **पणयः** व्ययासहिष्णवो वणिजः । 'पणिर्वणिग्भवति ' (निरु. २. १७) इति यास्कः । पणय इव लुब्धकाः **अबुध्यमानाः** यागादीन् अकुर्वाणा अदानशीला अस्मच्छत्रवः **ससन्तु** स्वपन्तु दीर्घनिद्रा भवन्तु म्रियन्तामित्यर्थः । तथा च मन्त्रान्तरं- ससन्तु त्या अरातयो बोधन्तु शूर रातयः' (ऋ. सं. १. २९. ४) इति । किंच हे मघोनि अस्मद्दत्तहविर्भिस्तद्वति हे उषः मघवद्भ्यः हविर्लक्षणान्नवद्भ्यो यजमानेभ्यस्तेषामर्थं **रेवत्** धनवत् समृद्धिमत् **उच्छ** विभाहि । किंच हे **सूनुते** सुष्ठु मनुष्याणां नेत्रि देवि जरयन्ती सर्वप्राणिनः क्षपयन्ती त्वं स्तोत्रे स्तुतिकर्त्रे यजमानाय तदर्थं **रेवत्** धनवत् समृद्धयर्थम् उच्छेति शेषः ॥ ॥ ८ ॥