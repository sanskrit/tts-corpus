+++
title = "001"
devataa = "उषाः"
RShiH = "कक्षीवान् दैर्घतमस औशिजः"
ChandaH = "त्रिष्टुप्"

+++


एषा **उषाः** **समिधाने** **अग्नौ** । अग्नित्वसामान्येन एकवचनम् । अग्निषु समिध्यमानेषु सत्सु । कर्मार्थे कर्तृप्रयोगः । उषःकाले हि आहवनीयादयः प्रज्वाल्यन्ते । **उच्छन्ती** तमो विवासयन्ती **उर्विया** उरु बहुलं **ज्योतिः** प्रकाशम् **अश्रेत्** सेवते प्रकाशते प्रकाशयति वा सर्वम् । किमिव । **उद्यन्** **सूर्यः** । उपमाप्रधाननिर्देशः । उदितः सूर्य इव । सूर्यो यथा प्रकाशयति तथेत्यर्थः । **अत्र** त्वदुदयानन्तरम् अस्मिन् कर्मणि वा **सविता** **देवः** सर्वस्य प्रेरकः सूर्यः **नः** अस्मदर्थं **नु** क्षिप्रम् **अर्थम्** । अर्थशब्दोऽत्र विशेषणवाची नपुंसकलिङ्गः । ‘ अयन्नर्थानि कृणवन्नपांसि' ( ऋ. सं. ७. ६३. ४) इत्यादौ तथा दृष्टत्वात् । अरणीयं **द्विपत्** पादद्वयोपेतं मनुष्यादिरूपं धनं **प्रासावीत्** अनुजानातु ददात्वित्यर्थः। तथा **चतुष्पत्** पादचतुष्टयोपेतं गवादिरूपं धनं प्रासावीत् । किमर्थम्। **इत्यै** द्विपदां चतुष्पदां च गमनाय । यद्वा । नः इत्यै इति संबन्धः । अस्मद्गमनागमनादिव्यापारायेत्यर्थः ॥