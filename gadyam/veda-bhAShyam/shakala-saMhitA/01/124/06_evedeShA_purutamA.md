+++
title = "006"
devataa = "उषाः"
RShiH = "कक्षीवान् दैर्घतमस औशिजः"
ChandaH = "त्रिष्टुप्"

+++


**एषा** उषाः **एवेत्** । इच्छब्दः एवकारार्थः । एवमेव इदानीं भासमानप्रकारेणैव **पुरुतमा** विपुलतमा अत्यन्तविस्तृता सती **अजामिं** विजातीयं मनुष्यादिजातिं **न** **परि** **वृणक्ति** परितः सर्वतो न वर्जयति । तथा **जामिं** सजातीयं देवजाति **न** परि वृणक्ति **न** परिवर्जयति । मनुष्यादिकं देवादिकं च तदुपलक्षितं लोकद्वयं वा कार्त्स्येन प्रकाशयतीत्यर्थः । किमर्थमिति तदुच्यते । **दृशे** **कं** सुखेन सर्वेषां दर्शनाय । सुखं यथा भवति तथा सर्वान् दर्शयितुं वा । किंच **अरेपसा** अपापया निर्मलया **तन्वा** शरीरेण **शाशदाना** शाशाद्यमाना। शाशदानः शाशाद्यमानः ' ( निरु. ६. १६ ) इति यास्कः । स्पष्टतां गच्छन्तीत्यर्थः । **विभाती** विशेषेण प्रकाशयन्ती सा **अर्भात्** अल्पात् पुत्तिकादेः सकाशात् **न** **ईषते** न गच्छति । तमपि प्रकाशयति । तथा **मह:** महतो मेर्वादेः सकाशात् न ईषते न गच्छति। तमपि प्रकाशयति । पूर्वं लोकद्वयं प्रकाशते इत्युक्तम् । इदानीम् अस्मिंल्लोके परमाण्वादि पर्वतपर्यन्तं कृत्स्नं प्रकाशयतीत्यर्थः ॥