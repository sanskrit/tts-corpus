+++
title = "008"
devataa = "उषाः"
RShiH = "कक्षीवान् दैर्घतमस औशिजः"
ChandaH = "त्रिष्टुप्"

+++


एकस्मादेवान्तरिक्षादुपन्नत्वात् परस्परं स्वसृभावः । तथाप्यह्नः प्राथम्यात् तेजस्वित्वाच्च ज्यायस्त्वम् । स्वयमेव सरतीति वा **स्वसी** । रात्रिः **स्वस्रे** **ज्यायस्यै** उक्तरीत्या ज्येष्ठायै **योनिम्** उत्पत्तिस्थानम् अपररात्ररूपम् **अरैक्** अरिचन् प्रादात् प्ररेचयतीत्यर्थः । तथा च पूर्वत्राम्नातं-‘रात्र्युषसे योनिमारैक्' (ऋ. सं. १. ११३. १ ) इति। दत्त्वा च **अस्याः** उत्पन्नाया उषसः प्रतिचक्ष्येव । ज्ञापयित्वेव स्वयमपसृत्यैव गच्छति । ज्यायस्यामागतायां तस्यै स्वस्थानं दत्त्वा स्वयं तत्संनिधौ स्थातुमनुचितमिति विज्ञायैवापगच्छतीति भावः । एवमुत्पन्ना एषा **सूर्यस्य** **रश्मिभिः** **व्युच्छन्ती** तमो विवासयन्ती **अञ्जि** व्यञ्जकं तेजः । यद्वा । अञ्जि व्यक्तं जगत् । **अङ्क्ते** अनक्ति प्रकाशयति । किमिव । **समनगाइव** । सम्यगननहेतव आपः समनाः । ता गच्छन्तीति समनगाः विद्युतः । **व्राः** व्राताः । विद्युसंघा इव । यद्वा। सम्यगननाय गच्छन्तीति समनगाः सूर्यरश्मयः । ते इव व्रा व्राताः संधीभूताः । ते यथाञ्जते जगत्प्रकाशयन्ति तथेत्यर्थः ॥ व्रात इत्यत्र तकारलोपश्छान्दसः ॥