+++
title = "003"
devataa = "उषाः"
RShiH = "कक्षीवान् दैर्घतमस औशिजः"
ChandaH = "त्रिष्टुप्"

+++


**एषा** उषाः **दिवः** द्योतमानात्मकस्य द्युलोकस्य **दुहिता** दुहितृस्थानीया । ततः उत्पद्यमानत्वात् दुहितेत्युपचर्यते । **पुरस्तात्** पूर्वस्यां दिशि **प्रति** प्रत्येकम् **अदर्शि** दृश्यते । सर्वेषामपि प्राणिनामाभिमुख्येन प्रकाशते इत्यर्थः । कीदृशी सा । **ज्योतिर्वसाना** तेजोरूपं वस्त्रमाच्छादयन्ती तेजसा प्रकाशयन्ती **समना** सम्यगानयित्री चेष्टयित्री । अन्तर्भावितण्यर्थोऽयम् । यद्वा । सह युगपदेव मन्यतेऽवबुध्यते प्राणिभिरिति समना । व्युत्पत्यनवधारणादनवग्रहः ॥ सा तादृशी **ऋतस्य** आदित्यस्य **पन्थां** पन्थानं मेरोः प्रान्तप्रदेशमनुक्रमेण **साधु** सम्यक् **एति** गच्छति । सूर्यो यत्र यत्र गच्छति तत्र तत्र पुरस्तात् उषा अपि गच्छतीत्यर्थः । सैव विशेष्यते । **प्रजानतीव** प्रियभूतस्य सूर्यस्य मार्गो मयापि गन्तव्यः” इति चेतयन्तीव । यथा लोके प्रियतमे अनुरागयुक्ता काचित् भर्तारं सर्वास्ववस्थासु न विमुञ्चति तथेयमपीत्यर्थः । किंच **दिशः** प्रागादिकाः न **मिनाति** न हिनस्ति । किंतु उषा यत्र गच्छति सा प्राचीत्येवं प्रागादिव्यवहारं करोतीत्यर्थः ॥