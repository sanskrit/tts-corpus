+++
title = "002"
devataa = "मरुतः"
RShiH = "अगस्त्यो मैत्रावरुणिः"
ChandaH = "गायत्री"

+++


हे **सुदानवः** शोभनदानाः **मरुतः** वः युष्माकं संबन्धिनी **ऋञ्जती** प्रसाधयन्ती स्वतेजसा स्वात्मानमलंकुर्वती प्रसिद्धिं प्राप्नुवाना वा **सा** प्रसिद्धा **शरुः** हिंसका ऋष्टिः **आरे** दूरे भवतु । तथा **यम्** **अस्यथ** क्षिपथ सः **अश्मा** व्यापकः आयुधविशेषः **आरे**। दूरनामैतत् । दूरे भवतु मां न प्राप्नोतु । यद्वा । आरेशब्दः आराच्छब्दपर्यायः । स च दूरे समीपे च वर्तते । अत्र समीपवचनः । यम् अस्मत्तोऽन्यम् अस्यथ तं वैरिणमस्माकमुपलोपमः कठिन आयुधविशेषः आरे समीपं प्राप्नोतु ॥