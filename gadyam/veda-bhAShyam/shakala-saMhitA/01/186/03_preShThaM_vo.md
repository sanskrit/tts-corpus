+++
title = "003"
devataa = "विश्वेदेवाः"
RShiH = "अगस्त्यो मैत्रावरुणिः"
ChandaH = "त्रिष्टुप्"

+++


हे देवाः **वः** युष्माकं प्रेष्ठं प्रियतमम् । सर्वेषामाह्वातृत्वाद्धविर्वहनाच्च अग्निः देवानां प्रियतमः। तम् **अतिथिं** गृणीषे गृणे स्तौमि ॥ व्यत्ययेन मध्यमः ॥ केन साधनेन । **शस्तिभिः** शंसनैः स्तुतिभिः । कीदृशोऽहम् । **तुर्वणिः** तूर्णवनिः शीघ्रं संभक्ता **सजोषाः** युष्माभिः सह प्रीयमाणः । यद्वा । एते अग्निविशेषणे । यः तुर्वणिः शीघ्रं यज्ञस्य संभक्ता सजोषा युष्माभिः सह प्रीयमाणः तम् **अग्निं** गृणीषे । **यथा** येन प्रकारेण **नः** अस्माकं **वरुणः** एतन्नामको देवः **सुकीर्तिः** शोभनकीर्तिमान् **असत्** । ‘सुकीर्तिं भिक्षे वरुणस्य भूरेः' (ऋ. सं. २. २८.१ ) इत्यादिमन्त्रवर्णेषु वरुणात् सुकीर्तिरेव एषणीया । **अरिगूर्तः** अरिषु अदातृषु सदा शब्दितः अरीणां हननाय उद्युक्तो वा **सूरिः** प्रेरयिता अयं वरुणः **इषश्च** अन्नानि **पर्षत्** पूरयेत् । तथा तमपि स्तुम इत्यर्थः ॥