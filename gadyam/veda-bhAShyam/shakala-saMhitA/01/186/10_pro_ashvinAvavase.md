+++
title = "010"
devataa = "विश्वेदेवाः"
RShiH = "अगस्त्यो मैत्रावरुणिः"
ChandaH = "त्रिष्टुप्"

+++


हे ऋत्विजः **अश्विनौ** एतन्नामकौ देवावुद्दिश्य **अवसे** अस्मद्रक्षणाय **प्रो** **कृणुध्वं** स्तुतिं प्रकर्षेण कृणुध्वम् । **पूषणं** पोषकम् एतन्नामकं देवमपि अवसे प्रकर्षेण स्तुतिं कृणुध्वम् । किंच ये **स्वतवसः** स्वायत्तबलाः **सन्ति** तानपि प्र कृणुध्वम् । के ते। **अद्वेषः** द्वेषरहितः **विष्णुः** व्याप्तः एतन्नामको देवः । प्रथममनाहूतोऽपि न कुप्यतीति वक्तुम् अद्वेषः इत्युक्तम् । तथा **वातः** सर्वत्र संचारी वायुः **ऋभुक्षाः** पतिरिन्द्रश्च । एतानपि प्र कृणुध्वम् । अतोऽहं स्वायत्तबलान् सर्वानपि **देवान्** **सुम्नाय** सुखाय **अच्छ** आभिमुख्येन **ववृतीय** स्तोत्रैः अभिवर्तयेयम् ॥