+++
title = "008"
devataa = "विश्वेदेवाः"
RShiH = "अगस्त्यो मैत्रावरुणिः"
ChandaH = "त्रिष्टुप्"

+++


**उत** अपि च **नः** अस्मदीयम् **ईम्** इदानीम् एनं यागं वा **मरुतः** **स्मत्** सह अपि **सदन्तु** गच्छन्तु । कुतो देशात् । **रोदसी** रोदस्योर्द्यावापृथिव्योः सकाशात् । यद्वा । रोदस्यावपि गच्छताम् । कीदृशास्ते मरुतः । **वृद्धसेनाः** प्रवृद्धबलाः **समनसः** समानमनस्काः **पृषदश्वासः** पृषद्वर्णाश्वाः । ‘पृषत्यो मरुताम् ' (नि. १, १५, ६) इति यास्कः । **अवनयो** **न** यथैव नमनस्वभावाः **रथाः** रंहणस्वभावा रथवन्तो वा ॥ मत्वर्थों लुप्यते ॥ यद्वा । अवनयो रक्षका रथा इव स्थिताः। **रिशादसः** । रिशाः शत्रवः । तेषाम् अत्तारः **मित्रयुजः** **देवाः** **न** मैत्रीयुक्ता व्यवहर्तारः ऋत्विज इव । यद्वा । मैत्रीयुक्ता अन्ये देवा यथा गच्छन्ति तद्वत् ॥