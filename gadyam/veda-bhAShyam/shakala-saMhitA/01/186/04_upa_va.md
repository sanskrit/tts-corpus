+++
title = "004"
devataa = "विश्वेदेवाः"
RShiH = "अगस्त्यो मैत्रावरुणिः"
ChandaH = "त्रिष्टुप्"

+++


हे देवाः **वः** युष्माकं **नमसा** हविषा नमस्कारेण वा **उप** उपेत्य **जिगीषा** पापानां जिगीषया **एषे** इच्छामि ॥ ‘इष गतौ ' इत्यस्य वा ईषतेर्वा गत्याद्यर्थस्य लिटि उत्तमैकवचने इदं रूपम् ॥ भजामि । कस्मिन् काले । **उषासानक्ता** अहनि रात्रौ च । यद्वा । अहोरात्रदेवते अपि अभिगच्छामि । गतौ दृष्टान्तः । **सुदुघा** **धेनुः** **इव** सुदोग्ध्री धेनुः यथा दोहाय दोग्धुः गृहमागच्छति तद्वत् । किं कुर्वन् । **सस्मिन्** समाने **ऊधन** ऊधस्युत्पन्ने **विषुरूपे** नानारूपे **पयसि** क्षीरघृतादिके **अर्कम्** अर्चनीयमन्नं चरुपुरोडाशादिकं **विमिमानः** विविधं मिमानः । कस्मिन् काले। **समाने** **अहन्** षष्ठेऽहनि । एकस्मिन्नेवाहनि सर्वदैव वा इत्यर्थः । एकस्मिन्नेवाहनि समाने ऊधस्युत्पन्ने नानारूपे पयसि त्वदर्थं हविर्मिमान उपगच्छामीत्यर्थः । यद्वा । सस्मिन् सर्वस्मिन्नूधसि फलाख्यक्षीरोत्पादके यज्ञे निमित्तभूते सति विषुरूपे पयसि नानारूपे सोमलक्षणोदके अर्कमन्नसाधनं स्तोत्रं विमिमानोऽहं युष्मानभिगच्छामि ॥