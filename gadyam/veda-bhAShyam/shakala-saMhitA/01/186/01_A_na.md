+++
title = "001"
devataa = "विश्वेदेवाः"
RShiH = "अगस्त्यो मैत्रावरुणिः"
ChandaH = "त्रिष्टुप्"

+++


**नः** **विदथे** अस्मदीये यज्ञे **सुशस्ति** ॥ सुपो लुक् ॥ सुशस्तिभिः शोभनशंसनैः स्तुतिभिः प्रदेयैः रत्नैः सह । यद्वा । **इळाभिः**। तदाश्रितेषु तच्छब्द्यम् । भूमिस्थानाभिर्देवताभिः सह। **विश्वानरः** सर्वप्राणिहितकार्यग्निः **सविता** प्रेरक आदित्यश्च **देवः** **एतु** आगच्छतु । हे **युवानः** नित्यतरुणा यज्ञस्य मिश्रयितारो वा यूयं **नः** अस्मान् **अभिपित्वे** अभिपतनीयेऽस्मद्यज्ञे **मनीषा** मनीषया मनसः ईशितृत्वेन स्वेच्छयेत्यर्थः । अपिः संभावनायाम् । **अपि** अस्मान् **मत्सथ** मादयथ। **यथा** **विश्वं** **जगत्** । एतत्स्थावरस्याप्युपलक्षणम् । यद्वा कृत्स्नं प्रपञ्चे मत्सथ तथा अस्मानपि । यद्वा । जगच्छब्दो यजमानरूपमनुष्यवाची । सर्वानपि यजमानान् यथा मत्सथ तथेत्यर्थः ॥