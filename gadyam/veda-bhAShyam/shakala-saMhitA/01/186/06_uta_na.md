+++
title = "006"
devataa = "विश्वेदेवाः"
RShiH = "अगस्त्यो मैत्रावरुणिः"
ChandaH = "त्रिष्टुप्"

+++


**त्वष्टा** देवोऽपि **नः** अस्मान् अच्छ अभिप्राप्तुं **ईम्** इदानीम् इमं यज्ञं वा **आ** **गन्तु**। आगत्य च । **स्मत्** सहार्थे प्राशस्त्ये वा वर्तते । अत्र प्रशंसायाम् । प्रशस्तं यथा तथा **अभिपित्वे** अभिगन्तव्ये यज्ञे निमित्तभूते सति **सूरिभिः** स्तोतृभिर्ऋत्विग्भिः **सजोषाः** समानप्रीतिर्भवत्विति शेषः । तथा **वृत्रहा** वृत्रघाती **चर्षणिप्राः**। चर्षणयो मनुष्या यजमानाः । कामैः तेषां पूरकः । **तुविष्टमः** बहुतमो महत्तमः **इह** अस्मिन् कर्मणि **नरां** नृणां **नः** अस्माकम् उक्तगुणोपेतः सन् **आ** **गम्याः** आगच्छतु ॥