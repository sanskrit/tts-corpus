+++
title = "005"
devataa = "विश्वेदेवाः"
RShiH = "अगस्त्यो मैत्रावरुणिः"
ChandaH = "त्रिष्टुप्"

+++


**उत** अपि च **नः** अस्माकम् **अहिः** अन्तरिक्षगामी अहन्ता वा अहीनो वा अहन्यमानो वा एतन्नामको देवः स एव **बुध्न्यः** । बुध्नं बन्धकमन्तरिक्षम् । तदर्हतीति बुध्न्यः अन्तरिक्षचारी एतन्नामको देवः **मयः** सुखं **कः** करोतु ॥ करोतेर्लङि रूपम् ॥ किंच **पिप्युषी** । इवशब्दः एवार्थः पूरणो वा । अस्मान् रसेन आप्याययन्ती **सिन्धुः** नाम नदी वेतु आयच्छतु। तत्र दृष्टान्तः । **शिशुं** **न** यथा शिशुं प्याययन्ती गौर्गच्छति तद्वत् । **अपां** नपातम् उदकानामपातयितारं वर्षकमेतन्नामकं यद्वा उदकानां नप्तारं तृतीयं पुत्रम् । अद्भ्यः ओषधिवनस्पतयः तेभ्योऽग्निरिति नप्तृत्वम् । तादृशमग्निं **जुनाम** स्तुतिभिः संगच्छेम । जु इति सौत्रो धातुर्गत्यर्थः ॥ **यं** देवं मनोजुवः मनोवेगाः **वृष्णः** वर्षका मेघा अश्वाः **वहन्ति** स सुखं करोतु ॥ ॥ ४ ॥