+++
title = "009"
devataa = "विश्वेदेवाः"
RShiH = "अगस्त्यो मैत्रावरुणिः"
ChandaH = "त्रिष्टुप्"

+++


**एषां** मरुतां **महिना** महिमा वृष्टिलक्षणः **यत्** यस्मात् **प्र** **चिकित्रे** प्रज्ञायते । यद्वा । एषां महत्त्वेन युक्ता नराः चिकित्रे जानन्त्यनुष्ठेयम् । **नु** इति पूरणः । ततः **ते** ज्ञातारः **सुवृक्ति** ॥ सुपो लुक् ॥ सुष्ठुतीनां **प्रयुजः** प्रयोगान् **प्र** **युञ्जते** । **अध** अथ प्रयोगानन्तरं **यत्** यस्मात् **एषां** **सेनाः** वृष्ट्युत्पादकाः **विश्वं** सर्वं भुवनम् **इरिणम्** ऊषरप्रदेशं यथा तथा सर्वतः **प्रुषायन्त** उत्पादयन्ति । तत्र दृष्टान्तः । **सुदिने** मेघावरणादिरहिते दिने **शरुः** अन्धकारहिंसकः प्रकाश इव। स यथा सर्वमावृणोति तथा मरुत्सेना वृष्ट्या सर्वम् ऊषरं करोति । यद्वा । मरुन्महिमा वृष्टिर्भवति । तदा सस्यादिसमृद्धौ सत्यां प्रयोगं कुर्वन्ति । यदा यजन्ति तदा मरुत्सेनाः सर्वा महीमुन्दन्तीत्येवं महानुभावा मरुत इति तेषां स्तुतिः ॥ ।