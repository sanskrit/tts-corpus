+++
title = "009"
devataa = "मित्रावरुणौ"
RShiH = "दीर्घतमा औचथ्यः"
ChandaH = "जगती"

+++


हे मित्रावरुणौ युवां **रेवत्** धनवत् **वयः** अन्नं **दधाथे** उभयं च धारयथः । यस्मादेवं तस्मात् **रेवत्** धनवत्। सहदृष्टत्वात् वयः इति गम्यते । धनविशिष्टमन्नं हे **नरा** नेतारौ युवाम् **आशाथे** अश्नुवाथे अस्मभ्यं ददाथे इत्यर्थः। कीदृशम्। **मायाभिः** युवयोः प्रज्ञाभिः **इतऊति** इतोऽस्मदभिमुखं गमनवत् इतो रक्षणवद्वा **माहिनम्** । महन्नामैतत् । अतिमहत्। ईदृशोर्युवयोः एतादृशं सामर्थ्यं कुत इस्यत आह। **वां** युवयोः देवत्वम् **अहभिः** अहोभिः रात्रिभिः । अत्र अहःशब्देन रात्रिरभिधीयते द्योशब्देन अहःपृथगभिधानात् । ताभिः सहिताः **द्यावः** दिवसाः **न** **आनशुः** न प्राप्नुवन्ति। अहश्च रात्रिश्चोभे न तरतः ‘ इत्यर्थः । **उत** अपि च सिन्धवः स्यन्दनशीला नद्यः **न** चैव आनशुः तथा युवयोः **देवत्वं** **पणयः** असुरा अपि **न** आनशुः । **मघं** धनं च **न** आनशिरे । लोकत्रये युवयोः पराभवितारो न केऽपि सन्तीत्यर्थः ॥ ॥ २१ ॥