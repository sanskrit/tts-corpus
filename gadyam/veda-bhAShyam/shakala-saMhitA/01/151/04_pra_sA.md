+++
title = "004"
devataa = "मित्रावरुणौ"
RShiH = "दीर्घतमा औचथ्यः"
ChandaH = "जगती"

+++


हे **असुरा** असुरौ बलवन्तौ मित्रावरुणौ युवयोः **या** क्षितिः देवयजनरूपा **महि** महदत्यधिकं **प्रिया** प्रियतरा प्रीणयित्री वा **सा** **क्षितिः** **प्र** प्रकर्षेण संपादिता । उपसर्गश्रुतेः योग्यक्रियाध्याहारः। तामासीदतमिति शेषः । यागभूमिर्देवानां प्रियेति प्रसिद्धम् । आसाद्य च हे **ऋतावानौ** ऋतवन्तौ युवां **बृहत्** प्रवृद्धम् **ऋतम्** अस्मदीयं यज्ञम् **आ** **घोषथः** अवैकल्येन संपादितः इति स्तुतमित्यर्थः । यतः **युवं** युवां **बृहतः** महतः **दिवः** द्युलोकस्य धुरि **दक्षं** तर्पणवहने समर्थम् । अथवा बृहतो दिवो महतो द्युलोकस्थदेवान् दक्षं प्रीणयितुमिति शेषः । यद्वा । कर्मणि षष्ठी । दिवो द्योतनात्मकं बृहतः प्रभूतं दक्षम् अभिमतसाधनसमर्थम् । **आभुवं** सर्वतो भवनशीलम् **अपः** कर्म सोमयागरूपम् **उप** **युञ्जाथे** सेवेथे तत्रत्यं हविः स्वीकुरुथ इत्यर्थः । उपयोगे दृष्टान्तः । **धुरि** शारीरबलस्य निर्वाहे तदर्थं **गां** **न** धेनुमिव । तां यथोपयुञ्जते तद्वत् । यद्वा । विकारे प्रकृतिशब्दः । क्षीरादिकमिव । तस्मात् ऋतम् आघोषथः॥