+++
title = "005"
devataa = "मित्रावरुणौ"
RShiH = "दीर्घतमा औचथ्यः"
ChandaH = "जगती"

+++


हे मित्रावरुणौ युवां **मही** महत्याम् ॥ सप्तम्येकवचने पूर्वसवर्णदीर्घः । ‘ईदूतौ च सप्तम्यर्थे । (पा. सू. १. १. १९) इति प्रगृह्यता ॥ **अत्र** अस्यां पृथिव्यां **महिना**  महत्त्वेन या धेनूः **वारं** वरणीयं प्रदेशम् **ऋण्वथः** गमयथः । अन्तर्भावितण्यर्थोऽयम् । गमनादिव्यवहारस्य तयोरधीनत्वात् द्यावापृथिव्योः अभिमानिदेवत्वाच्च मित्रावरुणयोः । ता एताः **धेनवः** गावः सायंकाले युष्मन्महत्त्वेन **अरेणवः** अनवद्याः तस्कराद्यनपहारेण अनष्टा वा **तुजः** क्षीराणां प्रदात्र्यः ॥ तुजतिः दानकर्मा ॥ **सद्मन** सद्मनि गोष्ठे **आ** आश्रिता आगच्छन्ति वा ॥ उपसर्गश्रुतेर्योग्यक्रियाध्याहारः॥ **ताः** एवंकारिता धेनवः **उपरताति** उपरतातौ ॥ सप्तम्या लुक् । मेघानां विस्तारवति अन्तरिक्षे मेघाच्छन्ने सति **सूर्यं** सर्वस्य प्रसवितारं सुवीर्यं शोभनसामर्थ्यं वा । ‘सुवीर्यो मर्या यथा गोपायत इति तत्सूर्यस्य सूर्यत्वम् (तै. ब्रा. २. २. १०) इति श्रुत्यन्तरात् । आदित्यमभिलक्ष्य **स्वरन्ति** शब्दयन्ति सुखसंचाराय ॥  ‘ स्वृ शब्दोपतापयोः '। भौवादिकः ॥ कस्मिन् काले इति तदुच्यते । **निम्रुचः** **उषसः** । सर्वेष्वपि सायंकालेषु उषःकालेषु च । तत्र दृष्टान्तः । **तक्ववीरिव** । तक्वा स्तेनः । तस्य वेता गन्ता मनुष्यः । स यथा क्रोशति तद्वत् । एवं निरुद्धानां गवां सुखचारः युष्मदायत्तः इति तयोः स्तुतिः ॥ ॥ २० ॥