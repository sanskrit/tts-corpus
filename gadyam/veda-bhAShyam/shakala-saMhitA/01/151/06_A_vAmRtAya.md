+++
title = "006"
devataa = "मित्रावरुणौ"
RShiH = "दीर्घतमा औचथ्यः"
ChandaH = "जगती"

+++


हे मित्रावरुणौ **केशिनीः** केशवत्योऽग्नेर्ज्वाला: **वां** युवाम् **ऋताय** यज्ञार्थम् **आ** **अनूषत** । हविःसमर्पणेनाभिपूजयन्तीत्यर्थः । कुत्रेति तदुच्यते । हे **मित्र** हे **वरुण** युवामुभौ **यत्र** यागे **गातुं** गमनं देवयजनदेशं वा । गातुरिति पृथिवीनाम,  गातुः पूषा ' (नि. १. १. २०) इत्युक्तत्वात् ॥ **अर्चथः** पूजयथः स्वीकुरुथ इत्यर्थः । आगत्य च **त्मना** आत्मनैव **अव** **सृजतं** वृष्टिम् अवाङ्मुखं विसृजतम् । तथा कृत्वा **धियः** अस्मदीयानि कर्माणि **पिन्वतं** वर्धयतम् इत्यर्थः । एवं कृत्वा **विप्रस्य** मेधाविनः यजमानस्य **मन्मनां** मननवतीनां स्तुतीनां **युवं** युवाम् **इरज्यथः** ईश्वरौ स्वामिनौ भवथः । इरज्यतिरैश्वर्यकर्मा, “ इरज्यति पत्यते ' ( नि. २. २१. १ ) इति तन्नामसु उक्तत्वात् ॥