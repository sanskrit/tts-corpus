+++
title = "001"
devataa = "अश्विनौ"
RShiH = "दीर्घतमा औचथ्यः"
ChandaH = "त्रिष्टुप्"

+++


हे **वृषणौ** कामानां वर्षितारौ **दस्रा** अस्मद्विरोध्युपक्षपयितारौ हे अश्विनौ युवां **नः** अस्मभ्यं **दशस्यतं** दत्तं दित्सितं फलम् । कीदृशौ युवाम् । **वसू** वासयितारौ प्रजानाम् । वसुना धनेन तद्वन्तौ वा ॥ मत्वर्थो लुप्यते ॥ **रुद्रा** रुद्रौ । रुद्दुःखं तद्धेतुभूतं पापं वा । तस्य द्रावयितारौ । संग्रामे भयंकरं शब्दयन्तौ वा । रुद्रो रौतीति सतः ' (निरु. १०. ५) इति यास्कः । **पुरुमन्तू** बहूनां ज्ञातारौ ॥ मनेरौणादिकः तुन्प्रत्ययः ॥ **वृधन्ता** वर्धमानौ स्तोत्रादिना **अभिष्टौ** आभिमुख्येन पूजितौ अभीष्टसाधकौ वा । हशब्दः उक्तगुणप्रसिद्धिद्योतनार्थः । किमर्थं दीयते इति चेत् । **यत्** यस्मात् **औचथ्यः** उचथ्यस्य पुत्रो दीर्घतमाः **वां** युवां **रेक्णः** धनं स्तुतिव्याजेन प्रार्थयते तदर्थम् । यद्वा । अयं यजमानो यद्यस्मात् रेक्णो हविर्लक्षणमन्नं वां युवाभ्यां दास्यति ददातीति शेषः । यस्माच्च **अकवाभिः** अकुत्सितैः **ऊती** ऊतिभिः रक्षणैः ॥  ‘ सुपां सुलुक्° ' इति तृतीयायाः पूर्वसवर्णदीर्घः ॥ **प्र** **सस्राथे** प्रसारयथः प्रकर्षेण दत्थः तस्माद्दशस्यतम् । यस्मादभिमतप्रदौ यस्माच्चायं प्रार्थयते ददाति वा हविः तस्माद्दशस्यतमित्यर्थः ॥