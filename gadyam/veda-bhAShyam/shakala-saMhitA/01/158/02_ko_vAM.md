+++
title = "002"
devataa = "अश्विनौ"
RShiH = "दीर्घतमा औचथ्यः"
ChandaH = "त्रिष्टुप्"

+++


हे **वसू** वासयितारावश्विनौ **वां** युवयोः संबन्धिन्यै **अस्यै** वक्ष्यमाणरूपायै **सुमतये** **चित्** शोभनबुद्ध्यै । चित् पूजायामप्यर्थे वा । स्वल्पेनैव हविषा महत्फलप्रदानरूपायै ईदृश्यै अपि बुद्ध्यै प्रीणनाय **कः** **दाशत्** को दद्यात् दातुं शक्नुयात् । युवयोः प्रभावस्यातिमहत्त्वादिति भावः ॥ दाशतेर्लेट्यडागमः ॥ कथं मतेः सौष्ठवमिति तदुच्यते । **यत्** यस्मात्कारणात् गोः **पदे** भूम्याः सर्वैर्गन्तव्यायाः स्तुत्याया वा वेदिरूपायाः स्थाने। एतावती वै पृथिवी यावती वेदिः' (तै. सं. २. ६. ४. ३ ) इति श्रुतेः। गौरिति भूमिनाम । तथा च निरुक्तं - गौरिति पृथिव्या नामधेयं यद्दूरं गता भवति यच्चास्यां भूतानि गच्छन्ति गातेर्वौकारो नामकरणः ' (निरु. २. ५ ) इति । तादृशे स्थाने अस्माभिः प्रार्थितौ सन्तौ **नमसा** हविर्लक्षणेन यवमात्रप्रकारेणान्नेन’ **धेथे** धारयथो बहुप्रदानविषयां बुद्धिम् ॥ दधातेर्लटि • बहुलं छन्दसि ' इति विकरणस्य लुक् । धातोर्ह्रस्वत्वम् ।  ‘ आतो ङितः ' (पा. सू. ७. २. ८१ ) इति इयादेशः ॥ यस्मादेवं तस्मात् **अस्मे** अस्मभ्यं **रेवतीः** क्षीरादिधनवतीः **पुरंधीः** शरीरधारिकाः शरीराभिवृद्धिहेतूः गाः **जिगृतं** शब्दयतं दत्तमित्यर्थः॥‘गॄ शब्दे'। छान्दसः शपः श्लुः । अभ्यासस्येत्वं ह्रस्वत्वं च ॥ पुनस्तावेव विशेष्येते । **कामप्रेणेव** । इवशब्दः एवकारार्थः । कामपूरकेणैव **मनसा** सह **चरन्ता** चरन्तौ । यजमानस्य कामाः पूरणीया इति कृतसंकल्पावित्यर्थः ॥  ‘ प्रा पूरणे'। कामं प्रातीति कामप्रः । आतोऽनुपसर्गे कः' ।