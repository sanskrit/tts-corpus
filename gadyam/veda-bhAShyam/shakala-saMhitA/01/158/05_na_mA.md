+++
title = "005"
devataa = "अश्विनौ"
RShiH = "दीर्घतमा औचथ्यः"
ChandaH = "त्रिष्टुप्"

+++


**नद्यः** नदनशीला: **मातृतमाः** मातृवज्जगतां हितकारिण्य आपः **मा** मां दीर्घतमसं **गरन्** न गिरेयुः निमग्नं मा कुर्युः ॥  ‘ गॄ निगरणे '। लेटि व्यत्ययेन शप् ॥ गिरणप्राप्तिं दर्शयति । **यत्** यस्मात् **दासाः** अस्मदुपक्षपयितारो मदीयगर्भदासाः **ईम्** एनं दीर्घतमसं मां **सुसमुब्धं** सुष्ठु संकुचितसर्वाङ्गम् ॥  ‘स्वती पूजायाम्' (पा. म. २. २. १८. ४) इति प्रादिसमासे अव्ययपूर्वपदप्रकृतिस्वरत्वम् ॥ **अवाधुः** अवाङ्मुखमपातयन् । किंच **अस्य** मम **शिरः** सः **त्रैतनः** एतन्नामकः **दासः** अत्यन्तनिर्घृणः सन् **यत्** यस्मात् **वितक्षत्** विविधं तष्टवान् तस्मात् स दासः **स्वयं** स्वकीयमेव शिरस्तक्षतु । न केवलं शिर एव अपि तु मदीयम् **उरः** वक्षःस्थलम्' **अंसौ** च **ग्ध** हतवान् विदारितवानित्यर्थः ॥ हन्तेर्लुङि छान्दसमेतद्रूपम् ॥ ततः स्वकीयमुरः अंसावपि स्वशस्त्रेणैव तथा कृतवान् । तद्युवयोर्माहात्म्यमिति भावः ॥