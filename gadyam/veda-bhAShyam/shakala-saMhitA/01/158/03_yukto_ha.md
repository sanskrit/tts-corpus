+++
title = "003"
devataa = "अश्विनौ"
RShiH = "दीर्घतमा औचथ्यः"
ChandaH = "त्रिष्टुप्"

+++


अत्रेतिहासमाहुः । तौग्र्यनामकं राजानं युद्धे शत्रवः पराभाव्य पाशैर्दृढं बद्ध्वा समुद्रमध्ये प्रचिक्षिपुः । स च उत्तरीतुमशक्तः सन् अश्विनौ तुष्टाव । तौ च तुष्टौ शीघ्रमेव रथमश्वैर्योजयित्वा समुद्रमागत्य तमुत्तार्य अपालयतामिति । अयमर्थः  ‘ अजोहवीदश्विना तौग्र्यः' (ऋ. सं १. ११७. १५) इत्यादिमन्त्रान्तरे प्रसिद्धः । सोऽत्रोच्यते । हे अश्विनौ **वां** युवयोः संबन्धी **पेरुः** पारणकुशलो रथः **युक्तो** **ह** अश्वैर्युक्तः खलु । हशब्दो मन्त्रान्तरप्रसिद्धिद्योतनार्थः । स च उदाहृतः । कस्मै । **तौग्र्याय** एतन्नाम्ने राज्ञे तद्बन्धमोचनार्थम् । कुत्रेति तदुच्यते । **अर्णसः** अम्भसः **मध्ये** समुद्रस्य मध्ये । स च **पज्रः** पाजसा बलेन तीर्णः सन् **वि** **धायि** धारितः स्थापितः । यस्मादेवं तस्मात् **वां** युवयोः **अवः** रक्षणं **शरणम्** **उप** **गमेयं** संप्राप्नुयाम् ऐहिकदुःखाद्विमुक्तो युष्मत्स्थानं संभजेयम् । गतौ दृष्टान्तः । **पतयद्भिरेवैः** अश्वैः **शूरो** **न** शूर इव । स यथा **अज्म** जित्वा निर्भयं स्वगृहं प्राप्नोति तद्वत् ॥