+++
title = "005"
devataa = "वायुः"
RShiH = "परुच्छेपो दैवोदासिः"
ChandaH = "अत्यष्टिः"

+++


हे वायो **तुभ्यं** त्वदर्थं **शुक्रासः** दीप्ताः **शुचयः** शुद्धाः । सोमस्य पातारोऽत्यन्तं शुद्धा भवन्ति । किमु वक्तव्यं तेषां शुद्धत्वे। **तुरण्यवः** त्वरणयुक्ताः त्वां प्राप्तुं **उग्राः** उद्गूर्णतेजसः सोमाः **मदेषु** तव मदेषु निमित्तभूतेषु **भुर्वणि** भरणवति यागे **इषणन्त** आहवनीयं प्रति गच्छन्ति इच्छन्ति वा ॥ व्यत्ययेन आत्मनेपदम् । शश्नमौ द्वौ विकरणौ ॥ किंच अपां **भुर्वणि** मेघे **इषन्त** उदकमिच्छन्ति उत्पादयितुम् । अग्नौ हूयमानस्य आहुतेरादित्यद्वारा वृष्ट्युत्पादकत्वात् । यद्वा । यजमानाः त्वामुद्दिश्य आजुह्वाना अपां वर्षणम् इषन्त इच्छन्ति। किंच हे वायो **भगं** भजनीयं **त्वां** **त्सारी** त्सरणवान् अत्यन्तभीतः **दसमानः** उपक्षीणो यज्ञविघातकैः पयोव्रतादिनियमैर्वा यजमानः **तक्ववीये** तस्कराणां यज्ञविघातिनाम् अन्यत्र गमनाय **ईट्टे** स्तौति ॥  ‘ ईड स्तुतौ '। अदादित्वात् शपो लुक् ॥ यतः **त्वं** **विश्वस्माद्भुवनात्** सर्वस्माल्लोकात् भूतजाताद्वा लोकत्रयसंबन्धिनो भयात् **धर्मणा** अस्मदीयहविषां धारणेन **पासि** पालयसि । किंच **असुर्यात्** असुरसंबन्धिनो भयात् विशेषेण **पासि** **धर्मणा** अस्मद्धारणेन पोषणेन वा युक्तः सन् । यत एवं करोषि अतः स्तौमीत्यर्थः ॥