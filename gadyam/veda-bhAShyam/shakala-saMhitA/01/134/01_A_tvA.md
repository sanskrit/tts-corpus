+++
title = "001"
devataa = "वायुः"
RShiH = "परुच्छेपो दैवोदासिः"
ChandaH = "अत्यष्टिः"

+++


हे **वायो** **त्वा** त्वां **जुवः** गमनशीलाः **ररहाणाः** शीघ्रगामिनो बलवन्तो वा सामर्थ्यात् नियुत्संज्ञकाः अश्वाः ॥  ‘ रहि गतौ । लिटः कानच् । छान्दसोऽनुनासिकलोपः ॥ **इह** अस्मिन् यज्ञे **प्रयः** चरुपुरोडाशादि हविर्लक्षणमन्नं **वहन्तु** प्रापयन्तु । किमर्थम् । पूर्वपीतये° पूर्ववत्पानाय । पुनः किमर्थम् । **पूर्वपीतये** इतरदेवेभ्यः पुरा पानाय । मरुद्वृधादित्वात् पूर्वपदान्तोदात्तत्वम् ॥ किंच हे वायो **ते** तव संबन्धि **मनः** **अनु** **सूनृता** प्रियसत्यात्मिका स्तुतिरूपा अस्मदीया वाक् **तिष्ठतु** आश्रित्य सर्वदा वर्ततां हर्षयत्वित्यर्थः । सूनृतेति वाङ्नाम,  ‘ सूनृता ब्रह्म  इति तन्नामसु उक्तत्वात् । **ऊर्ध्वा** उन्नता तथा **जानती** तव गुणान् विशेषेणावगच्छन्ती । सोमपानार्थं स्तुत्यर्थं च हे **वायो** **मखस्य** यज्ञस्य **दावने** दातव्याय हविषे तत्स्वीकाराय । पुनः किमर्थम् । **दावने** अस्मभ्यमभिमतदानाय । उभयत्र ददातेः कर्मणि भावे च क्रमेण औणादिको वनिः । छान्दसः उपधालोपः ॥ **नियुत्वता** **रथेन** नियुद्भिर्युक्तेन रथेन **आ** **याहि** आगच्छ ।