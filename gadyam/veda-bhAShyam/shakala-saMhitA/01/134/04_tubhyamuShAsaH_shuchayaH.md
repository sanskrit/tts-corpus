+++
title = "004"
devataa = "वायुः"
RShiH = "परुच्छेपो दैवोदासिः"
ChandaH = "अत्यष्टिः"

+++


हे वायो **तुभ्यं** त्वदर्थम् **उषासः** उषसः पूर्वोक्तरीत्या त्वया प्रकाशिताः **शुचयः** शुद्धा दीप्ता वा **परावति** अत्यन्तदूरदेशे अन्तरिक्षे **दंसु** दंसेषु कर्मवत्सु। यद्वा । गृहनामैतत् ॥ अन्त्यलोपश्छान्दसः ॥ गृहवत् आच्छादकेषु । **रश्मिषु** स्वकीयेषु तैः **भद्रा** भन्दनीयानि कल्याणानि **वस्त्रा** आच्छादनयोग्यानि वस्त्राणि **तन्वते** विस्तारयन्ति । यद्वा । उषसो दंसु यागगृहेषु देवयजनेषु रश्मिषु होमाय प्रदीप्ताग्निज्वालावत्सु आगताय तुभ्यं भद्रा वस्त्रा तन्वते अग्निज्वाला एव वस्त्राणि विस्तारयन्तीत्यर्थः । उषःकाले अग्नीनां प्रज्वाल्यमानत्वात् ता एव वस्त्राणीत्युपचर्यते । ननु केवलं साधारणानि वस्त्राणि नेत्याह । **नव्येषु** नूतनेषु स्तूयमानेषु ॥ ‘णु स्तुतौ ' । अचो यत् । ‘वान्तो यि प्रत्यये ' इति अवादेशः । यतोऽनावः' इत्याद्युदात्तत्वम् ॥ रश्मिषु चित्राणि नानावर्णयुक्तानि आश्चर्यभूतानि **तन्वते** । उषःकाले रश्मीनां नानावर्णत्वादिति भावः । अग्निद्वारेति पक्षे ज्वालानां कालीकरालीत्यादिरूपेण नानावर्णत्वाच्चित्रत्वम् ॥ किंच हे वायो **तुभ्यं** त्वदर्थं त्वद्यागार्थमेव **धेनुः** घृतादिना प्रीणयित्री गौः । जातानेकवचनम् । 'सबर्दुघा । सबरिति अमृतनाम । तस्य दोग्ध्री ॥  ‘ दुहः कब्धश्च ' इति कप् ॥ सती **विश्वा** **वसूनि** सर्वाणि धनानि आज्यादिरूपाणि **दोहते** स्वयमेव दुग्धे प्रीणयतीत्यर्थः । कर्मकर्तरि ' न दुहस्नुनमाम् ' (पा. सू. ३. १. ८९ ) इति यगभावः । छान्दसः शपो लुगभावः ॥ कस्तत्र विशेषः इति चेत् उच्यते । हे वायो **दिवः** दीप्तादन्तरिक्षात् **मरुतः** एतन्नामकान् मेघं विशीर्य वृष्ट्युत्पादकान् त्वदंशभूतान् देवान् **अजनयः** जनयसि उत्पादयसि । किमर्थमिति तदुच्यते । **वक्षणाभ्यः** प्रवहणशीलाभ्यः अद्भ्यो वृष्टिलक्षणाभ्यः । तथा **वक्षणाभ्यः** । नदीनामैतत्, ‘वक्षणाः रुजानाः' ( नि. १. १३. ९) इति तन्नामसु पाठात् । तासामर्थाय ॥