+++
title = "006"
devataa = "वायुः"
RShiH = "परुच्छेपो दैवोदासिः"
ChandaH = "अष्टिः"

+++


हे वायो **त्वम्** **अपूर्व्यः** । न विद्यते पूर्वं यस्मात् तत्पानमपूर्वम् । तदर्हतीत्यपूर्व्यः । तादृशः अत एव **प्रथमः** इतरदेवेभ्यः पूर्वभूतः सन् **सोमानां** **पीतिं** पानम् **अर्हसि** प्राप्नोषि। **सुतानाम्** अभिषवकृतानां सोमानां **पीतिं** पानम् **अर्हसि** । यत्र यत्र अभिषवोऽस्ति तत्र सर्वत्र नियमेन पिबसीत्यर्थः । पूर्वं प्राथम्याभिप्रायेण इदानीं तु सर्वत्र सोमवति यागे अस्य पानमस्तीति ज्ञापयितुं पृथगभिधानम् । न केवलं सोमपानमात्रम् **उतो** अपि तु **विहुत्मतीनां** विशेषेण होमवतीनामाह्वानवतीनां वा ॥ जुहोतेः संपदादिलक्षणो भावे क्विप् । ततो मतुब्ङीपौ ॥ **ववर्जुषीणाम्** अनभिमतपापं वर्जयन्तीनाम् ॥ वर्जयतेर्लिटः क्वसुङीप्संप्रसारणत्वानि ॥ **विशाम्**  ऋत्विग्यजमानरूपाणां प्रजानां संबन्धि हविः स्वीकरोषीति शेषः । यद्वा । तेषां यष्टॄणां **विश्वाः** **इत्** **धेनवः** सर्वा अपि गावः **ते** त्वदर्थम् **आशिरम्** आश्रयणद्रव्यं क्षीरं **दुहे** दुहन्ति स्वयमेव ॥ कर्मकर्तरि  ‘ न दुहस्नुनमाम्° इति यगभावः ।  ‘ लोपस्त आत्मनेपदेषु' इति तलोपः ।  ‘ बहुलं छन्दसि ' इति रुट् ॥ तथा **आशिरं** **घृतम्** उपस्तरणाभिघारणाद्याश्रयणाय योग्यं करणं द्रव्यं **दुह्रते** ॥ ॥ २३ ॥