+++
title = "003"
devataa = "वायुः"
RShiH = "परुच्छेपो दैवोदासिः"
ChandaH = "अत्यष्टिः"

+++


अयं **वायुः** **रोहिता** रोहितवर्णावश्वौ **धुरि** धारणप्रदेशे रथस्याग्रभागे यद्वा भारवहने **युङ्क्ते** क्वचिद्योजयति । तथा क्वचित् **अरुणा** अरुणवर्णौ धुरि युङ्क्ते। तथा **अजिरा** अजिरौ गमनशीलौ वर्णविशेषयुक्तौ कदाचिद्युङ्क्ते । यद्वा । एतदुभयत्र संबध्यते । किमर्थं युङ्क्ते इति तदाह । **वोळ्हवे** धुरं वोढुं भारवहनाय । किंच **वहिष्ठा** वहिष्ठौ अतिशयेन वोढारावश्वौ ॥ वोढृशब्दात् इष्टनि तुरिष्ठेमेयःसु' इति तृलोपः । ढत्वादिकम् असिद्धत्वान्निवर्तते । द्विवचनस्य आकारः ॥ **धुरि** **वोळ्हवे** महद्भारं वोढुं महति भारे वोढव्ये सति । पुनःपुनर्वायुग्रहणम् अश्वयोजनवचनं च अतिशीघ्रमागच्छतीति ज्ञापनार्थम् । इदानीं प्रत्यक्षेणाह । हे वायो **पुरंधिं** बहुप्रज्ञं सामर्थ्यात् यजमानमिति गम्यते । पुरंधिर्बहुधीः " (निरु. ६. १३) इति यास्कः । तं **प्र** **बोधय** । रथेन शीघ्रमागत्य प्रज्ञापय हविःस्वीकारायेति भावः । तत्र दृष्टान्तः । **जारः** पारदारिकः **आ** **ससतीम्** उपपत्यागमनध्यानेन ईषत् स्वपन्तीं पुरंधिमिव प्रकृष्टशरीरधारिणीं योषितमिव । तां यथा स्वसङ्केतेन स प्रबोधयति तद्वत् त्वमपि कर्मव्यग्रेण ईषत्स्वपन्तं यजमानं प्र बोधय । किंच तदर्थं **रोदसी** द्यावापृथिव्यौ **प्र** **चक्षय** प्रकर्षेण प्रख्यापय प्रकाशयेत्यर्थः । तत्प्रकाशार्थम् **उषसः** **वासय** उषःकालानपि यथावत्स्थापय प्रभातं कुर्वित्यर्थः। पुनस्तदेव प्रार्थ्यते । **श्रवसे** । श्रव इत्यन्ननाम । तव हवीरूपान्नस्वीकाराय **उषसः** **वासय** ॥