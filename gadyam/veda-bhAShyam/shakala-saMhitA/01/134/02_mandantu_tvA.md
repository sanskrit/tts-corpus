+++
title = "002"
devataa = "वायुः"
RShiH = "परुच्छेपो दैवोदासिः"
ChandaH = "अत्यष्टिः"

+++


हे **वायो** **त्वा** त्वाम् **अस्मत्** अस्माकं संबन्धिनः **इन्दवः** क्लेदयितारः सोमाः **मन्दन्तु** मादयन्तु । व्यत्ययेन परस्मैपदम् ॥ कीदृशाः सोमाः । **मन्दिनः** मादयितारः **क्राणासः** कुर्वाणाः स्वकार्य हर्षादिकं **सुकृताः** अभिषवदशापवित्रशोधनग्रहणादिभिः सुष्ठु कृताः **अभिद्यवः** अभितो द्योतयन्तः **गोभिः** वाग्भिर्मन्त्ररूपाभिः **क्राणाः** क्रियमाणा हूयमानाः । यद्वा । गोभिः गन्तृभिः आहवनीयं प्रति आनेतृभिः क्राणा हूयमानाः ॥ करोतेः शानच् । छान्दसः शपो लुक् । तथा **अभिद्यवः** अभिगन्तारः । हे वायो **यत्** यस्मात् कारणात् । हशब्दः प्रसिद्धौ। **दक्षम्** अस्मद्यागदेशं प्रति गन्तुमुत्साहवन्तं समर्धयितारम् **ईं** त्वां **नियुतः** एतसंज्ञकास्तवाश्वा: **दावने** दानाय हविःस्वीकारनिमित्तं **धियः** कर्माणि उद्दिश्य **सचन्ते** त्वां संगच्छन्ते यागदेशं वा । किमर्थम् । **इरध्यै** प्रापयितुं परिचरितुं वा ॥  ‘ ईर गतौ । तुमर्थे कध्यैप्रत्ययः । ह्रस्वश्छान्दसः ॥ इरध्यतिः परिचरणकर्मा, इरध्यति विधेम' (नि. ३. ५. १) इति तन्नामसूक्तत्वात् । कीदृशास्ताः। **क्राणाः** स्वव्यापारं रथवाहनादिकं कुर्वाणाः ।  ‘ क्राणाः कुर्वाणाः ' ( निरु. ४. १९) इति यास्कः । **ऊतयः** रक्षणवत्यः प्रीतियुक्ता वा तथा **सध्रीचीनाः** त्वया सह अञ्चन्त्यो गच्छन्त्यः ॥  ‘ सहस्य सध्रिः' ।  ‘विभाषाञ्चेः० इति स्वार्थे खः । व्यत्ययेनान्तोदात्तः ॥ किंच **धियः** कर्मवन्तो बुद्धिमन्तो वा ऋत्विजो यजमाना वा **उप** **ब्रुवते** उपेत्य ब्रुवन्ति स्वाभिमतं विज्ञापयन्ति वा ॥