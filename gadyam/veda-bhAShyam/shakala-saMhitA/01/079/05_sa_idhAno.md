+++
title = "005"
devataa = "अग्निः"
RShiH = "गोतमो राहूगणः"
ChandaH = "उष्णिक्"

+++


**सः** **अग्निः** **इधानः** दीपनशीलः **वसुः** निवासयिता सर्वेषां **कविः** क्रान्तदर्शनो मेधावी वा **गिरा** स्तोत्ररूपया वाचा **इळेन्यः** स्तोतव्यो भवति । हे **पुर्वणीक** । अनीकं मुखम् । पुरुभिर्बह्वीभिरनीकस्थानीयाभिर्ज्वालाभिर्युक्ताग्ने **अस्मभ्यं** **रेवत्** धनयुक्तमन्नं यथा भवति तथा **दीदिहि** दीप्यस्व । इधानः । ञिइन्धी दीप्तौ । ताच्छीलिकः चानश्। 'बहुलं छन्दसि' इति शपो लुक् । ईळेन्यः । ईड स्तुतौ' । औणादिक एन्यप्रत्ययः । रेवत् । ‘रयेर्मती बहुलम्' इति संप्रसारणम्। छन्दसीरः ' इति मतुपो वत्वम् । ‘रेशब्दाच्च मतुप उदात्तत्वं वक्तव्यम्' ( का. ६. १. १७६. १ ) इति मतुप उदात्तत्वम् । दीदिहि। दीदेतिश्छान्दसो दीप्तिकर्मा ॥