+++
title = "002"
devataa = "अग्निरग्निर्मध्यमो वा"
RShiH = "गोतमो राहूगणः"
ChandaH = "त्रिष्टुप्"

+++


हे अग्ने **ते** तव **सुपर्णाः** शोभनपतना रश्मयः **एवैः** गन्तृभिर्मरुद्भिः सह **अमिनन्त** **आ** समन्तात् मेघं हिंसन्ति । वर्षणार्थं ताडयन्ति । प्रहृतश्च **कृष्णः** कृष्णवर्णः **वृषभः** वर्षिता मेघः **नोनाव** भृशं शब्दमकरोत् । **यदि** यदा **इदं** ईदृशं कर्म तदानीं **शिवाभिर्न** सुखकारिणीभिः **स्मयमानाभिः** हसनवतीभिः कान्ताभिरिव शुभ्रवर्णाभिः फेनयुक्ताभिरद्भिर्विद्युद्भिर्वा सह **आ** **अगात्** वैद्युताग्निप्रेरितः पर्जन्य आगच्छति । तदनन्तरं **मिहः** आपः **पतन्ति** दिवः सकाशात् प्रवृष्टा भवन्ति । **अभ्रा** अभ्राण्यद्भिः पूर्णा मेघाः **स्तनयन्ति** इतस्ततः शब्दं कुर्वन्ति ॥ अमिनन्त । ‘ मीञ् हिंसायाम् । क्रैयादिकः । व्यत्ययेन अन्तादेशः । ईषाअक्षादित्वात् प्रकृतिभावः । ‘ अणोऽप्रगृह्यस्य ' (पा. सू. ८. ४. ५७ ) इति वैकल्पिकमवसाने विधीयमानमनुनासिकत्वं व्यत्ययेनात्र संहितायामपि द्रष्टव्यम् । नोनाव । नौतेर्यङ्लुगन्तात् लिटि • अमन्त्रे' ' (पा. सू. ३. १. ३५) इति निषेधात् आम्प्रत्ययाभावः । स्मयमानाभिः । ‘ स्मिङ् ईषद्धसने '। शपः पित्त्वादनुदात्तत्वम् । शानचो लसार्वधातुकस्वरेण धातुस्वरः शिष्यते । स्तनयन्ति। ‘ स्तन शब्दे '। चुरादिरदन्तः । पतन्ति स्तनयन्तीत्यनयोः पादादित्वाद्वाक्यादित्वाच्च निघाताभावः ॥