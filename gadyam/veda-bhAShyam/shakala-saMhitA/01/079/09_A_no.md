+++
title = "009"
devataa = "अग्निः"
RShiH = "गोतमो राहूगणः"
ChandaH = "गायत्री"

+++


हे **अग्ने** **नः** अस्माकं **जीवसे** जीवनाय **सुचेतुना** शोभनेन ज्ञानेन युक्तं **रयिं** धनम् **आ** **धेहि** आस्थापय । कीदृशम् । **मार्डीकम्** । मृडीकं सुखम् । तद्धेतुभूतम् । **विश्वायुपोषसं** सर्वस्मिन्नायुषि देहादेः पोषकम् । यावज्जीवमस्मदुपभोगपर्याप्तमित्यर्थः ॥ सुचेतुना । ‘ चिती संज्ञाने'। औणादिकः । उप्रत्ययः । कृदुत्तरपदप्रकृतिस्वरत्वम् । विश्वायुपोषसम् । विश्वमायुर्यस्मिन् शरीरादौ तद्विश्वायु। ‘बहुव्रीहौ विश्वं संज्ञायाम्' इति पूर्वपदान्तोदात्तत्वम् । तत्पुष्णातीति विश्वायुपोषाः । ‘गतिकारकयोरपि पूर्वपदप्रकृतिस्वरत्वं च ' इति असुन् पूर्वपदप्रकृतिस्वरत्वं च । सकारलोपश्छान्दसः ‘ दीर्घायुत्वाय वर्चसे ' इति यथा ॥