+++
title = "001"
devataa = "अग्निरग्निर्मध्यमो वा"
RShiH = "गोतमो राहूगणः"
ChandaH = "त्रिष्टुप्"

+++


**हिरण्यकेशः** हितरमणीयाः केशस्थानीया ज्वाला यस्य स तथोक्तः सुवर्णवद्रोचमानज्वालो वा **अहिः** आगत्य हन्ता मेघानां **धुनिः** तेषां कम्पयिता **वातइव** वायुरिव **ध्रजीमान्** शीघ्रगतियुक्तः एवंभूतो वैद्युतोऽग्निः **रजसः** उदकस्य **विसारे** विसरणे मेघान्निर्गमने निमित्तभूते सति **शुचिभ्राजाः** शोभनदीप्तिः सन् मेघाज्जलानि निर्गमयितुं जानाति । **उषसः** उषोदेवताः **नवेदाः** । न विदन्ति इति नवेदाः। मेघादुदकस्य निःसारणमग्निरेव जानाति उषसस्तु न जानन्तीत्यर्थः । अज्ञाने दृष्टान्तः । **यशस्वतीः** अन्नयुक्ता अन्नवत्यः **अपस्युवः** अपः कर्म आत्मन इच्छन्त्यः **सत्याः** अवितथारम्भाः **न** एवंभूताः प्रजा इव । अत्र उषसामज्ञानेनाग्निः प्रशस्यते न तु ता निन्द्यन्ते, न हि निन्दा निन्द्यं निन्दितुं अपि तु स्तुत्यं स्तोतुम्' इति न्यायात् ॥ ध्रजीमान् । ध्रज गतौ '। इन्सर्वधातुभ्यः' इति भावे । इन्प्रत्ययः । ततो मतुप् । तस्य पित्त्वादनुदात्तत्वे इनो नित्त्वात् प्रातिपदिकस्याद्युदात्तत्वम् । नवेदाः । नञ्पूर्वात् वेत्तेः पचाद्यच् ।' नभ्राण्नपात्' इत्यादिना नञः प्रकृतिभावः । अपस्युवः । अपस्शब्दात् ‘ सुप आत्मनः क्यच् '। ‘ क्याच्छन्दसि ' इति उप्रत्ययः । ‘ तन्वादीनां छन्दसि बहुलमुपसंख्यानम् । ( पा. सू. ६, ४, ७७, १ ) इति उवङ् ॥ ।