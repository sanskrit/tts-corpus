+++
title = "003"
devataa = "अग्निरग्निर्मध्यमो वा"
RShiH = "गोतमो राहूगणः"
ChandaH = "त्रिष्टुप्"

+++


**यदीं** यदायमग्निः **ऋतस्य** उदकस्य **पयसा** पयोवत्सारभूतेन रसेन **पियानः** जगदाप्यायनं कुर्वन् आप्यायितं च जगत् **ऋतस्य** उदकस्य संबन्धिभिः **रजिष्ठैः** ऋजुतमैः **पथिभिः** मार्गैः स्नानपानादिभिः **नयन्** प्रापयन् वर्तते तदानीम् **अर्यमा** **मित्रो** **वरुणः** च **परिज्मा** परितो गन्ता मरुद्गणश्च **उपरस्य** मेघस्य **योनौ** वृष्ट्युदकोत्पत्तिस्थाने **त्वचं** पृञ्चन्ति वृष्ट्युदकस्याच्छादकं प्रदेशं स्वकीयैरायुधैः संयोजयन्ति उद्घाटयन्तीति यावत् ॥ पियानः । ‘ स्फायी ओप्यायी वृद्धौ' ।' बहुलं छन्दसि' इति शपो लुक् । धातोर्व्यत्ययेन पीभावः । अनुदात्तेत्त्वात् लसार्वधातुकानुदात्तत्वे धातुस्वरः शिष्यते । रजिष्ठैः । ऋजुशब्दात् इष्टनि ‘ विभाषर्जोश्छन्दसि ' ( पा. सू. ६. ४. १६२ ) इति ऋकारस्य रत्वम् ।' टेः' इति टिलोपः । पृञ्चन्ति ।' पृची संपर्के । रौधादिकः ॥