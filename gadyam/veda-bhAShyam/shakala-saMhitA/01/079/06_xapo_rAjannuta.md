+++
title = "006"
devataa = "अग्निः"
RShiH = "गोतमो राहूगणः"
ChandaH = "उष्णिक्"

+++


हे **राजन्** राजनशील **अग्ने** **क्षपः** क्षपय । राक्षसादीन् स्वकीयैः पुरुषैर्बाधस्व । **उत** अपि  च **त्मना** न केवलमन्यैरेव आत्मना च तान् बाधस्व । कदेति चेत् उच्यते। **वस्तोः** सर्वाण्यहानि **उत** अपि च **उषसः** उषःकालोपलक्षिता रात्रीः । अत्यन्तसंयोगे द्वितीया । सर्वेष्वहःसु सर्वासु रात्रिषु चेत्यर्थः । हे **तिग्मजम्भ** तीक्ष्णमुखाग्ने **रक्षसः** राक्षसानुक्तप्रकारेण क्षपयित्वा **सः** एव त्वं **प्रति** **दह** प्रत्येकं दह । न किंचिद्दग्धव्यमित्युदास्वेत्यर्थः । क्षपः । ‘ क्षप क्षान्त्याम्'। लोडर्थे छान्दसो लङ् । 'छन्दस्युभयथा ' इति शप आर्धधातुकत्वात् ' णेरनिटि ' इति णिलोपः । उदात्तनिवृत्तिस्वरेण शप उदात्तत्वम् । त्मना । ' मन्त्रेष्वाङ्यादेरात्मनः' इति आकारलोपः । रक्षसः । ‘ रक्ष पालने । रक्षितव्यमस्मादिति रक्षः । भीमादित्वात् ( पा. सू. ३. ४. ७४ ) अपादाने असिप्रत्ययः । क्षरतेर्वा ण्यन्तात् असिप्रत्यये णिलोपो वर्णविपर्ययश्च । अस्य च रक्षःशब्दस्य असिप्रत्ययान्तत्वात् प्रत्ययस्वर एव शिष्यते ॥ ॥ २७ ॥