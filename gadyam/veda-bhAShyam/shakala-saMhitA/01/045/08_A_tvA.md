+++
title = "008"
devataa = "अग्निः"
RShiH = "प्रस्कण्वः काण्वः"
ChandaH = "अनुष्टुप्"

+++


हे **अग्ने** **सुतसोमाः** अभिषुतसोमयुक्ताः **विप्राः** मेधाविन ऋत्विजः **प्रयः** **अभि** हविर्लक्षणमन्नमभिलक्ष्य **त्वा** **आ** **अचुच्यवुः** त्वामागमयन्ति । कीदृशं त्वाम् । **बृहत्** महान्तं **भाः** भासमानम् । कीदृशा विप्राः। **दाशुषे** 'मर्ताय हविष्प्रदस्य यजमानस्य संबन्धि **हविः** **बिभ्रतः** धारयन्तः ॥ अचुच्यवुः । ‘च्युङ् गतौ' । अस्मात् अन्तर्भावितण्यर्थात् लङि व्यत्ययेन परस्मैपदम्। 'बहुलं छन्दसि' इति शपः श्लुः । ‘ सिजभ्यस्तविदिभ्यश्च ' ( पा. सू. ३. ४. १०९ ) इति झेर्जुसादेशः ‘जुसि च' (पा. सू. ७. ३. ८३ ) इति गुणः । बृहत् । भाः। उभयत्र ‘सुपां सुलुक्' इति विभक्तेर्लुक्। बिभ्रतः । ‘डुभृञ् धारणपोषणयोः'। शतरि 'नाभ्यस्ताच्छतुः' इति नुमागमप्रतिषेधः । ‘अभ्यस्तानामादिः' इत्याद्युदात्तत्वम् । मर्ताय दाशुषे । उभयत्र 'षष्ठ्यर्थे चतुर्थी वक्तव्य ' ( पा. सू. २. ३. ६२. १ ) इति चतुर्थी ॥