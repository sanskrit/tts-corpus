+++
title = "007"
devataa = "अग्निः"
RShiH = "प्रस्कण्वः काण्वः"
ChandaH = "अनुष्टुप्"

+++


हे **अग्ने** **विप्राः** मेधाविनः **दिविष्टिषु** यागेषु त्वां **नि** **दधिरे** स्थापितवन्तः । कीदृशम् । **होतारम्** आह्वातारम् **ऋत्विजम्** ऋतुषु यजनशीलं **वसुवित्तमम्** अतिशयेन धनस्य लम्भयितारं **श्रुत्कर्णं** श्रवणयोग्यकर्णोपेतं **सप्रथस्तमम्** अतिशयेन प्रख्यातम् ॥ दधिरे । इरेचः चित्त्वादन्तोदात्तत्वम् । पादादित्वात् निघाताभावः। दिविष्टिषु । इष्टय एषणानि । दिवः स्वर्गस्य एषणानि येषु यागेषु ते दिविष्टयः । सर्वे विधयश्छन्दसि विकल्प्यन्ते' इति वचनात् ‘दिव उत्' (पा. सू. ६. १. १३१ ) इति उत्वं न क्रियते । बहुव्रीहौ पूर्वपदप्रकृतिस्वरत्वम् ॥