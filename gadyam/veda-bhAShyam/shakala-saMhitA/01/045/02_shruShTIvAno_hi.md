+++
title = "002"
devataa = "अग्निः"
RShiH = "प्रस्कण्वः काण्वः"
ChandaH = "अनुष्टुप्"

+++


हे **अग्ने** **विचेतसः** विशिष्टप्रज्ञानाः **देवाः** **दाशुषे** हविर्दत्तवते यजमानाय **श्रुष्टीवानो** **हि** । श्रुष्टिः फलस्य दानम्, तद्-भाजः खलु । हे **रोहिदश्व** रोहिनामकैरश्वैरुपेत **गिर्वणः** गीर्भिः स्तुतिभिर्वननीयाग्ने ।' गिर्वणा देवो भवति गीर्भिरेनं वनयन्ति' (निरु. ६. १४ ) इति यास्कः । **त्रयस्त्रिंशतम्** अनया संख्यया संख्यातान् **तान्** देवान् **आ** **वह** इहानय ॥ 

**श्रुष्टीवानः** । श्रुष्टिः प्रेरणार्थः । भावे क्तिच् । श्रुष्टिं वनन्ति संभजन्ते इति श्रुष्टीवानः । ‘ अन्येभ्योऽपि दृश्यन्ते' इति विच् । छान्दसं दीर्घत्वम् । विचेतसः । विशिष्टं चेतो येषां ते । बहुव्रीहौ पूर्वपदप्रकृतिस्वरत्वम् । गिर्वणः । गीर्भिर्वननीयो गिर्वणाः । वनतेः असुन् । पूर्वपदस्य ह्रस्वत्वं छान्दसम् । त्रयश्च त्रिंशच्च त्रयस्त्रिंशत् ।' त्रेस्त्रयः ' (पा. सू. ६. ३. ४८) इति त्रिशब्दस्य त्रयसादेशः । ‘ संख्या ' (पा. सू. ६. २. ३५) इति पूर्वपदप्रकृतिस्वरत्वम् ॥