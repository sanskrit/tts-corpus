+++
title = "006"
devataa = "अग्निः"
RShiH = "प्रस्कण्वः काण्वः"
ChandaH = "अनुष्टुप्"

+++


हे **चित्रश्रवस्तम** अतिशयेन विविधहवीरूपान्नयुक्त **पुरुप्रिय** बहूनां यजमानानां प्रीतिकर **अग्ने** **त्वां** **हव्याय** **वोळ्हवे** हविर्वोढुं **विक्षु** **जन्तवः** प्रजासूत्पन्ना यजमानाः **हवन्ते** आह्वयन्ति । कीदृशम् । **शोचिष्केशं** दीप्तिरूपकेशोपेतम् । तथा च वाजसनेयिन आमनन्ति-शोचन्त इव ह्येतस्य समिद्धस्य रश्मयः केशाः' इति ॥ चित्रश्रवस्तमः । श्रव इत्यन्ननाम । चित्रं श्रवो यस्यासौ चित्रश्रवाः । अतिशयेन चित्रश्रवाः चित्रश्रवस्तमः । आमन्त्रितानुदात्तत्वम् । शोचिष्केशम् । ‘ शुच दीप्तौ ' । ‘ अर्चिशुचिहुसृपिछादिछर्दिभ्य इसिः ' ( उ. सू. २. २६५) इति इसिः । प्रत्ययस्वरः । बहुव्रीहौ पूर्वपदप्रकृतिस्वरत्वम्। हव्याय। हवनक्रियया प्राप्यत्वात् ‘क्रियाग्रहणं कर्तव्यम्' इति संप्रदानत्वाच्चतुर्थी। वोळ्हवे। वह प्रापणे'।“ तुमर्थे सेसेन्' इति तवेन्प्रत्ययः । ढत्वधत्वष्टुत्वढलोपेषु कृतेषु सहिवहोरोदवर्णस्य' (पा. सू. ६.३.११२ ) इति अकारस्य ओकारः । नित्त्वादाद्युदात्तत्वम् ॥