+++
title = "009"
devataa = "अग्निः"
RShiH = "प्रस्कण्वः काण्वः"
ChandaH = "अनुष्टुप्"

+++


हे **सहस्कृत** बलेन मथित **सन्त्य** फलदातः **वसो** निवासहेतुभूताग्ने **इह** देवयजनदेशे **अद्य** अस्मिन् दिने **सोमपेयाय** सोमपानार्थं प्रातर्याव्णः प्रातरागच्छतो देवान् **दैव्यं** **जनम्** अन्यमपि देवताजनं **बर्हिः** **आ** **सादय** यज्ञं प्रापय ॥ प्रातर्याव्णः । शसि ‘अल्लोपोऽनः' इति अकारलोपः। सहस्कृत । सहतेऽभिभवत्यनेनेति सहो बलम् । तेन क्रियते इति सहस्कृतः । ‘ ओजःसहोऽम्भस्तमसस्तृतीयायाः' (पा. सू. ६. ३. ३) इति अलुगभावश्छान्दसः ॥