+++
title = "005"
devataa = "मरुतः"
RShiH = "अगस्त्यो मैत्रावरुणिः"
ChandaH = "त्रिष्टुप्"

+++


**रोदसी** मरुत्पत्नी विद्युत् वा एतन्नामिकेयमपि **ईम्** एनं मरुत्संघं **जोषत्** सेवते ॥ जुषेर्लेटि अडागमः ॥ किमर्थम् । **सचध्यै** संगमनार्थम् । कीदृशी सा । **असुर्या** । असुराः क्षेप्तारो मरुतः । तेषां  स्वभूता **विषितस्तुका** विशिष्टकेशसंघा विप्रकीर्णकेशसंघा वा संभोगवशेन तथा **नृमणाः** नृषु नेतृषु मरुत्सु मननवती मनुष्येषु वा वृष्टिप्रदानमनोयुक्ता **त्वेषप्रतीका** दीप्तोपक्रमा दीप्तावयवा । ईदृशी देवी **विधतः** परिचरतो मरुत्संघस्य **रथम्** **आ** **गात्** आगच्छति व्याप्नोति । यागदेशं गन्तुं रथमारुह्य वा यज्ञमागच्छति । केव । विधतः सूर्यस्य रथं त्वेषप्रतीका **सूर्येव** सूर्यपत्नीव । यद्वा । सूर्यस्य दुहिता अश्विनोः रथमिव सा यथा आरोहति तद्वत् आगमने दृष्टान्तः। **नभसः** **इत्या** **न** । अन्तरिक्षादित्ययोः साधारणोऽयं नभःशब्दः ‘नभ इति षट् साधारणानि ' ( नि. १. ४. ६ ) इत्युक्तत्वात् । अत्र आदित्यवचनः । तस्य गतिरिव । सा यथा शीघ्रा तद्वत् ॥ ॥ ४ ॥