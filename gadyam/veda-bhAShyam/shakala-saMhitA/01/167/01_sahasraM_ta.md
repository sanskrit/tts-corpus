+++
title = "001"
devataa = "इन्द्रः"
RShiH = "अगस्त्यो मैत्रावरुणिः"
ChandaH = "त्रिष्टुप्"

+++


हे **इन्द्र** **ते** तव **ऊतयः** रक्षाप्रकाराः सहस्रम् । अपरिमिता इत्यर्थः । **नः** अस्मभ्यम् उप यन्तु इति सर्वत्र योज्यम् । तथा हे **हरिवः** । हरी इन्द्रस्याश्वौ । ताभ्यां तद्वन्निन्द्र **गूर्ततमाः** अत्यन्तं गूर्णानि **इषः** एषणीयाः अन्नानि **सहस्रं** बहूनि त्वदीयानि । तथा **सहस्रं** **रायः** अपरिमितानि धनानि मणिमुक्तादीनि **मादयध्यै** अस्मान् मादयितुं यानि सन्ति तानि अस्मान् उप यन्तु । तथा **सहस्रिणः** **वाजाः** गमनवन्तश्चतुष्पाद्रूपाः पशवोऽपि **नः** अस्मान् **उप** **यन्तु** समीपं प्राप्नुवन्तु ॥