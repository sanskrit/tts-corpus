+++
title = "010"
devataa = "मरुतः"
RShiH = "अगस्त्यो मैत्रावरुणिः"
ChandaH = "त्रिष्टुप्"

+++


**अद्य** अस्मिन् दिने **वयं** यष्टारः **इन्द्रस्य** देवस्य **प्रेष्ठाः** प्रियतमा भवेम । यद्वा । प्रियतमा वयम् इन्द्रस्य महत्वं **वोचेमहि** स्तोतुं समर्था भूयास्म । किंच **वयं** **श्वः** परस्मिन्नपि दिने **समर्ये** । सह मर्याः मर्त्याः ऋत्विजो यस्मिन् स समर्यो यज्ञः तस्मिन् । संग्रामे वा । इन्द्रस्य महत्त्वं वोचेमहि । किंच **वयं** **पुरा** पूर्वस्मिन्नतीतेऽपि काले **महि** महद्बलं **नः** अस्मदर्थं वोचेमहि । तथा **द्यून्** दिवसान **अनु** प्रतिदिवसमित्यर्थः । अतीते आगामिनि च दिवसे सर्वदा वोचेमहि । **तत्** तस्मात् **ऋभुक्षाः** । महन्नामैतत् । ‘ऋभुक्षाः उक्षा' (नि. ३. ३. १०) इति तन्नामसु पाठात् । महानिन्द्रः **नरां** मनुष्याणां मध्ये **नः** अस्मान् **अनु** **स्यात्** अनु भवतु अनुकूलमभिमतप्रदो वा भवतु ॥