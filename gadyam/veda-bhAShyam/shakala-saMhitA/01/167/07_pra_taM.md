+++
title = "007"
devataa = "मरुतः"
RShiH = "अगस्त्यो मैत्रावरुणिः"
ChandaH = "त्रिष्टुप्"

+++


**एषां** **मरुतां** **यः** **महिमा** महत्त्वातिशयः **वक्म्यः** सर्वैः स्तुत्यः **सत्यः** अबाध्योऽमोघः **अस्ति** **तं** **प्र** **विवक्मि** प्रवच्मि वर्णयामि । कथमेषां महिमा प्राप्त इति उच्यते । **यत्** यस्मात् **ईम्** एतेषां संबन्धिनी रोदसी **वृषमणाः** वृष्ट्यादिवर्षणमनस्का **अहंयुः** अहंकारवती । जगदुपकारकर्त्री न कदाचिदस्तीत्यहंकारः । **स्थिरा** **चित्** । चिदिति पूजायाम् । अत्यन्तमविनश्वरा ईदृशी देवी **सुभागाः** शोभनभाग्योपेताः **जनीः** जननशीला: प्रजाः वृष्ट्युत्पत्तीर्वा **वहते** धारयति । वृष्टौ सत्यां सर्वे प्राणिन उत्पद्यन्ते । यस्मादेवं तस्मात् महिमास्ति । तं महिमानं स्तौमीत्यर्थः ॥