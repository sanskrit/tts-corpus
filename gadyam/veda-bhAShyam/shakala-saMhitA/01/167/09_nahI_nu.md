+++
title = "009"
devataa = "मरुतः"
RShiH = "अगस्त्यो मैत्रावरुणिः"
ChandaH = "त्रिष्टुप्"

+++


हे मरुतः **वः** **शवसः** युष्माकं संबन्धिनो बलस्य **अन्तम्** अवसानम् **अन्ति** अन्तिके **आरात्ताच्चित्** दूरादपि । यद्वा । चिदिति कुत्सायाम् । अत्यन्तदूरात् । **अस्मे** अस्मासु मध्ये एकेऽपि **नु** क्षिप्रं **नहि** **आपुः** नैव खलु प्राप्नुवन्ति । संनिधावसंनिधौ च न प्राप्नुवन्तीत्यर्थः । अथ परोक्षे प्राप्तबलत्वमाह। **ते** खलु मरुतः **धृष्णुना** धर्षकेण **शवसा** बलेन **शूशुवांसः** वर्धमानाः अत एव **धृषता** पराभिभावकेन सामर्थ्येन द्वेषः द्वेष्टृन् परि **ष्ठुः** परिभवन्ति वशीकुर्वन्ति । तत्र दृष्टान्तः । **अर्णो** **न** उदकमिव । यथोदकं स्वविरोधि रजआदिकमभिभवति तद्वत् । यस्मादेवं तस्मात् शवसोऽन्तं नापुः ॥