+++
title = "008"
devataa = "मरुतः"
RShiH = "अगस्त्यो मैत्रावरुणिः"
ChandaH = "त्रिष्टुप्"

+++


हे मरुतः युष्मत्संबन्धिनो देवाः **मित्रावरुणौ** अहोरात्र्यभिमानिदेवौ **अर्यमो** । अर्यमा उ इति निपातसमुदायात्मकम् एकं पदम्। उ शब्दोऽपिशब्दार्थे । अर्यमापि । एते त्रयोऽपि **ईम्** अमुं लोकं यज्ञं वा **अवद्यात्** गर्ह्यात् अयथानुष्ठानात् जगत्पक्षे व्यवहारप्रतिबन्धरूपात् **पान्ति** रक्षन्ति । तथा एतेषाम् **अप्रशस्तान्** क्षीणानपि पदार्थान् **चयते** चातयन्ति नाशयन्ति । **उत** अपि च एतैः प्रेरितानि **अच्युता** अच्युतान्यस्रावीणि अत एव **ध्रुवाणि** अविचलानि मेघस्थोदकानि **च्यवन्ते** च्यावयन्ति वा एते । **अहोरात्रे** वै मित्रावरुणावहोरात्राभ्यां खलु वै पर्जन्यो वर्षति ' इति श्रुतेः । यद्वा । अच्युतानि ध्रुवाणि धनानि च्यवन्ते । कदेति उच्यते । हे मरुतः युष्मदीयः **ईम्** अयं कालः **दातिवारः** प्रदेयजलः खण्डितमेघो वा यदा **ववृधे** वर्धते । तदा मित्रादयो देवा युष्मदनुकूलव्यापारेण जगत् रक्षन्तीत्यर्थः । यद्वा । दातिवारो दत्तवरणीयहविर्लक्षणधनो यजमानः हे मरुतः ईम् एनान्युष्मान्ववृधे वर्धयति यदा तदेत्यर्थः ॥