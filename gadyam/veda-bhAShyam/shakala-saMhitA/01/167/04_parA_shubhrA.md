+++
title = "004"
devataa = "मरुतः"
RShiH = "अगस्त्यो मैत्रावरुणिः"
ChandaH = "त्रिष्टुप्"

+++


**शुभ्राः** शोभनालंकाराः **अयासः** अभिगन्तारः **मरुतः** **यव्या** मिश्रणशीलया विद्युता **परा** **मिमिक्षुः** । प्रकर्षेण सिञ्चन्त्युदकसंस्त्यायम् । **साधारण्येव** । यथा लोके साधारण्या स्त्रिया संगता युवानो रेतो मुञ्चन्ति तद्वत् । एवं कुर्वन्तः **घोराः** अतिवृष्टिप्रदानेन भयंकरास्ते **रोदसी** द्यावापृथिव्यौ **न** **अप** **नुदन्त** । अपनोदनं वर्षणरूपं तिरस्कारं न कुर्वन्ति । द्यावापृथिवीवचनो रोदसीशब्दः
सर्वत्राद्युदात्तः । अत्र तु व्यत्ययेनान्तोदात्तत्वमिति द्रष्टव्यम् । यद्वा । रोदसा शब्देन रोदनस्वभावो रुद्रः । तस्य स्त्री रोदसीति केचिदाहुः । अपरे तु मरुतां स्त्रियो रोदसीति नामधेयमित्याहुः । अयमेव पक्षो युक्त उत्तरत्रैवं व्यवहारात् । तत्पक्षे रोदसी रोदस्याम् ॥ ङीषन्तात् सप्तम्या ईंकारो लुक् वा । ‘ईदूतौ च सप्तम्यर्थे ' इति प्रगृह्यसंज्ञा । तस्यां प्रियं धनं मुञ्चन्ति। किंतु **देवाः** मोदयितारो मादयितारो बा मरुतः **सख्याय** **वृधं** वृद्धिं **जुषन्त** सेवन्ते । द्यावापृथिवीपक्षे सख्याय जगतां सखिभावाय तयोर्वृद्धिं कुर्वन्तीत्यर्थः ॥