+++
title = "003"
devataa = "मरुतः"
RShiH = "अगस्त्यो मैत्रावरुणिः"
ChandaH = "त्रिष्टुप्"

+++


**सुधिता** सुष्ठु निहिता सुष्ठु हिता वा लोके **घृताची** घृतं क्षरणशीलमुदकमञ्चन्ती **हिरण्यनिर्णिक्** हितरमणीयरूपा । निर्णिगिति रूपनाम । एवंरूपा **ऋष्टिः** विद्युदाख्यायुधविशेषो वा **उपरा** **न** मेघमालेव **येषु** मरुत्सु **सं** **मिम्यक्ष**। म्यक्षतिर्गतिकर्मा। संगताभूत् । मेघपङ्क्तिविद्युतौ इमे अपि संगते इत्यर्थः । मेघपङ्क्तिर्विद्युच्चोभे दृष्टान्तेन विशेष्येते । **गुहा** निगूढा गुहायां वा अन्तरिक्षे **चरन्ती**। तत्र दृष्टान्तः । **मनुषो** **न** **योषा** मनुष्यस्य परिवृढादेर्महिषीवत् । सा यथा सुवेषा अन्तःपुरे एव मध्ये चरति तद्वत् । किं सर्वदैवमिति नेत्याह । **सभावती** । सभा जनसंघः। तद्वती। वर्षकाले आविर्भवन्तीत्यर्थः । तत्र दृष्टान्तः। **विदथ्या** **वाक्** इव । विदथो यज्ञ: । तदर्हतीति विदथ्यो प्रैषस्तोत्रादिरूपा वाक् । सा यथा यज्ञसभां प्राप्याविर्भवति तद्वत् । यद्वा । विदथ्या वेदनार्हा विवदमानयोर्वाक् । सा यथा सभावती तद्वत् । सैवंरूपा येषु मिम्यक्ष ते मरुतो देवयजनमागच्छन्त्वियर्थः ।