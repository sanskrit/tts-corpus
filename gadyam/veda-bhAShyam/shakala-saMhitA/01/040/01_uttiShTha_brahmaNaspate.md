+++
title = "001"
devataa = "ब्रह्मणस्पतिः"
RShiH = "कण्वो घौरः"
ChandaH = "बृहती"

+++


हे **ब्रह्मणस्पते** एतन्नामक देव **उत्तिष्ठ** अस्मदनुग्रहाय त्वदीयनिवासादुत्थानं कुरु। देवयन्तः देवान् कामयमाना वयं **त्वा** त्वाम् ईमहे याचामहे । **सुदानवः** शोभनदानयुक्ताः **मरुतः** **उप** **प्र** **यन्तु** समीपे प्रकर्षेण गच्छन्तु । हे **इन्द्र** त्वं **सचा** ब्रह्मणस्पतिना सह **प्राशूः** सोमस्य प्राशको **भव** । यद्वा वृत्रस्य हिंसको भव ॥ उत्तिष्ठ । ऊर्ध्वकर्मत्वात् आत्मनेपदाभावः (पा. सू. १. ३. २४)। ब्रह्मणस्पते।  ‘ सुबामन्त्रिते° ' इति पराङ्गवद्भावात् षष्ठ्यामन्त्रितसमुदायस्य आष्टमिकं सर्वानुदात्तत्वम् । देवयन्तः । देवानात्मन इच्छन्तः । ‘सुप आत्मनः क्यच्' । न च्छन्दस्यपुत्रस्य' इति ईत्वस्येव दीर्घस्यापि निषेधः, अश्वाघस्यात् ' इति पुनरात्वविधानसामर्थ्यात् । ईमहे इत्यादयो गताः । प्राशूः ।  ‘ शॄ हिंसायाम् । प्रकर्षेण आ समन्तात् शृणाति हिनस्तीति प्राशूः ।  ‘ बहुलं छन्दसि' (पा. सू. ७. १. १०३ ) इति उत्वम्।  ‘ र्वोरुपधाया दीर्घः' । कृदुत्तरपदप्रकृतिस्वरत्वम् । भव ।' द्व्यचोऽतस्तिङः' इति संहितायां दीर्घत्वम् ॥