+++
title = "002"
devataa = "ब्रह्मणस्पतिः"
RShiH = "कण्वो घौरः"
ChandaH = "सतो बृहती"

+++


हे **सहसस्पुत्र** बलस्य बहुपालक ब्रह्मणस्पते । ‘पुत्रः पुरु त्रायते निपरणाद्वा' (निरु. २.११ ) इति निरुक्तम् । 'मर्त्यः मनुष्यः **हिते** शत्रुषु प्रक्षिप्ते **धने** निमित्तभूते सति **त्वामित्** त्वामेव **उपब्रूते** **हि** समीपं प्राप्य स्तौति खलु । तद्धनसंपादनाय प्रार्थयते इत्यर्थः । हे **मरुतः** **यः** धनार्थी मर्त्यः **वः** युष्मान् ब्रह्मणस्पतिसहितान् **आचके** स्तौति स मर्त्यः स्वश्व्यं शोभनाश्वयुक्तं **सुवीर्यं** शोभनवीर्ययुक्तं च धनं **दधीत** धारयेत् ॥ सहसस्पुत्र । ब्रह्मणस्पते इतिवत् ' षष्ठ्याः पतिपुत्र' इति विसर्जनीयस्य सत्वम् । उपब्रूते ।  ‘ हि च' इति निघातप्रतिषेधः ।  ‘ तिङि चोदात्तवति' इति गतेरनुदात्तत्वम् । हिते । निष्ठायां दधातेर्हिः' इति हिरादेशः । सुवीर्यम् । शोभनं वीर्यं यस्येति बहुव्रीहौ  ‘ वीरवीर्यौ च ' इत्युत्तरपदाद्युदात्तत्वम् । स्वश्व्यम् । अश्वानां समूहोऽश्वीयम् । ‘केशाश्वाभ्यां यञ्छावन्यतरस्याम् ' (पा. सू. ४.२.४८) इति समूहार्थे छप्रत्ययः । छस्य ईयादेशः । शोभनमश्वीयं यस्य तत् स्वश्व्यम् । ईकारलोपश्छान्दसः ।  ‘ परादिश्छन्दसि बहुलम्' इत्युत्तरपदाद्युदात्तत्वम् । दधीत । सीयुटः सकारलोपे सति  ‘ अभ्यस्तानामादिः' इत्याद्युदात्तत्वम् । पादादित्वात् निघाताभावः । आचके ।  ‘ कै गै रै शब्दे'।  ‘ आदेचः' इति आत्वम्। लिटि द्विर्वचने अभ्यासस्य ह्रस्वचुत्वे ।  ‘ आतो लोप इटि च ' इति आकारलोपः । प्रत्ययस्वरः । यद्वृत्तयोगादनिघातः ॥