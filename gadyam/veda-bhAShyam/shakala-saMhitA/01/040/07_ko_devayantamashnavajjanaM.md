+++
title = "007"
devataa = "ब्रह्मणस्पतिः"
RShiH = "कण्वो घौरः"
ChandaH = "बृहती"

+++


**देवयन्तं** देवान् कामयमानं **जनं** **कः** **अश्नवत्** ब्रह्मणस्पतिव्यतिरिक्तः को नाम देवो व्याप्नुयात् । तथा **वृक्तबर्हिषम्** अनुष्ठानाय छिन्नबर्हिषं यजमानं **कः** नाम अन्यो देवोऽश्नवत् । **दाश्वान्** हविर्दत्तवान् यजमानः **पस्त्याभिः** मनुष्यैर्ऋत्विग्भिः सह **प्रप्र** **अस्थित** देवयजनदेशं प्रति प्रस्थितवान्। अन्तर्वावत् अन्तःस्थितबहुधनोपेतम् । यद्वा । अन्तःस्थितपुत्रपौत्रादिप्रयुक्तबहुविधवागुपेतं **क्षयं** निवासस्थानं गृहं **दधे** धृतवान् भवति ॥ देवयन्तम् इत्यादयो गताः । प्रप्र ।  ‘ प्रसमुपोदः पादपूरणे' (पा. सू. ८. १. ६) इति प्रशब्दस्य द्विर्भावः ।  ‘ अनुदात्तं च ' इत्याम्रेडितानुदात्तत्वम् । अस्थित ।' ष्ठा गतिनिवृत्तौ । लुङि • समवप्रविभ्यः स्थः ' ( पा. सू. १. ३. २२ ) इत्यात्मनेपदम् । स्थाध्वोरिच्च ' ( पा. सू. १. २. १७ ) इति धातुसिचोः इत् । कित्त्वे ‘ह्रस्वादङ्गात्' (पा.सू. ८. २. २७) इति सलोपः। अन्तर्वावत्। ‘वा गतिगन्धनयोः' । अन्तर्वान्ति गच्छन्तीति अन्तर्वाः पुत्रपश्वादयः । आतो मनिन्' इत्यादिना विच् । तदस्यास्ति' इति मतुप्। मतुपः पित्त्वादनुदात्तत्वे कृदुत्तरपदप्रकृतिस्वरत्वम् । यद्वा । वावदीतेः क्विप् । क्षयम् । क्षियन्ति निवसन्त्यस्मिन्निति क्षयः। 'पुंसि संज्ञायाम्” इत्यधिकरणे घः।  ‘ क्षयो निवासे' इत्याद्युदात्तत्वम् ॥