+++
title = "008"
devataa = "ब्रह्मणस्पतिः"
RShiH = "कण्वो घौरः"
ChandaH = "सतो बृहती"

+++


ब्रह्मणस्पतिर्देवः **क्षत्रं** बलम् **उप** **पृञ्चीत** स्वात्मनि संपृक्तं कुर्यात् । ततः **राजभिः** वरुणादिभिः सह **हन्ति** शत्रून् मारयति । **भये** **चित्** भीतिहेतौ युद्धेऽपि **सुक्षितिं** **दधे** सुष्ठु निवासस्थैर्यं धारयति न तु पलायते । **वज्रिणः** वज्राद्यायुधवतः **अस्य** ब्रह्मणस्पतेः **महाधने** प्रभूतधननिमित्ते युद्धे **वर्ता** प्रवर्तयिता अन्यः कोऽपि **न** **अस्ति** स्वयमेव प्रवर्तते इत्यर्थः । महाधने इति संग्रामनाम, ‘महाधने समीके' (नि.२. १७. ४१ ) इति तन्नामसु पाठात् । तथा **तरुता** तरणस्योल्लङ्घनस्य कर्ता अन्यः कोऽपि **न** अस्ति । तथैव **अर्भे** स्वल्पे युद्धेऽप्यन्यः प्रवर्तयिता **न** अस्ति । पृञ्चीत।' पृची संपर्के'। लिङि रुधादित्वात् श्नम् । श्नसोरल्लोपः' इति अकारलोपः। प्रत्ययस्वरः । क्षत्रं पृञ्चीत राजभिर्हन्ति चेति समुच्चयलक्षणस्य चार्थस्य दर्शनात् ‘चादिलोपे विभाषा ' इति प्रथमायास्तिङ्विभक्तेर्निघातप्रतिषेधः । हन्तीत्येषा द्वितीयापि तिङः परत्वात् न निहन्यते । सुक्षितिम् । शोभना क्षितिः सुक्षितिः ।  ‘ मन्क्तिन' इत्यादिना उत्तरपदान्तोदात्तत्वम् । वर्ता । वर्ततेर्वृणोतेर्वा तृचि आगमानुशासनस्यानित्यत्वात् इडभावः । तरुता ।  ‘ तॄ प्वनतरणयोः ।  ‘ ग्रसितस्कभित°! (पा. सू. ७.२.३४ ) इत्यादिना तृचि उडागमो निपातितः। 'चितः' इत्यन्तोदात्तत्वम् । महाधने। महच्च तद्धनं च महाधनम्। 'आन्महतः' ( पा. सू. ६. ३. ४६ ) इति आत्वम् । तेन शब्देन तद्धेतुभूतः संग्रामो लक्ष्यते । अर्भे ।  ‘ ऋ  गतौ ' । अर्तिगॄभ्यां भन्' ( उ. सू. ३. ४३२ ) इति भन्प्रत्ययः । नित्त्वादाद्युदात्तत्वम् ॥ ॥ २१ ॥