+++
title = "005"
devataa = "ब्रह्मणस्पतिः"
RShiH = "कण्वो घौरः"
ChandaH = "बृहती"

+++


**ब्रह्मणस्पतिः** देवः **उक्थ्यं** शस्त्रयोग्यं **मन्त्रं** **नूनम्** अवश्यं **प्र** **वदति** होतृमुखे स्थितः सन् प्रब्रूते । **यस्मिन्** मन्त्रे इन्द्रादयश्च सर्वे **देवाः** **ओकांसि** स्थानानि **चक्रिरे** । तादृशं सर्वदेवप्रतिपादकं मन्त्रमिति पूर्वत्रान्वयः ॥ मन्त्रम् । मत्रि गुप्तभाषणे ' । पचाद्यच् । वृषादिषु पाठादाद्युदात्तत्वम् । उक्थ्यम् उक्थार्हम्। छन्दसि च ' इत्यर्थे यप्रत्ययः । यद्वा ।  ‘ भवे छन्दसि ' इति यत् ।  ‘ सर्वे विधयश्छन्दसि विकल्प्यन्ते ' इति वचनात् । यतोऽनावः' इत्याद्युदात्तत्वाभावे व्यत्ययेन ‘तित्स्वरितम् ' इति स्वरितत्वम् । ओकांसि ।  ‘ उच समवाये  । समवयन्त्यत्रेति अधिकरणे औणादिकोऽसुन् । बहुलग्रहणात् कुत्वं द्रष्टव्यमिति ‘ओक उचः के ' इत्यत्र वृत्तौ इत्युक्तम् (का. ७. ३. ६४ )। चक्रिरे । इरेचः चित्त्वादन्तोदात्तत्वम् । यद्वृत्तयोगादनिघातः ॥ ॥ २० ॥