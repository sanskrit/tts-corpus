+++
title = "006"
devataa = "ब्रह्मणस्पतिः"
RShiH = "कण्वो घौरः"
ChandaH = "सतो बृहती"

+++


हे **देवाः** ब्रह्मणस्पतिप्रभृतयः **तमित्** तमेव इन्द्रादिसर्वदेवताप्रतिपादकं **मन्त्रं** **विदथेषु** यज्ञेषु **वोचेम** वयमृत्विजो ब्रवाम । कीदृशम् । **शंभुवं** सुखस्य भावयितारम् **अनेहसम्** अहिंसनीयं दोषरहितम् । हे **नरः** नेतारो देवाः **इमाम्** अस्माभिरुच्यमानां मन्त्ररूपां **वाचं** **प्रतिहर्यथ** **च** । यूयं कामयध्वे चेत् तर्हि **विश्वेत्** सर्वापि **वामा** वननीया वाक् **वः** युष्मान् **अश्नवत्** व्याप्नुयात् ॥ वोचेम । वच परिभाषणे ' । आशीर्लिङि  ‘ लिङ्याशिष्यङ्' इति अङ् ।  ‘ वच उम्' इत्युमागमः ।  ‘ छन्दस्युभयथा ' इति सार्वधातुकत्वात् “ लिङः सलोपोऽनन्त्यस्य ' इति यासुटः सकारस्य लोपः ।  ‘ अतो येयः' इति इयादेशः । आद्गुणः । तिङ्ङतिङः' इति निघातः । विदथेषु ।' विद् ज्ञाने । विद्यते फलसाधनत्वेन ज्ञायते इति विदथो यज्ञः ।  ‘ रुविदिभ्यां कित्' ( उ. सू. ३. ३९५ ) इति अथप्रत्ययः । शंभुवम् । भवतेः अन्तर्भावितण्यर्थात् ' क्विप् च ' इति क्विप् ।' ओः सुपि ' (पा. सू. ६. ४. ८३ ) इति यणादेशस्य ' न भूसुधियोः ' ( पा. सू. ६. ४. ८५ ) इति प्रतिषेधः । मन्त्रादयो गताः । प्रतिहर्यथ ।  ‘ हर्य गतिकान्त्योः । शपः पित्त्वादनुदात्तत्वम् । तिङश्च लसार्वधातुकस्वरेण धातुस्वरेणाद्युदात्तत्वम् । इमां च इत्यत्र चशब्दश्चेदर्थः। चणिति निपातान्तरं न च समुच्चयाद्यर्थः। तेन • निपातैर्यद्यदिहन्तकुविन्नेच्चेच्चण° ' ( पा. सू. ८. १. ३० ) इति निघातप्रतिषेधः । अश्नवत् । ‘ अशू व्याप्तौ ' । लेटि अडागमः। व्यत्ययेन परस्मैपदम् । ‘इतश्च लोपः' इति इकारलोपः ।  ‘ इयङुवङ्भ्यां गुणवृद्धी भवतो विप्रतिषेधेन ' ( का. ६. ४. ७७ ) इति गुणः ॥