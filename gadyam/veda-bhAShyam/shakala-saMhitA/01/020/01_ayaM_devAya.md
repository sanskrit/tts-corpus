+++
title = "001"
devataa = "ऋभवः"
RShiH = "मेधातिथिः काण्वः"
ChandaH = "गायत्री"

+++


ऋभवो हि मनुष्याः सन्तस्तपसा देवत्वं प्राप्ताः । ते चात्र सूक्ते देवताः । तत्संघो जायमानवाचिना जन्मशब्देन एकवचनान्तेन अत्र निर्दिश्यते । **जन्मने** जायमानाय ऋभुसंघरूपाय **देवाय** तत्प्रीत्यर्थम् **अयं** **स्तोमः** स्तोत्रविशेषः **विप्रेभिः** मेधाविभिः ऋत्विग्भिः **आसया** स्वकीयेनास्येन **अकारि** निष्पादितः । कीदृशः स्तोमः । **रत्नधातमः** अतिशयेन रमणीयमणिमुक्तादिधनप्रदः । स्तोत्रेण तुष्टा ऋभवो धनं प्रयच्छन्तीत्यर्थः ॥ आसया। आस्यशब्दात् तृतीयैकवचनस्य • सुपां सुलुक् । इत्यादिना याजादेशः । व्यत्ययेन प्रकृतियकारस्य लोपः ।  ‘ चितः 'इत्यन्तोदात्तः । रत्नधातमः । रत्नानि दधातीति रत्नधाः । कृदुत्तरपदप्रकृतिस्वरत्वम् ॥