+++
title = "005"
devataa = "इन्द्राग्नी"
RShiH = "कुत्स आङ्गिरसः"
ChandaH = "त्रिष्टुप्"

+++


हे **इन्द्राग्नी** **वसुनः** धनस्य **विभागे** स्तोतृभ्यो दातुं विभजने तात्पर्येण वर्तमानौ **युवां** **वृत्रहत्ये** वृत्रस्यासुरस्य हनने **तवस्तमा** अतिशयेन बलिनौ प्रवृद्धतमौ वा **शुश्रव** अश्रौषम् । हे **चर्षणी** सर्वस्य द्रष्टाराविन्द्राग्नी **तौ** युवामस्मदीये **अस्मिन्** **यज्ञे** **बर्हिषि** वेद्यामास्तीर्णे दर्भे **आसद्य** उपविश्य **सुतस्य** अभिषुतस्य सोमस्य पानेन **प्र** **मादयेथां** प्रकर्षेण तृप्तौ भवतम् । विभागे ।  ‘ भज सेवायाम् । भावे घञ् । **चजोः** कुघिण्ण्यतोः' इति कुत्वम् । थाथादिनोत्तरपदान्तोदात्तत्वम् । तवस्तमा । तव इति बलनाम । लुप्तमत्वर्थीयादेतस्मादातिशायनिकस्तमप् । यद्वा । तवतिर्वृद्ध्यर्थः सौत्रो धातुः । तस्मादौणादिकः कर्तरि असिप्रत्ययः । **सुपां** सुलुक् ' इति विभक्तेः पूर्वसवर्णदीर्घत्वम् । वृत्रहत्ये ।  ‘ हनस्त च ' इति हन्तेर्भावे क्यप्; तत्संनियोगेन तकारान्तादेशश्च । कृदुत्तरपदप्रकृतिस्वरत्वम् ॥ ॥ २८ ॥