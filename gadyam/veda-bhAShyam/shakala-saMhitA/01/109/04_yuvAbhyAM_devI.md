+++
title = "004"
devataa = "इन्द्राग्नी"
RShiH = "कुत्स आङ्गिरसः"
ChandaH = "त्रिष्टुप्"

+++


हे **इन्द्राग्नी** **युवाभ्यां** **मदाय** युवयोर्हर्षाय **देवी** द्योतमाना **उशती** युवां कामयमाना **धिषणा** मन्त्ररूपा वाक् **सोमम्** अभिषुणोति । यद्वा । धिषणा अधिषवणचर्म । द्योतमानं तद्युवयोर्मदं कामयमानं सत् सोममभिषुणोति । ग्रावभिः तस्मिन्नभिषवात्तस्याभिषवकर्तृत्वम् । **अश्विना** अश्ववन्तौ **भद्रहस्ता** शोभनदोर्दण्डौ **सुपाणी** । मणिबन्धादूर्ध्वभागः पाणिः । शोभनपाणी एवंभूतौ हे इन्द्राग्नी **तौ** युवाम् **आ** **धावतं** शीघ्रमागच्छतम् । आगत्य च **अप्सु** उदकेषु वर्तमानेन **मधुना** माधुर्योपेतेन सारांशेन **पृङ्क्तम्** अस्मदीयं सोमं संयोजयतम् । यद्वा । अप्सु वसतीवरीषु मधुना माधुर्यं संयोजयतम् । विभक्ति व्यत्ययः ॥ युवाभ्याम् । षष्ठ्यर्थे चतुर्थी । उशती ।  ‘ वश कान्तौ । अदादित्वात् शपो लुक् । ग्रहिज्यादिना संप्रसारणम् । ‘उगितश्च' इति ङीप् ।  ‘ शतुरनुमः' इति नद्या उदात्तत्वम् । पृङ्क्तम् । ‘पृची संपर्के । रौधादिकः । लोटि थसस्तम् । ‘श्नसोरल्लोपः' । अनुस्वारपरसवर्णौ । न च ' अचः परस्मिन् ' इत्यल्लोपस्य स्थानिवत्त्वं, ‘न पदान्त ' इत्यादिना निषेधात् ॥