+++
title = "007"
devataa = "इन्द्राग्नी"
RShiH = "कुत्स आङ्गिरसः"
ChandaH = "त्रिष्टुप्"

+++


हे **वज्रबाहू** वज्रहस्तौ इन्द्राग्नी **आ** **भरतम्** अस्मदर्थं धनमाहरतम् । आहृत्य च **शिक्षतं** अस्मभ्यं दत्तम् । शिक्षतिर्दानकर्मा । अपि च **अस्मान्** अनुष्ठातॄन **शचीभिः** । कर्मनामैतत् । आत्मीयैः कर्मभिः **अवतं** रक्षतम् । किं च सूर्यात्मन इन्द्रस्य **येभिः** रश्मिभिः यैः अर्चिभिः **नः** अस्माकं **पितरः** पूर्वपुरुषाः **सपित्वं** सहप्राप्तव्य स्थानम् **आसन्** ब्रह्मलोकमगच्छन् । अर्चिरादिमार्गेण हि ब्रह्मलोकमुपासका गच्छन्ति । तथा च श्रूयते - तेऽर्चिषमभिसंभवन्त्यर्चिषोऽहः ' ( छा. उ. ५. १०. १ ) इति। यद्वा। येभी रश्मिभिः सपित्वं समवेतत्वमध्यगच्छन्। **ते** **रश्मयः** **इमे** **नु** इदानीमस्माभिर्दृश्यमाना एत एव खलु । सूर्यात्मन इन्द्रस्य ये रश्मयस्त एवाग्नेरपि । तथा च श्रूयते - अग्निं वावादित्यः सायं प्रविशति तस्मादग्निर्दूरान्नक्तं ददृशे ' (तै. ब्रा. २. १. २. ९) इति । तस्मात् सूर्यस्य रश्मीनां स्तवनेनेन्द्राग्न्योरुभयोरपि स्तुतिः सिद्धा । भरतम् । हृग्रहोर्भः०' इति भत्वम् । शिक्षतम् ।  ‘ शिक्ष विद्योपादाने '। अदुपदेशाल्लसार्वधातुकानुदात्तत्वे शपः पित्त्वादनुदात्तत्वम् । धातुस्वरः शिष्यते । तिङः परत्वान्निघाताभावः । सपित्वम् ।  ‘ आप्लृ व्याप्तौ ' । अस्मात् सशब्दोपपदात् “ कृत्यार्थे तवैकेन्” ' इति त्वन्प्रत्ययः । पृषोदरादित्वात् धातोः पिभावः । यद्वा ।  ‘ षप समवाये । इन्सर्वधातुभ्यः' इति इन् । सपेर्भावः सपित्वम् । आसन् । अस गतिदीप्त्यादानेषु'। लङि आडागम उदात्तः ।  ‘ यद्वृत्तान्नित्यम्' इति निघाताभावः ॥