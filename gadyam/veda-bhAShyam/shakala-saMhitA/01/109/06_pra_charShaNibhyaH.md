+++
title = "006"
devataa = "इन्द्राग्नी"
RShiH = "कुत्स आङ्गिरसः"
ChandaH = "त्रिष्टुप्"

+++


**पृतनाहवेषु** पृतनासु संग्रामेषु रक्षणार्थमाह्वानेषु सत्सु हे **इन्द्राग्नी** आगतवन्तौ युवां **चर्षणिभ्यः** सर्वेभ्योऽपि मनुष्येभ्यः **महित्वा** महत्त्वेन **प्र** **रिरिचाथे** अतिरिच्येथे सर्वाधिकौ भवथ इत्यर्थः । अत्रोपसर्गवशाद्धातुः स्वाभिधेयविपरीतमर्थमाचष्टे यथा प्रस्मरणं प्रस्थानमिति । तथा **पृथिव्याः** सर्वस्या भूमेश्च **प्र** रिरिचाथे । एवं द्युप्रभृतिभ्योऽपि । सिन्धवः स्यन्दनशीला आपः । गिरयः पर्वताः । अपि च हे इन्द्राग्नी **विश्वा** **भुवना** सर्वाणि भूतजातानि **अन्या** उक्तव्यतिरिक्तानि यानि सन्ति तान्यतीत्य **प्र** रिरिचाथे अधिकौ भवथः ॥ पृतनाहवेषु । पृतनासु हवः पृतनाहवः। ह्वेञः  ‘ भावेऽनुपसर्गस्य ' इति अप् संप्रसारणं च । व्यत्ययेन थाथादिस्वराभावे कृदुत्तरपदप्रकृतिस्वरत्वम् । रिरिचाथे। ‘रिचिर् विरेचने '।  ‘ छन्दसि लुङ्लङ्लिटः' इति वर्तमाने लिट् । यद्वा । लट्येव  ‘ बहुलं छन्दसि ' इति विकरणस्य श्लुः । महित्वा ।' मह पूजायाम् ' । औणादिक इन्प्रत्ययः । तस्य भावो महित्वम् ।  ‘ सुपां सुलुक्' इति तृतीयाया डादेशः ॥