+++
title = "001"
devataa = "इन्द्राग्नी"
RShiH = "कुत्स आङ्गिरसः"
ChandaH = "त्रिष्टुप्"

+++


हे **इन्द्राग्नी** **वस्यः** प्रशस्तं धनम् **इच्छन्** कामयमानोऽहं **ज्ञासः** ज्ञातीन् **उत** **वा** अपि वा **सजातान्** । समानजन्मानो ज्ञातिव्यतिरिक्ता बान्धवाः । तांश्च **मनसा** बुद्ध्या **वि** **ह्यख्यं** युवामेव ज्ञातिरूपेण बन्धुरूपेण च व्यज्ञासिषम् । ते हि धनस्य दातारो भवन्ति । अपि च **युवत्** युवाभ्याम् **अन्या** अन्येन केनचिन् **मह्यं** दत्ता **प्रमतिः** प्रकृष्टा बुद्धिः **न** **अस्ति** । मदीया यैषा प्रकृष्टा बुद्धिः सा युवाभ्यामेव दत्ता । **सः** तादृश्या बुद्ध्या युक्तोऽहं **वां** युवयोः संबन्धिनीं **वाजयन्तीम्** अन्नमस्मभ्यमिच्छन्तीं **धियं** ध्यानेन निष्पन्नां स्तुतिम् **अतक्षम्** अकार्षम् ॥ अख्यम् । लुङि  ‘ अस्यतिवक्तिख्यातिभ्योऽङ्' इति च्लेरादेशः । वस्यः । वसुशब्दात् ईयसुन्। 'टे: " इति टिलोपः । छान्दस ईकारलोपः । ज्ञासः । सुखदुःखादिकं साम्येन जानन्तीति ज्ञासो ज्ञातयः ।  ‘ ज्ञा अवबोधने'। औणादिकोऽसुन्। व्यत्ययेन विभक्तेरुदात्तत्वम् । युवत् । ‘सुपां सुलुक् इति विभक्तेर्लुक् । द्व्यर्थाभिधायकत्वात् ‘युवावौ द्विवचने' (पा. सू. ७. २.९२ ) इति युष्मदो मपर्यन्तस्य युवादेशः ॥