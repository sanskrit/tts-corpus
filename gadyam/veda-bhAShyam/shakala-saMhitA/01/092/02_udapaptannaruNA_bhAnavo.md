+++
title = "002"
devataa = "उषाः"
RShiH = "गोतमो राहूगणः"
ChandaH = "जगती"

+++


**अरुणाः** अरोचमानाः **भानवः** औषस्यो दीप्तयः **वृथा** अनायासेन स्वयमेव **उदपप्तन्** उदगमन् । तदनन्तरम् **उषसः** च **स्वायुजः** सुखेन रथे आयोक्तुं शक्याः **अरुषीः** शुभ्रवर्णाः **गाः** पूर्वमुत्थितान् रश्मीन ईदृशीः स्ववाहनभूताश्चतुष्पदीर्गा एव वा **अयुक्षत** स्वरथेऽयोजयन् । उक्तं च --
अरुण्यो गाव उषसाम् ' ( नि. १. १५. ७) इति । एवं गोभिर्युक्तं रथमारुह्य उषसः **पूर्वथा** पूर्वेष्वतीतेष्वहःस्विव **वयुनानि** सर्वेषां प्राणिनां ज्ञानानि **अक्रन्** अकार्षुः । उषःकाले जाते हि सर्वे प्राणिनो ज्ञानयुक्ता भवन्ति । तदनन्तरम् **अरुषीः** आरोचमानास्ताः उषसः **रुशन्तम्** ।  ‘ रुशदिति वर्णनाम रोचतेर्ज्वलतिकर्मणः ' (निरु. २. २० ) इति यास्कः । शुभ्रवर्णं **भानुं** सूर्यम् **अशिश्रयुः** असेवन्त । तेन सह एकीभवन्तीत्यर्थः ॥ अपप्तन् । 'पत्लृ गतौ । लुङि लृदित्त्वात् च्लेः अङादेशः ।  ‘ पतः पुम् ' ( पा. सू. ७. ४. १९) इति धातोः पुमागमः । अक्रन् । 'मन्त्रे घस ' इत्यादिना च्लेः लुक्। पूर्वथा ।' प्रत्नपूर्वविश्वेमात्थाल छन्दसि' (पा. सू. ५. ३. १११) इति इवार्थे थाल्प्रत्ययः । अशिश्रयुः । श्रिञ् सेवायाम् ।  ‘ बहुलं छन्दसि ' इति शपः श्लुः ।  ‘ सिजभ्यस्तविदिभ्यश्च । इति झेः जुस् । जुसि च ' ( पा. सू. ७. ३. ८३ ) इति गुणः ॥