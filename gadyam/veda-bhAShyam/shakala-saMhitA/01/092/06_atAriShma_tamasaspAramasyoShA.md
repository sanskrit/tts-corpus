+++
title = "006"
devataa = "उषाः"
RShiH = "गोतमो राहूगणः"
ChandaH = "त्रिष्टुप्"

+++


**अस्य** नैशस्य **तमसः** अन्धकारस्य **पारं** समाप्तिप्रदेशम् **अतारिष्म** उत्तीर्णा अभूम। अनन्तरम् **उच्छन्ती** नैशं तमो वर्जयन्ती **उषाः** **वयुना** वयुनानि सर्वेषां प्राणिनां ज्ञानानि **कृणोति** निर्मिमीते । **श्रिये** संपदर्थं **छन्दो** **न** **स्मयते** । यथोपच्छन्दयिता वशीकरणे समर्थः पुरुषः  आढ्यसमीपं प्राप्य तत्प्रीत्यर्थं स्मयते हसति एवं **विभाती** विशिष्टप्रकाशं कुर्वत्युषाः स्वकीयया निर्मलदीप्त्या हसन्तीव दृश्यते । एवं **सुप्रतीका** विशिष्टप्रकाशरूपत्वेन शोभनाङ्गी सती **सौमनसाय** सर्वेषां सौमनस्याय **अजीगः** अन्धकारं भक्षितवती ॥ अतारिष्म।  ‘तॄ प्लवनतरणयोः । लुङि सिचि वृद्धिः । तमसः । षष्ठ्याः पतिपुत्र' इति विसर्जनीयस्य संहितायां सत्वम् । स्मयते । स्मिङ् ईषद्धसने । भौवादिकः । अजीगः । गॄ निगरणे' । लङि' बहुलं छन्दसि ' इति शपः श्लुः ।  ‘ बहुलं छन्दसि । इति अभ्यासस्य इत्वम् । तुजादित्वात् दीर्घः ॥