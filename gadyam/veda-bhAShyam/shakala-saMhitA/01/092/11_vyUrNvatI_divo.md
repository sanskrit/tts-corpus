+++
title = "011"
devataa = "उषाः"
RShiH = "गोतमो राहूगणः"
ChandaH = "त्रिष्टुप्"

+++


**दिवः** नभसः **अन्तान** प्रान्तान् **व्यूर्ण्वती** विवृतांस्तमसा वियुक्तान् कुर्वत्युषाः **अबोधि** सर्वैः प्राणिभिरज्ञायि ज्ञाताभूत् । तदनन्तरं **स्वसारम्** उषसः प्रादुर्भावे सति स्वयमेव सरन्तीं निशां **सनुतः** । अन्तर्हितनामैतत् । अन्तर्हितप्रदेशे **अप** **युयोति** अपगमय्य पृथक्करोति । **मनुष्या** मनुष्याणां संबधीनि **युगानि** कृतत्रेतादीनि **प्रमिनती** स्वगमनागमनाभ्यां प्रकर्षेण हिंसन्ती **जारस्य** रात्रेर्जरयितुः सूर्यस्य **योषा** जायोषाः **चक्षसा** आत्मीयेन प्रकाशेन **वि** **भाति** विशेषेण प्रकाशते ॥ व्यूर्ण्वती।  ‘ ऊर्णुञ् आच्छादने । विपूर्वात् अस्मात् लटः शतृ।  ‘ उगितश्च' इति ङीप्  ।  ‘ शतुरनुमः० इति नद्या उदात्तत्वम् । सनुतः । एतदन्तोदात्तं स्वरादिषु निपातितम् । अतोऽव्ययसंज्ञायाम्  ‘ अव्ययादाप्सुपः' इति सप्तम्या लुक् । युयोति । ‘यु मिश्रणामिश्रणयोः ।  ‘ बहुलं छन्दसि' इति शपः श्लुः । मनुष्या । सुपां सुलुक्° ' इति षष्ठ्या डादेशः । युगानि । युजेः करणे कर्मणि वा घञ् ।  ‘ चजोः कु घिण्ण्यतोः ' इति कुत्वम् । उञ्छादिषु कालविशेषे रथाद्युपकरणे च युगशब्दपाठात् लघूपधगुणाभावः (पा. सू. ६. १. १६०. ग. )।' उञ्छादीनां च ' इत्यन्तोदात्तत्वम् । जारस्य । “ दारजारौ कर्तरि णिलुक्च' (पा. सू. ३. ३. २०. ४ ) इति घञन्तो निपात्यते ॥