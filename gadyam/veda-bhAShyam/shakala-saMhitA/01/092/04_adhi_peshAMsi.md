+++
title = "004"
devataa = "उषाः"
RShiH = "गोतमो राहूगणः"
ChandaH = "जगती"

+++


**उषाः** **पेशांसि** जगत्स्वाश्लिष्टानि कृष्णवर्णानि तमांसि **अधि** आधिक्येन **वपते** छिनत्ति । तत्र दृष्टान्तः । **नृतूरिव** । नॄन् तूर्वति केशेन रिक्तीकरोतीति नृतूर्नापितः । स यथा केशान्निःशेषेण छिनत्ति एवमुषा अप्यन्धकारं समूलं हिनस्तीत्यर्थः । यद्वा नृतूरिव नृत्यन्ती योषिदिव । पेशांसि । रूपनामैतत् । सर्वैर्दर्शनीयानि रूपाण्युषा अधि वपते स्वात्मन्यधिकं धारयति । एवं प्रथमतोऽन्धकारं स्वकिरणैर्निरस्य **वक्षः** स्वकीयमुरःप्रदेशम् **अपोर्णुते** तमसानाच्छादितं करोति । स्वयमाविर्भवतीत्यर्थः । **बर्जहं**  पयस उत्पत्तिस्थानं दोहनसमये **उस्रा** गौर्यथा आविष्करोति तद्वत् । किं कुर्वती। **गावो** **न** **व्रजं** यथा गावः स्वकीय गोष्ठं स्वयमेव शीघ्रं व्याप्नुवन्ति एवं स्वयमेव प्राचीं दिशं प्राप्य **विश्वस्मै** **भुवनाय** सर्वस्मै लोकाय **ज्योतिः** **कृण्वती** प्रकाशं कुर्वती। एवमुक्तेन प्रकारेणोषाः **तमः** अन्धकारं **वि** **आवः** विवृतमपश्लिष्टमकरोत् ॥ नृतूरिव । तुर्वी हिंसार्थः ।  ‘ क्विप् च ' इति क्विप् । राल्लोपः' इति वलोपः ।  ‘ र्वोरुपधायाः० ' इति दीर्घत्वम् । यद्वा ।' नृती गात्रविनामे '। नृतिशृध्योः कूः' (उ. सू.१.९१) इति कूप्रत्ययः । बर्जहम् । वृङ् संभक्तौ । वृणीते संभजते गामिति बः पयः। विच् । तज्जहातीति बर्जहः ।  ‘ ओहाक् त्यागे । खश्प्रकरणे वातशुनीतिलगर्धेष्वजधेट्तुदजहातिभ्य उपसंख्यानम् ( पा. सू. ३. २. २८. १ ) इति अगर्धशब्दोपपदादपि ' कृत्यल्युटो बहुलम्' इति बहुलवचनात् खश् । तस्य सार्वधातुकत्वेन कर्तरि शपि जुहोत्यादित्वात् श्लुः । द्विर्वचनादि। बवयोरभेद इति बत्वम्। दिवोदासादित्वात् पूर्वपदाद्युदात्तत्वम् । आवः ।  ‘ वृञ् वरणे । लुङि  ‘ सन्त्रे घस' इति च्लेः लुक् । गुणे • हल्यङ्याब्भ्यः ' इति लोपः । छन्दस्यपि दृश्यते' (पा. सू. ६. ४. ७३ ) इति आडागमः ॥