+++
title = "017"
devataa = "अश्विनौ"
RShiH = "गोतमो राहूगणः"
ChandaH = "उष्णिक्"

+++


हे अश्विनौ **यौ** युवां **दिवः** द्युलोकात् **श्लोकम्** उपश्लोकनीयं प्रशंसनीयं **ज्योतिः** तेजः **इत्था** इत्थमस्माभिरनुभूयमानेन प्रकारेण **चक्रथुः** कृतवन्तौ । केषांचिन्मतेन सूर्यचन्द्रमसावश्विनौ उच्यते । तदुक्तं यास्केन - ‘ तत्कावश्विनौ द्यावापृथिव्यावित्येकेऽहोरात्रावित्येके सूर्याचन्द्रमसावित्येके  ( निरु. १२. १ ) इति । तथा च प्रकाशकत्वं तयोरुपपन्नम् । तौ **युवं** युवां **नः** अस्मभ्यम् **ऊर्जं** बलप्रदमन्नम् **आ** **वहतं** आनयतं प्रयच्छतम् ॥ श्लोकम् ।  ‘ श्लोकृ संघाते । अयं स्तुत्यर्थोऽपि । कर्मणि घञ् । ञित्त्वादाद्युदात्तत्वम् ॥