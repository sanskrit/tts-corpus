+++
title = "018"
devataa = "अश्विनौ"
RShiH = "गोतमो राहूगणः"
ChandaH = "उष्णिक्"

+++


**उषर्बुधः** उषसि प्रबुद्धा अश्वाः **इह** अस्मिन् यागे **सोमपीतये** सोमपानाय **दस्रा** शत्रूणामुपक्षपयितारावश्विनौ **आ** **वहन्तु** आनयन्तु । कीदृशौ । **देवा** देवनशीलौ दानादिगुणयुक्तौ वा **मयोभुवा** मयस आरोग्यप्रदस्य सुखस्य भावयितारौ । **अश्विनौ** वै देवानां भिषजौ' (ऐ. ब्रा. १. १८) इति श्रुतेः । हिरण्यवर्तनी । वर्ततेऽनेनेति व्युत्पत्त्या वर्तनिशब्देन रथ उच्यते । सुवर्णमयो वर्तनिर्ययोस्तौ॥ देवेत्यादिषु त्रिषु • सुपां सुलुक्° ' इति आकारः । सोमपीतये । 'पा पाने' । भावे क्तिनि  ‘ घुमास्था ' इति ईत्वम् । सोमस्य पीतिः सोमपीतिः । दासीभारादित्वात् पूर्वपदप्रकृतिस्वरत्वम् ॥ ॥ २७ ॥