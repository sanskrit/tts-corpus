+++
title = "013"
devataa = "उषाः"
RShiH = "गोतमो राहूगणः"
ChandaH = "उष्णिक्"

+++


हे **वाजिनीवति** । वाजो हविर्लक्षणमन्नम् । तद्युक्ता क्रिया वाजिनी । तया क्रियया युक्ते **उषः** उषोदेवते अस्मभ्यं **चित्रं** चायनीयं **तत्** धनम् **आ** **भर** आहर प्रयच्छ । **येन** धनेन **तोकं** पुत्रं **तनयं** तत्पुत्रं **च** **धामहे** दध्महे  धारयामः । अत्र निरुक्तम् - उषस्तच्चित्रं चायनीयं धनमाहरास्मभ्यमन्नवति येन पुत्रांश्च पौत्रांश्च दधीमहि ' (निरु. १२. ६) इति ॥ धामहे । दधातेर्लटि बहुलं छन्दसि ' इति शपो लुक् । व्यत्ययेन आद्युदात्तत्वम् । यद्वा । लोटि  ‘ आडुत्तमस्य पिच्च' इति आडागमः प्रत्ययस्य पिद्वद्भावश्च । अतः प्रत्ययस्य पित्त्वादनुदात्तत्वे धातुस्वरः शिष्यते । अस्मिन् पक्षे एत ऐ (पा. सू. ३. ४. ९३) इति ऐत्वाभावो व्यत्ययेन द्रष्टव्यः । यद्वृत्तयोगादनिघातः ॥