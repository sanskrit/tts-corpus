+++
title = "007"
devataa = "उषाः"
RShiH = "गोतमो राहूगणः"
ChandaH = "त्रिष्टुप्"

+++


**भास्वती** तेजस्विनी । सूनृता इति वाङ्नाम । **सूनृतानां** प्रियसत्यात्मिकानां **नेत्री** प्रणेत्री कारयित्री । उषसि हि जातायां मनुष्यप्रमुखाः प्राणिनः स्वस्वव्यापाराय इतस्ततः शब्दं कुर्वन्ति । एवंभूता **दिवः** **दुहिता** द्युलोकसकाशादुत्पन्ना उषाः **गोतमेभिः** ऋषिभिरस्माभिः **स्तवे** रतूयते । हे **उषः** अस्माभिः स्तुता त्वं **वाजान्** अन्नानि **उप** **मासि** प्रयच्छ । कीदृशान् वाजान् । **प्रजावतः** प्रजाभिः पुत्रपौत्रादिभिर्युक्तान् **नृवतः** दासलक्षणैर्नृभिरुपेतान् **अश्वबुध्यान्** । अश्वाः बुध्या विद्यमानत्वेन बोद्धव्या येषु वाजेषु तान् । यद्वा अश्वबुध्नान्। वर्णव्यापत्त्या यकारः। अश्वमूलान्। अश्वैर्हि राजानो धनान्यन्नानि च लभन्ते । अतोऽन्नानां तन्मूलत्वम् । **गोअग्रान्** । गावोऽग्रे प्रमुखे येषां तादृशान् । भास्वती।  ‘ भा दीप्तौ । असुन् । ततो मतुप् । मादुपधायाः० ' इति मतुपो वत्वम्" । उगितश्च इति डीप् । नेत्री ।  ‘ ऋन्नेभ्यो ङीप् '।  ‘ उदात्तयणो हल्पूर्वात्' इति ङीप उदात्तत्वम् । स्तवे ।  ‘ ष्टुञ् स्तुतौ । कर्मणि लटि  ‘ बहुलं छन्दसि ' इति बहुलग्रहणात् यकोऽपि लुक् । लोपस्त आत्मने पदेषु' इति तलोपः।  ‘ छन्दस्युभयथा ' इति एकारस्य आर्धधातुकत्वेन ङित्त्वाभावात् गुणावादेशौ । नृवतः । व्यत्ययेन मतोर्वत्वम् । **ह्रस्वनुङ्भ्यां** मतुप्' इति मतुप उदात्तत्वम् । मासि । ' मा माने । आदादिकः ॥