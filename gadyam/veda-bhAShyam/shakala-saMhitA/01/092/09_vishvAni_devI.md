+++
title = "009"
devataa = "उषाः"
RShiH = "गोतमो राहूगणः"
ChandaH = "त्रिष्टुप्"

+++


**देवी** द्योतमानोषाः **विश्वानि** सर्वाणि **भुवना** भुवनानि भूतजातानि **अभिचक्ष्य** अभिप्रकाश्य प्रकाशवन्ति कृत्वा अनन्तरं **प्रतीची** प्रत्यङ्मुखी सती **चक्षुः** प्रकाशकेन तेजसा **उर्विया** उर्वी विस्तीर्णा सती **वि** **भाति** प्रकाशते । अपि च **विश्वं** **जीवं** सर्वं प्राणिजातं **चरसे** चरणाय स्वस्वव्यापारेषु प्रवर्तनाय **बोधयन्ती** निद्रातः सकाशात् उद्बोधयन्त्युषाः **विश्वस्य** सर्वस्य **मनायोः** मनसा युक्तस्य वाग्व्यवहारसमर्थस्य प्राणिजातस्य या वागस्ति तां **वाचमविदत्** अलभत । अत एवोषसः सूनृतावतीति संज्ञोपपन्ना भवति ॥ अभिचक्ष्य। चक्षिङ् व्यक्तायां वाचि'। अयं प्रकाशनार्थोऽपि ।  ‘ समासेऽनञ्पूर्वे० ' ( पा. सू. ७. १. ३७) इति क्त्वाप्रत्ययस्य ल्यबादेशः । प्रतीची। प्रतिपूर्वात् अञ्चतेः  ‘ ऋत्विक् ' इत्यादिना क्विन् । ' अनिदिताम् । इति नलोपः ।  ‘ अञ्चतेश्चोपसंख्यानम् इति ङीप् । अचः' इति अकारलोपे  ‘ चौ ' इति दीर्घत्वम् । उदात्तनिवृत्तिस्वरेण ङीप उदात्तत्वम् । उर्विया । उर्वीशब्दादुत्तरस्य सोः ‘इयाडियाजीकाराणां चोपसंख्यानम् ' ( पा. सू. ७. १. ३९. १) इति डियाजादेशः । आदेशसामर्थ्यात् तस्य लोपो न भवति । मनायोः । मन आत्मन इच्छति मनस्यति । सुप आत्मनः क्यच् ।' क्याच्छन्दसि ' इति उः । वर्णव्यापत्त्या सकारे आकारः । यद्वा ।  ‘ कर्तुः क्यङ् सलोपश्च ' इति क्यङ् सकारलोपश्च ।  ‘ अकृत्सार्वधातुकयोः' इति दीर्घः ॥