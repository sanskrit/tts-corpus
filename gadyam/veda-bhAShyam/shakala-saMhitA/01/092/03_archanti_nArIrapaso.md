+++
title = "003"
devataa = "उषाः"
RShiH = "गोतमो राहूगणः"
ChandaH = "जगती"

+++


**नारीः** नेत्र्यः उषसः **विष्टिभिः** निवेशकैः स्वकीयैस्तेजोभिः **समानेन** **योजनेन** एकेनैव योजनेनोद्योगेन’ **आ** **परावतः** आ दूरदेशात् आ पश्चिमदिग्भागात् **अर्चन्ति** नभःप्रदेशं पूजयन्ति। कृत्स्नं जगद्युगपदेव व्याप्नुवन्तीत्यर्थः । तत्र दृष्टान्तः । **अपसो** **न** । युद्धकर्मणोपेताः पुरुषा यथा स्वकीयैरायुधैर्धाटीमुखेन सर्वं देशं व्याप्नुवन्ति तद्वत् । किं कुर्वत्यः । **सुकृते** शोभनस्य कर्मणः कर्त्रे **सुन्वते** सोमाभिषवं कुर्वते **सुदानवे** कल्याणीर्दक्षिणाः ऋत्विग्भ्यो ददते **यजमानाय** **विश्वेदह** सर्वमेव **इषम्** अन्नं **वहन्तीः** आवहन्त्यः प्रयच्छन्त्य इत्यर्थः ॥ नारीः । ‘नॄ नये । ऋदोरप् । नृनरयोर्वृद्धिश्च' (पा. सू.४. १.७३. ग.) इति शार्ङ्गरवादिषु पाठात् ङीन् । जसि' वा छन्दसि ' इति पूर्वसवर्णदीर्घत्वम् । अपसः । अपशब्दात् ' अर्शआदिभ्योऽच्' इति अच् । ‘सुपां सुलक्° ' इति जसः सुः । व्यत्ययेन प्रत्ययात् पूर्वस्योदात्तत्वम् । विष्टिभिः ।  ‘ विश प्रवेशने' । विशन्ति प्रविशन्तीति विष्टयः किरणाः ।  ‘ क्तिचूक्तौ च संज्ञायाम्' इति क्तिच् । विश्वा । ‘सुपां सुलुक्' इति अमः डादेशः ॥