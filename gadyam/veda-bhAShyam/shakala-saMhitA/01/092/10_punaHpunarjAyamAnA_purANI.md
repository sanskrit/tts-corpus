+++
title = "010"
devataa = "उषाः"
RShiH = "गोतमो राहूगणः"
ChandaH = "त्रिष्टुप्"

+++


**पुनःपुनर्जायमाना** प्रतिदिवसं सूर्योदयात्पूर्वं प्रादुर्भवन्ती **पुराणी** चिरंतनी नित्येत्यर्थः । यस्मात् **समानं** **वर्णम्** एकमेव रूपम् **अभि** प्राप्य **शुम्भमाना** शोभमाना । विभिन्नेष्वपि दिवसेष्वस्या ऐकरूप्येण अवस्थानान्नित्यत्वमित्यर्थः । एवंगुणविशिष्टा **देवी** देवनशीलोषाः **मर्तस्य** मरणधर्मणः सर्वस्य प्राणिजातस्य **आयुः** जीवनं **जरयन्ती** ऊनयन्ती वर्तते । बह्वीषुषःसु अतीतासु हि सर्वेषामायुर्हीयते । उषाश्च पुनःपुनर्जायमानेत्युक्तं अतः सैवायुर्जरयति । तत्र दृष्टान्तः । **कृत्नुः** कर्तनशीला **श्वघ्नीव** व्याधस्त्रीव । सा यथा **विजः** चलतः पक्षिणः **आमिनाना** पक्षादिच्छेदनेन हिंसन्ती तेषामायुर्जरयति तद्वत् । पुराणी । पुरा इत्यस्मात् अव्ययात्  ‘ सायंचिरंप्राह्णे° ' ( पा. सू. ४. ३. २३ ) इत्यादिना भवार्थे ट्युप्रत्ययः ।  ‘ पुराणप्रोक्तेषु ब्राह्मणकल्पेषु' ( पा. सू. ४. ३. १०५ ) इति निपातनात् तुडभावः । योरनादेशः । टित्त्वात् ङीप् । व्यत्ययेन अन्तोदात्तत्वम् । शुम्भमाना । शुम्भ दीप्तौ'। शपः पित्त्वादनुदात्तत्वम् । शानचो लसार्वधातुकस्वरेण धातुस्वरः शिष्यते । श्वघ्नी । शुना मृगान् हतवान् श्वहा। ‘बहुलं छन्दसि' (पा. सू. ३.२.८८) इति वचनात् ब्रह्मादिव्यतिरिक्तेऽप्युपपदे हन्तेः क्विप् ।  ऋन्नेभ्यो ङीप्' इति ङीप् ।  ‘ अल्लोपोऽनः' इति अकारलोपः ।  ‘ हो हन्तेः । इति घत्वम् । उदात्तनिवृत्तिस्वरेण ङीप उदात्तत्वम् । कृत्नुः ।  ‘ कृती छेदने '। औणादिकः क्नुप्रत्ययः । विजः ।  ‘ ओविजी भयचलनयोः । विजन्ति चलन्तीति विजः पक्षिणः । आमिनाना ।  ‘ मीञ् हिंसायाम् । क्रैयादिकः ।  ‘ प्वादीनां ह्रस्वः' इति ह्रस्वत्वम् । शानचश्चित्त्वादन्तोदात्तत्वम् ॥ ॥ २५॥