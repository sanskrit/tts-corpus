+++
title = "012"
devataa = "उषाः"
RShiH = "गोतमो राहूगणः"
ChandaH = "त्रिष्टुप्"

+++


**सुभगा** शोभनधना **चित्रा** चायनीया पूजनीयोषाः **पशून्न** यथा पशून् गोपालकोऽरण्ये विस्तारयति तथा **प्रथाना** तेजांसि विस्तारयन्ती **उर्विया** उर्वी महती एवंभूता सा **व्यश्वैत्** सर्वं जगत् व्याप्नोत् । तत्र दृष्टान्तः । **सिन्धुर्न** **क्षोदः** । यथा स्यन्दनशीलमुदकं निम्नदेशेऽचिरादेव व्याप्नोति तद्वत्। सैवोषाः **सूर्यस्य** **रश्मिभिः** किरणैः सह **दृशाना** दृश्यमाना सती **चेति** प्रज्ञाता आसीत् । किं कुर्वती । **दैव्यानि** देवसंबन्धीनि **व्रतानि** दर्शपूर्णमासादीनि कर्माणि **अमिनती** अहिंसती । अनुष्ठाने यजमानान् प्रवर्तयन्तीत्यर्थः। उषसः प्रादुर्भावानन्तरं हि अग्निहोत्रादीनि सर्वाणि कर्माण्यनुष्ठीयन्ते न रात्रौ।  ‘ न सायमस्ति देवया अजुष्टम् ' (ऋ. सं. ५, ७७. २ ) इति श्रुतेः ॥ प्रथाना ।' प्रथ प्रख्याने '। अस्मात् अन्तर्भावितण्यर्थात् ताच्छीलिकः चानश् ।  ‘ बहुलं छन्दसि ' इति शपो लुक् । सिन्धुः ।  ‘ स्यन्दू प्रस्रवणे ' ।  ‘ स्यन्देः संप्रसारणं धश्च ' ( उ. सू. १. ११ ) इति उप्रत्ययः ।  नित्' इत्यनुवृत्तेराद्युदात्तत्वम् । अश्वैत् । टुओश्वि गतिवृद्ध्योः । लुङि अङ्चङोर्विकल्पितत्वात् (पा. सू. ३. ३. ५८; ४९ ) च्लेः सिच् । आगमानुशासनस्यानित्यत्वात् इडभावः ।  ‘ सिचि वृद्धिः० ' ( पा. . ७. २. १ )। अनिडादित्वात् ' हृयन्तक्षण° ' इति वृद्धिप्रतिषेधाभावः।  ‘ बहुलं छन्दसि ( पा. सू. ७, ३, ९७ ) इति ईडागमाभावः ।  ‘ स्कोः संयोगाद्योः ० ' इति सलोपः। चेति ।  ‘ चिती संज्ञाने । कर्मणि लुङि  ‘ बहुलं छन्दस्यमायोगेऽपि ' इति अडभावः । दृशाना । दृशेः कर्मणि लटः शानच्  ।  ‘बहुलं छन्दसि ' इति विकरणस्य लुक् ॥