+++
title = "001"
devataa = "उषाः"
RShiH = "गोतमो राहूगणः"
ChandaH = "जगती"

+++


**उ** इत्येतत् पादपूरणम् । **त्याः** ताः **एताः** **उषसः** प्रभातकालाभिमानिन्यो देवताः । **केतुम्** अन्धकारावृतस्य सर्वस्य जगतः प्रज्ञापकं प्रकाशम् **अक्रत** अकृषत कृतवत्यः । यस्मादेवं तस्मात् उषसः **रजसः** अन्तरिक्षलोकस्य **पूर्वे** **अर्धे** प्राचीनदिग्भागे **भानुं** प्रकाशम् **अञ्जते** व्यक्तीकुर्वन्ति ।
“धृष्णवः धर्षणशीला योद्धारः **आयुधानीव** यथा असिप्रभृतीन्यायुधानि संस्कुर्वन्ति एवं **निष्कृण्वानाः** स्वभासा जगत्संस्कुर्वाणाः **गावः** गमनस्वभावाः **अरुषीः** आरोचमानाः **मातरः** सूर्यप्रकाशस्य निर्मात्र्यो जगज्जनन्यो वा उषसः **प्रति** **यन्ति** प्रतिदिवसं गच्छन्ति । एवंविधा उषसोऽस्मान् रक्षन्त्वित्यर्थः । अत्र निरुक्तम् -' एतास्ता उषसः केतुमकृषत प्रज्ञानमेकस्या एव पूजनार्थे बहुवचनं स्यात् पूर्वेऽर्धेऽन्तरिक्षलोकस्य समञ्जते भानुना निष्कृण्वाना आयुधानीव धृष्णवः । निरित्येष समित्येतस्य स्थाने । एमीदेषां निष्कृतं जारिणीवेत्यपि निगमो भवति । प्रति यन्ति गावो गमनादरुषीरारोचनान्मातरो भासो निर्मात्र्यः ' ( निरु. १२. ७) इति ॥ अक्रत । करोतेर्लुङि ' मन्त्रे घस ' इति च्लेः लुक् । निष्कृण्वानाः । ' कृवि हिंसाकरणयोश्च ' । अस्मात् ताच्छीलिकः चानश् । ' धिन्विकृण्व्योर च ' इति उप्रत्ययः । ' इदुदुपधस्य चाप्रत्ययस्य ' इति विसर्जनीयस्य पत्वम् । कृदुत्तरपदप्रकृतिस्वरत्वम् ॥