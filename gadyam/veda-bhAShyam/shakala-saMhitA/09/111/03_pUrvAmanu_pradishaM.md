+++
title = "003"
devataa = "पवमानः सोमः"
RShiH = "अनानतः पारुच्छेपिः"
ChandaH = "अत्यष्टिः"

+++


**चेकितत्** जानानः सोमः **पूर्वां** प्राचीं **प्रदिशं** प्रकृष्टां दिशम् **अनु** **याति** अनुगच्छति । किंच **दर्शतः** सर्वैर्दर्शनीयः **दैव्यः** देवेषु भवस्तव **रथः** सूर्यरश्मिभिः **सं** **यतते** संगच्छते । पुनः **दर्शतो** **रथः** इत्यादरार्थम् । ततः **पौंस्या** पुंस्त्वावगमानि **उक्थानि** स्तोत्राणि **अग्मन्** इन्द्रं गच्छन्ति । तथा **जैत्राय** जयार्थं तानि स्तोत्राणि **इन्द्रं** **हर्षयन्** हर्षयन्ति । तथा तस्य **वज्रश्च** तमिन्द्रं गच्छति । **यत्** यदा **समत्सु** संग्रामेषु **अनपच्युता** अनपच्युतौ शत्रुभिरपराजितौ सोम त्वं चेन्द्रश्च युवां सह **भवथः** तदा स्तोत्रागमनादीनि भवन्ति । पुनः **अनपच्युता** इत्यादरार्थम् ॥ ॥ २४ ॥