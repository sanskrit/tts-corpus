+++
title = "001"
devataa = "पवमानः सोमः"
RShiH = "अनानतः पारुच्छेपिः"
ChandaH = "अत्यष्टिः"

+++


**पुनानः** पूयमानः सोमः **हरिण्या** हरितवर्णया **अया** अनया **रुचा** रोचमानया धारया **विश्वा** सर्वाणि **द्वेषांसि** द्वेष्टॄणि रक्षांसि **तरति** विनाशयति । तत्र दृष्टान्तः । **सूरो** **न** यथा सूर्यः **स्वयुग्वभिः** स्वयं युक्तै रश्मिभिस्तमांसि हिनस्ति तद्वत् । **स्वयुग्वभिः** इति द्विरुक्तिरादरार्था। यद्वा । धारया युक्तः सोमः स्वीयैर्युक्तैस्तेजोभी रक्षांसि तरति । तस्य **सुतस्य** अभिषुतस्य सोमस्य **धारा** **रोचते** दीप्यते । **पुनानः** पूयमानः **हरिः** हरितवर्णः सोमः **अरुषः** अरोचमानो भवति । **यत्** यः सोमः **सप्तास्येभिः** रसहरणशीलास्यैः **ऋक्वभिः** स्तुतिमद्भिः **ऋक्वभिः** तेजोभिः **विश्वा** विश्वानि व्याप्तानि **रूपा** रूपाणि नक्षत्राणि **परियाति** गच्छति व्याप्नोति ॥