+++
title = "001"
devataa = "पवमानः सोमः"
RShiH = "कविः"
ChandaH = "जगती"

+++


**चनोहितः** । चन इत्यन्ननाम । चायतेरसुनि चन इत्यौणादिकसूत्रेण निपातितः । चनसेऽन्नाय हितः यद्वा हितान्नः सोमः प्रियाणि जगतः प्रीणयितॄणि **नामानि** नमनशीलानि तान्युदकानि **अभि** **पवते** अभितः करोति । **येषु** अन्तरिक्षस्थितेषूदकेषु **यह्वः** महानयं सोमः **अधि** **वर्धते** अधिकं प्रवृद्धो भवति । अपां मध्ये सोमो वसति । ततः **बृहन्** महान् सोमः **बृहतः** महतः परिवृढस्य **सूर्यस्य** विष्वञ्चं विष्वग्गमनम् **अधि** उपरि **रथं** **विचक्षणः** सर्वस्य विद्रष्टा सन् **आ** **अरुहत्** आरोहति । ‘ अग्नौ प्रास्ताहुतिः सम्यगादित्यमुपतिष्ठते ' इति ॥