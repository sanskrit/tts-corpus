+++
title = "003"
devataa = "पवमानः सोमः"
RShiH = "कविः"
ChandaH = "जगती"

+++


**द्युतानः**। ‘द्युत दीप्तौ' । दीप्यमानः **नृभिः** कर्मनेतृभिर्ऋत्विग्भिः **हिरण्यये** हिरण्मये **कोशे** अधिषवणचर्मणि । तस्य हिरण्मयत्वं ' हिरण्यपाणिरभिषुणोति ' इति हिरण्यसंबन्धात् । तादृशे कोशे **येमानः** । छान्दसे कर्मणि लिटि कानचि रूपम् । नियम्यमानः सोमः । ततः **ऋतस्य** सत्यभूतस्य यज्ञस्य **दोहनाः** दोग्धार ऋत्विजः **ईम्** एनं सोमम् **अभि** **अनूषत** अभिष्टुवन्ति । ‘ ग्रावाणो वत्सा ऋत्विजो दुहन्ति' (तै. सं. ६.२.११.४ ) इति तैत्तिरीयब्राह्मण एषां दोग्धृत्वमभिहितम् । सोमः **कलशान्** द्रोणाभिधानान् प्रति **अव** **अचिक्रदत्** अवक्रन्दति शब्दायते । ततः **त्रिपृष्ठः** । त्रीणि सवनान्येव पृष्ठानि यस्य स तथोक्तः त्रिषु सवनेषु सोमस्य विद्यमानत्वात् । त्रिचक्रादित्वादुत्तरपदान्तोदात्तत्वम्। तादृशः सोमः **उषसः** **अधि** यागाहनि **वि** **राजति** । 'अधिशीङ्स्थासां० ) (पा. सू. १. ४, ४६ ) इति द्वितीया । तेष्वहःसु विशेषेण दीप्यते । यद्वा । राजतिरन्तर्णीतण्यर्थः । अहानि प्रकाशयति ॥