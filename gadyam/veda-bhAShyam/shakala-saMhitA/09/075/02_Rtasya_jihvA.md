+++
title = "002"
devataa = "पवमानः सोमः"
RShiH = "कविः"
ChandaH = "जगती"

+++


**ऋतस्य** सत्यभूतस्य यज्ञस्य **जिह्वा** मुख्यत्वेन जिह्वास्थानीयः सोमः **प्रियं** प्रियकरं **मधु** मदकरं रसं **पवते** क्षरति। कीदृशः। **वक्ता** शब्दकृत् । यद्वा । स्तोतृभिः क्रियमाणाः स्तुतयः साधीयस्य इति प्रतिश्रवणस्य कर्ता । **अस्याः** **धियः** एतस्य कर्मणः **पतिः** पालयिता **अदाभ्यः** रक्षोभिर्हिंसितुमशक्यः **पुत्रः** यजमानः **पित्रोः** मातापित्रोः **अपीच्यम्** अन्तर्हितं यत् **नाम** । तौ न जानीतो नामकरणवेलायाम् । तस्मात्तयोरपरिज्ञायमानं तत् **तृतीयं** नाम **दिवः** द्युलोकस्य **रोचने** दीप्यमाने सोमेऽभिषूयमाणे सति **अधि** **दधाति** अत्यन्तं धारयति । नक्षत्रव्यावहारिकनाम्नी प्रभाष्य सोमयाजीति तृतीयमस्य नाम इति भगवता बौधायनेनोक्तम् ( बौ. गृह्यशेष. १.११.४-७ ) ॥