+++
title = "005"
devataa = "पवमानः सोमः"
RShiH = "कविः"
ChandaH = "जगती"

+++


हे **सोम** **स्वस्तये** अविनाशाय **परि** **प्र** **धन्व** पात्राणि परितः प्रगच्छ । धविर्गत्यर्थः । किंच **नृभिः** कर्मनेतृभिर्ऋत्विग्भिः **पुनानः** पूयमानस्त्वम् **आशिरम्** आश्रयणं  क्षीरादिकम् **अभि** **वासय** आच्छादय । संयोजयेति यावत् । **आहनसः** । ‘ आहननवन्तो वचनवन्तः । (निरु. ४,१५ ) इति यास्कः । शत्रूणामाभिमुख्येन हन्तारोऽभिहन्यमाना अभिषूयमाणाः स्तुतिमन्तः शब्दवन्तो वा **विहायसः** । महन्नामैतत् । महान्तः **ते** त्वदीयाः **ये** **मदाः** मदहेतवो रसाः सन्ति **तेभिः** तैः सोमैरस्माभिर्दीयमानैः  **मघं** मंहनीयं धनमस्मभ्यं **दातवे** दातुम् **इन्द्रं** **चोदय** प्रेरय ॥ ॥ ३३ ॥