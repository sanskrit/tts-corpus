+++
title = "010"
devataa = "पवमानः सोमः"
RShiH = "रेणुर्वैश्वामित्रः"
ChandaH = "त्रिष्टुप्"

+++


हे सोम ऋत्विग्भिः प्रेर्यमाणः सन् **वाजं** सोमनिधानं द्रोणकलशम् **अभि** **अर्ष** अभिगच्छ । तत्र दृष्टान्तः । **हितो** **न** **सप्तिः** । अश्वो हितः प्रेर्यमाणः सन् वाजं संग्राममभिलक्ष्य यथा याति तद्वत् । ततो हे **इन्दो** **इन्द्रस्य** **जठरं** जठरभूतं द्रोणकलशं वा **आ** **पवस्व** आभिमुख्येन प्रविश । किंच **विद्वान्** सर्वं जानंस्त्वमस्मान् **अति** **पर्षि** दुरितान्यतीत्य पारय । तत्र दृष्टान्तः । **नावा** **न** । यथा नाविकाः **सिन्धुं** नदीं नावा मनुष्यान् पारयन्ति तद्वत् । किंच हे सोम त्वं **शूरो** **न** शूरो वीर इव **युध्यन्** शत्रून् संप्रहरन् **निदः** निन्दकाच्छत्रोः **नः** अस्मान् **अव** **स्पः** अवपारय । बाधां विनाश्य पालय । यद्वा । नोऽस्माकं निदो निन्दकाञ्छत्रूनव स्पः अवाङ्मुखं जहि । 'स्पॄ हिंसायाम्'। ‘ बहुलं छन्दसि ' इति श्नाप्रत्ययस्य लुक् । तिपि गुणे हल्यङ्यादिना तिपो लोपः ॥ ॥ २४ ॥