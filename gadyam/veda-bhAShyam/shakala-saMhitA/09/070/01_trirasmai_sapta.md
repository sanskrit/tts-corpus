+++
title = "001"
devataa = "पवमानः सोमः"
RShiH = "रेणुर्वैश्वामित्रः"
ChandaH = "जगती"

+++


**अस्मै** पवमानाय **पूर्व्ये** पूर्वैः कृते **व्योमनि** । विविधमोमावनं गमनं देवानामत्रेति व्योम यज्ञः । तस्मिन् स्थिताय । यद्वा । प्रत्ने व्योमन्यन्तरिक्षे वर्तमानाय । **त्रिः** **सप्त** एकविंशतिसंख्याकाः **धेनवः** प्रीणयित्र्यो गावः **सत्यां** यथार्थभूताम् **आशिरम्** आश्रयणसाधनं क्षीरादि **दुदुहे** दुहन्ति । यद्वा । त्रिः सप्त द्वादश मासाः पञ्चर्तवस्त्रय इमे लोका असावादित्य एकविंशः' (तै. सं.५.४.१२.२) इत्येतैः सर्वैः सह गोषु पय उत्पाद्यते तद्भावो दुहन्त इति । किंचायं सोमः **अन्या** अन्यानि **चत्वारि** **भुवनानि** उदकानि वसतीवरीस्तिस्रश्चैकधना इति तानि चतुःसंख्याकानि **चारूणि** कल्याणान्युदकानि **निर्णिजे** निर्णेजनाय परिशोधनाय परिपोषणाय वा **चक्रे** । कदा करोति । **यत्** यदा अयम् **ऋतैः** यज्ञैः **अवर्धत** वर्धितवान् तदा करोति ॥