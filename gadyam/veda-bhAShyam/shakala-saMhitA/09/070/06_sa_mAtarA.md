+++
title = "006"
devataa = "पवमानः सोमः"
RShiH = "रेणुर्वैश्वामित्रः"
ChandaH = "जगती"

+++


**सः** पवमानः **मातरा** मातरौ द्यावापृथिव्यौ **ददृशानः** पुनःपुनः पश्यन् ततः **नानदत्** भृशं शब्दं कुर्वन् **एति** सर्वत्र गच्छति । तत्र दृष्टान्तः । **उस्रियः** **न** । उस्रियेति गोनाम । तस्य स्वभूतो वत्सो यथा मातरं गां पश्यन् शब्दं करोति तद्वत् । किंच **मरुतामिव** । यथा मरुतां गणः **स्वनः** । पचाद्यजन्तः । स्वनं कुर्वन् सर्वतो गच्छति तद्वत् । **यत्** उदकं **स्वर्णरम्** । स्वरिति सर्वपर्यायः । सर्वमनुष्यहितं भवति । सर्वे हि मनुष्या उदके संगच्छन्ते तत्कार्यत्वात् । तादृशं **प्रथमं** मुख्यम् **ऋतम्** उदकं **जानन्** विद्वान् **सुक्रतुः** शोभनकर्मा सुप्रज्ञो वा स पवमानः **प्रशस्तये** प्रशंसनायात्मस्तोत्रकरणाय **कं** मनुष्यम् **अवृणीत** समभजत । नान्यमस्मद्व्यतिरिक्तमित्यर्थः ॥