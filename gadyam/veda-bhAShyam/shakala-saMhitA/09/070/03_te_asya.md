+++
title = "003"
devataa = "पवमानः सोमः"
RShiH = "रेणुर्वैश्वामित्रः"
ChandaH = "जगती"

+++


**अस्य** एतादृशस्य सोमस्य **केतवः** प्रज्ञापकाः सर्वैश्चायनीयाः **अमृत्यवः** मरणधर्मरहिता अत एव **अदाभ्यासः** । दभेश्चेति वक्तव्यम्' (पा. सू. ३. १. १२४. ३) इति ण्यत् । परैरहिंस्याः **ते** तादृशाः अस्य रश्मयः **उभे** **जनुषी** जन्मनी स्थावरजङ्गमात्मके द्वे **अनु** लक्षीकृत्य **सन्तु** रक्षन्तु । ओषधीनामयं सोमो रेतो निषिञ्चति यज्ञे मनुष्याणां च धाराः स्रवन्ति खलु । सोऽयं **येभिः** यैः केतुभिः **नृम्णा** नृम्णानि बलानि **देव्या** देवार्हाणि **च** अन्नानि **पुनते** प्रेरयति **आदित्** अभिषवानन्तरमेव **राजानं** सोमं **मननाः** मननीयाः स्तुतयः **अगृभ्णत** परिगृह्णन्ति । प्राप्नुवन्तीत्यर्थः । ‘ हृग्रहोः' इति भकारः ॥