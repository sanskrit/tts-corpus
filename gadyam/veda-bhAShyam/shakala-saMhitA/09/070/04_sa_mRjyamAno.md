+++
title = "004"
devataa = "पवमानः सोमः"
RShiH = "रेणुर्वैश्वामित्रः"
ChandaH = "जगती"

+++


**सः** पवमानः **सुकर्मभिः** शोभनकर्मयुक्ताभिः **दशभिः** दशसंख्याकाभिरङ्गुलीभिः **मृज्यमानः** सः **सचा** ‘अग्नौ  प्रास्ताहुतिः' इत्यादिक्रमेणापां सहायः **प्रमे** लोकान् प्रमातुं **मध्यमासु** अन्तरिक्षस्थितासु अवतिष्ठते ॥ प्रमे । प्रपूर्वान्मातेः क्विपि ङयि ‘आतः' इति योगविभागादाकारलोपः ॥ किंच **नृचक्षाः** नृणां द्रष्टा पवमानः **चारुणः** कल्याणस्य **अमृतस्य** उदकस्य वृष्ट्यर्थं **व्रतानि** यागादिकर्माणि **पानः** रक्षन् **उभे** **विशौ** मनुष्यान् देवांश्चान्तरिक्षेण गच्छन् **अनु** **पश्यते** अनुपश्यति । मनुष्यानभिमतदानेन देवान् हविष्प्रदानेनेति ॥