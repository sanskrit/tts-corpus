+++
title = "007"
devataa = "पवमानः सोमः"
RShiH = "रेणुर्वैश्वामित्रः"
ChandaH = "जगती"

+++


**भीमः** शत्रूणां भयंकरः **वृषभः** कामानामुदकानां वा वर्षणः **विचक्षणः** सर्वस्य विदर्शनशीलः स पवमानः **तविष्यया** । तु इति वृद्ध्यर्थः । अस्मात् “ अच इः' (उ. सू. ४. १३८ ) इति इप्रत्ययः । तस्मादिच्छायामर्थे क्यच् । सर्वप्रातिपदिकेभ्यः (का. ७.१.५१.३ ) इति सुगागमः । आत्मनो बलेच्छया **हरिणी** हरितवर्णे द्वे **शृङ्गे** **शिशानः** तीक्ष्णीकुर्वन् द्रोणकलशं प्रति द्वाभ्यां धाराभ्यां स्थाल्याग्रयणं गृह्णाति । तदुच्यते । ते धारारूपशृङ्गे तीक्ष्णीकुर्वन् **रुवति** शब्दायते । ‘रु शब्दे'। ‘बहुलं छन्दसि' इति शः । ततः सः **सोमः** **सुकृतं** सुष्ठु कृतं **योनिं** स्वस्थानं द्रोणकलशम् **आ** **नि** **षीदति** समन्तात्तिष्ठति । तस्य सोमस्य **निर्णिक्** निर्नेक्त्री परिशोधयित्री **गव्ययी** गोमयी **त्वग्भवति** । आनडुहे हि चर्मणि सोमाभिषवः । एवम् **अव्ययी** अविमयी त्वक् च निर्नेक्त्री भवति । तद्धि दशापवित्रापेक्ष्यमभिहितम् ॥