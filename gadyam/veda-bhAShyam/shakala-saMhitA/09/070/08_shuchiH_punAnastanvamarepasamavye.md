+++
title = "008"
devataa = "पवमानः सोमः"
RShiH = "रेणुर्वैश्वामित्रः"
ChandaH = "जगती"

+++


**अरेपसं** पापरहितम् । यद्वा । ‘रिपि गतौ । गतिरहितम् । पात्रे स्थितमित्यर्थः । तादृशं **तन्वम्** आत्मीयं शरीरं **पुनानः** शोधयन् अत एव **शुचिः** पूतो दीप्यमानो वा **हरिः** हरितवर्णः सोमः **सानवि** सानुनि समुच्छ्रिते **अव्ये** अविवालकृते दशापवित्रे **न्यधाविष्ट** ऋत्विग्भिर्निधीयते । ‘ धूञ् कम्पने । स्यसिच्सीयुट्तासिषु' ( पा. सू. ६. ४. ६२ ) इति कर्मणि लुङि चिण्वदिट् । णित्त्वाद्वृद्धिः । ततः **मित्राय** **वरुणाय** **वायवे** एतेभ्यः **जुष्टः** पर्याप्तः **त्रिधातु** त्रिसंधानो वसतीवरीभिर्दध्ना पयसा संस्पृष्टः सोमः **त्रिधातु** तादृशं **मधु** मदकरः सोमः **सुकर्मभिः** शोभनकर्मयुक्तैर्ऋत्विग्भिः **क्रियते** मित्रादिदेवार्थं प्रदीयते ॥