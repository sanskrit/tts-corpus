+++
title = "002"
devataa = "पवमानः सोमः"
RShiH = "रेणुर्वैश्वामित्रः"
ChandaH = "जगती"

+++


**सः** पवमानः **चारुणः** कल्याणस्य **अमृतस्य** उदकस्य । ‘क्रियाग्रहणं कर्तव्यम्' इति कर्मणः संप्रदानसंज्ञा । चतुर्थ्यर्थे बहुलम्' (पा. सू. २.३.६२) इति षष्ठी । चारूदकं **भिक्षमाणः** यष्टृभिर्याच्यमानः सन् **उभे** । द्यावादेशस्य द्वंद्वे विहितत्वादत्रोत्तरपदाभावे द्वंद्वः प्रतीयते । उभे द्यावापृथिव्यौ **काव्येन** कविकर्मणा **वि** **शश्रथे** विवृते करोति । यज्ञनिमित्तेन उदकेन संपूरयतीत्यर्थः । किंच **तेजिष्ठाः** अतिशयेन दीप्तानि **अपः** उदकानि **मंहना** महत्त्वेन **परि** **व्यत** वरणार्थं परित आच्छादयति । **यदि** यदा ऋत्विजः **देवस्य** द्योतमानस्य सोमस्य **सदः** स्थानं **श्रवसा** हविषा युक्ताः सन्तः **विदुः** यागार्थं जानन्ति लभन्ते तदा परित आवृणोतीति । ‘ विद ज्ञाने'।' सिजभ्यस्त°' इति झेर्जुसादेशः ॥