+++
title = "003"
devataa = "पवमानः सोमः"
RShiH = "अग्निष्चाक्षुषः"
ChandaH = "उष्णिक्"

+++


**आ** अनन्तरम् **इन्द्रः** **अस्येत्** अस्य सोमस्यैव **मदेषु** संजातेषु **सानसिं** सर्वैः संभजनीयं **ग्राभं** ग्राहं ग्रहीतव्यं धनुः **गृभ्णीत** गृह्णाति । ‘ हृग्रहोर्भः° ' इति भत्वम् । किंच **अप्सुजित्** उदकार्थं वृत्रस्य जेता । यद्वा आप इत्यन्तरिक्षनाम । अन्तरिक्षेऽहिनामकस्य जेता। इन्द्रः **वृषणं** वर्षितारं **वज्रं** **च** **सं** **भरत्** संबिभर्तु । बिभर्तेर्लेट्यडागमः ॥