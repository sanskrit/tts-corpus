+++
title = "011"
devataa = "पवमानः सोमः"
RShiH = "अग्निः"
ChandaH = "उष्णिक्"

+++


**वाजिनं** बलवन्तं **वने** वननीये वसतीवर्याख्य उदके **क्रीळन्तं** संक्रीडमानम् **अत्यविम्** । अविशब्देन तद्रोमकृतं पवित्रमभिधीयते । अतिक्रान्तपवित्रं सोममृत्विजः **धीभिः** स्तुतिभिः **हिन्वन्ति** वर्धयन्ति । यद्वा । धीभिः । वर्णलोपश्छान्दसः। धीतिभिरङ्गुलीभिर्हिन्वन्ति प्रेरयन्ति । ‘ हि गतौ वृद्धौ च ' स्वादिः। किंच **त्रिपृष्ठम्** । त्रीणि पवित्राणि द्रोणकलशाधवनीय पूतभृदाख्यानि पात्राणि स्पृशतीति त्रीणि सवनानि वा स्पृशतीति स तथोक्तः । तं सोमं **मतयः** स्तुतयः **अभि** **समस्वरन्** अभितः संस्तुवन्ति ॥