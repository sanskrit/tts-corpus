+++
title = "008"
devataa = "पवमानः सोमः"
RShiH = "ऋषभो वैश्वामित्रः"
ChandaH = "जगती"

+++


**अस्य** । अन्वादेशे अशादेशः । अस्य सोमस्य स्वभूतः **वर्णः** शत्रूणां निवारको रश्मिः **त्वेषं** दीप्यमानं **रूपं** **कृणुते** करोति । **सः** रश्मिः **यत्र** **समृता** । अर्तेः क्तिनि रूपम् । सम्यक् प्राप्यते योद्धृभिरत्रेति संग्रामः । अस्मिन् समृतौ युद्धे **अशयत्** शेते तिष्ठति । शीङो लङि ‘ बहुलं छन्दसि । इति शपो लुगभावः । तत्र युद्धे स रश्मिः **स्रिधः** शोषकाञ्छत्रून **सेधति** निषेधति । हिनस्तीति यावत् । वाक्यभेदादनिघातः । किंच **अप्साः** । सनोतेः विटि आत्वे कृते रूपम् । अपामुदकानां दाता । यद्वा वसतीवर्याख्यानामपां संभक्ता । सोऽयं **स्वधया** हवीरूपेणान्नेन सह **दैव्यं** देवानां संबन्धिनं **जनं** प्रति **याति** गच्छति । अपि च सोऽयं **सुष्टुती** सुस्तुत्या **सं** संगच्छते । उपसर्गश्रुतेर्योग्यक्रियाध्याहारः । किंच स सोमः **गोअग्रया** गवादिमुख्यया यथा वाचा स्तोतारः पशून् याचन्ते तया वाचा **सं** **नसते** संगतो भवति । नसतिर्गत्यर्थः । भिन्नवाक्यत्वादनिघातः ॥