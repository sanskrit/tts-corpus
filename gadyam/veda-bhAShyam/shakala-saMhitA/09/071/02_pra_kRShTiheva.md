+++
title = "002"
devataa = "पवमानः सोमः"
RShiH = "ऋषभो वैश्वामित्रः"
ChandaH = "जगती"

+++


**शूषः** शत्रूणां शोषको बलवान् सोमः **रोरुवत्** अत्यन्तं शब्दं कुर्वन् **कृष्टिहेव** मनुष्याणां हन्ता योद्धेव **प्र** **एति** प्रगच्छति । किंच **असुर्यम्** असुराणां बाधकम् **अस्य** आत्मनो **वर्णं** हरितमावारकं बलं वा **नि** **रिणीते** निर्गमयति । ततः स सोमः **वव्रिम्** । वृणोति शरीरमिति वव्रिर्जरा। **जहाति** त्यजति । कथमिति चेत् तदुच्यते । **पितुः** अन्नं सोमः **निष्कृतं** संस्कृतं द्रोणकलशं दिवं वा इदानीम् **एति** गच्छति । किंच सोमः **तना** अविवालेन तते विस्तृते देशापवित्रे **निर्निजम्** । निर्निगिति रूपनाम । आत्मीयं रूपम् **उपप्रुतम्** उपगमनशीलं **कृणुते** करोति । तस्माज्जरां त्यजतीत्यर्थः ॥