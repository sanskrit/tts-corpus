+++
title = "009"
devataa = "पवमानः सोमः"
RShiH = "ऋषभो वैश्वामित्रः"
ChandaH = "त्रिष्टुप्"

+++


**उक्षेव** वृषभ इव **यूथा** गोयूथानि प्रत्यागच्छञ्छब्दं करोति तद्वदयं सोमः स्तुतीः **परियन्** परिगच्छन् **अरावीत्** शब्दायते । ततः **सूर्यस्य** सर्वस्य प्रेरकस्यादित्यस्य **त्विषीः** दीप्तीः **अधि** **अधित** अधिदधाति । सूर्यात्मना द्युलोकेऽवतिष्ठत इत्यर्थः । दधातेर्लुङि ‘ स्थाध्वोरिच्च' इति इत्वकित्त्वे । किंच **दिव्यः** दिवि भवः **सुपर्णः** सुपतनः श्येनरूपया गायत्र्याहृतत्वाच्छोभनगमनः सोमः **क्षाम्** । पृथिवीनामैतत् । क्षियन्ति निवसन्त्यत्रेति । क्षां पृथिवीम् **अव** **चक्षत** अवपश्यति । चष्टेर्लङि ’ बहुलं छन्दसि ' इति शपो लुगभावः । ततः **सोमः** **जाः** जाताः  प्रजाः **क्रतुना** प्रज्ञानेन **परि** **पश्यते** परितः पश्यति । व्यत्ययेनात्मनेपदम् ॥ ॥ २६ ॥