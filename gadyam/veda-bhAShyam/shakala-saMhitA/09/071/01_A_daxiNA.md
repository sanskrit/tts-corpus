+++
title = "001"
devataa = "पवमानः सोमः"
RShiH = "ऋषभो वैश्वामित्रः"
ChandaH = "जगती"

+++


सोमस्य स्वभूते यज्ञे ऋत्विग्भ्यः **दक्षिणा** **आ** **सृज्यते** अस्माभिः प्रदीयते । **शुष्मी** बलवान् सोमः **आसदम्** आस्थानं द्रोणाख्यं **वेति** प्रविशति । किंच **जागृविः** जागरणशीलः सोमः **द्रुहः** द्रोहकारिणः **रक्षसः** राक्षसात् **पाति** स्तोतॄन् रक्षति । अपि च **हरिः** हरितवर्णः सोमः **ओपशम्** । आ समन्तादुपशेत इत्योपशः । सर्वस्य धारकं **नभः** नभस आदित्यस्य स्वभूतं **पयः** उदकं **कृणुते** सर्वत्र करोति । 'अग्नौ प्रास्ताहुतिः' इत्यादिक्रमेण करोतीत्यर्थः । यद्वा । नभोऽन्तरिक्षं पयः पयसो धारकं करोतीति । किंचायं सोमः **चम्वोः**। द्यावापृथिवीनामैतत् । चमन्ति भक्षयन्ति मनुष्यदेवा अत्रेति । तयोः **उपस्तिरे** उपस्तरणायाच्छादनाय **ब्रह्म** बृहदुद्यतं तमांसि विनाशयन्तं यद्वा परिवृढं सूर्यं द्युलोके करोति । तथा तमेव सूर्यं **निर्निजे** पदार्थानां निर्नेजनाय परिशोधनाय च करोति । आदित्यो हि द्यावापृथिव्यौ स्वतेजसोपस्तृणाति । स हि स्वभासा सर्वं निर्नेक्ति च ॥