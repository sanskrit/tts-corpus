+++
title = "003"
devataa = "पवमानः सोमः"
RShiH = "ऋषभो वैश्वामित्रः"
ChandaH = "जगती"

+++


**अद्रिभिः** ग्रावभिः **गभस्त्योः** बाह्वोः बाहुभ्यां च **सुतः** अभिषुतः स सोमः **पवते** पात्राणि प्रति गच्छति । यः सोमः **वृषायते** वृषवदाचरति । किंच यः **मती** स्तुत्याभिष्टुतः सन् **नभसा** अन्तरिक्षेण **वेपते** सर्वत्र गच्छति **सः** सोमः **मोदते** हृष्टो भवति । तथा **नसते** ग्रहादिषु संश्लिष्टो भवति । किंच **गिरा** स्तुत्या स्तुतः सन् **साधते** स्तोतॄणां धनान्नादिकं साधयति । अपि च **अप्सु** वसतीवर्याख्यासु **नेनिक्ते** शुद्धो भवति । तथा **परीमणि** देवै रक्ष्यमाणे यज्ञे देवानां हविष्प्रदानेन पोषके वा यज्ञे **यजते** पूजितो भवति ॥