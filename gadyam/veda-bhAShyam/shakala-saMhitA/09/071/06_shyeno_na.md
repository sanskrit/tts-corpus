+++
title = "006"
devataa = "पवमानः सोमः"
RShiH = "ऋषभो वैश्वामित्रः"
ChandaH = "जगती"

+++


**देवः** द्योतमानः पवमानः **धिया** स्वकर्मणा **कृतं** संपादितं **हिरण्ययं** हिरण्मयम् **आसदम्** आसन्द्यभिधानम् **एषति** अभिमुखं गच्छति । ईषतेर्गत्यर्थस्य व्यत्ययेन परस्मैपदम् । तत्र दृष्टान्तः । **श्येनो** **न** **योनिम्** । कुलायं यथा श्येनः पक्षी प्रविशति तद्वत् । ततः **ईम्** एनं **प्रियं** प्रीणयितारं सोमं **गिरा** स्तुत्या **बर्हिषि** यज्ञे **आ** **रिणन्ति** स्तोतारोऽभिमुखं प्रेरयन्ति । स्तुवन्तीत्यर्थः । अनन्तरं **यज्ञियः** यज्ञार्हः यष्टव्योऽयं सोमः **अश्वो** **न** अश्व इव त्वरया **देवान्** **अप्येति** अभिगच्छति ॥