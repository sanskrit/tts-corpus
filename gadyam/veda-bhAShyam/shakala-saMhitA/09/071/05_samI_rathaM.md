+++
title = "005"
devataa = "पवमानः सोमः"
RShiH = "ऋषभो वैश्वामित्रः"
ChandaH = "जगती"

+++


**भुरिजोः** । बाहुनामैतत् । बिभ्रति पदार्थानाभ्यामिति । तयोर्बाह्वोः **दश** दशसंख्याकाः **स्वसारः** सर्वत्रसरणशीला अङ्गुलयः **अदितेः** भूमेः **उपस्थे** समीपे देवयजनदेशे **ईम्** एनं सोमम् **आ** आभिमुख्येन **सम्** **अहेषत** संप्रेरयन्ति । ' हि वर्धनगत्योः । लुङि रूपम् । कथमिव । **रथं** **न** । रथं यथाङ्गुलयः प्रेरयन्ति तद्वत् । स सोमः **जिगात्** पात्राणि गच्छति । किंच **गोः** धेनोः **अपीच्यम्** अन्तर्हितं पयः **उप** **ज्रयति** तदानीमुपगच्छति । **यत्** यदा **मतुथाः** मननीयगाथावन्तः स्तोतारः **अस्य** सोमस्य **पदं** स्थानम् **अजीजनन्** जनयन्ति तदानीमित्यर्थः ॥ ॥२५॥