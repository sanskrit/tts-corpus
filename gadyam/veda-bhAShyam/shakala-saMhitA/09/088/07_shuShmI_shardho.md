+++
title = "007"
devataa = "पवमानः सोमः"
RShiH = "उशनाः"
ChandaH = "त्रिष्टुप्"

+++


हे सोम **शुष्मी** । शुष्मं बलं शोषणात् । बलवांस्त्वं **मारुतं** **शर्धो** **न** मरुतां बलमिव **पवस्व** । तत्र दृष्टान्तमेव स्पष्टयति । **यथा** **दिव्या** **विट्** प्रजा **अनभिशस्ता** । अभिशासो निन्दा । अनिन्दिता पवते । ‘ मरुतो वै देवानां विशः '(तै. सं. २. २. ५, ७) इति हि ब्राह्मणम् । किंच **आपो** **न** उदकानीव **मक्षु** क्षिप्रं पवमानस्त्वं **सुमतिः** **भव** **नः** अस्माकम् । किंच **सहस्राप्साः**। अप्स इति रूपनाम । बहुरूपस्त्वं **पृतनाषाट्** पृतनानामभिभवितेन्द्र इव **यज्ञः** यष्टव्यो भवसीति ॥