+++
title = "001"
devataa = "पवमानः सोमः"
RShiH = "त्रितः"
ChandaH = "उष्णिक्"

+++


**क्राणा**। करोतेः शानचि ‘बहुलं छन्दसि ' इति विकरणस्य लुक् । ‘सुपां सुलुक् इति सुप आकारादेशः । यज्ञं कुर्वाणः **महीनां** महतीनां मंहनीयानां वा अपां **शिशुः** पुत्रस्थानीयः सोमः **ऋतस्य** यज्ञस्य **दीधितिं** प्रकाशकं धारकं वा स्वीयं रसं **हिन्वन्** प्रेरयन् **विश्वा** सर्वाणि **प्रिया** प्रियाणि हवींषि **परि** **भुवत्** परिभवति व्याप्नोति । **अध** अपि च **द्विता** द्विधा भवति । दिवि च पृथिव्यां च वर्तत इत्यर्थः ॥