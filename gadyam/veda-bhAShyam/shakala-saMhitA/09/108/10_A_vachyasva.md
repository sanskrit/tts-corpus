+++
title = "010"
devataa = "पवमानः सोमः"
RShiH = "कृतयशाः"
ChandaH = "सतो बृहती"

+++


हे **सुदक्ष** सुवल सोम **चम्वोः** अधिषवणफलकयोः **सुतः** अभिषुतः विशां प्रजानां **वह्निर्न** वोढा **विश्पतिः** राजेव सर्वासां प्रजानां वोढा त्वम् **आ** **वच्यस्व** आगच्छ। कलशमापवस्व । वचेर्गत्यर्थस्य व्यत्ययेन श्यनि रूपम्। किंच त्वं **वृष्टिं** वृष्यमाणाम् **अपाम्** उदकानां **रीतिं** गतिं **दिवः** द्युलोकात् **पवस्व** कुरु। ततः **गविष्टये** गामात्मन इच्छते यजमानाय **धियः** कर्माणि **जिन्व** आपूरयः ॥ ॥ १८ ॥