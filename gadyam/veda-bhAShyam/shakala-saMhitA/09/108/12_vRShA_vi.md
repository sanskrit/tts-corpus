+++
title = "012"
devataa = "पवमानः सोमः"
RShiH = "ऋणंचयः"
ChandaH = "सतो बृहती"

+++


**वृषा** कामानां वर्षकः **अमर्त्यः** मनुष्यधर्मरहितः सोमः **वि** **जज्ञे** विज्ञायते । किं कुर्वन् । **जनयन्** शब्दं ज्योतिर्वोत्पादयन् **ज्योतिषा** स्वीयेन **तमः** **प्रतपन्** प्रज्वलयन् विनाशयन् प्रादुर्भवति । ततः **कविभिः** मेधाविभिः स्तोतृभिः **सुष्टुतः** **सः** सोमः **निर्णिजं** निर्णेजनहेतुं मिश्रणं गव्यं **दधे** धारयति । अथ **त्रिधातु** त्रिषु सवनेषु देवानां पोषकम् । यद्वा । त्रयः सोमधारका द्रोणकलशादयो यस्मिन् । तद्यज्ञार्थं कर्म **अस्य** सोमस्य **दंससा** कर्मणा ध्रियते खलु ॥