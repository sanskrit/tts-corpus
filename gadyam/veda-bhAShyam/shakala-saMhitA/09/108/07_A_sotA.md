+++
title = "007"
devataa = "पवमानः सोमः"
RShiH = "ऋजिश्वा"
ChandaH = "ककुप्"

+++


हे ऋत्विजः **आ** **सोत** सोममभिषुणुत ॥ ‘ षुञ् अभिषवे' । लोटि छान्दसो विकरणस्य लुक् । ‘ तप्तनप्तनथनाश्च ' इति तस्य तबादेशः ॥ किंच **परि** **षिञ्चत** परितस्तं वसतीवर्यादिभिः सिञ्चत । कीदृशम् । **अश्वं** **न** अश्वमिव वेगिनं **स्तोमं** स्तोतव्यम् **अप्तुरम्** अन्तरिक्षस्थितानामुदकानां प्रेरकं **रजस्तुरं** तेजसां च प्रेरकम् । **वनक्रक्षम्** उदकानां कर्षकम् । यद्वा । काष्ठेषु पात्रेषु विप्रकीर्णम् । **उदप्रुतम्** उदके गच्छन्तं प्लवमानं सोममभिषुणुताभिषिञ्चत च ॥