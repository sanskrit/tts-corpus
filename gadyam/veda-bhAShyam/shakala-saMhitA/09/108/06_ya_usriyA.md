+++
title = "006"
devataa = "पवमानः सोमः"
RShiH = "ऋजिश्वा"
ChandaH = "सतो बृहती"

+++


**यः** सोमः **उस्रियाः** उत्सरणशीलाः **अप्याः** । अप इत्यन्तरिक्षनाम । तस्मात् भवे छन्दसि ' इति यत् । अन्तरिक्षस्था अहिप्रभृतिभिरसुरैरपहृत्य निहिताः **गाः** अपः **अश्मनः** । मेघनामैतत् । मेघात् **अन्तः** **ओजसा** बलेन **निः** अकृन्तत् निरच्छिनत् निरगमयत् । अन्तरिक्षात् वृष्टिमकार्षीदित्यर्थः । स त्वमसुरैरपहृतं **गव्यं** गोसंबन्धिनम् **अश्व्यम्** अश्वेषु भवं **व्रजं** समूहम् **अभि** **तत्निषे** अभितो व्याप्नोषि ॥ ‘ तनु विस्तारे'। छान्दसे लिटि' तनिपत्योश्छन्दसि ' इत्युपधालोपः । किंच हे **धृष्णो** शत्रुधर्षणशील सोम स त्वं **वर्मीव** कवचीव शूरः **आ** **रुज** असुरानाजहि ॥