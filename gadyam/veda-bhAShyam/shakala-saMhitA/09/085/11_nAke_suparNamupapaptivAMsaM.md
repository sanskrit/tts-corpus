+++
title = "011"
devataa = "पवमानः सोमः"
RShiH = "वेनो भार्गवः"
ChandaH = "त्रिष्टुप्"

+++


**नाके** द्युलोके वर्तमानं पश्चादुत्पतन्तं सोमं **वेनानाम्** अस्माकं संबन्धिन्यः **पूर्वीः** बह्व्यः **गिरः** स्तुतयः **उप** **अकृपन्त** उपकल्पन्ते । अभिष्टुवन्तीत्यर्थः । तं **शिशुं** शिशुवत् संस्कर्तव्यं सोमं **मतयः** स्तुतयः **रिहन्ति** लिहन्ति संस्पृशन्ति । प्राप्नुवन्तीत्यर्थः। कीदृशं शिशुम् । **पनिप्नतं** शब्दायन्तम् । पनतेर्यङ्लुगन्तात् शतरि अभ्यासस्य निगागम उपधालोपश्च । **हिरण्ययं** हिरण्मयं **शकुनं** पक्षिणं **क्षामणि** क्षमायां **स्थां** हविर्धाने स्थां वर्तमानम् ॥