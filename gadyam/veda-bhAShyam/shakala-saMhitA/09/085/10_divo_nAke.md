+++
title = "010"
devataa = "पवमानः सोमः"
RShiH = "वेनो भार्गवः"
ChandaH = "जगती"

+++


**दिवः** द्योतमानस्य यज्ञस्य संबन्धिनि **नाके** दुःखरहिते हविर्धानाख्ये स्थाने **मधुजिह्वाः** मधुरवाचः **असश्चतः** असंसक्ता । पृथक्पृथगित्यर्थः । यद्वा चिरमकृत्वा शीघ्रमभिषुण्वन्तः **वेनाः** एतन्नामका महर्षयः **दुहन्ति** अभिषुण्वन्ति । यद्वा द्युलोक एव वेनाः कान्ता देवा दुहन्ति । तं सोमम् **उक्षणं** सेक्तारं **गिरिष्ठां** गिरावुन्नते देशे वर्तमानम् **अप्सु** उदकेषु वसतीवरीष्वन्तः **ववृधानं** वर्धमानं **द्रप्सं** रसरूपं **समुद्रे** समुद्रवत् प्रवृद्धे द्रोणकलशे **सिन्धोः** उदकस्य **ऊर्मा** ऊर्मौ पूरे **आ** सिञ्चन्तीति शेषः । तदर्थं **मधुमन्तं** माधुर्योपेतं रसं **पवित्रे** दशापवित्रे **आ** सिञ्चन्तीति शेषः ॥