+++
title = "009"
devataa = "पवमानः सोमः"
RShiH = "वेनो भार्गवः"
ChandaH = "जगती"

+++


**अधि** **अस्थात्** **द्यां** द्युलोकं **वृषभः** वर्षिता **विचक्षणः** विद्रष्टा अयं सोमः । तथा कृत्वा **दिवः** द्युलोकसंबन्धीनि **रोचना** रोचमानानि नक्षत्रादीनि **वि** **अरूरुचत्** विविधं रोचयति । **कविः** क्रान्तप्रज्ञः सन् **राजा** सोमः **पवित्रं** दशापवित्रम् **अत्येति** अतिक्रम्य गच्छति । **रोरुवत्** शब्दं कुर्वन् । **दिवः** द्युलोकस्य **पीयूषं** सारं रसं **नृचक्षसः** नृणां द्रष्टारः सोमाः **दुहते** स्रवन्ति । स्वकीयं रसमान्तरिक्ष्यमुदकं वा दुहन्तीत्यर्थः ॥