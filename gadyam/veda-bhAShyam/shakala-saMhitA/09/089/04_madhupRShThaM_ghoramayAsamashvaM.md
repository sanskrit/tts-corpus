+++
title = "004"
devataa = "पवमानः सोमः"
RShiH = "उशनाः"
ChandaH = "त्रिष्टुप्"

+++


**मधुपृष्ठं** मधुरपृष्ठभागं **घोरं** भयानकम् **अयासं** गन्तारम् **ऋष्वं** दर्शनीयमुक्तलक्षणाश्वस्थानीयं व्याप्तं सोमम् **उरुचक्रे** प्रभूतचक्रे **रथे** यथाश्वं रथे **युञ्जन्ति** रथिकास्तद्वत् प्रभूतचरणे रथे रंहस्य साधने यज्ञाख्ये रथे युञ्जन्ति । योजयन्त्यध्वर्य्वादयः । किंच **ईम्** एनं सोमं **स्वसारः** स्वयंसारिण्यः परस्परं स्वसृभूता वा **जामयः** बन्धुभूता अङ्गुलयः । एकहस्तनिष्पन्नत्वात् स्वसृत्वं जामित्वं च । एवंभूताः **मार्जयन्ति** शोधयन्ति । तदेवाह । **सनाभयः** समानबन्धनाः **वाजिनं** बलवन्तं सोमम् **ऊर्जयन्ति** बलिनं कुर्वन्ति ॥