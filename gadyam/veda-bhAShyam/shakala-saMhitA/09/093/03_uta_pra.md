+++
title = "003"
devataa = "पवमानः सोमः"
RShiH = "नोधाः"
ChandaH = "त्रिष्टुप्"

+++


**उत** अपि च **अघ्न्यायाः** । अघ्न्येति गोनाम । अहन्तव्याया गोः **ऊधः** पयःस्थानं सोमः **प्र** **पिप्ये** । ओषध्यादिषु सोमः प्रविश्य प्रकर्षेणाप्याययति । प्यायतेर्लिटि लिड्यङोश्च ' इति पीभावः । **सुमेधाः** शोभनप्रज्ञः सोऽयम् **इन्दुः** सोमः **धाराभिः** सचते समवैति संगच्छते । ततः **गावः** **चमूषु** । चमन्ति भक्षयन्यत्र सोममिति चम्वो ग्रहादयः । तेषु स्थितं **मूर्धानं** समुच्छ्रितमिमं सोमं **पयसा** श्वेतेन **अभि** **श्रीणन्ति** अभित आच्छादयन्ति । तत्र दृष्टान्तः । **निक्तैः** प्रक्षालितैः **वसुभिर्न** वस्त्रैर्यथाच्छादयन्ति तद्वत् ॥