+++
title = "005"
devataa = "पवमानः सोमः"
RShiH = "नोधाः"
ChandaH = "त्रिष्टुप्"

+++


हे सोम **पुनानः** पूयमानस्त्वं **नः** अस्मभ्यं **नु** क्षिप्रं **नृवन्तं** मनुष्यैर्युक्तम् । छान्दसं मतुपो वत्वम् । तादृशं **रयिं** धनम् **उप** **मास्व** उपनिर्मिमीष्व । उपकुर्वित्यर्थः । किं च **विश्वचन्द्रं** सर्वेषामाह्लादकं **वाताप्यम्**। उदकनामैतत् । उदकं च कुरु । तथा हे **इन्दो** सोम **वन्दितुः** तव स्तोतुः **आयुः** जीवनं **प्र** **तारि** त्वया वर्धितमस्तु । सोऽयं सोमः **धियावसुः** बुद्ध्या  कर्मणा वा प्राप्तधनः **प्रातः** काले वा सवने वा **मक्षु** शीघ्रमस्मदीयं यज्ञं प्रति जगम्यात् आगच्छेत् । गमेर्लिङि ‘ बहुलं छन्दसि ' इति शपः श्लुः ॥ ॥ ३ ॥