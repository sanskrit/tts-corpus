+++
title = "004"
devataa = "पवमानः सोमः"
RShiH = "नोधाः"
ChandaH = "त्रिष्टुप्"

+++


हे **पवमान** पूयमान सोम **सः** तादृशस्त्वं **नः** अस्मभ्यं **देवेभिः** देवैः सह **रद** प्रयच्छ । किं तत् उच्यते । हे **इन्दो** पात्रेषु क्षरन् सोम **वावशानः** कामयमानः सन् **अश्विनम्** अश्ववन्तं **रयिं** धनं प्रयच्छति । किंच **रथिरायताम्** । रथो येषामस्तीति रथिराः । ‘ मेधारथाभ्याम्' इतीरच्प्रत्ययः । तद्वदाचरतस्तानिच्छतो वा पुरुषान् **उशती** कामयमाना **पुरंधिः** त्वदीया बहुविधा धीः **वसूनां** धनानां **दावने** दानाय अस्मद्र्यक् अस्मदभिमुखी **आ** आगच्छतु । यद्वा । रथिरायितामिति धनानां विशेषणम् । बलवतां धनानामिति । अस्मद्र्यक् । 'विष्वग्देवयोश्च टेरद्र्यञ्चतावप्रत्यये । (पा. सू. ६. ३. ९२ ) इत्यद्र्यादेशः । अद्रिसध्र्योरन्तोदात्तत्वनिपातनात् ' उदात्तस्वरितयोर्यणः । इति स्वरितः ॥