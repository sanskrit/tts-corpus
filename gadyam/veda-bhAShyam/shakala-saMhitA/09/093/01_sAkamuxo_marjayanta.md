+++
title = "001"
devataa = "पवमानः सोमः"
RShiH = "नोधाः"
ChandaH = "त्रिष्टुप्"

+++


**साकमुक्षः** सह युगपत् सिञ्चन्त्यः । उक्ष सेचने'। क्विपि रूपम् । तादृश्यः **स्वसारः** कर्मकरणार्थमितस्ततः सुष्ठु गच्छन्त्योऽङ्गुल्यः **मर्जयन्त** सोमं शोधयन्ति। ‘ मृजू शौचालंकारयोः' । तथा **दश** दशसंख्याकाः **धीतयः** । अङ्गुलिनामैतत् । अङ्गुलयः **धीरस्य** समर्थस्य प्राज्ञस्य वा देवैर्ध्यातव्यस्य काम्यमानस्य वा सोमस्य **धनुत्रीः** प्रेरयित्र्यो भवन्ति । ततः **हरिः** हरितवर्णः सोमः **सूर्यस्य** **जाः** प्रादुर्भूता जाया दिशस्ताः **पर्यद्रवत्** परितो गच्छति । सूर्यतेजसा ह्याविर्भवतीति दिशां तस्य जात्वम् । **अत्यः** अतनशीलः **वाजी** **न** अश्व इव स्थितः सोमः **द्रोणं** कलशं **ननक्षे** व्याप्नोति । नक्षतिर्व्याप्तिकर्मा ॥