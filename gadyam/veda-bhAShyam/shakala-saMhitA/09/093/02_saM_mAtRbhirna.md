+++
title = "002"
devataa = "पवमानः सोमः"
RShiH = "नोधाः"
ChandaH = "त्रिष्टुप्"

+++


**वावशानः** देवान् कामयमानः **वृषा** कामानां वर्षकोऽत एव **पुरुवारः** बहुभिर्वरणीयः सोमः **अद्भिः** मातृभूताभिर्वसतीवरीभिः **सं** **दधन्वे** संधार्यते । तत्र दृष्टान्तः । **मातृभिर्न** **शिशुः** । कामयमानः पुत्री यथा मातृभिः पयःप्रदानेन संधार्यते । धविर्गत्यर्थः । कर्मणि लिटि रूपम् । **मर्यो** **न** मनुष्यो यथा **योषां** युवतिमभिगच्छति तद्वत् **निष्कृतं** संस्कृतं स्वस्थानम् **अभि** **यन्** अभिगच्छन् **कलशे** द्रोणाभिधाने **उस्रियाभिः** अद्भिर्गोविकारैः क्षीरादिभिर्वा **सं** **गच्छते** । गमेरकर्मकात् ' समो गम्यृच्छि' इत्यात्मनेपदम् ॥