+++
title = "014"
devataa = "पवमानः सोमः"
RShiH = "प्रजापतिः"
ChandaH = "अनुष्टुप्"

+++


**जामिः** बन्धुभूतो देवानां सोमः **अत्के** आच्छादके पवित्रे **आ** **अव्यत** आवृणोति । संबद्धो भवति । तत्र दृष्टान्तः । **भुजे** **न** यथा **ओण्योः** रक्षकयोर्मात्रापित्रोः भुजे **पुत्रः** आवृणोति तद्वत् । ततः सोऽयं सोमः **योनिं** स्वस्थानभूतं कलशम् **आसदम्** आसत्तुं **सरत्** सरति । तत्र दृष्टान्तद्वयम् । **जारो** **न** यथा जारः **योषणाम्** असतीं स्त्रियं प्राप्तुं सरति । यथा वा **वरः** कन्यां प्राप्तुं गच्छति तद्वत् ॥