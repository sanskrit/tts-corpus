+++
title = "001"
devataa = "पवमानः सोमः"
RShiH = "अन्धीगुः श्यावाश्विः"
ChandaH = "अनुष्टुप्"

+++


हे **सखायः** सखिभूताः समानख्याना वा हे स्तोतारः **वः** यूयं **पुरोजिती**। षष्ठ्याः पूर्वसवर्णदीर्घः । पुरःस्थितजयस्य **अन्धसः** अदनीयस्य सोमस्य स्वभूताय **सुताय** अभिषुताय **मादयित्नवे** अत्यन्तं मदकराय रसाय **दीर्घजिह्वयम्** । दीर्घा जिह्वा यस्य सः। दीर्घजिह्वी च च्छन्दसि' (पा. सू. ४. १. ५९ ) इति ङीषन्तत्वेन निपातितः । तादृशं **श्वानम्** **अप** **श्नथिष्टन** अपश्नथयत अपबाधध्वम् । यथा श्वा राक्षसा वा सुतं सोमं न लिहन्ति तथा कुरुतेत्यर्थः ॥