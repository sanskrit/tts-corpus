+++
title = "001"
devataa = "पवमानः सोमः"
RShiH = "पर्वतनारदौ द्वे शिखंडिन्यौ वा काश्यप्यावप्सरसौ"
ChandaH = "उष्णिक्"

+++


हे **सखायः** सखिभूताः स्तोतार ऋत्विजः **आ** **नि** **षीदत** स्तोतुमुपविशत । अथ **पुनानाय** पूयमानाय सोमाय **प्र** **गायत** प्रकर्षेण गायत । तमभिष्टुत । ततोऽभिषुतं सोमं **यज्ञैः** यजनीयैः हविर्भिः मिश्रणैश्च **श्रिये** शोभार्थं **परि** **भूषत** परितोऽलंकुरुत । तत्र दृष्टान्तः । **शिशुं** **न** यथा शिशुं बालं पुत्रं पितर आभरणैरलंकुर्वन्ति तद्वत् ॥