+++
title = "008"
devataa = "पवमानः सोमः"
RShiH = "शतं वैखानसाः"
ChandaH = "गायत्री"

+++


हे **सोम** **हिन्वतीः** । लिङ्गव्यत्ययः । हिन्वन्तः स्तुतीः प्रेरयन्तः **सप्त** सप्तसंख्याकाः **जामयः** एकस्मिन् यज्ञे कर्मकरणेन परस्परं बन्धुभूता होतृप्रभृतयः सप्त होत्रकाः **विवस्वतः** देवानां हविष्प्रदानेन परिचरणवतो यजमानस्य **आजा** आजौ । अजन्ति गच्छन्ति ऋत्विजोऽत्रेत्याजिर्यज्ञः । तस्मिन् **विप्रं** मेधाविनं पवमानं **त्वा** त्वामेव **धीभिः** धीतिभिः स्तुतिभिः **सम्** **अस्वरन्** अशब्दयन् अस्तुवन् । यद्वा । हिन्वतीर्गच्छन्त्यः सप्त जामयो गङ्गाद्याः सप्त नद्यो धीभिः । वर्णलोपश्छान्दसः । धीतिभिः अङ्गुलीभिर्विप्रं त्वां समस्वरन् प्रेरयन्ति । वसतीवरीभिरेकधनाभिश्च परिशोधनार्थं प्रेरयन्तीति ॥