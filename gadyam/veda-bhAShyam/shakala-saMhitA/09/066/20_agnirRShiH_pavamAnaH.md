+++
title = "020"
devataa = "अग्निः पवमानः"
RShiH = "शतं वैखानसाः"
ChandaH = "गायत्री"

+++


**पाञ्चजन्यः** । निषादपञ्चमाश्चत्वारो वर्णाः पञ्चजनाः। यद्वा । गन्धर्वाः पितरो देवा असुरा रक्षांसीत्येते पञ्चजनाः । अथवा देवमनुष्या गन्धर्वाप्सरसः सर्पाः पितर इति ब्राह्मणेऽभिहिताः पञ्चजनाः। ‘ गम्भीराञ्यः्  ' इत्यत्र ‘ बहिर्देवपञ्चजनेभ्य इति वक्तव्यम्' (का. ४. ३. ५८. १ ) इति वचनात् भवार्थे ञ्यप्रत्ययः । तेषां तत्तदभीष्टप्रदानेन स्वभूतः **ऋषिः** सर्वस्य द्रष्टा **पवमानः** तद्रूपोऽग्निः **पुरोहितः** कर्मार्थमृत्विग्भिः पुरो निहितः । **तं** पूर्वोक्तलक्षणं **महागयं** महद्भिर्देवादिभिरपि गीर्भिः गातव्यम् । महान्ति प्रभूतानि यज्ञगृहाणि वा यस्य स तथोक्तः । तं पवमानगुणविशिष्टमग्निम् **ईमहे** धनादीनि याचामहे ॥ ॥ १० ॥