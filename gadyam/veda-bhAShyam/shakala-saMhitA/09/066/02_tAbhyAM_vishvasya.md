+++
title = "002"
devataa = "पवमानः सोमः"
RShiH = "शतं वैखानसाः"
ChandaH = "गायत्री"

+++


हे **पवमान** दशापवित्रेण पूयमान पुनान वा हे **सोम** **ये** **धामनी** पूर्वपक्षापरपक्षयोर्लतारूपस्य सोमस्य तवैकैकपर्णवृद्धिहासाभ्यां तव स्वभूतौ पूर्वादिपक्षौ । यद्वा ये धामनी नामनी अंशुसोमात्मके अपि **प्रतीची** त्वदभिमुखं गच्छन्तौ गच्छती वा पक्षौ नामनी वा **तस्थतुः** उपजग्मतुः **ताभ्यां** त्वं **विश्वस्य** सर्वस्य लोकस्य **राजसि** स्वामी भवसि । पूर्वादिपक्षाभ्यां सर्वलोकस्योपनायकत्वात्तस्य स्वामी भवसि । पृथिव्यामंशुनाम्ना मनुष्याणां सर्वेषामभीप्सितदानेन तस्य लोकस्य द्युलोके देवेभ्यः स्वसुधामयकलादानेन तेषां प्रीणयिता भवसि । देवाः खलु सोमस्यैकैकवृद्धिहासाभ्यां कलाः पिबन्ति ॥