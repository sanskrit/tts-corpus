+++
title = "019"
devataa = "अग्निः पवमानः"
RShiH = "शतं वैखानसाः"
ChandaH = "गायत्री"

+++


हे अग्ने आयूंषि जीवनान्यन्नानि वास्मदीयानि त्वं खलु पवसे शोधयसि, यथा वर्धन्ते, यथा वा न क्षीयन्ते । अत ऊर्जं रसं क्षीरादिकमिषमन्नं चास्मभ्यमासुव आभिमुख्येन सुव प्रेरय उत्पादयेत्यर्थः । **आरे** दूरे नीत्वा **बाधस्व** बाधय नाशय **दुच्छुनाम्** उपद्रवं ज्योगामयावित्वलक्षणम् । 'उत यदीतासुर्भवति जीवत्येव' इति ब्राह्मणम् ॥

_____________
हे **अग्ने** आयूंषि अन्नानि जीवनानि वा अस्मदीयानि त्वं खलु **पवसे** शोधय । यथा वर्धन्ते न क्षीयन्ते तथा कुर्विति भावः । **नो** ऽस्माकम् अन्नम् अदनीयं भक्ष्यभोज्यादिकं **ऊर्जं** क्षीराज्यादिकं रसं चानुजानीह्याभिमुख्येन प्रेरय उत्पादय, सर्वदा देहीति भावः ।  
**दुच्छुनां** दौर्गत्यादिसर्वोपद्रवान् दूरे नीत्वा बाधस्व विनाशय ।

_____________
**अग्ने आयूंषि पवस्व ऊर्जं** रसं **इषम्** अन्नं च नः अस्मभ्यमासुव आनय **दुच्छुनां** दौर्गत्यं चास्माकमारे दूरे **बाधस्वेति** ॥

हे **अग्ने** पवमानरूप त्वमस्माकम् **आयूंषि** जीवनानि **पवसे** रक्षसि । **नः** अस्माकम् 'ऊर्जम् अन्नरसम् **इषम्** अन्नं च **आ** **सुव** आभिमुख्येन प्रेरय । किंच **दुच्छुनाम्** । रक्षोनामैतत् । रक्षांसि **आरे** अस्मत्तो दूर एव **बाधस्व** संपीडय ॥