+++
title = "001"
devataa = "पवमानः सोमः"
RShiH = "कविः"
ChandaH = "जगती"

+++


**धर्ता** सर्वस्य धारकः सोमः **दिवः** अन्तरिक्षात् अन्तरिक्षस्थिताद्दशापवित्रात् **पवते** पूयते । कीदृशः सोमः । **कृत्व्यः** कर्तव्यः । शोध्य इत्यर्थः । **रसः** रसात्मको **देवानां** **दक्षः** बलप्रदः । यद्वा । दक्षः प्रवर्धनीयो देवानामर्थाय । तथा **नृभिः** नेतृभिर्ऋत्विग्भिः **अनुमाद्यः** अनुमदनीयः स्तुत्यो वा **हरिः** हरितवर्णः **सत्वभिः** प्राणिभिः सादिभिः **सृजानः** सृज्यमानः **अत्यो** **न** अश्व इव स यथा शिक्षितो **वृथा** अनायासेन गच्छति तद्वत् वृथा अप्रयत्नेन **पाजांसि** बलानि स्वीयान् वेगान् कृणुते कुरुते । **नदीषु** वस्तीवरीषु । ताभिरित्यर्थः । **आ** सिक्त इति शेषः । अयम् अभिषवसमयाभिप्रायः ॥