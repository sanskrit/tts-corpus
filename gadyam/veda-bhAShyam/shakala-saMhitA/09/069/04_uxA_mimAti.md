+++
title = "004"
devataa = "पवमानः सोमः"
RShiH = "हिरण्यस्तूपः"
ChandaH = "जगती"

+++


**उक्षा** रेतसः सेक्ता वृषभः पुरतः **मिमाति** शब्दायते । 'माङ् माने शब्दे च ' । तं वृषभं **धेनवः** गावः **प्रति** **यन्ति** अनुगच्छन्ति । तथा **देवस्य** द्योतमानस्य **निष्कृतं** संस्कृतं स्थानं **देवीः** देव्यः **उप** **यन्ति** उपगच्छन्ति । अनेनार्धेन सोमस्तुतिश्चाभिधीयते । सोमः सन् द्रोणकलशाभिगमनकाले शब्दं करोति। तमनु धेनवः प्रीणयित्र्यः स्तुतयः पारियन्ति देवस्य स्थानं स्तुतयोऽभिगच्छन्ति । तथा सोऽयं सोमः **अर्जुनं** श्वेतवर्णम् **अव्ययम्** अविमयमविस्वभूतं **वारं** वालं पवित्रम् **अत्यक्रमीत्** अतिक्रामति । अतिक्रम्य पात्राणि गच्छतीत्यर्थः । किंच **सोमः** **अत्कं** **न** आत्मीयं कवचमिव **निक्तम्** उज्ज्वलं श्रयणद्रव्यं **परि** **अव्यत** परितः संवृणोति ॥