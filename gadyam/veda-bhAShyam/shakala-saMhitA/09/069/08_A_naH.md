+++
title = "008"
devataa = "पवमानः सोमः"
RShiH = "हिरण्यस्तूपः"
ChandaH = "जगती"

+++


हे सोम त्वं **वसुमत्** वसुयुक्तं **हिरण्यवत्** कनकादिसहितम् **अश्ववत्** **गोमत्** गवाश्वसहितं **यवमत्** । यवो नाम धान्यविशेषः। धान्यविशिष्टं **सुवीर्यं** शोभनवीर्योपेतं धनं **नः** अस्मभ्यम् **आ** **पवस्व** आप्रापय । प्रयच्छेति यावत् । किंच हे **सोम** यतस्त्वं मम पितॄणामङ्गिरसामपि पितासि ततो **यूयम्** एव **मम** **पितरः** **स्थन** भवथ । पितृबहुत्वमत्र सोमस्याभिधीयते । कीदृशाः । **दिवः** द्युलोकस्य **मूर्धानः** मूर्धवदुच्छ्रिताः । कर्मभिः स्वर्गादिकमलभन्तेत्यर्थः । **प्रस्थिताः** सर्वदा कर्मकरणार्थं स्थिताः **वयस्कृतः** हवीरूपस्यान्नस्य कर्तारः । तादृशा मम पितरस्त्वं भवसि । ।