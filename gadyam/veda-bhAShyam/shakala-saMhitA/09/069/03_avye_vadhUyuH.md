+++
title = "003"
devataa = "पवमानः सोमः"
RShiH = "हिरण्यस्तूपः"
ChandaH = "जगती"

+++


**वधूयुः** । वधूभूता वसतीवर्य एकधनासहिता आपः । तद्वान् सोमः **अव्ये** अवेः स्वभूते **त्वचि** चर्मणि **परि** **पवते** परितो वर्तते पूतो भवति वा । किंच **नप्तीः** नप्त्रीः । नप्तृशब्दश्चतुर्थापत्यवाची । सोमस्य नप्त्रीः । सोमो ह्योषधीनामग्रे रेतो निषिञ्चति । ‘प्रजापते रेतो देवा देवानां रेतो वर्षं वर्षस्य रेत ओषधयः' (ऐ. आ. २.१.३ ) इति श्रुतेः । यद्वा । नप्तृशब्दोऽपत्यवाची । तस्यापत्यानि । सोमः सुधामयैः स्वकिरणैरोषधीर्वर्धयति । तस्मादपत्यभूताः। **अदितेः**। पृथिवीनामैतत् । अदीनायाः पृथिव्या उत्पन्ना ओषधीः **ऋतं** सत्यरूपं यज्ञं **यते** गच्छते यजमानाय **श्रथ्नीते** अग्रभागे फलिनीः कर्तुं विश्लेषयति । किंच **हरिः** हरितवर्णः **यजतः** सर्वैर्यष्टव्यः अत एव **संयतः** ग्रहादिषु संगृहीतः **मदः**। माद्यत्यनेनेति मदः सोमः । तादृशः **अक्रान्** क्रामति । पात्रेष्ववतिष्ठते । यद्वा । शत्रूनतिक्रामति । क्रमेर्लुङि तिपि ‘बहुलं छन्दसि' इति इडागमाभावाद्वृद्धौ कृतायां सिज्लोपे सति हल्ङ्यादिना तिपो लोपे ‘मो नो धातोः' इति नत्वे कृते रूपम् । अत एव सोमः **नृम्णा** स्वबलानि **शिशानः** तीक्ष्णीकुर्वन् । अथवा शत्रुबलानि तनूकुर्वन् । **महिषो** **न** । महन्नामैतत् । महानिव सर्वत्र व्याप्त इव **शोभते** स्वतेजसा सर्वत्र दीप्यते । यद्वा । नः संप्रत्यर्थे । इदानीमेवंगुणयुक्तो महान् सोमः शोभत इति ॥