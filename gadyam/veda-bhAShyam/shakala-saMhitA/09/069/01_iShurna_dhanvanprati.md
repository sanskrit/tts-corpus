+++
title = "001"
devataa = "पवमानः सोमः"
RShiH = "हिरण्यस्तूपः"
ChandaH = "जगती"

+++


अस्मिन् पवमानरूप इन्द्रे **मतिः** मननीयास्मदीया स्तुतिः **प्रति** **धीयते** अस्माभिर्निधीयते वा। दधाते रूपम्। तत्र दृष्टान्तः । **इषुर्न** यथेषुः शरः **धन्वन्** धनुषि प्रति धीयते तद्वत् । किंच **ऊधनि** सर्वस्य पोषयितृत्वेनोधःस्थानीय इन्द्रे सोमो मदार्थमस्माभिः **उप** **सर्जि** उपसृज्यते । कथमिव । **मातुः** गोः **ऊधनि** पयोधारके **वत्सो** **न** वत्सो यथा पयःपानार्थं सृज्यते तद्वत् । **उरुधारेव** बहुविधपयोधारा गौरिव **अग्रे** वत्सस्य पुरतः **आयती** गच्छन्ती सती पयः **दुहे** दुग्धे तथा सोऽयमिन्द्रो वत्सभूतेभ्यः स्तोतृभ्यः पुरतो गच्छन् बहुविधान् कामान् दुग्धे। किंच **अस्य** एतादृशस्य **व्रतेष्वपि** **सोम** इष्यते यष्टृभिः प्रेर्यते खलु ॥