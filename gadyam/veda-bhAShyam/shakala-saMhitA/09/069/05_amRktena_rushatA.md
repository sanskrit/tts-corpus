+++
title = "005"
devataa = "पवमानः सोमः"
RShiH = "हिरण्यस्तूपः"
ChandaH = "जगती"

+++


**अमर्त्यः** मनुष्यधर्मरहितः **हरिः** हरितवर्णः सोमः **निर्णिजानः** उदकेन शोध्यमानः सन् **अमृक्तेन** । ‘मृजी शौचालंकारयोः' । अनिर्णिक्तेनापि **रुशता** स्वतः शुक्लवर्णेन पयोरूपेण **वाससा** **परि** **व्यत** परित आच्छादयति । सोमे परिपूते गव्येन पयसा मिश्रीकुर्वन्ति खलु । तदुच्यते । ततः सोऽयं सोमः **दिवः** द्युलोकस्य **पृष्ठं** पृष्ठभागे तिष्ठन्तमादित्यं **बर्हणा** बर्हणाय पापानामुद्यमनकारिणे पापनाशिने **निर्निजे** निर्नेजनाय परिपवनाय **कृत** द्युलोकेऽकार्षीत् । स हि स्वदीप्त्या सर्वं निर्णेक्ति । कृत । कृणोतेर्लुङि ‘ह्रस्वात्' इति सिचो लोपः । तदेवाह । **चम्वोः** । द्यावापृथिवीनामैतत् । चमन्ति भक्षयन्त्यत्र देवा मनुष्या इति । तयोः **उपस्तरणम्** आच्छादनशीलं **नभस्मयम्** आदित्यमयमादित्यस्य स्वभूतं तेजश्च सर्वेषां निर्णेजनाय अकार्षीत् ॥ ॥ २१ ॥