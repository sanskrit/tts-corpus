+++
title = "001"
devataa = "पवमानः सोमः"
RShiH = "शिशुः"
ChandaH = "पङ्क्तिः"

+++


ऋषिरेतदादिभिस्त्रिभिः सूक्तैः अपरिस्रवतः सोमस्याजामित्वाय मनसो विनोदनं कुर्वन्नाह । हे सोम **नः** अस्माकं **धियः** कर्माणि नानानं नानाजातीयकानि बहूनि भवन्ति । वैशब्दः प्रसिद्ध्यर्थं द्योतनार्थः। **उ** इति पूरणः । तथान्येषामपि **जनानां** **व्रतानि** कर्माणि विविधानि भवन्ति । **तक्षा** त्वष्टा **रिष्टं** दारुतक्षणम् **इच्छति** । तथा **भिषक्** वैद्यश्चिकित्सकः **रुतं** रोगमिच्छति । **ब्रह्मा** ब्राह्मणः **सुन्वन्तं** सोमाभिषवं कुर्वन्तं यजमानमिच्छति । तथाहं त्वत्परिस्रवणमिच्छामि । तस्माद्धे **इन्दो** सोम **इन्द्राय** इन्द्रार्थं परि स्रव परितः क्षर ॥