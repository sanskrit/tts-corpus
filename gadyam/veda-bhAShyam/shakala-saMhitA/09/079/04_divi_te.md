+++
title = "004"
devataa = "पवमानः सोमः"
RShiH = "कविः"
ChandaH = "जगती"

+++


हे सोम **ते** तव सः **परमः** उत्तमोंऽशो **दिवि** दिवः **नाभा** नाभौ द्युलोकस्य नाभिस्थानीये देशे । अथवा नाभौ वृष्ट्यादेर्बन्धके दिवि द्युलोके। वर्तते **य** **आददे** आदत्ते हविर्देवतारूपः सन् । **ते** तव द्युलोकस्थांशस्यावयवाः **पृथिव्याः** **सानवि** समुच्छ्रिते  देशे पर्वतादिप्रदेशे **क्षिपः** क्षिप्ताः । सन्तः **रुरुहुः** रोहन्ति । **त्वा** त्वां द्युलोकस्थसोमांशभूतम् **अद्रयः** ग्रावाणः **बप्सति** भक्षयन्ति । बप्सतिरत्तिकर्मा । कुत्र । **गोरधि** **त्वचि** । अधीति सप्तम्यर्थानुवादी । आनडुहेऽधिषवणचर्मणीत्यर्थः। यद्यपि इदानींतनाः कृष्णाजिनेऽभिषुण्वन्ति न गोचर्मणि तथापि तस्मिन् सोमो मीयते क्रयार्थम् । तथा च सति यस्मिन् मिमीते तस्याधिप्रवणचर्म इति सूत्रात् मानसाधनस्यैव गोचर्मणः अधिषवणचर्मत्वाभिधानादविरोधः । **त्वा** त्वां तथा **अप्सु** वसतीवरीषु **दुदुहुः** दुहन्ति । अद्भिराप्लाव्य दुहन्तीत्यर्थः । यद्वा । अप्सूदकेषु रसेषु निमित्तेषु दुदुहुः दुहन्ति । कैः साधनैः। **हस्तैः** । 'हस्तो हन्तेः ' (निरु. १. ७) इति निरुक्तम् । के। **मनीषिणः** मेधाविनोऽध्वर्य्वादयः ॥