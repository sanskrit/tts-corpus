+++
title = "002"
devataa = "पवमानः सोमः"
RShiH = "कविः"
ChandaH = "जगती"

+++


**प्र** **धन्वन्तु** प्रगच्छन्तु **नः** अस्माकम् **इन्दवः** सोमाः **मदच्युतः** मदस्राविणः । **वा** अथवा। किंचेत्यर्थः। **धना** धनान्यपि प्र धन्वन्तु । **येभिः** यैः सोमैः **अर्वतः** बलवतः शत्रोः समीपं **जुनीमसि** जुनीमः प्राप्नुमः । **कस्य** **चित्** कस्यापि **मर्तस्य** मनुष्यस्य प्रबलस्य **परिह्वृतिं** परितो बाधां **तिरः** तिरस्कुर्वन्तो **वयं** **धनानि** गवादिरूपाणि **विश्वधा** सर्वदा **भरेमहि** बिभृयाम ॥