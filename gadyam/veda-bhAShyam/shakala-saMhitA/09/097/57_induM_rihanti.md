+++
title = "057"
devataa = "पवमानः सोमः"
RShiH = "कुत्सः"
ChandaH = "त्रिष्टुप्"

+++


महिषा महान्तः पूज्यावा अतएवादव्धाः कैश्चिदप्याहिंसिता देवा इन्दुं सोमं रिहन्ति लिहन्त्यास्वादयन्ति । किञ्च देवाः सोममुशन्तः सन्तः पदे तस्यास्य सोमस्य धारास्थाने रेभन्ति शब्दायन्ते । तत्र दृष्टान्तः—कवयोनगृध्राः धनमभिकाङ्क्षमाणाः कवयः स्तोतारो- यथा स्तुवन्तः शब्दायन्ते तद्वत् धीराः कर्मणिकुशला ऋत्विजः दशभिः एतत्सङ्ख्याकाभिः क्षिपाभिरङ्गुलीभिः तमिमंसोमं हिन्वन्ति अभिषवार्थं प्रेरयन्ति । अपिच रूपं अंशुं अपां वसतीवर्याख्यानां रसेन समञ्जते सम्यक् सेवयन्ति ॥ ५७ ॥