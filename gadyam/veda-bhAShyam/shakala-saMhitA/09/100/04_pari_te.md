+++
title = "004"
devataa = "पवमानः सोमः"
RShiH = "रेभसूनू काश्यपौ"
ChandaH = "अनुष्टुप्"

+++


**सुतस्य** **ते** त्वदीया **सानसिः** संभजनशीला यद्वा स्तोतृभिः संभजनीया **रंहमाणा** वेगं कुर्वाणा **धारा** **अव्ययम्** अविमयं **वारं** वालं पवित्रं **वि** **परि** **धावति** विशेषेण परितो गच्छति । तत्र दृष्टान्तः । **जिग्युषः** शत्रूणां जेतुर्वीरस्य **वाजीव** अश्वो यथा युद्धं परितो धावति तद्वत् । जयतेः क्वसौ ‘सन्लिटोर्जेः' इति कुत्वम् । **यथा** इति पूरकः ॥