+++
title = "009"
devataa = "पवमानः सोमः"
RShiH = "रेभसूनू काश्यपौ"
ChandaH = "अनुष्टुप्"

+++


हे **महिव्रत** महाकर्मन् बहुविधकर्मन् सोम **त्वं** **द्यां** द्युलोकं च पृथिवीं **च** **अति** **जभ्रिष** अत्यन्तं बिभर्षि ।' डुभृञ् धारणपोषणयोः । तस्य छान्दसे लिटि सर्वविधीनां छन्दसि विकल्पितत्वादत्रेडागमः । अन्तरिक्षे सोमात्मनेति पृथिव्यां लतारूपेणेत्येवं लोकद्वयवर्तित्वम्। हे **पवमान** क्षरन् सोम त्वं **महित्वना** महत्त्वेन युक्तः सन् **द्रापिं** कवचं **प्रति** **अमुञ्चथाः** प्रतिमुञ्चसि संवृणोषि ॥ ॥ २८ ॥