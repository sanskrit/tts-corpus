+++
title = "002"
devataa = "पवमानः सोमः"
RShiH = "पवित्रः"
ChandaH = "जगती"

+++


**महिषाः** पूज्या महान्तो वर्त्विजः **सम्यञ्चः** परस्परं संगताः सन्तः **सम्यक्** **अहेषत** सोमं सम्यक् प्रेरयन्ति अभिषुण्वन्तीति यावत् ।' हि गतौ वृद्धौ च ' । लुङि सिचि रूपम् । ततः **वेनाः** । ‘ वेनतेः कान्तिकर्मणः ' (निरु. १०, ३८ ) इति यास्कः । स्वर्गादिफलं कामयमाना ऋत्विजः **सिन्धोः** स्यन्दमानस्योदकस्य **ऊर्मौ** **अधि** संघे वसतीवर्यादिषु जलेषु सोमम् **अवीविपन्** कम्पयन्ति । तत्र प्रेरयन्तीत्यर्थः । वपतेर्ण्यन्तस्य लुङि चङि ' णौ चङ्युपधाया ह्रस्वः' इति ह्रस्वः । किंच **अर्कम्** अर्चनीयं स्तोत्रं **जनयन्तः** कुर्वन्तस्ते **प्रियां** प्रियतमाम् **इन्द्रस्य** **तन्वं** धाम च **मधोः** मदकरस्य सोमस्य **धाराभिः** अवीवृधन् वर्धितवन्तः । वर्धतेर्लुङि चङि रूपम् ॥