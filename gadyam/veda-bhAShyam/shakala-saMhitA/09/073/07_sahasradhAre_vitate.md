+++
title = "007"
devataa = "पवमानः सोमः"
RShiH = "पवित्रः"
ChandaH = "जगती"

+++


कवयः क्रान्तकर्माणः अत एव **मनीषिणः** प्राज्ञा ऋत्विजः **सहस्रधारे** अनेकधारोपेते **वितते** कर्मणि विस्तृते **पवित्रे** शुद्ध्युत्पादके सोमे वर्तमानां **वाचं** माध्यमिकाम् । सोमः खलु विश्वावसुप्रभृतिगन्धर्वेष्वन्तरिक्षेऽवतिष्ठते ' सोमो वै राजा गन्धर्वेष्वासीत् ' ( ऐ. ब्रा.१.२७ ) इति श्रवणात् । तत्र वर्तमानं सोमं देवा गोरूपया वाचा क्रीतवन्तः । तदा सोमे वाक्तिष्ठतीति शक्यते वक्तुम् । तस्मात्सोमे स्थितां माध्यमिकां वाचम् **आ** **पुनन्ति** संस्कुर्वन्ति । स्तुवन्तीति यावत् । य उक्तगुणा मरुतां मातरं माध्यमिकां वाचं स्तुवन्ति तेषां **रुद्रासः** रुद्रपुत्रा मरुतः **स्पशः** मध्यमया वाचा वशिनो भवन्ति । कीदृशाः । **इषिराः** गमनशीलाः **अद्रुहः** स्तोतॄणामद्रोग्धारः । यद्वा । द्रुहेः कर्मणि क्विबौणादिकः । परैरहिंस्याः । **स्वञ्चः** शोभनाञ्चनाः अत एव **सुदृशः** सुदर्शनाः **नृचक्षसः** नृणां कर्मनेतॄणां द्रष्टारः ॥