+++
title = "004"
devataa = "पवमानः सोमः"
RShiH = "पवित्रः"
ChandaH = "जगती"

+++


**सहस्रधारे** । बहूदकधारा यस्माद्द्रवन्ति तत्तथोक्तमन्तरिक्षम् । तस्मिन् वर्तमानाः **ते** सोमरश्मयः **अव** अवस्तात स्थिताः **समस्वरन्** । पृथिवीं वृष्ट्या संयोजयन्तीत्यर्थः । किंच **दिवः** द्युलोकस्य **नाके** समुच्छ्रिते देशे वर्तमानाः **मधुजिह्वाः** मध्वग्राः । सोमतेजसाग्रेभ्यो हि मधूत्पन्नं भवति । अतो मधुजिह्वाः । **असश्चत:** संगतवर्जिताः पृथक्पृथग्दिव्यवस्थिताः **अस्य** सोमस्य स्वभूताः **स्पशः** सारभूता रश्मयः **भूर्णयः** क्षिप्रगामिनः सन्तः **न** **नि** **मिषन्ति** निमेषं न कुर्वन्ति । किंतु पापिनः सुकृतिनश्च ज्ञातुं सर्वदा जाग्रतीत्यर्थः। अथवा । राजभृत्या यथा दुष्टान् विचारयितुं सर्वदा जागरणं कुर्वन्ति तद्वदेते रश्मयः **पदेपदे** स्थाने स्थाने **सेतवः** संबद्धाः सन्तः **पाशिनः** पापकृतां बाधकाः **सन्ति** भवन्ति ॥