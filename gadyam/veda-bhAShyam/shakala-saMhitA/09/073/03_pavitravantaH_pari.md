+++
title = "003"
devataa = "पवमानः सोमः"
RShiH = "पवित्रः"
ChandaH = "जगती"

+++


**पवित्रवन्तः** पवित्रेण शोधकेन सामर्थ्येन युक्ताः सोमस्य रश्मयः **वाचं** सोमस्थितां माध्यमिकां वाचं **परि** **आसते** पर्युपविशन्ति । सोमोऽन्तरिक्षे तिष्ठति खलु ‘सोमो वै राजा गन्धर्वेष्वासीत् ' ( ऐ. ब्रा, १.२७) इत्याम्नानात् । ततः **प्रत्नः** पुराणः **एषां** रश्मीनां **पिता** अयं सोमश्च **व्रतं** प्रकाशनात्मकं कर्म **अभि** **रक्षति** अवितं करोति । किंच **वरुणः** सर्वस्य स्वतेजसाच्छादकः सोऽयं सोमः **महः** महत् **समुद्रम्** । अन्तरिक्षनामैतत् । महदन्तरिक्षं तै रश्मिभिः **तिरो** **दधे** अन्तर्हितमकरोत् । सर्वं व्याप्नोदिति यावत् । तमिमं सोमं **धीराः** । **इत्** अवधारणे । कर्मणि कुशलाः प्राज्ञा एवर्त्विजः **धरुणेषु** सर्वस्य धारकेषु वसतीवर्याख्येषूदकेषु **आरभम्** आरब्धुं **शेकुः** शक्नुवन्ति च । रभेस्तुमर्थे ' शकि णमुल्कमुलौ' (पा. सू. ३. ४. १२ ) इति कमुल्। लित्स्वरेण मध्योदात्तः ॥