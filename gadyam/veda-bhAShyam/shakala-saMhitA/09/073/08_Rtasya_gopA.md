+++
title = "008"
devataa = "पवमानः सोमः"
RShiH = "पवित्रः"
ChandaH = "जगती"

+++


**ऋतस्य** सत्यभूतस्य यज्ञस्य **गोपाः** गोपायिता अत एव **सुक्रतुः** शोभनकर्मा सोमः **न** **दभाय** दम्भाय स्तम्भनाय न भवति । परैर्दम्भयितुं न शक्यत इत्यर्थः । किंच **सः** सोमः **त्री** । ‘ शेश्छन्दसि बहुलम्' इति लुक् । त्रीणि **पवित्रा** अग्निवायुसूर्यात्मकानि त्रीणि पवित्राणि **हृद्यन्तः** हृदयस्यान्तः **आ** **दधे** आदधाति । स्वस्मिन् संगमयतीत्यर्थः । अपि च **विद्वान्** सर्वं जानानः **सः** सोमः **विश्वा** **भुवना** सर्वाणि भुवनानि **अभि** **पश्यति** । ततः **कर्ते** । करोतेरौणादिकः तप्रत्ययः । कर्मणि **अजुष्टान्** अप्रियान् अत एव **अव्रतान्** अयजमानान् **अव** **विध्यति** अवाङ्मुखान् कृत्वा ताडयति । हिनस्तीति यावत् ॥