+++
title = "009"
devataa = "पवमानः सोमः"
RShiH = "पवित्रः"
ChandaH = "जगती"

+++


**ऋतस्य** सत्यभूतस्य यज्ञस्य **तन्तुः** तनिता **पवित्रे** अविवालमये दशापवित्रे **विततः** विस्तृतः । यद्वा । पवित्रेऽन्तरिक्षे विस्तृतः सोमः **वरुणस्य** **जिह्वाया** **अग्रे** **मायया** कर्मणा **आ** आस्थितः। वरुणजिह्वाग्र आपस्तिष्ठन्ति । तासु सोमो वसतीति वसतीवर्याद्युदकेषु स्थित इत्यर्थः । ततः **धीराश्चित्** कर्मणि प्राज्ञा एव **तत्** वरुणजिह्वाग्रस्थानं **समिनक्षन्तः** । इनक्षतिर्गतिकर्मा । संव्याप्नुवन्तः सन्तः **आशत** स्तुतिभिर्हविर्भिर्वा प्राप्नुवन् । यः पुनः **कर्तम्** ।' कालाध्वनो:° ' इति द्वितीया । कर्मणि **अप्रभुः** समर्थो न भवति सोऽयम् **अत्र** अस्मिनेव लोके **अव** **पदाति** अवस्तान्नरके पतति नोपरि गच्छति । ‘पद गतौ ' । लेट्याडागमः । तस्मात्सर्वैरग्निष्टोमादिकर्म कर्तव्यमित्येषोऽर्थोऽभिहितो भवति ॥ ॥ ३० ॥