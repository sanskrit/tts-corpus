+++
title = "001"
devataa = "पवमानः सोमः"
RShiH = "पवित्रः"
ChandaH = "जगती"

+++


**स्रक्वे** यज्ञस्य हनुस्थानीये। स्रक्व ओष्ठप्रान्तो हनुरुच्यते । ‘हनुरधिषवणफलकः' इत्याम्नानात् हनुस्थानीये अधिषवणफलके **धमतः** अभिषूयमाणस्य **द्रप्सस्य** सोमस्यांशवः **समस्वरन्** संगच्छन्ते । समशब्दयन् वा । **ऋतस्य** सत्यभूतस्य यज्ञस्य **योना** योनावुत्पत्तिस्थाने **नाभयः** सोमरसाः **समरन्त** संगच्छन्ते । अर्तेः ‘समो गमि°' इत्यादिनात्मनेपदम् ।' सर्तिशास्त्यर्तिभ्यश्च । इति च्लेरङ्। अथ **असुरः** बलवान् सर्वेषां प्रीणनात् प्राणदाता वा **सः** सोमः **मूर्ध्नः** समुच्छ्रितान् **त्रीन्** लोकान् **आरभे** आरम्भणाय मनुष्यदेवादीनां संचरणाय करोति । किंच **सत्यस्य** सत्यभूतस्य सोमस्य **नावः** नौका इव स्थिताश्चतस्रः स्थाल्यः। आदित्याग्रयणोक्थ्यध्रुवस्थाल्य इति । ताः स्थाल्यः **सुकृतं** सुष्ठु कर्माणि कुर्वन्तं यजमानम् **अपीपरन्** अभिमतदानेन पूजयन्ति वा। पारयतेर्लुङि चङि सन्वद्भावाभ्यासेत्वदीर्घाः ॥