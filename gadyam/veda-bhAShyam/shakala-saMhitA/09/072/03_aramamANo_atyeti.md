+++
title = "003"
devataa = "पवमानः सोमः"
RShiH = "हरिमन्तः"
ChandaH = "जगती"

+++


**सः** सोम **अरममाणः** अनुपरतः सन् । पुनः पुनर्देवानां प्रीणनाय ग्रहादीनि प्रविशन्नित्यर्थः । **गाः** गोविकारानाश्रयणानभिलक्ष्य **अत्येति** अतिक्रम्य गच्छति । ततः शब्दायमानः सोमः **सूर्यस्य** आदित्यस्य **दुहितुः** उषस: **प्रियं** **रवं** शब्दं **तिरः** तिरस्करोति । तस्मिन्काले सोमाभिषवध्वनिर्महान्   भवतीत्यर्थः । **विनंगृसः** । विनं कमनीयं स्तोत्रं गृह्णातीति विनंगृसः स्तोता । **जोषम्** । जुषेर्घञि रूपम् । पर्याप्तं स्तोत्रं तस्मै सोमाय **अनु** **अभरत्** अनुभरति । करोतीति यावत् । सोऽयं सोमः **द्वयीभिः** द्वाभ्यां पाणिभ्यामुत्पन्नाभिः **जामिभिः** परस्परं बन्धुभिः स्वसृभिः कर्मकरणार्थमितस्ततो गच्छन्तीभिरङ्गुलीभिः **सं** **क्षेति** संगच्छते । ‘क्षि निवासगत्योः । छान्दसी  विकरणस्य लुक् ।