+++
title = "008"
devataa = "पवमानः सोमः"
RShiH = "हरिमन्तः"
ChandaH = "जगती"

+++


हे **सुक्रतो** शोभनकर्मन् सुप्रज्ञ वा सोम तादृशस्त्वं **पार्थिवं** **रजः** लोकं लक्षीकृत्य **तु** क्षिप्रं **परि** **पवस्व** परितः सर्वतः क्षर । किं कुर्वन् । **आधून्वते** अदाभ्यग्रहे त्रिभिरंशुभिराधावनं कुर्वते । तथा भगवता आपस्तम्बेन सूत्रितं-- तैरेनं चतुराधुनोति पञ्चकृत्वः सप्तकृत्वो वा ' इति । तस्मै धनादिकं **शिक्षन्** प्रयच्छन् परि पवस्वेति समन्वयः । ततस्त्वं **नः** अस्मान् **वसुनः** धनात् **मा** **निर्भाक्** मा निर्भाङ्क्षीः मा वियोक्षीः । कीदृशात् । **सदनस्पृशः** । येन भूतेन वसुना सदनानि गृहान् पुत्रादीन् स्पृशन्ति तादृशात् गृहादिकस्य प्रदातुः धनान्मा वियुजः । भाक्। 'भज सेवायाम् । लुङि सिपि सिचि ‘ बहुलं छन्दसि' इति ईडागमाभावः । ‘ एकाचः' इति इट्प्रतिषेधः । हलन्तलक्षणा वृद्धिः (पा. सू. ७. २. ३ )। सिपो लोपः । यस्मादेवं तस्माद्वयं **पिशङ्गं** नानारूपं कनकादिना अत एव **बहुलं** प्रभूतं **रयिं** धनं **वसीमहि** आच्छादयेम । बहुधनवन्तो भवेमेत्यर्थः । ‘ वस आच्छादने '। आदादिकः । लिङि रूपम् ॥