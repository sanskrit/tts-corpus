+++
title = "005"
devataa = "पवमानः सोमः"
RShiH = "हरिमन्तः"
ChandaH = "जगती"

+++


हे **इन्द्र** पवमानगुणविशिष्ट **नृबाहुभ्यां** कर्मनेतॄणामृत्विजां बाहुभ्यां **चोदितः** प्रेरितः **धारया** **सुतः** अभिषुतः । यथा धारा भवति तथाभिषुत इत्यर्थः । तादृशः **सोमः** **ते** तव अनुष्वधं बलमनु बलार्थम् । यद्वा । स्वधेत्यन्ननाम । अन्नार्थं **पवते** आगच्छति । ततः स त्वं सोमपानेन **क्रतून्** कर्माणि **आप्राः** आपूरयसि । किंच **अध्वरे** यज्ञे **मतीः** अभिमन्यमानान्'  शत्रून् समजैः सम्यग्जितवानसि । ‘ जि जये' । लुङि सिपि सिचो ‘ बहुलं छन्दसि' इति इडभावः । ‘ सिचि वृद्धि:०' इति वृद्धिः । सोऽयं **हरिः** हरितवर्णः सोमः **चम्वोः** अधिषवणफलकयोः **आसदत्** आसीदति । तत्र दृष्टान्तः । **वेर्न** । वी गत्यादिषु । अन्येभ्योऽपि दृश्यन्ते' इति विच् । सार्वधातुकार्धधातुकयोः ' इति गुणः । यथा विः पक्षी **द्रुषत्** द्रुमे सीदतीति तद्वत् । द्रुषत्' । 'पूर्वपदात्' इति षत्वम् ॥ ॥ २७ ॥