+++
title = "001"
devataa = "पवमानः सोमः"
RShiH = "हरिमन्तः"
ChandaH = "जगती"

+++


**हरिं** हरितवर्णं सोममृत्विजो **मृजन्ति** मार्जयन्ति । ‘मृजेरजादौ संक्रमे विभाषा वृद्धिरिष्यते' (पा. म. १.१.३.१०, का. १.१.५ ) इति तत्र वृद्धेरभावः । सोऽयम् **अरुषः** । अर्तेरुषच्प्रत्ययः ॥ गमनशीलोऽश्व इव **युज्यते** इन्द्रादिभिः संयुज्यते । किंच **कलश** द्रोणाभिधाने स्थितः **सोमः** **धेनुभिः** गोविकारैः दध्यादिभिः **सम्** **अज्यते** समक्तः सिक्तो भवति । अपि च सोमो यदा **वाचं** शब्दम् **उत्** **ईरयति** उद्गमयति । शब्दं करोतीत्यर्थः । तदा स्तोतारश्च **मती** । ‘ सुपां सुलुक्' इति द्वितीयायाः पूर्वसवर्णदीर्घः । स्तुतिं **हिन्वते** प्रेरयन्ति । ‘हि गतौ वृद्धौ च' इति स्वादिः आत्मनेपदी । ततः स्तोत्राभिष्टुतः सः **पुरुष्टुतस्य** बहुस्तोत्रयुक्तस्य स्तोतुः **परिप्रियः** । ‘ प्रीङ् तर्पणे'। क्विप् । शसि इयङादेशः । कृदुत्तरपदप्रकृतिस्वरत्वम् । परितः प्रीणयितॄणि कति चित् **क्रियन्ति** धनानि प्रयच्छति ॥