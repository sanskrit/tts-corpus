+++
title = "004"
devataa = "पवमानः सोमः"
RShiH = "कविः"
ChandaH = "जगती"

+++


**अयम्** **इन्दुः** सोमः **नः** अस्मान् **वनुष्यतः** हन्तुमिच्छतः शत्रून् **विद्वान्** जानन् हन्तुं **वनवत्** हन्तु तान् । केन साधनेन । **सत्राचा** सहाञ्चता **मनसा** । कीदृशः । **पुरुष्टुतः** बहुभिः स्तुतः । **यः** सोमः **इनस्य** ईश्वरस्याग्नेः **सदने** स्थाने भूमौ वेद्यां वा वर्तमानः **गर्भमादधे** धारयत्योषधीषु । **यश्च** **गवाम्** अस्मदीयानां शत्रुभिरपहृतानाम् **उरुब्जं** प्रभूतानामपां पयसां जनकं **व्रजम्** **अभ्यर्षति** गच्छति । स वनवदिति ॥