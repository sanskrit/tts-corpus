+++
title = "001"
devataa = "पवमानः सोमः"
RShiH = "प्रजापतिर्वाच्यः"
ChandaH = "जगती"

+++


हे सोम **देवमादनः** देवानां मादयिता **विचर्षणिः** विद्रष्टा **अप्साः** अपां दाता त्वं **पवस्व** क्षर । कस्मै । **इन्द्राय** **वरुणाय** **वायवे** च । **नः** अस्माकं **वरिवः** धनं **स्वस्तिमत्** । स्वस्तीत्यविनाशनाम । तद्वद्धनं **कृधि** कुरु । **उरुक्षितौ** विस्तीर्णायां भूमौ यज्ञसंबन्धियां **दैव्यं** **जनं** देवसंबन्धिनं संघम् । जनशब्दः संघवाची । तं **गृणीहि** । गृणातिः शब्दकर्मा । शब्दय । यथा त्वदीयाभिषवशब्दं श्रुत्वा देवा आगच्छन्ति तथा गृणीहीत्यर्थः । अथवा दैव्यं जनमित्यृषिः स्वात्मानमाह । देवसंबन्धिनं जनं मां गृणीहि साधुसंभक्ता इति शब्दय ॥