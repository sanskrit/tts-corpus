+++
title = "004"
devataa = "पवमानः सोमः"
RShiH = "प्रजापतिर्वाच्यः"
ChandaH = "जगती"

+++


**एष** **स्यः** सः **सोमः** **पवते** पूयते । कीदृश एषः । **सहस्रजित्** सहस्रस्य जेता । किं कुर्वन् । **वाचम्** ऋत्विजां स्तुतिरूपां वाचं **हिन्वानः** प्रेरयन् । कीदृशीं वाचम् । **इषिरां** गमनशीलां स्तुत्यं प्रति गन्त्रीम् **उषर्बुधम्** उषसि प्रबुद्धाम् । सोऽयम् **इन्दुः** सोमः **समुद्रं** समुद्रियं रसम् **उदियर्ति** उद्गमयति **वायुभिः** गन्तृभिरध्वर्य्वादिभिः वायुभिरेव वा प्रेर्यमाणः सन् । तथा **इन्द्रस्य** **हार्दि** । हार्दं प्रियम् । तद्धार्दि इन्द्रस्य प्रियवद्यथा भवति तथा **कलशेषु** द्रोणकलशप्रभृतिषु **आ** **सीदति** ॥