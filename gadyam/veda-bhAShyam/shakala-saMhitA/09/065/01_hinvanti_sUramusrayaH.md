+++
title = "001"
devataa = "पवमानः सोमः"
RShiH = "भृगुर्वारुणिर्जमदग्निर्वा"
ChandaH = "गायत्री"

+++


अत्र सर्वत्र पवमानः सोमः स्तूयते । तत्रादावृषिः सोमं प्रत्याह । मदीया अङ्गुलयस्त्वामभिषोतुं प्रेरयन्तीति । तदुच्यते । **स्वसारः** । अङ्गुलिनामैतत् । सुष्ठु कर्मसु प्रेर्यन्त ऋत्विग्भिरिति स्वसारः । **जामयः** एकस्मात्पाणेरुत्पन्नत्वात् परस्परं बन्धुभूताः **उस्रयः** कर्मार्थं निवसन्त्यः । सर्वत्र गन्त्र्य इत्यर्थः । तादृश्योऽङ्गुलयः **महीयुवः** त्वदभिषवं कामयमानाः सत्यः **सूरं** सुवीर्यं सोमे पीते वीर्यं भवतीति शोभनवीर्यकारणं वा सर्वेषां कर्मणि प्रेरकं वा तादृशं **पतिं** सर्वस्य स्थावरजङ्गमजातस्य स्वामिनं यस्माद्देवार्थमिज्यते अत एव **महां** देवेभ्यो दीयमानत्वेन महान्तं महनीयं वा **इन्दुं** ग्रहेषु स्यन्दमानं सोमं **हिन्वन्ति** प्रेरयन्ति । ‘हि वर्धनगत्योः' । स्वादिः ॥