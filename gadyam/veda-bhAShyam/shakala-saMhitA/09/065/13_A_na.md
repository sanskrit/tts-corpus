+++
title = "013"
devataa = "पवमानः सोमः"
RShiH = "भृगुर्वारुणिर्जमदग्निर्वा"
ChandaH = "गायत्री"

+++


हे **इन्दो** क्षरणशील दीपनशील वा हे सोम **विश्वदर्शतः** विश्वैः सर्वैर्दर्शनीयः । यद्वा । विश्वं सर्वं वस्तुजातं दर्श्यते ज्ञाप्यतेऽनेनेति । सः विश्वस्य प्रकाशक इत्यर्थः । तादृशस्त्वं **महीमिषं** महत्प्रभूतमन्नं **नः** अस्मभ्यम् **आ** **पवस्व** आगमय । प्रयच्छेत्यर्थः । किंच हे **सोम** अभिषूयमाण पवमान **अस्मभ्यं** **गातुवित्** स्वर्गमार्गस्य लम्भयिता ज्ञापयिता भव ॥