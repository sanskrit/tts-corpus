+++
title = "005"
devataa = "पवमानः सोमः"
RShiH = "भृगुर्वारुणिर्जमदग्निर्वा"
ChandaH = "गायत्री"

+++


हे **स्वायुध** । यज्ञे स्फ्यकपालादीनि दशायुधानीत्यभिधीयन्ते । शोभनानि तानि यस्य स तथोक्तः। यद्वा । धनुरादीन्यायुधानि यस्य सः । तादृश हे सोम त्वं **मन्दमानः** मोदमानः सन् । यद्वा। अन्तर्णीतण्यर्थः । देवान् स्वयं मादयन् । **सुवीर्यं** शोभनवीर्योपेतं पुत्रादिकमस्माकम् **आ** **पवस्व** । पवतिर्गत्यर्थः । आप्रापय । किंच हे **इन्दो** ग्रहेषु चमसेषु च क्षरणशील सोम **इहो** । इह उ पदद्वयम् । उ इत्यवधारणे । इहैवास्मदीये यज्ञ एव सुष्ठु **आ** **गहि** आगच्छ ॥ ॥ १ ॥