+++
title = "019"
devataa = "पवमानः सोमः"
RShiH = "भृगुर्वारुणिर्जमदग्निर्वा"
ChandaH = "गायत्री"

+++


हे **सोम** अभिषूयमाण पवमान **द्युमत्तमः** अतिशयेन दीप्तिमांस्त्वं **द्रोणानि** । प्रयोगबाहुल्यापेक्षमेतद्बहुवचनम् । द्रोणान् **अभि** लक्षीकृत्य **रोरुवत्** पुनःपुनर्भृशं वा शब्दं कुर्वन् **अर्ष** तानागच्छ। दशापवित्रमध्यान्निर्गतः सोमोऽविच्छिन्नधारया द्रोणकलशे पतन् शब्दं करोति खलु। तत्र दृष्टान्तः । **श्येनो** **न** यथा **आ** **सीदन्** सर्वतो गच्छन् श्येनः शंसनीयगतिः पक्षी **योनिं** स्वस्थानं कुलायं प्रति भृशं शब्दायमानः सन्नागच्छति तद्वत् ॥