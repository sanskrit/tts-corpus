+++
title = "027"
devataa = "पवमानः सोमः"
RShiH = "भृगुर्वारुणिर्जमदग्निर्वा"
ChandaH = "गायत्री"

+++


अथ प्रत्यक्षकृतः । हे सोम **आभुवः** । कर्मकरणार्थं समन्ताद्भवन्तीत्याभुव ऋत्विजः । ते **सुतेषु** । सुतोऽभिषुतः सोमः । तद्वत्सु यज्ञेषु **देवतातये** । ‘ सर्वदेवात्तातिल्' इति स्वार्थिकस्तातिल् । इन्द्रादिदेवेभ्यः **तं** तादृशं प्रसिद्धं **त्वा** त्वां **हिन्विरे** ग्रावभिः प्रेरयन्ति । अभिषुण्वन्तीत्यर्थः । ततः **सः** अभिषुतः स त्वम् **अनया** **रुचा** दीप्यमानया धारया द्रोणकलशं प्रति **पवस्व** आगच्छ । पवतिर्गतिकर्मा । यद्वा । अनया मदीयया रुचा स्तुत्या सह कलशमागच्छ । कलशाभिगमनकाले हि सोमं स्तुवन्ति ॥