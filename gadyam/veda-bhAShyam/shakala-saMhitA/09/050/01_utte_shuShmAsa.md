+++
title = "001"
devataa = "पवमानः सोमः"
RShiH = "उचथ्यः"
ChandaH = "गायत्री"

+++


हे सोम **ते** तव **शुष्मासः** शुष्मा वेगाः **उत्** **ईरते** उद्गच्छन्ति । तत्र दृष्टान्तः । **सिन्धोः** समुद्रस्य **ऊर्मेरिव** यथा तरङ्गात् **स्वनः** ध्वनिरुद्गच्छति तद्वदित्यर्थः । सः त्वं **वाणस्य** विसृष्टस्य बाणस्य नालस्य वा वादित्रविशेषस्य **पविं** शब्दम् । **पविः** भारती ' इति वाङ्नामसु पाठात् । **चोदय** प्रेरय । वेगेन स्यन्दमानस्त्वं विसृष्टबाणशब्दसदृशं शब्दं कुर्वित्यर्थः ॥