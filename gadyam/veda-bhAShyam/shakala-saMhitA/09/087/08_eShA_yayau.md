+++
title = "008"
devataa = "पवमानः सोमः"
RShiH = "उशनाः"
ChandaH = "त्रिष्टुप्"

+++


**एषा** सोमधारा **परमात्** उच्छ्रितात् स्थानात् **ययौ** जगाम पात्रं स्वयंप्राप्तव्यं देशं वा । किंच **अद्रेः** पणीनां निवासस्थानस्य पर्वतस्य **अन्तः** **कूचित्** क्वचित् कुत्रचिद्गूढे **ऊर्वे** देशे **सतीः** वर्तमानाः पणिभिरपहृताः **गाः** **विवेद** लब्धवती । यत्र पणयो गा अपहृत्य  स्थापितवन्तः स देश ऊर्वः। 'ऊर्वं गव्यं महि गृणानः' (ऋ. सं. ६,१७,१ ) इति हि मन्त्रान्तरम् । **दिवो** **न** **विद्युत्** दिवः सकाशाद्विद्युदिव **स्तनयन्ती** शब्दयन्ती । विद्युत् विशेष्यते । **अभ्रैः** प्रेरितेति शेषः । सा यथा शब्दं करोति तद्वच्छब्दं कुर्वती । **सोमस्य** संबन्धिनी सेयं **धारा** हे **इन्द्र** **ते** त्वदर्थं त्वत्पानाय **पवते** पूयते । क्षरति वा ॥