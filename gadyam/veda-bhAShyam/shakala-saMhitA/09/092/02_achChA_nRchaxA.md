+++
title = "002"
devataa = "पवमानः सोमः"
RShiH = "कश्यपः"
ChandaH = "त्रिष्टुप्"

+++


**नृचक्षाः** नृणां द्रष्टा **कविः** क्रान्तप्रज्ञः सोमः **नाम** वसतीवर्याख्यमुदकं **दधानः** धारयन् **अस्य** एतादृशस्यात्मनः **योनौ** स्थाने **पवित्रे** **अच्छ** **असरत्** अभितः सरति । ततः **सदने** । सीदन्त्यत्रेति सदनो यज्ञः । तस्मिन् **होतेव** होता यथा देवान् स्तोतुमुपविशति तद्वद्देवानागन्तुमुपविशन् सोमः **चमूषु** । चमन्ति चम्वो ग्रहादयः । तेष्वभिसरति । अनन्तरं सप्तसंख्याकाः **विप्राः** मेधाविनो भरद्वाजः कश्यप गोतमोऽत्रिर्विश्वामित्रो जमदग्निर्वसिष्ठ इत्येते **ऋषयः** **ईम्** एनं सोमम् **उप** **अग्मन्** स्तोत्रैरुपगच्छन्ति ॥