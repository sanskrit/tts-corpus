+++
title = "003"
devataa = "पवमानः सोमः"
RShiH = "कश्यपः"
ChandaH = "त्रिष्टुप्"

+++


**सुमेधाः** । ‘ नित्यमसिच् प्रजामेधयोः' ( पा. सू. ५. ४. १२२) इत्यसिच्समासान्तः । शोभनप्रज्ञः **गातुवित्** मार्गस्य वेत्ता । यद्वा । गातवः स्तोतारः । तेषां धनस्य लम्भयिता । **विश्वदेवः** सर्वदेवोपगतः । यद्वा । देवो देवनं दीप्तिः । व्यापकदीप्तियुक्तः । एतादृशः **सोमः** **पुनानः** पूयमानः सन् **नित्यम्** अविनश्वरं **सदः** स्थानं द्रोणकलशं **प्र** **एति** प्रगच्छति । ततः **विश्वेषु** सर्वेषु **काव्येषु** कविकर्मसु स्तोत्रेषु **रन्ता** **भुवत्** रमणशीलो भवति । रमेस्ताच्छीलिकस्तृन् । तथा **धीरः** प्राज्ञः सोऽयं **पञ्च** **जनान्** निषादपञ्चमांश्चतुरो वर्णान् **अनु** **यतते** अनुगन्तुं प्रयत्नं करोति । अनुगच्छतीति यावत् ॥