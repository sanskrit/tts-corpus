+++
title = "004"
devataa = "पवमानः सोमः"
RShiH = "कश्यपः"
ChandaH = "त्रिष्टुप्"

+++


हे **पवमान** पूयमान हे **सोम** **तव** स्वभूताः **त्ये** ते प्रसिद्धाः **त्रय** **एकादशासः** । पूरणार्थे डट् प्रत्ययः । त्रयस्त्रिंशत्संख्याकाः **विश्वे** सर्वे **देवाः** **निण्ये** । अन्तर्हितनामैतत् । अन्तर्हिते स्थाने द्युलोके वर्तन्ते । तादृशं त्वां दशसंख्याका अङ्गुलयः **अधि** **सानौ** अधिकं समुच्छ्रिते **अव्ये** अविमये पवित्रे **स्वधाभिः** उदकैः **मृजन्ति** शोधयन्ति । किंच **यह्वीः** ।' वा छन्दसि । इति पूर्वसवर्णदीर्घः । यह्वयो महत्यः **सप्त** सप्तसंख्याका गङ्गाद्याः **नद्यः** **त्वा** त्वां **मृजन्ति** । वसतीवर्यात्मकैरेकधनात्मकैश्च स्वीयैरुदकैस्त्वां मार्जयन्तीत्यर्थः ॥