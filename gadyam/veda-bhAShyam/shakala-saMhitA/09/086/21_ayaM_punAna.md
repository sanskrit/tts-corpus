+++
title = "021"
devataa = "पवमानः सोमः"
RShiH = "पृश्नयोजाः"
ChandaH = "जगती"

+++


**अयं** सोमः **पुनानः** पूयमानः **उषसो** **वि** **रोचयत्** विविधं रोचयति । **अयं** **सिन्धुभ्यः** स्यन्दमानाभ्योऽद्भ्यो वसतीवरीभ्यः **अभवत्** समृद्धो भवति । **उ** इति पूरणः । कीदृशोऽयम् । **लोककृत्** लोकानां कर्ता । वर्षकत्वात् रेतोधारकत्वाच्चास्य लोककृत्त्वम् । **अयं** **सोमः** **त्रिः** **सप्त** एकविंशतिं गा ऋत्विङ्मुखेन **आशिरं** **दुदुहानः** दुहानः । दोहस्य प्रयोजकत्वात् कर्त्रुपचारः। **मत्सरः** मदकरः **चारु** रमणीयं **पवते** क्षरति । किमर्थम् । **हृदे** हृदयाय हृदयगमनाय ॥