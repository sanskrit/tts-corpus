+++
title = "001"
devataa = "पवमानः सोमः"
RShiH = "आकृष्टा माषाः"
ChandaH = "जगती"

+++


हे **पवमान** पूयमान सोम **ते** तव **आशवः** व्याप्ताः **धीजवः** मनोवेगा: **मदाः** मदकरा रसाः अर्षन्ति गच्छन्ति । **त्मना** आत्मनैव । अनायासेनेत्यर्थः । क इव । **रघुजाइव** । रघुः। शीघ्रगा वडवाः । तत्र जाता रघुजाः । त इव निर्गतास्ते **दिव्याः** दिवि भवाः । अन्तरिक्षे दशापवित्रे धार्यमाणा इत्यर्थः । **सुपर्णाः** सुपतनाः **मधुमन्तः** माधुर्योपेताः **मदिन्तमासः** अतिशयेन मादयितृतमाः **इन्दवः** दीप्ता रसाः **कोशं** द्रोणकलशं **परि** **आसते** पर्युपविशन्ति ॥