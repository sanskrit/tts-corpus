+++
title = "045"
devataa = "पवमानः सोमः"
RShiH = "अत्रिः"
ChandaH = "जगती"

+++


**अग्रेगः** अग्रे गन्ता **राजा** राजमानः **अप्यः** अप्सु संस्कृतः सोमः **तविष्यते** स्तूयते । यः **अह्नां** दिनानां **विमानः** निर्माता चन्द्रकलाहासवृद्ध्यधीनत्वादहर्व्यवहारस्य । **भुवनेषु** उदकेषु वसतीवरीसंबन्धिषु **अर्पितः** स्थापितः स राजा तविष्यते। किंच **हरिः** हरितवर्णः **घृतस्नुः** प्रसृतोदकः **सुदृशीकः** शोभनदर्शनः **अर्णवः** उदकवान् । अर्ण इत्युदकनाम। **ज्योतीरथः** ज्योतिर्मयरथः **राये** धनस्य प्रापयिता । **ओक्यः** । ओक इति निवासनाम । तस्य हितः ॥ ॥ २० ॥