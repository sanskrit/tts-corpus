+++
title = "013"
devataa = "पवमानः सोमः"
RShiH = "सिकता निवावरी"
ChandaH = "जगती"

+++


**अयं** सोमः **मतवान्** । मतं संमतं प्रियं स्तोत्रम् । तद्वान् **पवमानः** पूयमानः शोध्यमानश्च सन् **हितः** प्रेरितः **शकुनः** पक्षी **यथा** शीघ्रं गच्छति तथा **अव्ये** पवित्रे **ऊर्मिणा** रसेन **ससार** गच्छति । हे **कवे** क्रान्तप्रज्ञ अनूचान वा । ये वा अनूचानास्ते कवयः' (ऐ. ब्रा. २. ३८) इति श्रुतेः । तादृश यजमान यद्वा उक्तलक्षण **इन्द्र** **ते** तव **क्रत्वा** कर्मणा **धिया** प्रज्ञया च । यद्वा । विशेषणविशेष्यभावः । धिया धारकेण क्रत्वा कर्मणा **रोदसी** **अन्तरा** रोदस्योर्द्यावापृथिव्योरन्तरा **शुचिः** **सोमः** **पवते** पूयते ॥