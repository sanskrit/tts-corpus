+++
title = "046"
devataa = "पवमानः सोमः"
RShiH = "गृत्समदः"
ChandaH = "जगती"

+++


**दिवः** द्युलोकस्य **स्कम्भः** स्कम्भयिता धारकः **उद्यतः** सोमः **असर्जि** सृज्यते । अभिषूयते इत्यर्थः । किंच **त्रिधातुः** । द्रोणकलशाधवनीयपूतभृदाख्यास्त्रयो धातवो यस्य स तथोक्तः । तादृशो **भुवनानि** उदकानि **अर्षति** गच्छति । **अंशुं** सोमं **पनिप्नतं** शब्दायमानं **मतयः** पूजकाः **रिहन्ति** लिहन्ति आस्वादयन्ति । कदा। **यदि** **निर्णिजं** निर्णिक्तम् । यद्वा । निर्णिगिति रूपनाम। रूपवन्तमित्यर्थः । तम् **ऋग्मिणः** स्तोतारः **गिरा** स्तुत्या **ययुः** गच्छन्ति तदा ॥