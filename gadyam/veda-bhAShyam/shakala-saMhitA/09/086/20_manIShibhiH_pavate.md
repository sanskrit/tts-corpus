+++
title = "020"
devataa = "पवमानः सोमः"
RShiH = "सिकता निवावरी"
ChandaH = "जगती"

+++


अयं सोमः **मनीषिभिः** मेधाविभिरध्वर्य्वादिभिः **पवते** पूयते । यद्वा । अयं मनीषिभिर्मनीषिणीभिर्धाराभिः पवते क्षरति । कीदृशोऽयम् । **पूर्व्यः** पुराणः **कविः** मेधावी **नृभिः** नेतृभिरध्वर्य्वादिभिः **यतः** नियमितः सन् **कोशान्** कलशान प्राप्तुं **परि** **अचिक्रदत्** परिक्रन्दते शब्दं करोति । **त्रितस्य** त्रिषु स्थानेषु विस्तृतस्येन्द्रस्य संबन्धि **नाम** नामकमुदकं **जनयन्** उत्पादयन् **मधु** मधुरं रसं **क्षरत्** क्षरति । किमर्थम् । **इन्द्रस्य** **वायोः** च **सख्याय** **कर्तवे** सख्यं कर्तुम् ॥ ॥१५॥