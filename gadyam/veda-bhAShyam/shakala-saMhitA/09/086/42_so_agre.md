+++
title = "042"
devataa = "पवमानः सोमः"
RShiH = "अत्रिः"
ChandaH = "जगती"

+++


**सः** सोमः **अग्रे** सर्वेषां संमुखं **चेतसा** प्राणिनां चेतनेन सह **अह्रां** **द्युभिः** दीप्तिभिः **अनु** **प्र** **चेतयते** अनुप्रज्ञायते । यद्वा । अह्नामग्रे अग्रभागे। प्रातरित्यर्थः । स्तोतॄणां चेतसा प्रज्ञानेन द्युभिर्दीप्ताभिः स्तुतिभिश्चानु प्र चेतयते । कीदृशः सः । **हरिः** हरितवर्णः **हर्यतः** कान्तः **मदः** मदकरः। किंच **द्वा** **जना** द्वौ जनौ स्तोतारं यष्टारं च **यातयन्** प्रापयन् स्वविहितेन कर्मणा । लौकिकवैदिकौ द्वौ जनौ द्रष्टव्यौ । एवं कुर्वन् **अन्तः** द्यावापृथिव्योर्मध्ये **ईयते** गच्छति । ‘ ईङ् गतौ ' । किं कुर्वन् । **नराशंसं** नरैः शंसनीयम् । मानुषमित्यर्थः । **दैव्यं** **च** दिवि भवम् उभयविधं धनं **धर्तरि** धारके यजमाने प्रेरयन्निति शेषः ॥