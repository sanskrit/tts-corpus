+++
title = "035"
devataa = "पवमानः सोमः"
RShiH = "त्रय ऋषिगणाः"
ChandaH = "जगती"

+++


हे **पवमान** पूयमान सोम **इषम्** अन्नम् **ऊर्जं** बलं च **अभ्यर्षसि** । **श्येनो** **न** श्येन इव **वंसु** वननीयेषु कुलायेषु **कलशेषु** सीदसि निषण्णो भवसि । अथ परोक्षकृतः । **इन्द्राय** **मद्वा** मदकरः **मद्यः** मदहेतुः **मदः** रसः **सुतः** अभिषुतः । कीदृशः । **दिवः** द्युलोकस्य **उपमः** उपमीयमानः **विष्टम्भः** विशेषेण स्तम्भयिता । स्थूणा यथा गृहं तथा । **विचक्षणः** विद्रष्टा । ‘ स्थूणेव जनाँ उपमित्' ( ऋ. सं. १.५९.१ ) इत्युक्तम् ॥ ॥ १८ ॥