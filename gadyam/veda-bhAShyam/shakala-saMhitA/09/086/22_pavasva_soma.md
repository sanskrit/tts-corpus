+++
title = "022"
devataa = "पवमानः सोमः"
RShiH = "पृश्नयोजाः"
ChandaH = "जगती"

+++


हे **सोम** **दिव्येषु** **धामसु** स्थानेषु । देवानां संबन्धिषूदरेष्वित्यर्थः । तेषु **पवस्व** क्षर । कीदृशः सन् । हे **इन्दो** दीप्त सोम **कलशे** **पवित्र** **आ** दशापवित्रे च । आ इति चार्थे । 'सृजानः सृज्यमानः । अत्र ‘ अग्निहोत्रं जुहोति यवागूं पचति' इतिवदार्थिकः क्रमोऽवगन्तव्यः । किंच **इन्द्रस्य** **जठरे** **सीदन्** जठरं गच्छन् **कनिक्रदत्** शब्दं कुर्वन् **नृभिः** नेतृभिर्ऋत्विग्भिः **यतः** परिगृहीतः । हुत इत्यर्थः । तथाभूतः सन् **दिवि** **सूर्यम्** **आरोहयः** प्रादुर्भूतमकरो: ॥