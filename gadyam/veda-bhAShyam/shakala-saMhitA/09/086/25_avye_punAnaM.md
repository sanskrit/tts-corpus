+++
title = "025"
devataa = "पवमानः सोमः"
RShiH = "पृश्नयोजाः"
ChandaH = "जगती"

+++


**अव्ये** अविमये **वारे** वाले दशापवित्रे **ऊर्मिणा** रसेन **परि** परितः **पुनानं** पवमानं **हरिं** हरितवर्णं सोमम् **अभि** **नवन्ते** अभिगच्छन्ति **सप्त** **धेनवः** प्रीणयित्र्यः सप्त गायत्र्याद्याः सप्त गङ्गाद्या नद्यो वा । ' नवते क्षोदते ' इति गतिकर्मस्वयं पठितः । किंच **कविं** त्वाम् **अपामुपस्थे** अन्तरिक्षस्योत्सङ्गे **ऋतस्य** योनौ । उदकनामैतत् “ ऋतं योनिर्ऋतस्य योनिः' इति तन्नामसु पाठात् । उदके **महिषाः** महान्तः **आयवः** मनुष्याः **अधि** **अहेषत** अधिकं प्रेरयन्ति ॥ ॥ १६ ॥