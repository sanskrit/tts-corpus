+++
title = "011"
devataa = "पवमानः सोमः"
RShiH = "सिकता निवावरी"
ChandaH = "जगती"

+++


**वाजी** वेजनवान् गमनवान् अश्वसदृशो वा सोमः **अभिक्रन्दन्** शब्दं कुर्वन् **कलशम्** अभि **अर्षति** गच्छति । कीदृशो वाजी । **दिवः** **पतिः** द्युलोकस्य स्वामी **शतधारः** शतसंख्याकधारः **विचक्षणः** विद्रष्टा । **हरिः** हरितवर्णो रसात्मकः सोमः **मित्रस्य** देवानां मित्रभूतस्य यज्ञस्य वा **सदनेषु** स्थानेषु **सीदति** पात्रेषु धृतः सन् । कीदृशो हरिः । **सिन्धुभिः** स्यन्दनसाधनैः **अविभिः** दशापवित्रच्छिद्रैः **मर्मृजानः** शोध्यमानः **वृषा** वर्षकः ॥