+++
title = "004"
devataa = "पवमानः सोमः"
RShiH = "आकृष्टा माषाः"
ChandaH = "जगती"

+++


हे **पवमान** सोम **ते** तव **आश्विनीः** व्याप्ताः ॥ ‘ अशू व्याप्तौ ' इत्यस्मादौणादिको विनिः । ततोऽण् । व्यत्ययेनाद्युदात्तः ॥ **धीजुवः** मनोवेगाः **दिव्याः** दिवि भवा दिवः पतन्त्यो धाराः **पयसा** युक्ताः **धरीमणि** धारके द्रोणकलशे **प्र** **असृग्रन्** गच्छन्ति । **ये** **वेधसः** विधातारः **ऋषयः** हे सोम **ऋषिषाण** ऋषिभिः संभक्त **त्वा** त्वां **मृजन्ति** अभिषुण्वन्ति ते ऋषयः **स्थाविरीः** स्थविरा धाराः **अन्तः** मध्ये पात्रस्यान्तः **प्र** **असृक्षत** प्रसृजन्ति ॥