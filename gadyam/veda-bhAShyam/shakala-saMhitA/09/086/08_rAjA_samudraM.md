+++
title = "008"
devataa = "पवमानः सोमः"
RShiH = "आकृष्टा माषाः"
ChandaH = "जगती"

+++


अयं सोमः **राजा** **समुद्रम्** अन्तरिक्षं **नद्यः** तत्रत्या अपश्च **वि** **गाहते** । विगाह्य च **अपामूर्मिं** **सचते** उदकपूरं स्रवति । **सिन्धुषु** उदकेषु ग्रहेषु वा **श्रितः** सन् । हूयमानः सन् रश्मिद्वारा सूर्यं प्राप्य अन्तरिक्षे मेघेषु वर्तत इत्यर्थः । अस्यैव वृष्टिसाधनत्वात् । यद्वा । लुप्तोपममेतत् । समुद्रं नद्य इव सिन्धुषु वसतीवरीषु श्रित आश्रितः सन् समुद्रम् अभिषुतसोमरसाधारपात्रं वि गाहते अभिषवात्पूर्वम् । पश्चात् **पवमानः** पूयमानः **अव्ययं** **सानु** समुच्छ्रितं दशापवित्रम् **अध्यस्थात्** अधितिष्ठति । कुत्र देशे। **नाभा** **पृथिव्याः** नाभिस्थानीये यज्ञे। तत्संबन्धिनि हविर्धान इत्यर्थः । ‘ यज्ञमाहुर्भुवनस्य नाभिम् ' (तै. सं. ७.४.१८.२ ) इति श्रुतेः । कीदृशः । **महो** **दिवः** द्युलोकस्य **धरुणः** धर्ता ॥