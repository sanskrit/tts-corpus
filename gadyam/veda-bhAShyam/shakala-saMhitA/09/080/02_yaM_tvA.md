+++
title = "002"
devataa = "पवमानः सोमः"
RShiH = "वसुर्भारद्वाजः"
ChandaH = "जगती"

+++


हे **वाजिन्** अन्नवन् सोम **यं** **त्वा** त्वाम् अघ्न्याः अहननीया गावः **अभ्यनूषत** अभिष्टुवन्ति । आशिरार्थं स्थिताः शब्दायन्त इत्यर्थः । स त्वम् **अयोहतम्** । अय इति हिरण्यनाम । तेन तद्वान् पाणिर्लक्ष्यते । हिरण्मयेन पाणिना हतं संस्कृतं योनिं स्थानम् **आ** **रोहसि** **द्युमान्** दीप्तः सन् । ‘ अभि योनिमयोहतम्' (ऋ. सं. ९. १. २) इति ह्युक्तम् । किंच हे सोम **मघोनां** हविष्मतां यजमानानाम् **आयुः** आयुष्यं **महि** महत् **श्रवः** अन्नं यशो वा **प्रतिरन्** वर्धयन् **इन्द्राय** इन्द्रार्थं **पवसे** पूयसे । **वृषा** वर्षको **मदः** मदकरश्च त्वम् ॥