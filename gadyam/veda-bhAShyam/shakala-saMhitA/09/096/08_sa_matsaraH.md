+++
title = "008"
devataa = "पवमानः सोमः"
RShiH = "दैवोदासिः प्रतर्दनः"
ChandaH = "त्रिष्टुप्"

+++


**मत्सरः** मदकरः **पृत्सु** संग्रामेषु **वन्वन्** शत्रून् हिंसन् अत एव **अवातः** अन्यैर्गन्तुमशक्यः **सहस्ररेताः** सहस्रोदकधारोपेतः **सः** सोमः **वाजं** शत्रूणां बलम् **अभि** **अर्ष** अभिगच्छ। हे **इन्दो** सोम **पवमानः** पूयमानः **मनीषी** प्राज्ञस्त्वं **गा:** **इषण्यन्** शब्दान् प्रेरयन् । यद्वा । यजमानानां यज्ञसाधनभूता गाः प्रेरयन् । **इन्द्राय** इन्द्रार्थम् **अंशोः** अभिषूयमाणस्य सोमस्य **ऊर्मिं** संघम् **ईरय** प्रेरय ॥