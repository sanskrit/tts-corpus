+++
title = "007"
devataa = "पवमानः सोमः"
RShiH = "दैवोदासिः प्रतर्दनः"
ChandaH = "त्रिष्टुप्"

+++


**पवमानः** **सोमः** **मनीषाः** मनस ईशिता हृदयंगमाः **गिरः** स्तुतीः **प्रावीविपत्** प्रकर्षेण वेपयति प्रेरयति । कथमिव । **सिन्धुः** स्यन्दमाना नदीव **वाचः** शब्दस्य **ऊर्मिं** **न** संघं यथा प्रेरयति तद्वत् । किंच **वृषभः** कामानामुदकानां वा वर्षकः सोमः **अन्तः** अन्तर्हितं वस्तुजातं **पश्यन्** **अवराणि** दुर्बलैर्वारयितुमशक्यानि **इमा** **वृजना** इमानि बलानि **आ** **तिष्ठति** आसीदति । किं कुर्वन् । **गोषु** **जानन्** गवां जानानः सन् परबलानि प्रविशति ।