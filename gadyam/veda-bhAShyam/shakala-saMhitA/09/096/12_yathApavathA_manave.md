+++
title = "012"
devataa = "पवमानः सोमः"
RShiH = "दैवोदासिः प्रतर्दनः"
ChandaH = "त्रिष्टुप्"

+++


हे सोम **यथा** पुरा त्वं **मनवे** राज्ञे **वयोधाः** अन्नस्य धाता तथा **अमित्रहा** शत्रूणां हन्ता **वरिवोवित्** धनस्य लम्भयिता **हविष्मान्** पुरोडाशादियुक्तः सन् **अपवथाः** तस्मै धनादिकं प्रदातुं यथागच्छः एवमस्मभ्यमपि **द्रविणं** धनं **दधानः** प्रयच्छन् **पवस्व** अस्मदभिमुखमागच्छ । किंच अस्माभिर्दीयमानस्त्वम् **इन्द्रे** **सं** **तिष्ठ** सम्यक् तिष्ठ । अपि च **आयुधानि** त्वदीयानि **जनय** तस्मै प्रकाशय । वाक्यभेदादनिघातः ॥