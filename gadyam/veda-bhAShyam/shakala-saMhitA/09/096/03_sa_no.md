+++
title = "003"
devataa = "पवमानः सोमः"
RShiH = "दैवोदासिः प्रतर्दनः"
ChandaH = "त्रिष्टुप्"

+++


हे देव द्योतमान हे **सोम** **सः** तादृशः **इन्द्रपानः** इन्द्रेण पातव्यस्त्वं **नः** अस्माकं स्वभूते **देवताते** देवैस्तते वितते यज्ञे **महे** महते **प्सरसे** भक्षणायेन्द्रस्य पानाय **पवस्व** ग्रहादिषु क्षर। किंच **अपः** उदकानि **कृण्वन्** कुर्वन् **उत** अपि च **द्याम्** **इमां** द्यावापृथिव्यौ **वर्षयन्** । भूमिं पर्जन्यरूपेण तर्पयति द्युलोकमग्निरूपेणेति । ‘ भूमिं पर्जन्या जिन्वन्ति दिवं जिन्वन्त्यग्नयः ' (ऋ. सं. १.१६४.५१ ) इति श्रवणात् । **उरोः** विस्तीर्णादन्तरिक्षात् **आ** आगच्छंस्त्वं **पुनानः** पूयमानः सन् **नः** अस्मान् **वरिवस्य** धनादिप्रदानेन परिचरेति ॥