+++
title = "017"
devataa = "पवमानः सोमः"
RShiH = "दैवोदासिः प्रतर्दनः"
ChandaH = "त्रिष्टुप्"

+++


**शिशुम्** इदानीमुत्पन्नत्वाच्छिशुवत्तिष्ठन्तम् । यद्वा । पापानि तनूकुर्वन्तं विनाशयन्तम् । **जज्ञानं** प्रादुर्भूतमत एव **हर्यतम्** ।  हर्य गतिकान्त्योः । ‘ भृमृद्दशि' इत्यादिनातच् । सर्वैः काम्यमानं सोमं **मृजन्ति** **मरुतः** शोधयन्ति । किंच **वह्निं** वोढारं सोमं **गणेन** आत्मीयेन सप्तसंख्याकेन गणेन **शुम्भन्ति** अलंकुर्वन्ति । ततः **कविः** क्रान्तप्रज्ञः **सोमः** **काव्येन** कविकर्मणैव **कविः** शब्दोपेतः **सन्** **रेभन्** शब्दायमानः **गीर्भिः** स्तुतिभिः सह **पवित्रमत्येति** अतीत्य गच्छति ॥