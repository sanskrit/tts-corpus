+++
title = "001"
devataa = "पवमानः सोमः"
RShiH = "दैवोदासिः प्रतर्दनः"
ChandaH = "त्रिष्टुप्"

+++


**सेनानीः** सेनानामग्र उपनेता **शूरः** शत्रूणां बाधकः **सोमः** **गव्यन्** शत्रूणां गा इच्छन् । यद्वा । यजमानानां पश्वादिकमिच्छन् । **रथानाम्** **अग्रे** रथानां पुरतः **प्र** **ऐति** प्रकर्षेण संग्रामं गच्छति । **अस्य** सोमस्य **सेना** च **हर्षते** हृष्यति । वाक्यभेदादनिघातः । किंच **सखिभ्यः** समानख्यानेभ्यो यजमानेभ्यः **इन्द्रहवान्** तैः कृतानीन्द्रस्याह्वानानि **भद्रान्** कल्याणानि यथार्थानि **कृण्वन्** कुर्वन् । आहूतो हीन्द्रः सोमं पीत्वा कामान् प्रयच्छतीति । **रभसानि** इन्द्रस्य वेगेनागमने निमित्तानि वस्त्राण्याच्छादकानि पयःप्रभृतीन्याश्रयणानि **आ** **दत्ते** आगृह्णाति ॥