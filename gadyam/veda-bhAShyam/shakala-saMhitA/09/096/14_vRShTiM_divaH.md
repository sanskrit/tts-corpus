+++
title = "014"
devataa = "पवमानः सोमः"
RShiH = "दैवोदासिः प्रतर्दनः"
ChandaH = "त्रिष्टुप्"

+++


हे सोम **शतधारः** बहुधारोपेतः त्वं **दिवः** अन्तरिक्षादादित्याद्वा **वृष्टिं** **पवस्व** कुरु । यद्वा । शतधारो बहुधात्मीयधारोपेतस्त्वं **दिवो** द्योतमानात् पवित्रात् वृष्टिमविच्छिन्नधारां पवस्व पात्रेषु कुरु । कीदृशः । **देववीतौ** । देवानां वीतिर्हविर्भक्षणं यस्मिन् स देववीतिर्यज्ञः। तस्मिन् **सहस्रसाः** यजमानानां सहस्रस्य धनस्य दाता **वाजयुः** तेषामन्नं कामयमानस्त्वं **सिन्धुभिः** स्यन्दमानाभिः वसतीवरीभिः **कलशे** द्रोणाभिधाने **सं** गच्छस्व । तथा त्वं **नः** अस्माकम् **आयुः** जीवनं प्रतिरन् वर्धयन् **उस्रियाभिः** गोविकारैः क्षीरादिभिश्च कलशे **सं** गच्छस्व ॥