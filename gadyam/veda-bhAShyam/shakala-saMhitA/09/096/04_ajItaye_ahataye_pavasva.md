+++
title = "004"
devataa = "पवमानः सोमः"
RShiH = "दैवोदासिः प्रतर्दनः"
ChandaH = "त्रिष्टुप्"

+++


हे सोम **अजीतये** यथा वय शत्रुभिरजिता भवेम तथा तेषामजयाय **अहतये** यथा तैरहताः स्याम तस्यै च अत एव **स्वस्तये** अविनाशाय किंच **बृहते** **सर्वतातये** सर्वैरिन्द्रादिभिर्देवैः तायमानाय यज्ञाय एतदर्थं **पवस्व** अस्मदभिमुखमागच्छ । पविर्गतिकर्मा । **विश्वे** सर्वे **इमे** मदीयाः **सखायः** स्तोतारः **तत्** त्वदीयं रक्षणम् **उशन्ति** कामयन्ते । हे **पवमान** **सोम** **तत्** रक्षणम् **अहम्** अपि **वश्मि** कामये ॥