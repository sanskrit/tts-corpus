+++
title = "015"
devataa = "पवमानः सोमः"
RShiH = "दैवोदासिः प्रतर्दनः"
ChandaH = "त्रिष्टुप्"

+++


**एष** एतादृशः **स्यः** सः **सोमः** **मतिभिः** मननसाधनैः स्तोत्रैः **पुनानः** पूयमानो भवति । यः सोमः **अत्यो** **न** अतनशीलः **वाजी** अश्व इव संग्रामे **अरातीः** अरातीन् शत्रून् **तरति** । **इत्** अवधारणे । तरत्येव हिनस्त्येव । यद्वृत्तयोगादनिघातः। किंच **अदितेः** । गोनामैतत् । अदीनाया गोः **इषिरम्** अन्वेषणीयं **दुग्धं** **पयो** **न** क्षीरं यथा पूतं भवति एवं सोमः परिशुद्धः । अपि च **उर्विव**। ‘सुपां सुलुक् इति सोर्लुक् । उरुर्विस्तीर्णः **गातुः** मार्ग इव सर्वैः समाश्रयणीयस्तथा **वोळ्हा** वोढाश्वः **सुयमः** सुष्ठु नियन्तुं शक्यो यथा भवति तद्वदयं सोमः स्तोतृभिः नियन्तव्यो भवति ॥ ॥ ८ ॥