+++
title = "013"
devataa = "पवमानः सोमः"
RShiH = "दैवोदासिः प्रतर्दनः"
ChandaH = "त्रिष्टुप्"

+++


हे सोम **मधुमान्** मदकररसोपेतः **ऋतावा** यज्ञवान् । 'छन्दसीवनिपौ' इति वनिब्मत्वर्थीयः । तादृशस्त्वम् **अपः** वसतीवरीरेकधनाश्च **वसानः** आच्छादयन् **अधि** अधिकं **सानौ** समुच्छ्रिते अव्ये अविभवे पवित्रे **पवस्व** क्षर । ततः **मदिन्तमः** अतिशयेन मदकरः **इन्द्रपानः** इन्द्रेण पातव्यः **मत्सरः** मादयिता सोमः **घृतवन्ति** उदकवतः **द्रोणानि** द्रोणकलशान् **अव** **सीद** अवतिष्ठस्व ॥