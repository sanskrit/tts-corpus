+++
title = "001"
devataa = "पवमानः सोमः"
RShiH = "वसुर्भारद्वाजः"
ChandaH = "जगती"

+++


**सोमः** **असावि** अभिषुतोऽभूत्। कीदृशः सोमः । **अरुषः** आरोचमानः **वृषा** वर्षकः **हरिः** हरितवर्णः । स च **राजेव** **दस्मः** दर्शनीयः सन् **गाः** उदकानि अभिलक्ष्य **अचिक्रदत्** शब्दं करोति स्वरसनिर्मोकसमये । पश्चात् **पुनानः** पूयमानः **अव्ययम्** अविमयं **वारं** वालं दशापवित्रं **पर्येति** । ततः **श्येनो** **न** श्येन इव **योनिं** स्वकीयं स्थानं **घृतवन्तम्** उदकवन्तम् **आसदम्** आसदनाय पवत इति शेषः ॥