+++
title = "003"
devataa = "पवमानः सोमः"
RShiH = "कक्षीवान्"
ChandaH = "जगती"

+++


**ऋतं** सत्यभूतं यज्ञं **यते** गच्छते तस्मा इन्द्राय **सुकृतं** सुष्ठु संस्कृतं **सोम्यं** सोममयं **महि** । महत् प्रभूतं **मधु** मधुररसं **प्सरः** भक्षणं पानीयं भवति । 'प्सा भक्षणे'। किंच अस्मद्यज्ञं प्रत्यागच्छतामिन्द्रादीनाम् **अदितेः** पृथिव्याः **गव्यूतिः** मार्गश्च **उर्वी** विस्तीर्णो भवति । इन्द्रस्य शतसहस्रसंख्याकैर्हरिभिः सह गन्तुं मार्गो विस्तीर्णोऽभवदित्यर्थः । **यः** इन्द्रः **इतः** इमं लोकं प्रत्यापतन्याः **वृष्टेः** **ईशे** ईश्वरो भवति । तथा **उस्रियः** । उस्रेति गोनाम । गोभ्यो हितः **अपाम्** उदकानां **वृषा** वर्षकः यज्ञस्य **नेता** नायकः **इतऊतिः** इममस्मदीयं यज्ञं प्रत्यूतिर्गमनं यस्य स तथोक्तः । इतो गच्छन् **यः** इन्द्रः **ऋग्मियः** ऋगर्हः स्तोतव्यो भवति । तस्मा अयं सोमः पातव्यो भवतीति ॥