+++
title = "005"
devataa = "पवमानः सोमः"
RShiH = "कक्षीवान्"
ChandaH = "जगती"

+++


**ऊर्मिणा** वसतीवर्यादीनामुदकानां संघेन **सचमानः** **अंशुः** सोमः **अरावीत्** शब्दं करोति । किंच स सोमः **देवाव्यम्** । अव रक्षणे' ।' अवितॄस्तृतन्त्रिभ्य ईः' इति ईप्रत्ययः । देवानां पालयित्रीं **त्वचम्** आत्मनः शरीरं **मनुषे** मनुष्याय यजमानाय पिन्वति सिञ्चति । पात्रेषु क्षरतीति यावत् ॥ अपि च **अदितेः** अदीनायाः पृथिव्याः **उपस्थे** समीप ओषधीषु तं **गर्भम्** **आ** **दधाति** सुधामयैः किरणैर्विदधाति । **येन** गर्भेण वयं **तोकं** दुःखनाशकं पुत्रं **च** **तनयम्** । तनोति कुलमिति तनयः पौत्रः । तं **च** **धामहे** दध्महे धारयामः । दधातेर्लटि ‘बहुलं छन्दसि' इति शपो लुक् ॥ ॥ ३१ ॥