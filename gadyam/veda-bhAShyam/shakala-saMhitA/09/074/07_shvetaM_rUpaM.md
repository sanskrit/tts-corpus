+++
title = "007"
devataa = "पवमानः सोमः"
RShiH = "कक्षीवान्"
ChandaH = "जगती"

+++


**श्वेतं** दीप्यमानं शुक्लं **रूपं** **कृणुते** तदा करोति **यत्** यदा **सिषासति** स्वर्गं संभक्तुमिच्छति । सोमे पात्राण्यागते सति तत्तेजसानुरञ्जितानां तेषां श्वेतं रूपं भवति । ततः **मीढ्वान्** । 'मिह सेचने । अस्मात् क्वसौ ‘ दाश्वान्साह्वान्मीढ्वांश्च' इति निपातनादभिमतरूपसिद्धिः । कामानां सेक्ता **असुरः** प्राज्ञो बलवान् वा **सोमः** **भूमनः** बहुधनानि **वेद** स्तोतृभ्यो दातुं जानाति । प्रयच्छतीति यावत् । **स** **ईम्** । “ सोऽचि लोपे चेत' इति सुलोपः । सोऽयं **धिया** प्रज्ञानेन **प्रवत्** प्रकृष्टानि **शमी** । द्वितीयायाः पूर्वसवर्णदीर्घः । कर्माणि **अभि** **सचते** अभितः समवैति । किंच **दिवः** अन्तरिक्षात् **उद्रिणम्** उदकवन्तं **कवन्धं** मेघम् । कवन्धशब्देन मेघोऽभिधीयते । तात्स्थ्यात्ताच्छब्द्यमिति । मेघम् **अव** दर्षत् अवदारयति । विवृतद्वारं करोति । मेघं विदार्यान्तरिक्षात् वृष्टिं करोतीत्यर्थः ॥