+++
title = "006"
devataa = "पवमानः सोमः"
RShiH = "कक्षीवान्"
ChandaH = "जगती"

+++


**सहस्रधारे** बहूदकधारे **तृतीये** **रजसि** लोके स्वर्गे वर्तमानाः **असश्चतः** परस्परमसक्ताः **प्रजावतीः** उत्पादितप्रजावत्यः सोमस्य स्वभूताः **ताः** **अव** **सन्तु** अवस्तात्पृथिव्यां पतन्तु । कास्ता इत्याह । **चतस्रो** **नाभः** तपसो बाधिकाः सोमस्य संबन्धिन्यश्चतस्रो दीप्तयः कला: **दिवः** द्युलोकात् **अवः** अवस्तात् **निहिताः** सोमेन स्थापिताः ताः **घृतश्चुतः** घृतस्योदकस्य च्यावयित्र्यः सत्यः **हविः** सोमादिलक्षणं **भरन्ति** देवानां प्रयच्छन्ति । तथा **अमृतं** गोष्वोषधीषु च पयोरूपं सुधारूपं च भरन्ति प्रक्षिपन्ति ॥