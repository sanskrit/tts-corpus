+++
title = "009"
devataa = "पवमानः सोमः"
RShiH = "कक्षीवान्"
ChandaH = "जगती"

+++


हे **पवमान** पवित्रेण पूयमान हे **सोम** **अद्भिः** वसतीवर्यादिभिरुदकैः **पपृचानस्य** संपृच्यमानस्य **ते** तव **रसः** **अव्यः** अवेः **वारं** वालं दशापवित्रं **वि** **धावति** विविधं प्राप्नोति । ततो हे **मदिन्तम** मादयितृतम हे **पवमान** सोम त्वं **कविभिः** क्रान्तकर्मभिर्ऋत्विग्भिः **मृज्यमानः** पूयमानः सन् **इन्द्राय** **पीतये** इन्द्रस्य पानार्थं **स्वदस्व** प्रियरसो भव ॥ ॥ ३२ ॥