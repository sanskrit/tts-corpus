+++
title = "004"
devataa = "पवमानः सोमः"
RShiH = "कक्षीवान्"
ChandaH = "जगती"

+++


**आत्मन्वत्** । **अनो** नुट्' इति नुडागमः । आत्मवत् सारवत् **घृतं** **पयः** च **नभः** नभस आदित्यरूपात्सोमः **दुह्यते** । किंच **ऋतस्य** यज्ञस्य **नाभिः** । ‘णह बन्धने' । ‘ स्वमोर्नपुंसकात्' ( पा. सू. ७. १. २३) इति सोर्लुग्न भवति सर्वविधीनां छन्दसि विकल्पितत्वात् । नाभि यज्ञस्य बन्धकम् **अमृतम्** उदकं च **वि** **जायते** तस्मादेव प्रादुर्भवति । ततः **सुदानवः** शोभनस्तुतिहविर्दानवन्तो यजमानाः **समीचीनाः** परस्परं संगताः सन्तः **तम्** इदं सोमं प्रीणयन्ति स्तुतिभिस्तर्पयन्ति । अथ **नरः** नेतारः **पेरवः** । ‘ पा रक्षणे । मापोरित्वे रुन्' इति रुन्प्रत्ययः । सर्वस्य रक्षकाः सोमरश्मयः **हितं** निहितम् **अव** अवस्ताद्वर्तमानं पार्थिवमुदकं **मेहन्ति** वर्षन्ति । ‘ मिह सेचने ' । भौवादिकः । यद्वा । हितमुदकं पृथिवीं प्रति मेहन्ति ।