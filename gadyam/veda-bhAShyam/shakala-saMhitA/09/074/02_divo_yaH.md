+++
title = "002"
devataa = "पवमानः सोमः"
RShiH = "कक्षीवान्"
ChandaH = "जगती"

+++


**दिवः** द्युलोकस्य **स्कम्भः** विष्कम्भयिता संरोद्धा **धरुणः** सर्वस्य धारकः । यद्वा । पृथिव्या धारकः । विष्टम्भो दिवो धरुणः पृथिव्याः ' ( ऋ. सं. ९.८९.६ ) इत्याम्नानात् । तादृशः **स्वाततः** सुष्ठु सर्वत्र **विततः** विस्तृतः अत एव **आपूर्णः** पात्रेषु संपूर्णः **यः** **अंशुः** सोमात्मकः **विश्वतः** सर्वतः **पर्येति** परिगच्छति । ‘तिङि चोदात्तवति' इति गतेर्निघातः । **सः** सोमः **इमे** **रोदसी** द्यावापृथिव्यौ **आवृता** संभजनीयेन कर्मणा **यक्षत्** यजतु । स्वबलेन संयोजयत्वित्यर्थः । ततः सोऽयं **समीचीने** परस्परं संगते द्यावापृथिव्यौ **दाधार** धारयांचकार । ‘तुजादीनाम्' इत्यभ्यासस्य दीर्घः । अनन्तरं **कविः** क्रान्तकर्मा **इषः** अन्नानि स्तोतृभ्यः **सं** प्रयच्छतु । उपसर्गश्रुतेर्योग्यक्रियाध्याहारः ॥