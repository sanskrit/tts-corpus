+++
title = "001"
devataa = "पवमानः सोमः"
RShiH = "अवत्सारः"
ChandaH = "गायत्री"

+++


**मन्दी** देवानां हर्षकरः **सः** सोमः **तरत्** स्तोतॄन् पाप्मनः सकाशात् तारयन् **धावति** पवते । तदेव दर्शयति । **सुतस्य** अभिषुतस्य **अन्धसः** देवानामन्नात्मकस्य सोमस्य **धारा** धावतीति । पुनरपि तदेवाह अत्यन्तादरार्थं **तरत्स** **मन्दी** **धावति** इति । यद्वा । अस्या ऋचो यास्केनोक्तोऽर्थो द्रष्टव्यः । तद्यथा-‘तरति स पापं सर्वं मन्दी यः स्तौति धावति गच्छत्यूर्ध्वाँ गतिम् । धारा सुतस्यान्धसो धारयाभिषुतस्य सोमस्य मन्त्रपूतस्य वाचा स्तुतस्य ' (निरु. १३.६ ) इति ॥