+++
title = "031"
devataa = "पावमान्यध्येतृस्तुतिः"
RShiH = "पवित्रो वसिष्ठो वोभौ वा"
ChandaH = "अनुष्टुप्"

+++


**यः** जनः **पावमानीः** पवमानदेवताकाः सर्वा ऋचः तद्रूपम् **ऋषिभिः** सूक्तद्रष्टृभिर्मधुच्छन्दःप्रभृतिभिः **संभृतं** संपादितं **रसं** वेदरसभूतं सारं सूक्तसंघम् **अध्येति** अधीते **सः** जनः **सर्वं** भोज्यजातं **पूतं** परिशुद्धमेव अश्नाति । परिपूतं पापरहितमन्नं भक्षयति । कथमस्य पूतत्वं तत्राह । स्वस्याशनात्प्रागेव **मातरिश्वना** । मातर्यन्तरिक्षे श्वसितीति मातरिश्वा वायुः । स च वायुः पवित्रमेव । पवित्रेण वायुना **स्वदितं** स्वादूकृतं परिपूतमेवान्नं पश्चात् स नरोऽश्नाति ॥