+++
title = "001"
devataa = "पवमानः सोमः"
RShiH = "भरद्वाजः"
ChandaH = "गायत्री"

+++


हे **सोम** अभिषूयमाण पवमान **मन्द्रः** मादयितृतमः **ओजिष्ठः** ओजस्वितमः **त्वम्** **अध्वरे** हिंसारहितेऽस्मदीये यज्ञे **धारयुः** अभिषवणधाराकामः **असि** भवसि । ततस्त्वं **मंहयद्रयिः** स्तोतृभ्यः प्रदीयमानधनः सन् **पवस्व** द्रोणकलशे ग्रहादिषु दशापवित्रेण पूतो भव । यद्वा । धारयुः । ‘ तद्वदर्थे भाष्यते' इति मत्वर्थीयो युः । स हे सोम त्वं धारावानिव ततः पवस्वेति संबन्धः ॥