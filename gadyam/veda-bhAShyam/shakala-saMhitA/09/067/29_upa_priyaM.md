+++
title = "029"
devataa = "पवमानः सोमः"
RShiH = "पवित्रो वसिष्ठो वोभौ वा"
ChandaH = "गायत्री"

+++


**प्रियं** सर्वस्य प्रीणयितारं **पनिप्नतम्** अत्यन्तं शब्दायमानं **युवानं** तरुणम् **आहुतिवृधम्** आहुतिभिर्वर्धनीयं पवमानं वयं **नमः** हविर्नमस्कारं वा **बिभ्रतः** धारयन्तः सन्तः **उप** **अगन्म** उपगच्छेम । गमेर्लुङि ‘ मन्त्रे घस' ' इति च्लेर्लुकि सति ‘म्वोश्च' इति नकारः। पनिप्नतम् । पनेः स्तुत्यर्थस्य यङ्लुकि रूपम्। दाधर्ति दर्धर्ति' इति सूत्रे इतिकरणस्य प्रदर्शनार्थत्वादत्राभ्यासस्य निगागम उपधालोपश्च निपात्यते ॥