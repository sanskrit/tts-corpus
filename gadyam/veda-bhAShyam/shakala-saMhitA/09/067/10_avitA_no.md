+++
title = "010"
devataa = "पवमानः सोमः पूषा वा"
RShiH = "अत्रिः"
ChandaH = "गायत्री"

+++


**अजाश्वः** । ‘अजाः पूष्णः' इत्युक्तत्वादजा एवाश्वा वाहनानि यस्य स तथोक्तः । सः **पूषा** एतन्नामको देवः **यामनियामनि** सर्वस्मिन् गमने भौमदिव्यलक्षणे **नः** अस्माकम् **अविता** पालयिता भवतु । किंच **कन्यासु** कमनीयास्वभिमतासु स्त्रीषु **नः** अस्मान् **आ** **भक्षत्** आभजतु । अस्माकं कन्याः प्रयच्छत्वित्यर्थः । भजः सेवार्थाल्लेटि सिप्यडागमे रूपम् । यद्वा । अजाश्वोऽजवाहनः पूषा सर्वस्य पोषयिता सोमो यामनियामनि । यायते प्राप्यते देवैरत्रेति याम यज्ञः । तत्र यज्ञे नोऽस्माकमविता रक्षिता भवतु । तथा कन्यासु स्त्रीष्विष्टास्वस्माना भक्षत् प्रापयतु ॥ ॥ १४ ॥