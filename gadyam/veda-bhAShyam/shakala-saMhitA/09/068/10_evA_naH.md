+++
title = "010"
devataa = "पवमानः सोमः"
RShiH = "वत्सप्रिर्भालन्दनः"
ChandaH = "त्रिष्टुप्"

+++


अयं प्रत्यक्षकृतः । हे **सोम** **दधत्** प्रयच्छंस्त्वं परिषिच्यमानः परितोऽद्भिर्गोभिर्वा सिच्यमानः **एव** **चित्रतमं** चित्रं नानाविधं चायनीयतमं वा **वयः** अन्नं **नः** अस्मभ्यं **पवस्व** प्रापय । प्रयच्छेति यावत् । किंच **अद्वेषे** द्वेषरहिते **द्यावापृथिवी** द्यावापृथिव्यौ **हुवेम** हविष्प्रदानार्थं वयमाह्वयेम । हे **देवाः** यूयं च **सुवीरम्** । वीरः कर्मणि समर्थः पुत्रः । तादृशपुत्रोपेतं **रयिं** धनम् **अस्मे** अस्मासु **धत्त** निधत्त ॥ ॥ २० ॥