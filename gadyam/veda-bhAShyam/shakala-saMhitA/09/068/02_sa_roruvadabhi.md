+++
title = "002"
devataa = "पवमानः सोमः"
RShiH = "वत्सप्रिर्भालन्दनः"
ChandaH = "जगती"

+++


**रोरुवत्** कलशादिकं प्रति अत्यन्तं शब्दं कुर्वन् **सः** सोमः **पूर्वाः** मुख्याः स्तोतॄणां स्तुतीः **अभि** **अचिक्रदत्** अभिमुखमध्वनयत् । स्तुतयः साधीयस्य इति प्रतिध्वनिमङ्गीकारमकार्षीदित्यर्थः । किंच **हरिः** हरितवर्णः **उपारुहः** । रोहतेस्ताच्छीलिकः क्विप् । उपारोहणशीला ऊर्ध्वं प्रादुर्भवनशीला ओषधीः **श्रथयन्** अग्रे विश्लेषयन् **स्वादते** स्वादूकरोति । ताः फलिनीः कुर्वन स्वादुयुक्ता विदधातीत्यर्थः । तथा **पवित्रम्** अविवालात्मकं दशापवित्रं **तिरः** तिरस्कृत्य पात्राणि प्रत्यात्मनः क्षरणकाले पवित्रं व्यवधायकं कृत्वा **परियन्** परितो गच्छन् सोमः **उरु** महान्तं **ज्रयः** वेगं करोति । ततः **शर्याणि** । ' शृ हिंसायाम् ' । हिंसितव्यानि यद्वा शरेण हन्तव्यानि रक्षांसि **नि** **दधते** निक्षिपति न्यक्करोति । हिनस्तीति यावत् । पश्चात् **देवः** दीप्यमानः सोमः **वरं** वरणीयं धनं सोमदातृभ्यो यजमानेभ्यः **आ** दधते आधारयति । प्रयच्छतीत्यर्थः । दधातेः लेट्यडागमे ‘ घोर्लोपो लेटि वा ' इत्याकारलोपः ॥