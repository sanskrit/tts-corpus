+++
title = "001"
devataa = "पवमानः सोमः"
RShiH = "वत्सप्रिर्भालन्दनः"
ChandaH = "जगती"

+++


**मधुमन्तः** मादकरससंयुक्ताः इन्दवः सोमाः **देवं** द्योतमानं सोमात्मकमिन्द्रम् **अच्छ** प्रति **प्र** **असिष्यदन्त** प्रस्यन्दन्ते । ग्रहादिषु प्रक्षरन्ति । स्यन्दतेर्ण्यन्तस्य लुङि चङि रूपम् । तत्र दृष्टान्तः । **गाव** **आ** **न** **धेनवः** । पयस्विन्यः प्रीणयित्र्यो गावो यथा वत्सं प्रति पयांसि प्रस्रवन्ति तद्वत्। किंच **बर्हिषदः** बर्हिषि सीदन्तः **वचनावन्तः** हम्भारवादिशब्दवन्तः **उस्रियाः** । गोनामैतत् । तादृश्यो गावः **ऊधभिः** पयोधारकैः स्वैः स्वैरूधभिः परिस्रुतं परितः स्रवणशीलं **निर्णिजं** शुद्धं पयोभूतं सोमरसं **धिरे** दधिरे । इन्द्रार्थं धारयन्ति ॥