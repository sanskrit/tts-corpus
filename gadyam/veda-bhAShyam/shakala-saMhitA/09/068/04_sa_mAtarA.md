+++
title = "004"
devataa = "पवमानः सोमः"
RShiH = "वत्सप्रिर्भालन्दनः"
ChandaH = "जगती"

+++


**मेधिरः** । 'मेधारथाभ्यामिरनिरचौ' (पा. सू. ५.२.१०९.३) इतरन्प्रत्ययो मत्वर्थीयः । मेधावान् प्राज्ञः **सः** सोमः **मातरा** मातरौ जगतो निर्मात्र्यौ द्यावापृथिव्यौ **विचरन्** अन्तरेणात्यन्तं चरन् तथा **अपः** अन्तरिक्षस्थितान्युदकानि **वाजयन्** प्रेरयन् । वजेर्ण्य॑न्तस्य शतरि रूपम् । तादृशः **स्वधया** सक्तुलक्षणेनान्नेन सह **पदं** स्वस्थानमुत्तरवेदिरूपं **प्र** **पिन्वते** प्रकर्षेणाप्याययति । ततः **नृभिः** कर्मनेतृभिर्ऋत्विग्भिः **यतः** संयतः **अंशुः** सोमः **यवेन** **पिपिशे** । ‘ पिश अवयवे'। अवयवत्वेन कृतः । मिश्रित इत्यर्थः । सोमस्तु यवसक्तुभिः श्रीयते खलु। सोऽयं **जामिभिः** एकस्मात्पाणेरुत्पन्नाभिरङ्गुलीभिः **सं** नसते संगच्छते च । **शिरः** शीर्णं भूतजातं **रक्षते** च । स्वीयरसेन रक्षति पोषयति । नसतिर्गतिकर्मा । ‘चादिलोपे विभाषा' इति न निघातः ॥