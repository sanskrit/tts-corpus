+++
title = "003"
devataa = "पवमानः सोमः"
RShiH = "वत्सप्रिर्भालन्दनः"
ChandaH = "जगती"

+++


**यः** **मदः** । माद्यत्यनेनेति मदः सोमरसः । **यम्या** युगलभूते **संयती** परस्परं संगच्छमाने द्यावापृथिव्यौ **वि** **ममे** विशेषेण निर्मितवान् ततः ते **साकंवृधा** सहैव वर्धनशीले तथा **अक्षिता** अक्षीणे सामर्थ्यवत्यौ यथा भविष्यतः तथा स सोमः **पयसा** पयोरूपेण स्वीयरसेन **पिन्वत्** असिञ्चत् । अवर्धयदिति यावत् । किंच **मही** महत्यौ अत एव **अपारे** पर्यन्तरहिते **रजसी** । द्यावापृथिवीनामैतत् । ते द्यावापृथिव्यौ **विवेविदत्** । ‘ विद ज्ञाने ' । यङ्लुकि शतरि रूपम् । अभ्यासस्वरः । इयं पृथिवीयं द्यौरिति सर्वेषां विविच्य तेजसा प्रज्ञापयन् **अभिव्रजन्** अभितः सर्वतो गच्छन् स सोमः **अक्षितम्** अक्षीणमविनश्वरं **पाजः** बलम् **आ** ददे स्वीकृतवान् । अत्यन्तं बलवानभवदित्यर्थः ॥