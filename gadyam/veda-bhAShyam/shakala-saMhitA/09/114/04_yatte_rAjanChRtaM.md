+++
title = "004"
devataa = "पवमानः सोमः"
RShiH = "कश्यपः"
ChandaH = "पङ्क्तिः"

+++


हे **राजन्** सर्वेषां कर्मसाधनत्वेन स्वामिन् हे **सोम** ते त्वदर्थं **शृतं** पक्वं **यत्** **हविः** अस्ति ।' शृतं पाके' (पा. सू. ६. १. २७) इति निष्ठायां निपातितः । **तेन** हविषा **नः** अस्मान् अभि **रक्ष**। अभिपालय । तस्मात्वदभिरक्षितानस्मान् **अरातीवा** अरातित्ववाञ्शत्रुः **नः** अस्मान् **मा** **तारीत्** मा वधीत् । किंच **नः** अस्माकं **किं** **चन** किंचिदपि धनादिकं शत्रुः **मो** **आममत्** मा हिंसीत् । यदेतदेतैः सूक्तैरुक्तं तद्यथास्माकं भवति तथा हे **इन्दो** **इन्द्राय** **परि** **स्रव** । एवं स्वादिष्ठया' इत्यादिभिरेतदन्तैः सूक्तैर्बहुविधं सोममाहात्म्यमभ्यधायि तस्मादैहिकामुष्मिकफलसिद्धये सोमयागः करणीय इत्युक्तं भवति ॥ ॥ २८ ॥