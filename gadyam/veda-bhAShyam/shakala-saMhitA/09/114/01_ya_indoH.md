+++
title = "001"
devataa = "पवमानः सोमः"
RShiH = "कश्यपः"
ChandaH = "पङ्क्तिः"

+++


**पवमानस्य** पूयमानस्य **इन्दोः** सोमस्य **धामानि** स्थानानि द्रोण कलशादीनि यद्वा धामानि तेजांसि **यः** ब्राह्मणः **अनु** **अक्रमीत्** अनुक्रामति अनुगच्छति **तं** जनं **सुप्रजाः** शोभनप्रजननः कल्याणपुत्रादिप्रजायुक्त इत्याहुः । ‘नित्यमसिच् प्रजामेधयोः' इत्यसिच् समासान्तः । यः सौममभिषुणोति स पुत्रादियुक्तो भवतीत्यर्थः । किंच हे **सोम** **यः** मनुष्यः **ते** त्वदर्थं **मनः** **अविधत्** करोति । यद्वा । ते त्वदीयं मनोऽविधत् परिचरति । विधतिः परिचरणकर्मा। तमपि कल्याणजननमित्याहुः । तस्मात्त्वं **परि** **स्रव** ॥