+++
title = "003"
devataa = "पवमानः सोमः"
RShiH = "प्रस्कण्वः"
ChandaH = "त्रिष्टुप्"

+++


**अपामिव** यथोदकानाम् **ऊर्मयः** त्वरन्ते । **इत्** इति पूरणः । तद्वत् **तर्तुराणाः** कर्मणि देवान् स्तोतुं त्वरमाणाः । ‘तुर त्वरणे' । जौहोत्यादिकः । यङ्लुगन्तस्य शानचि रूपम् । अभ्यासस्यावर्णश्च रेफादेशश्छान्दसः । अभ्यस्तस्वरः। तादृशा ऋत्विजः **मनीषाः** मनस ईशित्रीः स्तुतीः **सोममच्छ** सोमं प्रति **प्र** **ईरते** प्रेरयन्ति। **नमस्यन्तीः** नमस्यन्त्यः सोमं पूजयन्त्यः सत्यः तम् **उप** **यन्ति** **च** उपगच्छन्ति तमेव **सं** यन्ति **च** । ‘ चवायोगे प्रथमा' इति न निघातः । ततः **उशतीः** कामयमानाः स्तुतयः **उशन्तं** कामयमानं सोमम् **आ** **विशन्ति** **च** ॥