+++
title = "001"
devataa = "पवमानः सोमः"
RShiH = "प्रस्कण्वः"
ChandaH = "त्रिष्टुप्"

+++


**सृज्यमानः** **आ** समन्ताद्विसृज्यमानोऽभियूयमाणः **हरिः** हरितवर्णः सोमः **कनिक्रन्ति** पुनःपुनः शब्दायते । क्रन्दतेर्यङ्लुकि तिपीडभावे ‘ दाधर्ति दर्धर्ति इत्यादिना निपातनादभ्यासस्य निगागमः । अभ्यस्तस्वरः । तथा **पुनानः** पूयमानः **वनस्य** वननीयस्य द्रोणकलशस्य **जठरे** **सीदन्** उपविशन् शब्दायते । किंच **नृभिः** कर्मनेतृभिर्ऋत्विग्भिः **यतः** संयतः सोमः **गाः** गोविकारान् क्षीरादीन्याच्छादयन् **निर्णिजम्** आत्मनो रूपं **कृणुते** ग्रहादिषु करोति । **अतः** अस्मै सोमाय **मतीः** मननीयाः स्तुतीः **स्वधाभिः** हविर्भिः सह **जनयत** स्तोतारः अजनयन्। झस्यान्तादेशाभावः छान्दसः। यद्वा । हे स्तोतारः अस्मै सोमाय स्तुतीर्जनयत उत्पादयत । कुरुतेति यावत्॥