+++
title = "004"
devataa = "पवमानः सोमः"
RShiH = "प्रस्कण्वः"
ChandaH = "त्रिष्टुप्"

+++


**मर्मजानं** यष्टृभिः परिचर्यमाणं **महिषं** **न** महिषाख्यं मृगमिव **सानौ** समुच्छ्रिते देशे वर्तमानम् **उक्षणं** कामानां सेक्तारं **गिरिष्ठाम्** अभिषवार्थं ग्रावसु निष्ठितं **तं** तादृशं प्रसिद्धम् **अंशुं** सोमं **दुहन्ति** ऋत्विजो दुहते । ‘ ग्रावाणो वत्सा ऋत्विजो दुहन्ति' (तै. सं. ६.२.११.४ ) इति तैत्तिरीयब्राह्मणम् । **तं** तादृशं **वावशानं** कामयमानं सोमं **मतयः** मन्तव्याः स्तुतयः **सचन्ते** समवयन्ति । सेवन्त इति यावत् । ततः **त्रितः** त्रिषु स्थानेषु वर्तमान इन्द्रः **वरुणं** शत्रूणां निवारकमेनं सोमं **समुद्रे** अन्तरिक्षे **बिभर्ति** शत्रुवधार्थं धारयति । यद्वा । त्रितस्त्रिषु स्थानेषु द्रोणाधवनीयपूतभृदाख्येषु कलशेषु ततो विततः सोमः शत्रूणां निवारकमिन्द्रं द्युलोके बिभर्ति पोषयति ॥