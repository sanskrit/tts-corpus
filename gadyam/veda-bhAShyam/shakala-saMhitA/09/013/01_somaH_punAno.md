+++
title = "001"
devataa = "पवमानः सोमः"
RShiH = "असितः काश्यपो देवलो वा"
ChandaH = "गायत्री"

+++


अयं **पुनानः** पावकः **सोमः** **अर्षति** गच्छति । कीदृशोऽयं पवमानः। **सहस्रधारः** अपरिमितधारः **अत्यविः** । अत्राविशब्देन तल्लोमान्युच्यन्ते । अविलोमभिर्निष्पादितं दशापवित्रमित्यर्थः । तदतिक्रम्य गच्छतीत्यत्यविः । किमर्थम् । **वायोरिन्द्रस्य** च पानायेति शेषः । किं प्रति । **निष्कृतम्** । निरित्येष समित्येतस्मिन्नर्थे । संस्कृतं पात्रं प्रति ॥