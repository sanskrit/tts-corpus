+++
title = "004"
devataa = "पवमानः सोमः"
RShiH = "कण्वः"
ChandaH = "त्रिष्टुप्"

+++


स सोमः **श्रिये** **जातः** संपदर्थं प्रादुर्भूतो भवति । तदेवाह । **श्रिये** श्र्यर्थमेव **आ** **निरियाय** । अंशुभ्य आभिमुख्येन निर्गच्छति । निर्गतश्च स सोमः **जरितृभ्यः** स्तोतृभ्यः **श्रियं** **वयः** अन्नं जीवनं वा **दधाति** विदधाति प्रयच्छति । तेन दत्तां **श्रियं** **वसानाः** आच्छादयन्तः स्तोतारः **अमृतत्वं** देवत्वममरणं वा **आयन** प्राप्नुवन् । तस्मिन् **मितद्रौ** मितगमने सोमे **समिथा** । युद्धनामैतत् सम्यक् प्राप्यतेऽत्रेति । ‘ समीणः ' ( उ. सू. २. ११ ) इत्येतेः संपूर्वस्य थक्प्रत्ययः । तानि युद्धानि **सत्या** सत्यानि यथार्थानि **भवन्ति** न तु वितथानि । तेन सोमेन पराजितानि भवन्तीत्यर्थः ॥