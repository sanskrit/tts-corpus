+++
title = "001"
devataa = "पवमानः सोमः"
RShiH = "कण्वः"
ChandaH = "त्रिष्टुप्"

+++


**यत्** यदा **अस्मिन्** सोमे **वाजिनीव** **शुभः** अश्वे यथा वस्त्रप्रभृत्यलंकारा भवन्ति । यदा वास्मिन् सोमे **सूर्ये** **न** यथा सूर्ये **विशः** रश्मय उदिता भवन्ति । तदा **धियः** अङ्गुलयः **अधि** **स्पर्धन्ते** । अहं पुरस्ताच्छोधयाम्यहं पुरः शोधयामीत्यहमहमिकयोपतिष्ठन्ति । ततोऽयं सोमः **अपः** वसतीवरीः **वृणानः** आच्छादयन् **पवते** पात्रेषु क्षरति । कलशानधिगच्छति। कीदृशः । **कवीयन्** कविरिवाचरन् । यद्वा । कवयः स्तोतारः । तानिच्छन् । तत्र दृष्टान्तः। **व्रजं** **न** **मन्म** मननीयं गवां गोष्ठं **पशुवर्धनाय** पशूनां वर्धनाय गोपालः परिगच्छति । तथा देवानां प्रीणनाय पात्राणि प्रति पवत इति ॥