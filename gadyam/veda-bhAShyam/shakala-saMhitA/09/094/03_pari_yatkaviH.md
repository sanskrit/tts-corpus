+++
title = "003"
devataa = "पवमानः सोमः"
RShiH = "कण्वः"
ChandaH = "त्रिष्टुप्"

+++


**कविः** क्रान्तप्रज्ञः सोमः **काव्या** काव्यानि कवेः कर्माणि स्तोत्राणि **यत्** यदा **परि** **भरते** परितो बिभर्ति । परिगच्छतीति यावत् । कथमिव । **शूरो** **न** यथा शूरः शत्रूणां बाधकः **रथः** तदीयः **विश्वा** **भुवनानि** सांग्रामिकाणि भूतानि परियाति तद्वत् । तदानीं **देवेषु** स्थितं **यशः** व्यापकं धनं **मर्ताय** मनुष्याय स्तोत्रे **भूषन्** । भवतेरन्तर्भावितण्यर्थात् सनि रूपम् । भावयितुमिच्छन् सोमः **रायः** आत्मना दत्तस्य धनस्य **दक्षाय** वृद्ध्यर्थं **पुरुभूषु** बहुषु यज्ञभवनेषु **नव्यः** स्तोतव्यो भवति । ‘णु स्तुतौ' । अचो यत् ॥