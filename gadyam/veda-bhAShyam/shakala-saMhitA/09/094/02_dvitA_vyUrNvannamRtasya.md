+++
title = "002"
devataa = "पवमानः सोमः"
RShiH = "कण्वः"
ChandaH = "त्रिष्टुप्"

+++


**अमृतस्य** उदकस्य **धाम** धारकं स्थानमन्तरिक्षं सोमः **द्विता** द्विधा **व्यूर्ण्वन्** उभयतः स्वतेजसाच्छादयन् मध्येन गच्छति । ततः **स्वर्विदे** सर्वज्ञाय तस्मै सोमाय **भुवनानि** **प्रथन्त** विस्तीर्णानि भवन्ति । तस्य रश्मीनां संचरणार्थं प्रथन्त इत्यर्थः । अथ **पिन्वानाः** प्रीणयित्र्यः **धियः** स्तुतिलक्षणा वाचः **ऋतायन्तीः** यज्ञमिच्छन्त्यः सत्यस्तमिमम् **इन्दुं** सोममभिलक्ष्य स्वसरे यागाहनि **वावश्रे** शब्दायन्ते । यद्वा । सोमं कामयन्ते । तत्र दृष्टान्तः। **गावो** **न** यथा पिन्वमानाः पयः क्षरन्त्यो गावः **स्वसरे** । सुष्ठु अस्यन्ते प्रेर्यन्ते गावोऽत्रेति स्वसरो गोष्ठम् । तस्मिन्नच्छाभिलक्ष्य शब्दं कुर्वन्ति तद्वत् ॥