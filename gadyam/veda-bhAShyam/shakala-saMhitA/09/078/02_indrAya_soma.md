+++
title = "002"
devataa = "पवमानः सोमः"
RShiH = "कविः"
ChandaH = "जगती"

+++


हे **सोम** त्वम् **इन्द्राय** इन्द्रार्थं **नृभिः** नेतृभिर्ऋत्विग्भिः **परि** **षिच्यसे** अभिषूयसे । तथा हे सोम **नृचक्षाः** नृणां यष्टॄणामनुग्रहेण द्रष्टा **ऊर्मिः** प्रेर्यमाणः प्रवृद्धो वा **कविः** मेधावी च त्वं **वने** उदके **अज्यसे** प्रेर्यसे । **पूर्वीः** बह्व्यः **हि** **ते** **स्रुतयः** मार्गाश्छिद्राणि **सन्ति** **यातवे** यातुम् । अल्पस्य सोमस्य अपरिमितस्रुतिगमनासंभवात्तस्य बाहुल्यमाह । **चमूषदः** अभिषवणफलकयोः सीदतः **सहस्रम्** अपरिमिताः **अश्वाः** व्याप्ताः **हरयः** हरितवर्णा अंशवः सन्ति । अथवा । इन्द्राय परिषिच्यस इत्युक्तत्वादिन्द्रप्राप्तौ मार्गसाधनयोः सद्भाव उत्तरार्धेन प्रतिपादितः । ते पुरातन्यः सरण्यः सन्तीन्द्रं प्रति यातुम् । तथा सहस्रसंख्याका हरितवर्णा अश्वाश्च सन्ति। चमूषदस्तवेति ॥