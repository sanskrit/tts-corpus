+++
title = "003"
devataa = "पवमानः सोमः"
RShiH = "कविः"
ChandaH = "जगती"

+++


**समुद्रियाः** । समुद्रसाधनत्वात् समुद्रमन्तरिक्षम् । तत्संबन्धिन्यः **अप्सरसः** काश्चन **अन्तः** यज्ञमध्ये **आसीनाः** पात्रेषु वर्तमाना वसतीवर्यः **मनीषिणं** मेधाविनं **सोमम्** **अभि** **अक्षरन्** अभिषूयमाणं सोममभिक्षरन्ति । **ताः** एता आपः **ईम्** एनं **हर्म्यस्य** हर्म्यवत्सुखकरस्य यागगृहस्य **सक्षणिं** सेचनशीलं **हिन्वन्ति** वर्धयन्ति पोषयन्ति । ता एव स्तोतारो वा **पवमानं** सोमम् **अक्षितम्** अक्षीणं **सुम्नं** सुखं **याचन्ते** प्रार्थयन्ते । तत्रायं भावः । काश्चनाप्सरसः सोमं राजानं मनीषिणं कामयमाना देवानपि परित्यज्य स्वर्गादागत्य राज्ञः समीपे स्थित्वा तस्य रसानाददते । स्वरसेन वर्धयन्ति तं सुखं च याचन्त इति ॥