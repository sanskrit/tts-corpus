+++
title = "001"
devataa = "पवमानः सोमः"
RShiH = "रेभसूनू काश्यपौ"
ChandaH = "बृहती"

+++


**हर्यताय** सर्वैः स्पृहणीयाय **धृष्णवे** शत्रूणां धर्षणशीलाय सोमाय **पौंस्यं** पुंस्त्वस्याभिव्यञ्जकं **धनुः** **आ** **तन्वन्ति** । धनुषि ज्यां कुर्वन्तीति । सोमस्य धाराविसर्गार्थं वितायमानं पवित्रमभिधीयते । तदेव विवृणोति । **महीयुवः** पूजाकामा ऋत्विजः **विपां** मेधाविनां देवानाम् **अग्रे** पुरस्तात् **शुक्रां** शुक्लवर्णां **निर्णिजं** यथा सोमो निर्णिज्यते ताम् **असुराय** बलवते **वयन्ति** वितन्वन्ति । दशापवित्रं विस्तारयन्तीत्यर्थः । वयतिर्गतिकर्मा ॥