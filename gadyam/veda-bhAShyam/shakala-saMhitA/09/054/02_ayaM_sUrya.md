+++
title = "002"
devataa = "पवमानः सोमः"
RShiH = "अवत्सारः"
ChandaH = "गायत्री"

+++


**अयं** सोमः **सूर्यइव** यथा सूर्यः सर्वस्य लोकस्योपद्रष्टा तद्वत् कर्मणाम् **उपदृक्** उपद्रष्टा । अपि च **अयं** सोमः **सरांसि** । त्रिंशदुक्थपात्राणीति केचिद्वर्णयन्ति । अपरे तु त्रिंशदहोरात्राणि सरांसीति । तानि **धावति** गच्छति । तथा च यास्कः-’ तत्रैतद्याज्ञिका वेदयन्ते त्रिंशदुक्थपात्राणि माध्यंदिने सवन एकदेवतानि तान्येतस्मिन्काल एकेन प्रतिधानेन पिबन्ति तान्यत्र सरांस्युच्यन्ते । त्रिंशदपरपक्षस्याहोरात्रास्त्रिंशत्पूर्वपक्षस्येति नैरुक्ताः' (निरु. ५ . ११ ) इति । अपि चायं सोमः **दिवम्** अधिकृत्य **सप्त** **प्रवतः** सप्त नदीः **आ** तिष्ठति ॥