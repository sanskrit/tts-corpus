+++
title = "001"
devataa = "पवमानः सोमः"
RShiH = "अवत्सारः"
ChandaH = "गायत्री"

+++


अस्याग्नेः **प्रत्नां** पुरातनीं  
**अनुद्युतम्** - अनुद्युदिति दीप्तिनाम । सम्पदादिलक्षणः क्विप् । गोस्थानीयां **दुदुह्रे** दुहन्ति । छान्दसे लिटि 'इरयो रे' इति रे आदेशः । **अह्रयः** अह्रियः अलज्जमाना ऋत्विजः । जिह्रतेः कर्तरि क्विप् । व्यत्ययेन ह्रस्वत्वम् । औणादिको वा डिप्रत्ययः । अह्नोतेर्वा क्रिन्प्रत्ययः । ज्ञातार उच्यन्ते । किं दुदुह्रे? **शुक्रं** सारं निर्मलं वा **पयः** उदकम् । दीप्तिर्विशेष्यते - **सहस्रसां** बहुनो धनस्य सनित्रीं सम्भक्त्रीं **ऋषिं** अर्षणिं दृष्टिम् । सनोतेः 'जनसनखन' इति विट्, 'विड्वनोः' इत्यात्वम् ।  
तस्माद् वयम् अप्य् अनेनोपस्थानेन तां दुह्म इति ॥

**अस्य** सोमस्य **प्रत्नां** पुराणां **द्युतं** द्योतमानां तनुम् **अनु** **शुक्रं** दीप्तं **सहस्रसाम्** अभिलषितस्यापरिमितस्य दातारम् **ऋषिम्** अतीन्द्रियस्य कर्मफलस्य द्रष्टारं **पयः** पातव्यं रसम् **अह्रयः** कवयः **दुदुहे** दुहन्ति ॥