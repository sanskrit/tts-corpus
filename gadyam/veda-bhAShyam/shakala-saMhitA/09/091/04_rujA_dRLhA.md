+++
title = "004"
devataa = "पवमानः सोमः"
RShiH = "कश्यपः"
ChandaH = "त्रिष्टुप्"

+++


हे सोम **दृळ्हा** **चित्** दृढान्यपि परैरगन्तव्यत्वेन **रक्षसः** राक्षसस्य **सदांसि** स्थानानि पुराणि **रुज** विनाशय । रुजो भङ्गे' तौदादिकः । किंच हे **इन्दो** पवमान **पुनानः** पवित्रादिभिः पूयमानस्त्वं **वाजान्** तस्यान्नानि तस्य बलानि वा **ऊर्णुहि** आच्छादय । आहरेत्यर्थः । तथा **ये** राक्षसाः **उपरिष्टात्** ऊर्ध्वदेशादागच्छन्ति ये वा **अन्ति** अन्तिके समीप आगच्छन्ति ये च **दूरात्** दूरदेशाद्वागच्छन्ति तेषां राक्षसानाम् **उपनायम्** उपनेतारं स्वामिनं **तुजता** । तुजतिर्हिंसाकर्मा । हिंसकेन **वधेन** हननसाधनेनायुधेन त्वं **वृश्च** छिन्धि । ' ओव्रश्चू छेदने' तौदादिकः ॥