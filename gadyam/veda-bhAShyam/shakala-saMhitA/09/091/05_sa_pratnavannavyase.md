+++
title = "005"
devataa = "पवमानः सोमः"
RShiH = "कश्यपः"
ChandaH = "त्रिष्टुप्"

+++


हे **विश्ववार** विश्वैः सर्वैर्वरणीय हे सोम **सः** तादृशस्त्वं **प्रत्नवत्** पुराण इव स्थितस्त्वं **नव्यसे** नवीयसे नवतराय । नवशब्दादीयसुनीकारलोपश्छान्दसः । तस्मै **सूक्ताय** शोभनस्तुतिकाय मह्यं **पथः** मार्गान् **प्राचः** प्राचीनान् कृणुहि कुरु। सर्वत्र गमनं प्रयच्छेत्यर्थः । ‘ कृवि हिंसाकरणयोः'। ' धिन्विकृण्व्योरञ्च' इत्युप्रत्ययः । हे **पुरुकृत्** बहुकर्मन् हे पुरुक्षो । ' टुक्षु शब्दे'। मितद्र्वादित्वाड्डुप्रत्ययः (पा. सू. ३. ३.१८०.१ )। बहुविधं शब्दायमान हे सोम **दुःसहासः** रक्षोभिः सोढुमशक्याः अत एव **वनुषा** । वनतिर्हिंसार्थः। हिंसया युक्ताः **बृहन्तः** महान्तः **ये** त्वदीया अंशाः सन्ति **तांस्ते** तव स्वभूतानंशान् वयं यज्ञे **अश्याम** प्राप्नुयाम