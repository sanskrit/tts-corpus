+++
title = "003"
devataa = "पवमानः सोमः"
RShiH = "कश्यपः"
ChandaH = "त्रिष्टुप्"

+++


**वृषा** कामानां वर्षको वृषेवाचरन् वा **रोरुवत्** भृशं शब्दायमानः **अंशुः** सोमः **पवमानः**  पूयमानः सन् **अस्मै** **वृष्णे** वर्षकायेन्द्राय तदर्थं **रुशत्** । रोचतेरिदं रूपम् । आरोचमानं श्वेतं **गोः** **पयः** आश्रयणद्रव्यम् **ईर्ते** गच्छति । ‘ ईर गतौ । आदादिकः । किंच **ऋक्वा** । 'छन्दसीवनिपौ' इति मत्वर्थीयो वनिप् । स्तोत्रवानत एव **वचोवित्** स्तुतीनां ज्ञाता **सूरः** सुवीर्यः सर्वेषामग्निष्टोमादिकर्मणि प्रेरकः सोमः **अध्वस्मभिः** ध्वंसनवर्जितैर्हिंसारहितैः **सहस्रं** पथिभिः बहुभिर्मार्गैः **अण्वं** सूक्ष्मच्छिद्रं पवित्रं **वि** **याति** । अतीत्य द्रोणकलशं गच्छति ॥