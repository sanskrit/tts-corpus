+++
title = "003"
devataa = "पवमानः सोमः"
RShiH = "पवित्रः"
ChandaH = "जगती"

+++


**उषसः** संबन्धी **पृश्निः** आदित्यः । ‘पृश्निरादित्यो भवति प्राश्नुत एनं वर्णः' (निरु. २.१४ ) इति निरुक्तम्। **अग्रियः** मुख्यः सोऽयं सोमः **अरूरुचत्** रोचयति । सः **उक्षा** जलस्य सेक्ता **बिभर्ति** पुष्णात्युदकेन **भुवनानि** भूतजातानि **वाजयुः** तेषामन्नमिच्छन् । **मायाविनः**। माया प्रज्ञा । प्रज्ञावन्तो देवाः **अस्य** सोमस्य **मायया** प्रज्ञया **ममिरे** निर्मान्ति । सोमस्यैकैकांशपानेन जातबला अग्न्यादयः स्वस्वव्यापारेण जगत्सृजन्तीत्यर्थः । तथास्य मायया **नृचक्षसः** नॄणां द्रष्टारः **पितरः** पालका देवा अङ्गिरसः पितरो वा गर्भमा **दधुः** धारयन्ति । ओषधीषु वात्र सूर्यात्मा सोमः स्तूयते सूर्यरश्म्यनुगमाधीनवर्धनाच्चन्द्रस्य । अयमुषसः पृश्निः सवितारूरुचत् रोचयति सर्वं रोचते वा । शिष्टं समानम्। तत्संबन्धिनो नृचक्षसो नॄणां द्रष्टारः पितरो जगद्रक्षका रश्मयो गर्भमादधुर्वृष्ट्यर्थम् ॥