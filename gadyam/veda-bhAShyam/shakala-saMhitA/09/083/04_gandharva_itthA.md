+++
title = "004"
devataa = "पवमानः सोमः"
RShiH = "पवित्रः"
ChandaH = "जगती"

+++


**गन्धर्वः** उदकानां स्तुतीनां वा धारक आदित्यः **अस्य** सोमस्य **पदं** स्थानं द्युसंबन्धि **इत्था** सत्यं **रक्षति** । सोऽयं सोमः **देवानां** **जनिमानि** जन्मानि । देवानित्यर्थः । **पाति** रक्षति **अद्भुतः** महान् । किंचायं **रिपुम्** अस्मद्वैरिणं **निधया**। निधा पाश्या । पाशसमूहेन **गृभ्णाति** गृह्णाति । **निधापतिः** पाशसमूहस्वामी । तस्यास्य **मधुनः** मधुररसस्य **भक्षं** **सुकृत्तमाः** अतिशयेन सुकृतकर्तार एव **आशत** प्राप्नुवन्ति ॥