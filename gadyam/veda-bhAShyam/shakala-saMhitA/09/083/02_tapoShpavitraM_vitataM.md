+++
title = "002"
devataa = "पवमानः सोमः"
RShiH = "पवित्रः"
ChandaH = "जगती"

+++


**तपोः** शत्रूणां तापकस्य सोमस्य **पवित्रं** शोधकमङ्गं तेजो वा **दिवस्पदे** द्युलोकस्य उच्छ्रिते स्थाने **विततं** विस्तृतम् । तृतीयस्यामितो दिवि सोम आसीत्' (तै. ब्रा. ३. २. १. १) इति ब्राह्मणम् । **अस्य** **तन्तवः** अंशवः **शोचन्तः** दीप्यमानाः **व्यस्थिरन्** विविधं तिष्ठन्ति । पृथिव्यां हविर्धाने वा । **अस्य** सोमस्य **आशवः** शीघ्रगामिनो रसाः **अवन्ति** रक्षन्ति । कम् । **पवितारं** पावयितारम् । यजमानमवन्ति रक्षन्ति होमद्वारा पश्चाद्धुताः **दिवः** द्युलोकस्य **पृष्ठं** पृष्ठभागमुन्नतदेशं **चेतसा** बुद्ध्या देवगमनेच्छावत्या **अधि** **तिष्ठन्ति** आश्रयन्ते ॥