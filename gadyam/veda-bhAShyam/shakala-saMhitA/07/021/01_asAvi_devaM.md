+++
title = "001"
devataa = "इन्द्रः"
RShiH = "वसिष्ठः"
ChandaH = "त्रिष्टुप्"

+++


**देवं** दीप्तं **गोऋजीकं** गोभिः संस्कृतम् । गव्येन मिश्रितमित्यर्थः । **अन्धः** सोमरूपमन्नम् **असावि** अभिषुतम् । **ईम्** अयम् **इन्द्रः** **अस्मिन्** अभिषुते सोमरूपेऽन्धसि **जनुषा** स्वभावत एव **नि** **उवोच** नितरां संगतो भवति । अथ प्रत्यक्षस्तुतिः। हे **हर्यश्व** **त्वा** त्वां **यज्ञैः** स्तोत्रैर्हविर्भिर्वा **बोधामसि** बोधयामः । **अन्धसः** सोमस्य **मदेषु** **नः** अस्माकं **स्तोमं** स्तोत्रं **बोध** बुध्यस्व च ॥