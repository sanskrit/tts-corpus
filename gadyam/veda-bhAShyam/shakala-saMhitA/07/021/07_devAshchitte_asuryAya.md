+++
title = "007"
devataa = "इन्द्रः"
RShiH = "वसिष्ठः"
ChandaH = "त्रिष्टुप्"

+++


**पूर्वे** **देवाश्चित्** असुरा अपि **असुर्याय** बलाय **क्षत्राय** । क्षदिर्हिंसाकर्मा । बलं हिंसां चोभे कर्तुमित्यर्थः । हे इन्द्र **ते** तव **सहांसि** बलानि **अनु** **ममिरे** ॥ ‘हीने ' ( पा. सू. १.४.८६ ) इत्यनुः कर्मप्रवचनीयः ॥ तव बलेभ्यो हीना ममिर इत्यर्थः । तथा च निगमान्तरम्- ’ अनु ते द्यौर्बृहती वीर्यं ममे ' ( ऋ. सं. १.५७.५) इति । अथ परोक्षस्तुतिः। **इन्द्रः** शत्रून् **विषह्य** **मघानि** मंहनीयानि धनानि **दयते** भक्तेभ्यः प्रयच्छति । अपि च **इन्द्रं** **वाजस्य** अन्नस्य **सातौ** लाभार्थं **जोहुवन्त** स्तुवन्ति स्तोतार आह्वयन्ति वा ॥