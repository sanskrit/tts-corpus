+++
title = "005"
devataa = "इन्द्रः"
RShiH = "वसिष्ठः"
ChandaH = "त्रिष्टुप्"

+++


हे **इन्द्र** **यातवः** राक्षसाः **नः** अस्मान् **न** **जूजुवुः** न हिंस्युः। जूजुवुरिति हिंसाक्रियः पृथक्करणक्रियो वा । अपि च हे **शविष्ठ** बलवत्तमेन्द्र **वन्दना** वन्दनानि रक्षांसि **वेद्याभिः** वेद्याभ्यः प्रजाभ्यो नोऽस्मान् **न** जूजुवुः न पृथक्कुर्वन्तु । किंच **अर्यः** स्वामी **सः** इन्द्रः **विषुणस्य** विषमस्य **जन्तोः** प्राणिनः शासने **शर्धत्** उत्सहेत । अथ च **शिश्नदेवाः** । शिश्नेन दीव्यन्ति क्रीडन्त इति शिश्नदेवाः । अब्रह्मचर्या इत्यर्थः । **नः** अस्माकम् **ऋतं** यज्ञं सत्यं वा **मा** **अपि** **गुः** मा अपिगमन् । तथा च यास्कः-’ स उत्सहतां यो विषुणस्य जन्तोर्विषमस्य मा शिश्नदेवा अब्रह्मचर्याः । शिश्नं श्नथतेः । अपि गुर्ऋतं नः सत्यं वा यज्ञं वा' (निरु. ४. १९) इति ॥ ॥ ३ ॥