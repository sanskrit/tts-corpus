+++
title = "008"
devataa = "इन्द्रः"
RShiH = "वसिष्ठः"
ChandaH = "त्रिष्टुप्"

+++


**दुराध्यः** दुष्टाभिसंधयः **अचेतसः** मन्दमतयः सुदासः शत्रवः **अदितिम्** अदीनां **परुष्णीं** नदीं **स्रेवयन्तः** **वि** **जगृभ्रे** । विग्रहः कूलभेदः । तमकुर्वन् । परुष्ण्याः कूलं बिभिदुरित्यर्थः। सः सुदासः **मह्ना** इन्द्रप्रसादलब्धेन महिम्ना **पृथिवीम्** अविव्यक् तदैव व्याप्नोत् । न पुनरुदकेनाबाध्यत । ततः सुदासः शत्रुः **चायमानः** चयमानस्य पुत्रः **कविः** कविनामा **पत्यमानः** पलायमानः **पशुः** यागे संज्ञप्तः पशुरिव **अशयत्** अशेत । सुदासा निहत इत्यर्थः ॥