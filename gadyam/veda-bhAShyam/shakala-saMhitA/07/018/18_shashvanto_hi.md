+++
title = "018"
devataa = "इन्द्रः"
RShiH = "वसिष्ठः"
ChandaH = "त्रिष्टुप्"

+++


हे **इन्द्र** **ते** तव **शत्रवः** अरयः **शश्वन्तः** बहवः **ररधुः** वशमीयुः । **चित्** अपि च **शर्धतः** उत्सहमानस्य **भेदस्य** । भिनत्ति मर्यादा इति भेदो नास्तिकः । तस्य । यद्वा । भेदो नाम सुदासः शत्रुः कश्चित् । तस्येत्यर्थः । **रन्धिं** वशीकरं **विन्द** लभस्व । **यः** भेदः **स्तुवतः** त्वां स्तुवत **मर्तान्** मर्त्यान् प्रति **एनः** पापं **कृणोति** करोति **तस्मिन्** भेदे **तिग्मं** निशितं योद्धारमुत्साहयन्तम्। तथा च यास्कः-’ तिग्मं तेजतेरुत्साहकर्मणः ' ( निरु. १०. ६) इति । **वज्रम्** । वजति गच्छत्येव शत्रुं न प्रतिहन्यत इति वज्रः । तम् ॥ वज्रशब्दो वजेः ‘ऋज्रेन्द्राग्रवज्रविप्र० इत्यादिना रन्प्रत्ययान्तो निपातितः ॥ तं **जहि** । वज्रेण भेदं प्रहरेत्यर्थः ॥