+++
title = "007"
devataa = "इन्द्रः"
RShiH = "वसिष्ठः"
ChandaH = "त्रिष्टुप्"

+++


**पक्थासः** पक्था हविषां पाचकाः **भलानसः** भद्रमुखाः । भलेति भद्रवाची । **अलिनासः** अलिनाः । तपोभिरप्रवृद्धा इत्यर्थः । **विषाणिनः** कण्डूयनार्थं कृष्णविषाणहस्ताः । दीक्षिता इत्यर्थः । **शिवासः** शिवाः यागादिना सर्वस्य लोकस्य शिवकराः । यागेन हि शिवं भवति लोकस्य । **आ** **भनन्त** अभिष्टुवन्ति तमिन्द्रम् । भनतिः शब्दकर्मा ‘नौति भनति' इति शब्दकर्मसु पाठात् । **यः** इन्द्रः **सधमाः** । सोमपानेन सह माद्यतीति सधमादः । सधमाद एव सधमाः । **आर्यस्य** कर्मशीलस्य **गव्या** गोसंघान् **तृत्सुभ्यः** हिंसकेभ्यः **आ** **अनयत्** । **अजगन्** अजगत् स्वयं च गोसंघान् लेभे । **युधा** युद्धेन तान् नॄन्’ शत्रून् जघान चेति शेषः ॥