+++
title = "010"
devataa = "इन्द्रः"
RShiH = "वसिष्ठः"
ChandaH = "त्रिष्टुप्"

+++


यदेन्द्रः सुदासो रक्षणार्थमागच्छति तदा **पृश्निनिप्रेषितासः** पृश्निनिप्रेषिताः पृश्न्या मात्रा नितरां प्रहिताः **चितासः** संहता जानन्तो वा **पृश्निगावः** । पृश्निवर्णा गावोऽश्वा येषां ते पृश्निगावः मरुतः **यथाकृतम्** इन्द्रस्य साहाय्यं करवामेति यथा पूर्वं समयः कृतस्तं समयमनतिक्रम्य **मित्रम्** इन्द्रं **यवसात्** । निमित्तार्थे पञ्चमी । यवसं निमित्तीकृत्य **अगोपाः** गोपालेनारक्षिताः **गावो** **न** गाव इव अभि **ईयुः** अभिजग्मुः । **रन्तयः** रममाणाः **नियुतः** मरुतामश्वाः **च** । **श्रुष्टिं** शीघ्रप्राप्तिं **चक्रुः** । तस्मिन् युद्धे मरुत इन्द्रं साहाय्यार्थमभ्यगच्छन्नित्यर्थः ॥