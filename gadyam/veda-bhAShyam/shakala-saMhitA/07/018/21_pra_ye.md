+++
title = "021"
devataa = "इन्द्रः"
RShiH = "वसिष्ठः"
ChandaH = "त्रिष्टुप्"

+++


हे इन्द्र **पराशरः** **शतयातुः** बहुरक्षाः । बहूनि रक्षांसि बाधितुं यं कामयन्ते स शतयातुः बहूनां रक्षसां शातयिता वा । शक्तिः **वसिष्ठः** चैवमादयः **ये** ऋषयः **त्वाया** त्वदिच्छया **गृहात्** गृहं प्राप्य ॥ ल्यब्लोपे द्वितीयार्थे पञ्चमी (पा. सू. २. ३. २८, १) ॥ यद्वा गृहात् गृहे । सप्तम्यर्थे पञ्चमी । **प्र** **अममदुः** त्वां प्रतुष्टवुः प्रकर्षेण तर्पितवन्तो वा ते पराशरप्रभृतयः **भोजस्य** भोजकस्य पालकस्य **ते** तव **सख्यं** सख्युः कर्म स्तोत्रं यजनं वा **न** **मृषन्त** न विस्मरन्ति । मृष मर्षे ' । मर्षों मर्षणम् । तन्न कुर्वन्तीत्यर्थः । यतो न विस्मरन्ति **अध** अतो हेतोः **सूरिभ्यः** सूरीणां स्तोतॄणामेषाम् । अत्र विभक्तिव्यत्ययः । **सुदिना** सुदिनानि **व्युच्छान्** व्युच्छन्ति निवसन्ति । उपगच्छन्तीत्यर्थः ॥