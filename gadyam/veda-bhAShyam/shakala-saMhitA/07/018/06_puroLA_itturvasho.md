+++
title = "006"
devataa = "इन्द्रः"
RShiH = "वसिष्ठः"
ChandaH = "त्रिष्टुप्"

+++


**यक्षुः** यज्ञकुशलः ॥ यजेः सन्प्रत्ययो न तु सनन्तः । अतो न द्विर्भावः ॥ **पुरोळाः** पुरोगामी पुरोदाता वा । **इत्** इति पूरणः । **तुर्वशः** नाम राजासीत्। सः तुर्वशः **राये** धनप्राप्तये इन्द्रस्य सखायं सुदासं जगाम । **मत्स्यासः** **इव** जालनिहिता मत्स्या इव **निशिताः**  नियन्त्रिताः **अपि** **भृगवः** **द्रुह्यवश्च** योधाश्च सुदासः तुर्वशस्य च **श्रुष्टिम्** आशुप्राप्तिं **चक्रुः** । **विषूचोः** विष्वगञ्चतोरुभयोर्मध्ये **सखा** सुदासश्चेन्द्रः **सखायं** सुदासम् **अतरत्** अतारयत् । तुर्वशं चावधीदित्यर्थः । यद्वा । यक्षुर्यज्ञशीलः पुरोळाः पुरोदाता तुर्वशो नाम राजासीत् । तेन मत्स्यासो मत्स्यजनपदा निशिता बाधिता आसन् । अपि च भृगवो द्रुह्यवश्च श्रुष्टिं सुखं तुर्वशस्य चक्रुः । विषूचोर्विष्वगञ्चतोरुभयोर्मध्ये सखा तुर्वशस्य सखेन्द्रः सखायं राजानमतरत् अतारयत् ॥