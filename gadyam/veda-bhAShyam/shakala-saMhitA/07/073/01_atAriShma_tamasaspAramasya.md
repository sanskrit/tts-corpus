+++
title = "001"
devataa = "अश्विनौ"
RShiH = "वसिष्ठः"
ChandaH = "त्रिष्टुप्"

+++


**अस्य** **तमसः** अज्ञानस्य तत्कार्यस्य जननमरणवतः संसारदुःखस्य अथवा प्रकृतत्वात् प्रयोगविषयाज्ञानस्य **पारम्** **अतारिष्म** तीर्णाः स्म । किं कुर्वन्तः । **देवयन्तः** देवकामाः **स्तोमं** स्तुतिं **प्रति** **दधानाः** देवेषु कुर्वाणाः । **पुरुदंसा** बहुकर्माणौ **पुरुतमा** प्रभूततमौ **पुराजा** पूर्वजातौ अत एव **अमर्त्या** अमरणधर्माणौ **अश्विना** अश्विनौ **गीः** गरिता स्तोता वसिष्ठः **हवते** स्तौति आह्वयति वा ॥