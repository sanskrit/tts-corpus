+++
title = "001"
devataa = "अग्निः"
RShiH = "वसिष्ठः"
ChandaH = "बृहती"

+++


**उर्जः** बलस्य **नपातं** पुत्रम् । ' सूनुः नपात्' इत्यपत्यनामसु पाठात् । प्रियं प्रियमस्माकं **चेतिष्ठम्** अतिशयेन ज्ञातारं प्रज्ञापकं वा **अरतिं** गन्तारं स्वामिनं वा **स्वध्वरं** सुयज्ञं **विश्वस्य** सर्वस्य यजमानस्य **दूतम्** **अमृतं** नित्यम् अग्निम् **एना** एनेन **नमसा** स्तोत्रेण । यद्यप्यत्रान्वादेशो नास्ति तथापि छान्दसत्वादिदंशब्दस्यैनादेशः । यद्वा । एनैनमित्यग्नेर्विशेषणम् । समानार्षत्वात् पूर्वेषु सूक्तेष्वादिष्टत्वाद्वसिष्ठेनान्वादिश्यते । **वः** युष्मदर्थम् **आ** **हुवे** आह्वयामि ॥