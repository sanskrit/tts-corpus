+++
title = "002"
devataa = "इन्द्रावरुणौ"
RShiH = "वसिष्ठः"
ChandaH = "जगती"

+++


द्वितीयः पादः परोक्षकृतः शिष्टाः प्रत्यक्षकृताः । हे इन्द्रावरुणौ **वां** युवयोर्मध्ये **अन्यः** एको वरुणः **सम्राट्** सम्यग्राजमान इति **उच्यते** । ‘ता सम्राजा घृतासुती' (ऋ. सं. २, ४१. ६ ) इत्यादिषु कीर्त्यते । **अन्यः** इन्द्रः **स्वराट्** स्वयमेवान्यनिरपेक्षयैव राजमान इत्युच्यते । **स्वराळिन्द्रो** दमे ' (ऋ. सं. १. ६१. ९) इत्यादिषु कीर्त्यते । तथाविधौ **इन्द्रावरुणा** इन्द्रावरुणौ **महान्तौ** गुणैरधिकौ **महावसू** महाधनौ च भवतः । हे **वृषणा** कामानां वर्षिताराविन्द्रावरुणौ **वां** युवां **परमे** **व्योमनि** उत्कृष्टे आकाशे **विश्वे** **देवासः** सर्वे देवाः **ओजः** **सं** **दधुः** समयोजयन् शरीरदार्ढ्याय  । तद्धेतुभूतं तदोज इत्युच्यते । स्मर्यते च - ‘ओजो नामाष्टमी दशा ' इति । तथा **बलं** वृत्रवधादेः कार्यस्य हेतुभूतं सामर्थ्यं च युवाभ्यां **सं** दधुः समयोजयन् ॥