+++
title = "008"
devataa = "इन्द्रावरुणौ"
RShiH = "वसिष्ठः"
ChandaH = "जगती"

+++


हे **नरा** नेताराविन्द्रावरुणौ **दैव्येन** देवसंबन्धिना **अवसा** रक्षणेन सह **अर्वाक्** अस्मदभिमुखम् **आ** **गतम्** आगच्छतम् । आगत्य च मदीयं **हवं** स्तोत्रं शृणुतम् । **यदि** **मे** मम **जुजोषथः** प्रीयेथे । मयि प्रीतिरस्ति चेत् युवाभ्यामागन्तव्यं मदीयं स्तोत्रं श्रोतव्यं च भवतीत्यर्थः । **युवोर्हि** युवयोः खलु यत् **सख्यं** सखित्वम् **उत** **वा** अपि च **यत्** **आप्यम्** अपित्वं बान्धवं **मार्डीकं** मृडीकस्य सुखस्य साधनं तदुभयं हे इन्द्रावरुणौ **नि** **यच्छतम्** अस्मभ्यं प्रयच्छतम् ॥