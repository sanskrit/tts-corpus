+++
title = "004"
devataa = "इन्द्रावरुणौ"
RShiH = "वसिष्ठः"
ChandaH = "जगती"

+++


हे इन्द्रावरुणौ **वह्नयः** हविषां स्तोत्राणां वा वोढार ऋत्विजः **युत्सु** युद्धेषु **पृतनासु** शत्रुसेनासु रक्षणार्थं **युवामित्** युवामेव हवन्ते आह्वयन्ति । **मितज्ञवः** संकुचितजानुका अङ्गिरसोऽपि **क्षेमस्य** रक्षणस्य **प्रसवे** उत्पादने निमित्तभूते सति **युवाम्** एव हवन्ते । अतः कारणात् हे इन्द्रावरुणौ **कारवः** स्तोतारो वयमपि **उभयस्य** दिव्यस्य पार्थिवस्य च **वस्वः** वसुनो धनस्य **ईशाना** ईश्वरौ **सुहवा** सुखेन ह्वातव्यौ युवामेव **हवामहे** आह्वयामहे ॥