+++
title = "003"
devataa = "इन्द्रावरुणौ"
RShiH = "वसिष्ठः"
ChandaH = "जगती"

+++


हे इन्द्रावरुणौ **अपाम्** उदकानां **खानि** द्वाराणि वृत्रेण पिहितानि **ओजसा** बलेन **अनु** **अतृन्तम्** अन्वविध्यतम् । आवरकस्य वृत्रस्य वधेन वृष्टिप्रतिबन्धं निराकृतवन्तावित्यर्थः। तथा **सूर्यं** सर्वस्य प्रेरकमादित्यं **दिवि** अन्तरिक्षे **प्रभुं** प्रभूतं सन्तम् **आ** **ऐरयतम्** अभ्यगमयतम् । स्वर्भानुनावृतं सूर्यं तद्वधेन प्रकाशितवन्तावित्यर्थः । हे **इन्द्रावरुणा** इन्द्रावरुणौ **मायिनः** प्रज्ञाकरस्य **अस्य** सोमस्य पानेन **मदे** हर्षे सति **अपितः** जलरहिता नदीः **अपिन्वतं** जलेनापूरयतम् । तथा च निवित्पदमाम्नायते-- अस्य मदे जरितरिन्द्रोऽजिन्वदजुवोऽपिन्वदपितः' (शां. श्रौ. ८. २५. १) इति । अपि च **धियः** कर्माण्यस्माभिरनुष्ठितानि कर्माणि **पिन्वतं** सिञ्चतं फलेन पूरयतम् ॥