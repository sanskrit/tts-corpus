+++
title = "004"
devataa = "भगः"
RShiH = "वसिष्ठः"
ChandaH = "त्रिष्टुप्"

+++


**उत** अपि च **इदानीं** वयं **भगवन्तः** **स्याम** । हे भग भगेन त्वया स्वामिना युक्ता भवेम । यद्वा । भगवन्तो धनवन्तः स्याम । **उत** अपि च **प्रपित्वे** अह्रां प्राप्ते पूर्वाह्ने भगवन्तः स्याम। **उत** अपि च **अह्नां** दिवसानां **मध्ये** मध्याह्ने भगवन्तः स्याम । **उत** अपि च हे **मघवन्** धनवन् भग देव **सूर्यस्य** सर्वस्य प्रेरकस्य देवस्य **उदिता** उदितौ उदये सति **वयं** त्वदनुग्रहात् **देवानाम्** इन्द्रादीनां **सुमतौ** अनुग्रहबुद्धौ **स्याम** भवेम ॥