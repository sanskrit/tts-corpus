+++
title = "003"
devataa = "भगः"
RShiH = "वसिष्ठः"
ChandaH = "त्रिष्टुप्"

+++


हे **भग** देव त्वं प्रणेता प्रकर्षेण नेतासि । तादृश **प्रणेतः** हे **भग** त्वं **सत्यराधः** सत्यधनोऽसि । तादृश सत्यराधो हे **भग** त्वं **नः** अस्मभ्यं **ददत्** कामान् प्रयच्छन् **इमाम्** अस्मदीयां **धियं** स्तुतिम् **उदव** उद्रक्ष फलयुक्तां कुरु । हे **भग** त्वं **गोभिरश्वैः** च **नः** अस्मान् **प्र** **जनय** प्रोद्भूतान् कुरु । हे **भग** त्वत्प्रसादाद्वयं **नृभिः** नेतृभिः पुत्रादिभिः **नृवन्तः** मनुष्यवन्तः **प्र** **स्याम** प्रभवेम ॥