+++
title = "009"
devataa = "अश्विनौ"
RShiH = "वसिष्ठः"
ChandaH = "त्रिष्टुप्"

+++


**एषः** स्तोता **स्यः** स प्रसिद्धो वसिष्ठः **कारुः** स्तोता **उषसाम्** **अग्रे** प्रातःसवने **बुधानः** बुध्यमानः **सुमन्मा** शोभनमतिः सुष्टुतिर्वा **सूक्तैः** **जरते** स्तौति । **तम्** **इषा** अन्नेन **वर्धत्** वर्धयतम् । वचनव्यत्ययः । **अघ्न्या** अहन्तव्या गौश्च वर्धत् वर्धयतु । अथवैकमेव वाक्यम् । अघ्न्या गौर्वसिष्ठस्य प्रतिनियताग्निहोत्रार्था गौरिषान्नेन । घृतादिनेत्यर्थः। **पयोभिः** च तं वसिष्ठं वर्धत् वर्धयतु । एवमात्मानं परोक्षेण निर्दिदेश । शिष्टं स्पष्टम् ॥ ॥ १५ ॥