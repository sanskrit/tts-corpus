+++
title = "008"
devataa = "अश्विनौ"
RShiH = "वसिष्ठः"
ChandaH = "त्रिष्टुप्"

+++


**वृकाय** धनादात्रे । अभिलषत इत्यर्थः । **चित्** इति पूरणः । अथवा परेभ्यो धनानि प्रयच्छते । यद्वा । वृकाय वृकवद्धिंसकाय । एतन्नामकाय **जसमानाय** कर्मभिरुपक्षीयमाणायर्षये **शक्तम्** अभिमतं धनमदत्तम् । शकेर्दानार्थस्य लुङयेतद्रूपम् । अडभावश्छान्दसः । **उत** अपि च **शयवे** एतन्नामकायर्षये **हूयमाना** आहूयमानौ युवां **श्रुतम्** अशृणुतम् । **यौ** युवाम् **अघ्न्यां** गाम् **अपिन्वतम्** अपूरयतं क्षीरेण **अपो** **न** अद्भिरिव नदीम् । तां यथोदकेन पूरयतस्तद्वत् । कीदृशीमघ्न्याम् । **स्तर्यं** **चित्** स्तरीमपि निवृत्तप्रसवां वृद्धामपि **शक्ती** शक्त्या सामर्थ्येन दोहनलक्षणेन युक्तां कृत्वा **शचीभिः** युष्मदीयैः कर्मभिर्हे अश्विनाविति । ‘शयवे चिन्नासत्या शचीभिर्जसुरये स्तर्यं पिप्यथुर्गाम्' (ऋ. सं. १. ११६. २२) इत्यादि ह्युक्तम् ॥