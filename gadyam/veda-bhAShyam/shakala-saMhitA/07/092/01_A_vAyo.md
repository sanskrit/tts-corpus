+++
title = "001"
devataa = "वायुः"
RShiH = "वसिष्ठः"
ChandaH = "त्रिष्टुप्"

+++


हे वायो **शुचिपाः** शुचेश्शुद्धस्य पातः । उपेत्य् उपसर्ग-श्रुतेर् योग्यं क्रिया-पदम् अध्याह्रियते । **नः** अस्मान् उपेत्य, इमम् अस्मदीयं सोमं पानेन **+आभूष** आ समन्ताद् अलं कुरु । 

यद्वा - अस्मदीयं यज्ञम् आगमनेनालङ्कुरु ।  
भूष अलङ्कारे, भौवादिकः । 

कथमनेनागमनेन यज्ञोलङ्क्रियत इत्याह -  
**विश्ववार** निजबलेन विश्वस्यावारक , विश्वेषां वा वरणीय,  
**ते** तव **सहस्रं नियुतः** अश्वाः, अतस् तवैवागमनं भूषणाय भवति । हे वायो नियुतम् अश्वा अस्मान् उपयान्तु ।  
यद् वा - वायो आभूषय यज्ञं । तदर्थं किं क्रियताम् इत्याह –  
तव **सहस्रं नियुतः** अस्मान् उपागच्छन्तु ।  

यद् वा - भूषेत्यामन्त्रितमेव, भूषयतीति **भूषः** अलङ्कर्ता कस्य ? तस्य यत्र यत्र गच्छतीति ।  
हे एवंगुणक वायो, तव **सहस्रं नियुतो** ऽस्मानुपयन्तु तैस् सहितस् सन्न् अस्मत्-सकाशम् आगच्छेत्य् अर्थः ।  
उपसर्गद्वयेन क्रियापदम् अध्याह्रियते ।+++(4)+++ 

**उपो** इत्युपशब्दस्यार्थे वर्तते । **उपो अयामि** समीपं प्रापयामि । किं? सोमम् ।  
अहं तुभ्यम् आगताय सोममुपहरामि । इ गतौ भौवादिकः अन्तर्भावितण्यर्थः णि-लुग् वा ।  
कीदृशम् इत्याह – **अन्धः** अदनीयम् । 'अदेर्नुम्धश्च' इत्यसुन् । मद्यं मदकरम् । 'गदमदचर' इत्यादिना यत्, 'यतो  नावः' इत्याद्युदात्तत्वम् ।   

पुनश् च सोमो विशेष्यते - हे **देव** वायो **यस्य** पूर्वपेयं प्रथमपानं त्वं **दधिषे** दधासि आचरसि, यं लब्ध्वा प्रथमं पिबसि, अन्यम् अग्रेपिबन्तं न क्षमसे यागेषु । 'छन्दसि लुङ्लङ्लिटः' इति दधातेर्लिट् । पिबतेर्भावे 'अचो यत्', कृदुत्तरपदप्रकृतिस्वरत्वम्, 'यतो नावः' ॥

_______________
आ वायो इति त्रिष्टुप् ॥ इयं व्याख्याता ग्रहेषु । हे वायो शुचिपाः अस्मानुपेत्य आभूषय! हे **विश्ववार** यस्य ते **सहस्रं नियुतं** अश्वाः । तस्य **ते अन्धः** अन्नं **मद्यं** मदहेतुं **उपायामि** उपगच्छामि । हे **देव यस्य** च **पूर्वपेयं दधिषे** दधासि तत् संपादयामीति ॥

हे **शुचिपाः** शुचेः शुद्धस्य सोमस्य पातः **वायो** **नः** अस्माकम् **उप** समीपे **आ** **भूष** आगच्छ । ‘ भू प्राप्तौ ' इत्यस्यैतद्रूपम् । हे **विश्ववार** विश्वैर्वरणीय **ते** तव वाहनभूताः **नियुतः** वडवाः **सहस्रं** सहस्रसंख्याका विद्यन्ते । यत एवमतः शीघ्रमागच्छ । **ते** तव **मद्यं** मदकरं सोमलक्षणम् **अन्धः** अन्नम् **उपो** उप उ उप **अयामि** । उपयतं पात्रे गृहीतमासीत् । हे **देव** वायो **यस्य** सोमस्य **पूर्वपेयं** प्रथमपानं **दधिषे** दधासि धारयसि । ऐन्द्रवायवग्रहे प्रथमे वषट्कारे केवलाय वायवे हूयते द्वितीये त्विन्द्रवायुभ्यामिति वायोः प्रथमपानम् । तादृशमन्धंं उपायामीत्यन्वयः ॥