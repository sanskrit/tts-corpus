+++
title = "005"
devataa = "इन्द्रवायू"
RShiH = "वसिष्ठः"
ChandaH = "त्रिष्टुप्"

+++


हे **इन्द्रवायू** **स्पार्हवीराः** स्पृहणीयस्तोतृकान् **नियुतः** आत्मीयानश्वान् **सरथम्** उभयोः समानमेकं रथं **नियुवाना** निमिश्रयन्तौ युवाम् **अर्वाक्** अस्मदभिमुखं **यातं** गच्छतम् । **इदं** **हि** इदं खलु **मध्वः** मधुरस्य सोमस्य **अग्रं** ग्रहेष्वाद्यमैन्द्रवायवाख्यं ग्रहं **वां** युवयोरर्थं **प्रभृतं** प्रकर्षेण हृतं होमार्थमुत्तरवेदिं प्रति नीतम् । **अध** अथ तादृशस्य सोमस्य पानानन्तरं **प्रीणाना** प्रीयमाणौ युवाम् **अस्मे** अस्मान् **वि** **मुमुक्तं** पापाद्विमोचयतम् ॥