+++
title = "003"
devataa = "वायुः"
RShiH = "वसिष्ठः"
ChandaH = "त्रिष्टुप्"

+++


**पीवोअन्नान्** पीवांसि स्थूलानि प्रभूतान्यन्नानि येषां तान् **रयिवृधः** रय्या धनेन वृद्धानेवंभूतानाढ्यजनान् **सुमेधाः** शोभनप्रज्ञः **नियुतां** वडवानां स्ववाहानाम् **अभिश्रीः** अभिश्रयणीयः **श्वेतः** श्वेतवर्णो वायुः **सिषक्ति** सेवते । **ते** च जनाः **समनसः** समानमनस्काः सन्तः **वायवे** वायुमुद्दिश्य यष्टुं **वि** **तस्थुः** विविधमवतिष्ठन्ते । स्थित्वा च ते **नरः** कर्मणां नेतारो जनाः **विश्वेत्** विश्वानि सर्वाण्येव **स्वपत्यानि** शोभनापत्यहेतूनि यद्वा सुष्ठ्वपतनकारणानि वायुदेवत्यानि कर्माणि **चक्रुः** कुर्वन्ति ॥