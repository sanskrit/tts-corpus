+++
title = "001"
devataa = "वायुः"
RShiH = "वसिष्ठः"
ChandaH = "त्रिष्टुप्"

+++


दीव्यन्ति स्तुवन्तीति देवाः स्तोतारः। **पुरा** पूर्वस्मिन् काले **ये** **वृधासः** वृद्धाः **देवाः** स्तोतारः । कुविदिति बहुबाम । अङ्गेति क्षिप्रनाम। **कुवित्** बहुशः **अङ्ग** क्षिप्रं कृतेन **नमसा** वायुविषयेण स्तोत्रेण नमस्कारेण वा **अनवद्यासः** अवद्यरहिताः आसन् **ते** अद्यापि **वायवे** हवींषि दातुं **सूर्येण** सह **उषसम्** **अवासयन्** । उषसो व्युष्टिं सूर्योदयं च वायुयागार्थं कुर्वन्तीत्यर्थः । किमर्थम्। **मनवे** मनुष्याणां **बाधिताय** बाधितानां पुत्रादीनां रक्षणार्थमित्यर्थः । यद्वा मनवे बाधितायेति षष्ठ्यर्थे चतुर्थ्यौ। बाधितस्य मनोः प्रजापतेर्यागे वायवे हवींषि दातुमित्यन्वयः ॥