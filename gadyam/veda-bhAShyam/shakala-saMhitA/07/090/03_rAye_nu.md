+++
title = "003"
devataa = "वायुः"
RShiH = "वसिष्ठः"
ChandaH = "त्रिष्टुप्"

+++


**इमे** **रोदसी** द्यावापृथिव्यौ **यं** वायुं **राये** धनार्थं **नु** क्षिप्रं **जज्ञतुः** जनयामासतुः तं **देवं** दानादिगुणयुक्तं वायुं **देवी** द्योतमाना **धिषणा** स्तुतिः **राये** धनार्थं **धाति** धारयति । धनं यथा लभ्यते तथा प्रेरयतीत्यर्थः । **अध** अधुनैवं स्तुतौ प्रवृत्तायां **स्वाः** स्वकीयाः **नियुतः** वडवा रथवाहाः **वायुं** **सश्चत** सचन्ते सेवन्ते । **उत** अपि च **श्वेतं** शुभ्रवर्णं **निरेके** । नितरां रेको रिक्तता निरेकः । दारिद्र्यमित्यर्थः । तस्मिन् सति **वसुधितिं** वसूनां धातारं प्रदातारं तं वायुं नियुतोऽस्मद्यज्ञं प्रापयन्तीति शेषः ॥