+++
title = "005"
devataa = "इन्द्रवायू"
RShiH = "वसिष्ठः"
ChandaH = "त्रिष्टुप्"

+++


**ते** प्रसिद्धाः **सत्येन** यथार्थेन **मनसा** मननीयेन स्तोत्रेण युक्ताः **दीध्यानाः** दीप्यमानाः **स्वेन** स्वकीयेन विहितेन **क्रतुना** कर्मणा नित्यनैमित्तिकात्मना **युक्तासः** युक्ता एवंभूता यजमाना हे **इन्द्रवायू** **वीरवाहं** वीरैर्विशेषेणेरयितृभिः स्तोतृभिर्वहनीयं प्रापणीयम् । यद्वा वीरैः अश्वैर्वहनीयम् । तम् ईशानयोः ईश्वरयोः **वां** युवयोः स्वभूतं **रथं** **वहन्ति** स्वं स्वं यज्ञं प्रापयन्ति । तत्र च **पृक्षः** अन्नानि हविर्लक्षणानि **अभि** **सचन्ते** युवामभिसेवन्ते ॥