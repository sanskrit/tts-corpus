+++
title = "002"
devataa = "वायुः"
RShiH = "वसिष्ठः"
ChandaH = "त्रिष्टुप्"

+++


हे **वायो** **ईशानाय** ईश्वराय **ते** तुभ्यं त्वदर्थं **प्रहुतिं** प्रकृष्टामाहुतिं चरुपुरोडाशादिसाध्यां **यः** यजमानः **आनट्** प्राप्नोत् । दद्यादित्यर्थः । तथा हे **शुचिपाः** शुद्धस्य सोमस्य पातर्वायो **तुभ्यं** **शुचिं** शुद्धं **सोमं** च यः प्रयच्छति **मर्त्येषु** मनुष्येषु मध्ये **तं** यजमानं **प्रशस्तं** मुख्यं **कृणोषि** करोषि । स च **जातोजातः** सर्वत्र प्रादुर्भूतः प्रख्यातः सन् **वाज्यस्य** प्राप्तव्यस्य धनस्य प्राप्तये **जायते** अवकल्पते । सर्वं धनं लभत इत्यर्थः ॥