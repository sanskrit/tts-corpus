+++
title = "004"
devataa = "वायुः"
RShiH = "वसिष्ठः"
ChandaH = "त्रिष्टुप्"

+++


येऽङ्गिरसो वायुमस्तोषत तेषाम् **अरिप्राः** पापरहिताः **उषसः** **सुदिनाः** शोभनदिनस्य हेतुभूताः सत्यः **उच्छन्** औच्छन् व्यवासयन् । ते च **दीध्यानाः** दीप्यमानाः सन्तः **उरु** विस्तीर्णं **ज्योतिः** सूर्याख्यं **विविदुः** वायोः प्रसादादलभन्त । अपि च **उशिजः** कामयमानास्तेऽङ्गिरसः **गव्यं** **चित्** गोसंघरूपमपि **ऊर्वं** धनं पणिभिरपहृतं **वि** **वव्रुः** व्यवृण्वन् अलभन्त । तथा **तेषाम्** अङ्गिरसामर्थाय **प्रदिवः** पुराण्यः **आपः** **अनु** सस्रुः अन्वसरन् अन्वगच्छन् । हिताचरणपरा आसन्नित्यर्थः । आवरकस्यासुरस्य वायुना हननादसुरेणाहृतानुषःप्रभृतीन् पुनर्लब्धवन्त इत्यर्थः ॥