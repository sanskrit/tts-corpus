+++
title = "003"
devataa = "उषाः"
RShiH = "वसिष्ठः"
ChandaH = "त्रिष्टुप्"

+++


**इन्द्रतमा** सर्वस्येश्वरतमा **मघोनी** धनवती **उषाः** **अभूत्** प्रादुरभूत् । **सुविताय** कल्याणाय **श्रवांसि** अन्नानि **अजीजनत्** उदपादयत् । प्रकाशितवतीत्यर्थः । **दिवः** **दुहिता** **अङ्गिरस्तमा** गन्तृतमा। यद्वा । अङ्गिरोगोत्रैर्भारद्वाजैः सह रात्रेरप्युत्पत्ते रात्र्यवसानस्योषारूपत्वादङ्गिरस्तमेत्युच्यते । भारद्वाजै रात्रेः सहोत्पत्तिरनुक्रमण्यामुक्ता - रात्री कुशिकः सौभरो रात्रिर्वा भारद्वाजी ' (अनु. १०. १२७) इति । तादृश्युषाः **सुकृते** यजमानाय **वसूनि** धनानि **वि** **दधाति** करोति ॥