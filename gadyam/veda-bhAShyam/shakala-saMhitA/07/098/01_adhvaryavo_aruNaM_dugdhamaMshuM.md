+++
title = "001"
devataa = "इन्द्रः"
RShiH = "वसिष्ठः"
ChandaH = "त्रिष्टुप्"

+++


हे **अध्वर्यवः** अध्वरस्य नेतार ऋत्विजः **क्षितीनां** जनानां मध्ये **वृषभाय** श्रेष्ठायेन्द्राय **अरुणम्** आरोचमानं **दुग्धम्** अभिषुतम् **अंशुं** सोमं **जुहोतन** जुहुत । **अवपानम्** अवक्रम्य स्थितं दूरस्थं पातव्यं सोमं **गौरात्** गौरमृगादपि **वेदीयान्** अतिशयेन विद्वान् **इन्द्रः** **सुतसोमम्** अभिषुतसोमं यजमानम् **इच्छन्** अन्विच्छन् **विश्वाहा** विश्वान्यहानि **इत्** एव सर्वदैव **याति** गच्छति । अतस्तस्मा इन्द्राय सोमं जुहुतेत्यन्वयः ॥