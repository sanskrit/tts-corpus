+++
title = "001"
devataa = "मित्रावरुणौ"
RShiH = "वसिष्ठः"
ChandaH = "जगती"

+++


हे **मित्रावरुणा** हे मित्रावरुणौ युवाम् **इह** अस्मिँल्लोके **माम्** **आ** **रक्षतम्** आभिमुख्येन पालयतम्। **कुलाययत्** । कुलायं स्थानम्। तत्कुर्वत् **विश्वयत्** विशेषेन वर्धमानं विषं **नः** अस्मान् **आ** आभिमुख्येन **मा** **गन्** मा गमत् मा गच्छतु । तथा **अजकावम्** । अजका नाम रोगविशेषः । तद्वत् **दुर्दृशीकं** दुर्दर्शनं विषं **तिरो** **दधे** तिरो धत्ताम् । नश्यत्वित्यर्थः । तथा **त्सरुः** छद्मगामी । जिह्मगः सर्प इत्यर्थः । **मां** **पद्येन** पादभवेन **रपसा**। रपिः शब्दकर्मा । शब्देन 'मा **विदत्** न जानातु ॥