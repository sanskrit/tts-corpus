+++
title = "001"
devataa = "वास्तोष्पतिः"
RShiH = "वसिष्ठः"
ChandaH = "त्रिष्टुप्"

+++


हे **वास्तोष्पते** गृहस्य पालयितर्देव त्वम् **अस्मान्** त्वदीयान् स्तोतॄनिति **प्रति** **जानीहि** प्रबुध्यस्व । तदनन्तरं **नः** अस्माकं **स्वावेशः** शोभननिवेशः **अनमीवः** अरोगकृच्च **भव** । किंच वयं **त्वा** त्वां **यत्** धनम् **ईमहे** याचामहे त्वमपि **तत्** धनं **नः** अस्मभ्यं **प्रति** **जुषस्व** प्रयच्छ । अपि च **नः** अस्माकं **द्विपदे** पुत्रपौत्रादिजनाय **शं** सुखकरः **भव** । **चतुष्पदे** अस्मदीयाय गवाश्वादिवर्गाय च **शं** सुखकरो भव ॥