+++
title = "004"
devataa = "इन्द्रावरुणौ"
RShiH = "वसिष्ठः"
ChandaH = "त्रिष्टुप्"

+++


हे इन्द्रावरुणौ **अस्मे** अस्मभ्यं **रयिं** धनं **धत्तं** प्रयच्छतम् । कीदृशम् । **विश्ववारं** विश्वैः सर्वैर्वरणीयं संभजनीयं **वसुमन्तं** निवासयुक्तं **पुरुक्षुं** बह्वन्नं पुरुभिर्बहुभिः प्रशस्यं वा । **आदित्यः** अदितेः पुत्रः **यः** वरुणः **अनृता** अनृतानि सत्यरहितानि भूतानि **प्र** **मिनाति** प्रहिनस्ति ।  ‘ मीञ् हिंसायाम्' इति धातुः । **शूरः** शौर्यवान् स वरुणः **अमिता** अमितान्यपरिमितानि **वसूनि** धनानि **दयते** स्तोतृभ्यो ददाति ॥