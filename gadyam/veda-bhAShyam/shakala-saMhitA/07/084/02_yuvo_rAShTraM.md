+++
title = "002"
devataa = "इन्द्रावरुणौ"
RShiH = "वसिष्ठः"
ChandaH = "त्रिष्टुप्"

+++


हे इन्द्रावरुणौ **युवोः** युवयोः **बृहत्** महत् **राष्ट्रं** राज्यं **द्यौः** द्युलोकरूपम् **इन्वति** वृष्ट्या सर्वान् प्रीणयति । **यौ** युवां **सेतृभिः** बन्धकैः **अरज्जुभिः** रज्जुरहितैः रोगादिभिः **सिनीथः** पापकृतो बध्नीथः। ‘षिञ् बन्धने' इति धातुः । तयोर्मध्ये **वरुणस्य** वारयितुर्देवस्य **हेळः** क्रोधः **नः** अस्मान् **परि** **वृज्याः** परिवृणक्तु । परित्यज्यान्यत्र गच्छतु । **इन्द्रः** **उ** इन्द्रश्च **उरुं** विस्तीर्णं **लोकं** स्थानं **कृणवत्** करोतु ॥