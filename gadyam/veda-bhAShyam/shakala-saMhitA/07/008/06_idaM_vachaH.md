+++
title = "006"
devataa = "अग्निः"
RShiH = "वसिष्ठः"
ChandaH = "त्रिष्टुप्"

+++


**शतसाः** गवां शतस्य संभक्ता **संसहस्रं** गवां सहस्रेण च संयुतः **द्विबर्हाः** द्वाभ्यां विद्याकर्मभ्यां बृहन् वसिष्ठो द्वयोः स्थानयोर्द्युलोकयोर्महान् वा । तथा च यास्कः-’ द्विबर्हा द्वयोः स्थानयोः परिवृढः ' ( निरु. ६. १७ ) इति । **इदं** **वचः** इदं स्तोत्रम् **अग्नये** **उत्** **जनिषीष्ट** उदजीजनत् । किं तदित्यत आह । **यत्** वचः **द्युमत्** दीप्तिमत् । यशस्करमित्यर्थः । **अमीवचातनं** रोगाणां निवारकं **रक्षोहा** रक्षसां हन्तृ च **स्तोतृभ्यः** **आपये** तद्बन्धवे पुत्रादिकायापि **शं** सुखदं **भवाति** भवेत् ॥