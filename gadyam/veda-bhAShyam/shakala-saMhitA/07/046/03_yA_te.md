+++
title = "003"
devataa = "रुद्रः"
RShiH = "वसिष्ठः"
ChandaH = "जगती"

+++


हे रुद्र **ते** वैधुतात्मनस्तव संबन्धिनी **दिवस्परि** अन्तरिक्षसकाशात् **अवसृष्टा** विमुक्ता **या** **दिद्युत्** अशनिरूपा हेतिः **क्ष्मया** क्षित्या क्षितौ वा **चरति** वर्तते **सा** दिद्युत् **नः** अस्मान् **परि** **वृणक्तु** परित्यजतु । अपि च हे **स्वपिवात** **ते** तव **सहस्रं** बहूनि **भेषजा** भेषजानि यान्यौषधानि सन्ति तान्यस्मभ्यं प्रयच्छेति शेषः । **नः** अस्माकं **तोकेषु** पुत्रेषु **तनयेषु** च **मा** **रिरिषः** हिंसां मा कृथाः ॥