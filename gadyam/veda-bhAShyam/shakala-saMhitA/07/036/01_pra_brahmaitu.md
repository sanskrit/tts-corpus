+++
title = "001"
devataa = "विश्वेदेवाः"
RShiH = "वसिष्ठः"
ChandaH = "त्रिष्टुप्"

+++


**ऋतस्य** यज्ञस्य **सदनात्** स्थानाद्देवयजनदेशात् **ब्रह्म** स्तोत्रं स्तुत्यान् सूर्यादीन् **प्र** **एतु** प्रकर्षेण गच्छतु । किं तद्ब्रह्मेति तदाह । **सूर्यः** सर्वस्य प्रेरकः शोभनवीर्यो वा देवः **रश्मिभिः** आत्मीयैः किरणैः **गाः** अपो वृष्ट्युदकानि **वि** **ससृजे** विसृजति विमुञ्चति । प्रवर्षति । श्रूयते हि - ‘ याभिरादित्यस्तपति रश्मिभिस्ताभिः पर्जन्यो वर्षति' (तै. आ. १०.६३) इति । स्मृतिश्च भवति – ‘आदित्याज्जायते वृष्टिर्वृष्टेरन्ननं ततः प्रजाः ' इति । अत ईदृशं माहात्म्यं सूर्यस्यैव विद्यते नान्यस्य कस्यचिदित्यनेन पादेन सूर्यः स्तूयते । अपि च **पृथिवी** प्रथिता भूमिः **सानुना** समुच्छ्रितेन पर्वतादिना **उर्वी** विस्तीर्णा सती **वि** **सस्रे** विसरति व्याप्नोति । तथा **अग्निः** **पृथु** विस्तीर्णं **प्रतीकं** पृथिव्या अवयवं देवयजनलक्षणं स्थानम् **अधि** । **अधिपरी** अनर्थकौ इत्यधेः कर्मप्रवचनीयसंज्ञायां कर्मप्रवचनीययुक्ते°। इति सप्तम्यर्थे द्वितीया । ईदृशे स्थाने **एधे** आदीप्यते ॥