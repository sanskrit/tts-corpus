+++
title = "001"
devataa = "विश्वेदेवाः"
RShiH = "वसिष्ठः"
ChandaH = "त्रिष्टुप्"

+++


**देवयन्तः** देवान् कामयमानाः विप्राः **यज्ञेषु** **नमोभिः** स्तुतिभिर्हविर्भिर्वा **वः** युष्मान् **इषध्यै** अभिप्राप्तुं **प्र** **अर्चन्** प्रार्चयन्ति प्रकर्षेण स्तुवन्ति । **द्यावा** दिवं च **पृथिवी** भूमिं च प्रस्तुवन्ति । **येषां** विप्राणां मेधाविनां **ब्रह्माणि** स्तोत्राणि **वनिनो** **न** **शाखाः** वृक्षस्य शाखा इव **विष्वक्** विश्वतः **वियन्ति** विशेषेण गच्छन्ति । ते **विप्राः** प्रार्चन्निति पूर्वेण संबन्धः ॥