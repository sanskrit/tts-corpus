+++
title = "002"
devataa = "विश्वेदेवाः"
RShiH = "वसिष्ठः"
ChandaH = "त्रिष्टुप्"

+++


अयमस्मदीयः **यज्ञः** **प्र** **एतु** देवान् प्रति गच्छतु । तत्र दृष्टान्तः । **हेत्वो** **न** **सप्तिः** शीघ्रगाम्यश्वो यथा तद्वत् । हे ऋत्विजः सर्वे यूयं **समनसः** सदृशमनस्काः सन्तः **घृताचीः** स्रुचः **उद्यच्छध्वं** हस्त उद्यम्य धारयत । तथा **अध्वराय** यागं कर्तुं **साधु** साधकं **बर्हिः** कुशमयं **स्तृणीत** वेद्यां छादयत । हे अग्ने **देवयूनि** देवान् कामयमानानि त्वदीयानि **शोचींषि** अर्चींषि **ऊर्ध्वा** ऊर्ध्वमुखानि **अस्थुः** तिष्ठन्तु ॥