+++
title = "001"
devataa = "सरस्वती"
RShiH = "वसिष्ठः"
ChandaH = "बृहती"

+++


अनयर्षिरात्मानं संबोध्य सरस्वत्याः स्तुतौ प्रेरयति । हे **वसिष्ठ** त्वं बृहदु बृहदेव महदेव **वचः** स्तोत्रं गायिषे गायसि । किमर्थम् । **नदीनां** मध्ये **असुर्या** । असुराशब्दाच्चतुर्थ्येकवचनस्य यादेशः । असुरायै बलवत्यै नदीरूपायै सरस्वत्यै। अस्याः प्रीणनार्थमित्यर्थः । तथा **रोदसी** द्यावापृथिव्योः स्थितां दिवि देवतारूपेण भूम्यां वाग्रूपेण निवसन्तीं **सरस्वतीमित्** सरस्वतीमेव **सुवृक्तिभिः** सुष्ठु दोषवर्जितैः **स्तोमैः** स्तोत्रैः **महय** पूजय । सर्वदा सरस्वतीमेव स्तुहि नान्यां देवतामिति भावः ॥