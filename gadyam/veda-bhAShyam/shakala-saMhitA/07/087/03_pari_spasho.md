+++
title = "003"
devataa = "वरुणः"
RShiH = "वसिष्ठः"
ChandaH = "त्रिष्टुप्"

+++


स्पशन्ति स्पृशन्तीति स्पशश्चराः । **वरुणस्य** देवस्य **स्पशः** चराः **स्मदिष्टाः** । स्मदित्येतत् प्रशस्थार्थे सहार्थे च वर्तते । प्रशस्तगतयः । यद्वा । सह प्रेषिताः सन्तः । **सुमेके** शोभनमेहने सुरूपे वा **उभे** **रोदसी** द्यावापृथिव्यौ **परि** **पश्यन्ति** परित ईक्षन्ते । उभयोर्लोकयोर्वर्तमानान् पुण्यापुण्यकारिणो जनान् पश्यन्तीत्यर्थः । यस्मादेवं तस्मात् तद्भीत्या **ऋतावानः** कर्मवन्तः **यज्ञधीराः** यज्ञेषु कृतबुद्धयः **प्रचेतसः** प्राज्ञाः **कवयः** क्रान्तदर्शिनः **ये** जनाः **मन्म** मन्मानि स्तोत्राणि **इषयन्त** गमयन्ति वरुणं प्रापयन्ति । तानपि परिपश्यन्तीत्यर्थः । अतोऽस्मानपि स्तोतॄन् ज्ञात्वा पापात् मुञ्चन्त्वित्यृषिराशास्ते ॥