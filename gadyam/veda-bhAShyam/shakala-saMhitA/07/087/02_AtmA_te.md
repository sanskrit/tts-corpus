+++
title = "002"
devataa = "वरुणः"
RShiH = "वसिष्ठः"
ChandaH = "त्रिष्टुप्"

+++


हे वरुण **ते** त्वदीयस्त्वयान्तरिक्षे प्रेर्यमाणः **वातः** वायुः **आत्मा** सर्वस्य प्राणिजातस्य प्राणरूपेण धारयिता । स च **रजः** उदकम् **आ** **नवीनोत्** समन्तात् प्रेरयति । वातेन हि वृष्टिर्जायते । **भूर्णिः** जगतो भर्ता स वायुः **यवसे** घासे प्रक्षिप्ते सति यथा पशुरन्नवान् भवति तद्वत् **ससवान्** । 'ससम्' इत्यन्ननाम् । तद्वान् भवति । हविर्लक्षणमन्नमपि तस्मै प्रयच्छन्तीत्यर्थः। यद्वा सनोतेः क्वसौ रूपम् । ततः ससवान् संभक्तवान् वातो घासे सति पशुर्यथा भारवाही भवति तद्वज्जगतो भर्ता । हे **वरुण** **मही** महत्यौ **बृहती** परिवृढे **इमे** **रोदसी** द्यावापृथिव्यौ **अन्तः** मध्ये। द्यावापृथिव्योर्मध्य इत्यर्थः । **ते** तव **विश्वा** सर्वाणि **धाम** धामानि स्थानानि तेजांसि वा **प्रियाणि** सर्वेषां प्रीतिकराणि भवन्ति ॥