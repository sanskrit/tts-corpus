+++
title = "005"
devataa = "वरुणः"
RShiH = "वसिष्ठः"
ChandaH = "त्रिष्टुप्"

+++


**तिस्रः** त्रिप्रकारा उत्तममध्यमाधमभावेन त्रिविधाः **द्यावः** द्युलोकाः **अस्मिन्** वरुणे **अन्तः** मध्ये **निहिताः** । **तिस्रः** पूर्ववत्त्रिविधाः **भूमीः** भूम्यश्च **षड्विधानाः**। विधानं विधा । वसन्ताद्यृतुभेदेन षड्विधाः प्रकारा यासु तादृश्यः । **उपराः** अस्मिन्नेव वरुणे उप्ता अन्तर्भूताः । लोकानां त्रित्वं च ‘त्रयो वा इमे त्रिवृतो लोकाः' (ऐ. ब्रा. २.१७) इत्यादिना ब्राह्मणेनावगम्यते । ‘तिस्रो भूमीर्धारयन्' (ऋ. सं. २.२७,८) इति निगमश्च भवति । इमौ लोकावावृत्य वरुणस्तिष्ठतीत्यर्थः । अपि च **गृत्सः** स्तुत्यः **राजा** ईश्वरः सः **वरुणः** **दिवि** अन्तरिक्षे **हिरण्ययं** हिरण्मयं सुवर्णमयं हितरमणीयं वा **प्रेङ्खं** दोलावद्दिग्द्वयसंस्पर्शिनम् **एतं** सूर्यं **शुभे** **कं** दीप्त्यर्थं **चक्रे** कृतवान् ।  ‘ दिवि सूर्यमदधात्सोममद्रौ' (ऋ. सं. ५. ८५. २ ) इति हि श्रूयते ॥