+++
title = "004"
devataa = "वरुणः"
RShiH = "वसिष्ठः"
ChandaH = "त्रिष्टुप्"

+++


**मेधिराय** मेधाविने **मे** मह्यं **वरुणः** **उवाच** उक्तवान् । किमुक्तवान् तदाह । **त्रिः** **सप्त** एकविंशतिसंख्याकानि नामानि **अघ्न्या** गौः **बिभर्ति** धारयतीति । वागत्र गौरुच्यते । सा च उरसि कण्ठे शिरसि च बद्धानि गायत्र्यादीनि सप्त छन्दसां नामानि बिभर्ति । यद्वा । वेदात्मिका वागेकविंशतिसंस्थानां यज्ञानां नामानि बिभर्ति धारयति । अपर आह । गौः पृथिवी । तस्याश्च  ‘ गौर्ग्मा ज्मा ' इति पठितान्येकविंशतिनामानीति । अपि च **विद्वान्** जानन **विप्रः** मेधावी स वरुणः **युगाय** युक्ताय **उपराय** उप समीपे रममाणायान्तेवासिने मह्यं **शिक्षन्** उपदिशन् **पदस्य** उत्कृष्टस्य स्थानस्य ब्रह्मलोकलक्षणस्य संबन्धीनि **गुह्या** गुह्यानि रहस्यान्युपदेशगम्यानि । नशब्दश्चार्थे । इमानि च **वोचत्** उक्तवान् । अतोऽहं वरुणस्य शिष्योऽस्मि । तस्मात् स वरुणः अस्मान् पापात् मोचयत्वित्यर्थः ॥