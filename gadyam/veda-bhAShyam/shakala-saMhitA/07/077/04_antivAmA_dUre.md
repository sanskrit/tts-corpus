+++
title = "004"
devataa = "उषाः"
RShiH = "वसिष्ठः"
ChandaH = "त्रिष्टुप्"

+++


हे उषः **अन्तिवामा**। अन्ति अस्मदन्तिके वामं वननीयं धनं यस्याः सा अन्तिवामा । त्वम् **अमित्रम्** अस्मच्छत्रुं **दूरे** अस्मत्तो विप्रकृष्टदेशे वर्तमानं कृत्वा व्युच्छ विभाहि। यथामित्रो दूरे भवति तथा व्युच्छेत्यर्थः। तथा **उर्वीं** **गव्यूतिं** भूमिम् **अभयं** **नः** अस्माकं **कृधि** कुरु। किंच **द्वेषः** अस्मद्द्वेष्टॄन् **यावय** अस्मत्तः पृथक्कुरु । **वसूनि** शत्रूणां धनानि **आ** **भर** आहर। **राधः** धनं **चोदय** प्रेरय **गृणते** स्तुवते मह्यं हे **मघोनि** धनवति ॥