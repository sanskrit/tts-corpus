+++
title = "002"
devataa = "उषाः"
RShiH = "वसिष्ठः"
ChandaH = "त्रिष्टुप्"

+++


**मे** मया **देवयानाः** देवप्रापकाः **पन्थाः** पन्थानः **प्र** **अदृश्रन्** प्रदृश्यन्ते । कीदृशाः पन्थानः । **अमर्धन्तः** अहिंसन्तः **वसुभिः** तेजोभिः **इष्कृतासः** संस्कृताः । **पुरस्तात्** पूर्वस्यां दिशि **उषसः** **केतुः** प्रज्ञापकं तेजः **अभूत्** अचेति ज्ञायते । सोषाश्च **प्रतीची** प्रत्यगञ्चनास्मदभिमुखी हर्म्येभ्यः **अधि** उच्छ्रितेभ्यः प्रदेशेभ्यः । हर्म्यशब्द उन्नतप्रदेशोपलक्षकः । **आगात्** आगच्छति ॥