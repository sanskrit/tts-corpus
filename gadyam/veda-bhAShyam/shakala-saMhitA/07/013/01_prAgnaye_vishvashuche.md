+++
title = "001"
devataa = "वैश्वानरोग्निः"
RShiH = "वसिष्ठः"
ChandaH = "त्रिष्टुप्"

+++


हे सखायः **विश्वशुचे** विश्वं यो दीपयति तस्मै **धियंधे** धियां कर्मणां यो धाता तस्मै **असुरघ्ने** असुराणां यो हन्ता तस्मै **अग्नये** **मन्म** मननीयं स्तोत्रं **धीतिं** कर्म च **प्र** **भरध्वम्** । **मतीनाम्** अभिमतानां कामानां **यतये** दात्रे **वैश्वानराय** विश्वनरहितायाग्निविशेषाय **बर्हिषि** यज्ञे **हविर्न** हविरिव स्तुतिं **प्रीणानः** प्रीयमाणोऽहं **भरे** भरामि । यद्वा । हविः प्रीणानः प्रीणयन्नहं बर्हिषि हविर्भरे संभरामि । नेति संप्रत्यर्थे ।