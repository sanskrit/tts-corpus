+++
title = "001"
devataa = "अश्विनौ"
RShiH = "वसिष्ठः"
ChandaH = "त्रिष्टुप्"

+++


हे अश्विनौ **वां** **रथः** **वृषभिः** युवभिः **अश्वैः** युक्तः सन् **आ** **यातु** यज्ञमस्मदीयम् । कीदृशो रथः । रथो विशेष्यते । **रोदसी** द्यावापृथिव्यौ **बद्बधानः** बाधमानः **हिरण्ययः** हिरण्मयः **घृतवर्तनिः** घृतमुदकं वर्तन्यां यस्य तादृशः **पविभिः** रथनेमिभिर्मधुपात्रैर्वा **रुचानः** दीप्यमानः **इषां** **वोळ्हा** यजमानैर्दत्तानां हविषां वाहको दातव्यानां वान्नानां वोळ्हा **नृपतिः** नृणां यजमानानां स्वामी **वाजिनीवान्** अन्नवान् ॥