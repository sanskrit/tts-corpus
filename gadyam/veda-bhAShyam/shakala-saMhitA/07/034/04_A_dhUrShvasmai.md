+++
title = "004"
devataa = "विश्वेदेवाः"
RShiH = "वसिष्ठः"
ChandaH = "द्विपदा विराट्"

+++


**अस्मै** । षष्ठ्यर्थे चतुर्थी । अस्येन्द्रस्यागमनाय **अश्वान्** **धूर्षु** रथस्य **आ** **दधात**। **इन्द्रो** **न** । नेति चार्थे। इन्द्रः **वज्री** वज्रवान् **हिरण्यबाहुः** हिरण्यहस्तश्च भवति ॥ षोडशिनि शस्यमानत्वादस्या ऐन्द्रत्वं गम्यते । ‘आ धूर्ष्वस्मै ' इत्यत्र ‘अस्मै ' इत्यस्य पदस्यानुदात्तत्वं पूर्वस्यामिन्द्रस्य प्रकृतत्वात् । अत एव पूर्वाप्यैन्द्रीति विज्ञायते । पूर्वस्यामप्यृचि ‘अस्मै ' इत्यत्रानुदात्तत्वमल्पीयोऽर्थतरमनुदात्तमिति । तथा च यास्कः - ‘ अस्येति चोदात्तं प्रथमादेशेऽनुदात्तमन्वादेशे तीव्रार्थतरमुदात्तमल्पीयोऽर्थतरमनुदात्तम् ' (निरु. ४. २५) इति । अल्पीयस्त्वं चेदंशब्दप्रवृत्तिनिमित्तस्य संनिधानस्य दूरस्थत्वेनेत्यवगन्तव्यम् ॥