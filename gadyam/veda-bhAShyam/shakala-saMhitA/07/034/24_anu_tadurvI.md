+++
title = "024"
devataa = "विश्वेदेवाः"
RShiH = "वसिष्ठः"
ChandaH = "त्रिष्टुप्"

+++


**तत्** वक्ष्यमाणम् **उर्वी** विस्तीर्णे **रोदसी** द्यावापृथिव्यौ **अनु** **जिहाताम्** अनुगच्छताम्। अनुमन्येतामित्यर्थः। **द्युक्षः** दीप्तेर्निवासभूतः **इन्द्रसखा** इन्द्रसखः । इन्द्रः सखा यस्येति बहुव्रीहिः। **वरुणः** च तत् **अनु** जिहीताम् । द्विवचनान्तस्यैकवचनान्ततया विपरिणामः । **ये** **सहासः** शत्रूणामभिभवितारः ते **मरुतः** अपि तत् **अनु** जिहताम् । अत्र बहुवचनान्ततया विपरिणामः । यदनुमन्तव्यं तदाह । **धियध्यै** भरणीयं धारयितुं **रायः** धनस्य **धरुणं** धाम स्थानं वयं **स्याम** भवेमेति ॥