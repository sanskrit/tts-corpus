+++
title = "022"
devataa = "विश्वेदेवाः"
RShiH = "वसिष्ठः"
ChandaH = "त्रिष्टुप्"

+++


**ता** यानि अस्माकमभीष्टानि तानि **वसूनि** धनानि **रातिषाचः** दानसमवेताः देवपत्न्यः **नः** अस्मभ्यं **रासन्** प्रयच्छन्तु। अपि च **वरुणानी** वरुणस्य पत्नी **आ** **शृणोतु** अस्मदीयं स्तोत्रम् अभिशृणोतु। **रोदसी** द्यावापृथिव्यौ चाभिशृणुताम्। **सुदत्रः** कल्याणदानः **त्वष्टा** च **वरूत्रीभिः** उपद्रवाणां वारयित्रीभिर्देवपत्नीभिः सह **नः** अस्मभ्यं **सुशरणः** सुशरणप्रदः **अस्तु** । **रायः** धनानि च **वि** **दधातु** ॥