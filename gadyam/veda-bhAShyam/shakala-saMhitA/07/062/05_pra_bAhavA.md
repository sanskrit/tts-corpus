+++
title = "005"
devataa = "मित्रावरुणौ"
RShiH = "वसिष्ठः"
ChandaH = "त्रिष्टुप्"

+++


हे **मित्रावरुणा** मित्रावरुणौ देवौ **बाहवा** युवाभ्यां बाहू **प्र** **सिसृतं** प्रसारयतं हविःस्वीकाराय धनप्रदानाय वा । किमर्थमिति । **नः** **जीवसे** अस्माकं जीवनाय । किंच **नः** अस्माकं **गव्यूतिम्** । गावो यन्ति गच्छन्त्यत्रेति गव्यूतिर्गोमार्गभूमिः । तां तृणादिप्ररोहाय **घृतेन** उदकेन **आ** समन्तात् **उक्षतं** सिञ्चतम् । किंच **नः** अस्मान् **जने** अस्मत्समाने मनुष्यसमूहे वा नोऽस्मान् **श्रवयतं** विश्रुतं कुरुतम् । हे **युवाना** नित्ययौवनौ सर्वत्र व्याप्तौ वा युवां **मे** मम **इमा** इमानि **हवा** आह्वानानि **श्रुतं** शृणुतम् ॥