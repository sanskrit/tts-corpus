+++
title = "003"
devataa = "सूर्यः"
RShiH = "वसिष्ठः"
ChandaH = "त्रिष्टुप्"

+++


**नः** अस्मभ्यं **शुरुधः** शुचेर्दुःखस्य प्रतिरोद्धारः **ऋतावानः** सत्यवन्तो वरुणादयः **सहस्रं** सहस्रसंख्याकं धनं **वि** **रदन्तु** वितरन्तु । अथवा शुरुध उक्तलक्षणाः सहस्रसंख्याका ओषधीः रदन्तु । किंच ते **चन्द्राः** आह्लादकारिणोऽस्मभ्यम् **उपमं** स्तुत्यम् **अर्कम्** अर्चनीयं **यच्छन्तु** । किंच **स्तवानाः** अस्माभिः स्तूयमानाः **नः** अस्माकं **कामम्** अपेक्षितं **पूपुरन्तु** पूरयन्तु । हे सूर्य त्वयानुज्ञाता इति सूर्यस्य स्तुतिः ॥