+++
title = "001"
devataa = "सूर्यः"
RShiH = "वसिष्ठः"
ChandaH = "त्रिष्टुप्"

+++


**सूर्यः** सर्वस्य प्रेरको देवः **बृहत्** अत्यधिकं **पुरु** पुरूणि बहूनि **अर्चींषि** तेजांसि **उत्** **अश्रेत्** ऊर्ध्वं श्रयति । किं प्रति । **मानुषाणां** मनुष्याणां **विश्वा** सर्वाणि **जनिम** जनिमानि जनान् । जनशब्दः संघवचनः । तान् प्रत्युदश्रेत् । स देवः दिवा अहनि **रोचमानः** सन् **समः** **ददृशे** । एकरूपः प्रतिनियतः सन् दृश्यते । तस्मात्पुरुषं पुरुषं प्रत्यादित्यो भवति (ऐ. आ. ३.२.३) इति हि श्रुतिः । स देवः **क्रत्वा** सर्वस्य कर्ता **कृतः** संपादितः प्रजापतिना **कर्तृभिः** स्तुतिकर्तृभिः **सुकृतः** स्तुत्या तीक्ष्णीकृतः **भूत्** भवति ॥