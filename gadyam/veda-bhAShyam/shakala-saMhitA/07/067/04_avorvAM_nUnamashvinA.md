+++
title = "004"
devataa = "अश्विनौ"
RShiH = "वसिष्ठः"
ChandaH = "त्रिष्टुप्"

+++


हे **अश्विना** अश्विनौ **अवोः** रक्षित्रोर्युवाभ्यां **युवाकुः** युवां कामयमानोऽहं **नूनम्** अत्र स्वभूतो भवामीति शेषः । **यत्** यस्मात् हे **माध्वी** मधुरस्य सोमस्यार्हौ मधुविद्यासंबन्धिनौ वा **वां** युवां **सुते** अभिषुते सोमे **वसूयुः** वसुकामः **हुवे** स्तौमि अतो वां स्वभूतः। **वां**  युवाम् **आ** **वहन्तु** । के। **स्थविरासः** स्थूलाः प्रवृद्धाः **अश्वाः**। एतयोरतिप्रवृद्धत्वाच्छीघ्रगतेरपेक्षितत्वाच्च स्थविरैरेव भाष्यम् । आगमनानन्तरम् **अस्मे** अस्माभिः **सुषुता** सुष्ठ्वभिषुतानि **मधूनि** मधुररसान् **पिबाथः** पिबतम् ॥