+++
title = "009"
devataa = "अश्विनौ"
RShiH = "वसिष्ठः"
ChandaH = "त्रिष्टुप्"

+++


**असश्चता** कुत्राप्यसज्यमानी युवां मघवद्भ्यः धनवद्भ्यो हविष्मद्भ्यो यजमानेभ्यस्तेषामर्थाय **भूतं** **हि** भवतम् । तेभ्य एवानुरक्तौ भवतम् । अनुग्राह्या एव विशेष्यन्ते। **ये** **राया** धनेन निमित्तेन राया युक्ता वा **मघदेयं** दातव्यं मघं धनं हविर्लक्षणं वा **जुनन्ति** प्रेरयन्ति यच्छन्ति । **ये** च **बन्धुम्** । स्नेहेन बध्नातीति बन्धुः । तं स्वसंबन्धिनम् । अथदा फलेन बध्नातीति बन्धुरध्वर्य्वादिः । तं **सूनृताभिः** प्रियसत्यात्मिकाभिर्वाग्भिः **प्र** **तिरन्ते** प्रवर्धयन्ति । प्रपूर्वस्तिरतिर्वर्धनार्थः । किं कुर्वन्तः । **गव्या** गोरूपाणि **अश्व्या** अश्वरूपाणि च **मघानि** धनानि **पृञ्चन्तः** अर्थिभ्यः प्रयच्छन्तः । तेभ्यो मघवद्भ्यो भूतमिति ॥