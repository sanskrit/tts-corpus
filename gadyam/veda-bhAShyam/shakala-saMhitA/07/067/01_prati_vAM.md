+++
title = "001"
devataa = "अश्विनौ"
RShiH = "वसिष्ठः"
ChandaH = "त्रिष्टुप्"

+++


हे **नृपती** नृणामृत्विग्यजमानानां स्वामिनावश्विनौ **वां** युवयोः **रथं** **जरध्यै** । जरा स्तुतिः । स्तोतुं **प्रति** गच्छामीति शेषः । केन साधनेनेति तदुच्यते । **हविष्मता** हविर्युक्तेन **यज्ञियेन** यज्ञार्हेण **मनसा** स्तोत्रेण । **यः** रथो वां हे **धिष्ण्यौ** धिषणार्हौ। धिषणा स्तुतिः **वां** युवां **दूतो** न दूत इव **अजीगः** जागरयति प्रबोधयति अस्मान् प्रति गन्तुं तं रथम् **अच्छा** **विवक्मि** आवच्मि । प्रबोधने दृष्टान्तः । **सुनुर्न** **पितरा** पुत्रो मातापितराविव । अथवात्र यो रथो युवामजीगः तेन रथेन गन्तुं बुध्यमानौ युवामच्छा विवक्मीति वा योज्यम् ॥