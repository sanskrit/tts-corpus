+++
title = "008"
devataa = "अश्विनौ"
RShiH = "वसिष्ठः"
ChandaH = "त्रिष्टुप्"

+++


हे **भुरणा** सर्वस्य भर्तारौ युवयोः **एकस्मिन्** **समाने** उभयसाधारणे **योगे** अस्मद्विषये सति **वां** युवयोः **रथः** **सप्त** **स्रवतः** सर्पणस्वभावाः सप्तसंख्याका वा गङ्गाद्याः **परि** **गात्** परिगच्छति । शीघ्रमागच्छतीत्यर्थः। तद्रथानुकूलाः **सुभ्वः** सुभवनाः **देवयुक्ताः** देवाभ्यां युवाभ्यां युक्ता अश्वाः शीघ्रगमने **न** **वायन्ति** न शुष्यन्ति न श्राम्यन्ते । **ये** अश्वाः **वां** **धूर्षु** रथस्य **तरणयः** तारकाः शीघ्रगन्तारः **वहन्ति** युवां ते न वायन्तीति ।