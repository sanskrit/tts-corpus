+++
title = "003"
devataa = "दधिक्राः"
RShiH = "वसिष्ठः"
ChandaH = "त्रिष्टुप्"

+++


**दधिक्रावाजम्** अश्वविशेषं **बुबुधानः** स्तोत्रेण बोधयन्नहम् **अग्निं** देवम् **उप** **ब्रुवे** उपस्तौमि । तथा च **उषसम्** उषोदेवतां **सूर्यं** सर्वस्य प्रेरकं देवं **गां** भूमिम् । वाग्देवतां वा । एवंभूतान् देवानहमुपस्तौमि। **मंश्चतोः** । मन्यमानान् स्तुवतो जनांश्चेतयते जानातीति यद्वाभिमन्यमानांश्चातयते नाशयतीति मंश्चतुः। तस्य वरुणस्य **ब्रध्नं** महान्तं **बभ्रुं** पिङ्गलवर्णमश्वं तस्थानयनार्थमहमुप ब्रुवे। **ते** देवाः **अस्मत्** अस्मत्तः **विश्वा** विश्वानि सर्वाणि **दुरिता** दुरितानि पापानि **यवयन्तु** पृथक्कुर्वन्तु ॥