+++
title = "002"
devataa = "विश्वेदेवाः"
RShiH = "वसिष्ठः"
ChandaH = "त्रिष्टुप्"

+++


**मित्रः** देवः **नः** अस्मभ्यं **तत्** प्रसिद्धं धनं **ददातु** प्रयच्छतु । तथा **वरुणः** ददातु। **रोदसी** **च** द्यावापृथिव्यौ च दत्ताम् । तथा **इन्द्रः** **द्युभक्तं** द्युभिर्द्योतमानैः स्तोतृभिः सेवितं तद्धनं ददातु। **अर्यमा** च ददातु  तथा **अदितिः** **देवी** **रेक्णः** धनं **दिदेष्टु** तद्धनमस्मभ्यं दिशतु । **वायुश्च** **भगश्च** उभौ देवौ **यत्** धनं **नियुवैते** अस्मान्नितरां योजयेतां तद्धनमिति पूर्वेण संबन्धः ॥