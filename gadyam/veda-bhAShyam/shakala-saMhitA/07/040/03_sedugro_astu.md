+++
title = "003"
devataa = "विश्वेदेवाः"
RShiH = "वसिष्ठः"
ChandaH = "त्रिष्टुप्"

+++


हे **पृषदश्वाः**। पृषच्छब्देन केचिन्मृगविशेषा उच्यन्ते । त एवाश्वा वाहा येषां ते । एवंभूता हे **मरुतः** रुद्रपुत्रा देवा यूयं **मर्त्यं** मरणधर्माणं **यं** यजमानम् **अवाथ** पालयेत **सेत्** स एव यजमानः **उग्रः** **अस्तु** ओजस्वी भवतु । तथा **सः** **शुष्मी** बलवान् भवतु । तथा **उत** अपि च **अग्निः** अङ्गनादिगुणयुक्तो देवः **सरस्वती** वाग्देवता चेत्याद्याः सर्वे देवाः **ईम्** एनं यजमानं **जुनन्ति** प्रवर्तयन्ति । **तस्य** यजमानस्य संबन्धिनः **रायः** धनस्य कश्चिदपि **पर्येता** परिगन्ता **न** **अस्ति** नाशको न भवतीत्यर्थः ॥