+++
title = "006"
devataa = "अश्विनौ"
RShiH = "वसिष्ठः"
ChandaH = "त्रिष्टुप्"

+++


हे **नासत्या** अश्विनौ **वां** युवयोः **यः** यज्ञः यजमानः **समर्यः** ऋत्विग्रूपैर्मर्त्यैः सहितः सन् **हविष्मान्** हविषा युक्तः **कृतब्रह्मा** कृतस्तोत्ररूपकर्मा **भवाति** भवति तं **वरं** वरणीयं **वसिष्ठम्** **आ** **उप** **प्र** **यातं** प्रकर्षेणोपागच्छतम् । **इमा** इमानि **ब्रह्माणि** मन्त्रजातानि **युवभ्यां** युवाभ्यामर्थायागमनाय **ऋच्यन्ते** स्तूयन्ते । क्रियन्त इत्यर्थः ॥