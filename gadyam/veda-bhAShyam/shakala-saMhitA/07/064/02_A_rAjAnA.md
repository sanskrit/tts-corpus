+++
title = "002"
devataa = "मित्रावरुणौ"
RShiH = "वसिष्ठः"
ChandaH = "त्रिष्टुप्"

+++


हे **राजाना** सर्वस्य स्वामिनौ हे **महः** महतः **ऋतस्य** उदकस्य यज्ञस्य वा **गोपा** गोपायतारौ। ‘सुबामन्त्रिते पराङ्गवत्स्वरे ' इति पराङ्गवद्भावात् षष्ठ्यामन्त्रितसमुदायस्य निघातत्वम् । हे सिन्धुपती नद्याः पालयितारौ हे **क्षत्रिया** बलवन्तौ युवाम् **अर्वाक्** अस्मदभिमुखम् **आ** **यातम्** आगच्छतम् । किंच हे **मित्रावरुणा** मित्रावरुणौ हे **जीरदानू** क्षिप्रदानौ युवां **नः** अस्मभ्यम् **इळाम्** अन्नम् **उत** अपि च **पुष्टिं** तत्साधिकां वृष्टिं च **दिवः** अन्तरिक्षात् **अव** अवस्तात् **इन्वतं** प्रेरयतम् ॥