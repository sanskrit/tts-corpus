+++
title = "005"
devataa = "इन्द्रः"
RShiH = "वसिष्ठः"
ChandaH = "विराट्"

+++


हे इन्द्र **तुरस्य** शत्रूणां हिंसकस्य **ते** तव **गिरः** स्तुतीः **असुर्यस्य** । द्वितीयार्थे षष्ठी । त्वदीयमसुर्यं बलं **विद्वान्** जानन्नहं **न** **अपि** **मृष्ये** । मृषिर्मार्जनकर्मा । न मार्जयामि । न परित्यजामीत्यर्थः । **सुष्टुतिं** शोभनां स्तुतिं च **न** अपि मृष्ये। मृषेर्मार्जनकर्मत्वमन्यत्रापि दृश्यते । तद्यथा--' मा नो अग्ने सख्या पित्र्याणि प्र मर्षिष्ठाः' (ऋ. सं. १. ७१. १०) इति । किंतु **स्वयशः** असाधारणयशः **ते** तव **नाम** स्तोत्रं सदैव **विवक्मि** ब्रवीमि ॥ ॥ ५ ॥