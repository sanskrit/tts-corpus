+++
title = "003"
devataa = "इन्द्रः"
RShiH = "वसिष्ठः"
ChandaH = "त्रिष्टुप्"

+++


हे **इन्द्र** यत् यस्त्वं **तव** **प्रणीती** प्रणीत्या प्रणयनेन **जोहुवानान्** भृशं स्तुवतः **नॄन्** **रोदसी** द्यावापृथिव्यौ **सं** **निनेथ** संगमयसि । दिवि पृथिव्यां च स्तोतॄन् प्रतिष्ठापयसीत्यर्थः । स त्वं **महे** महते **क्षत्राय** धनाय । रयिः क्षत्रम्' इति धननामसु पाठात् । **शवसे** बलाय च । यजमानेभ्यो महद्धनं बलं च दातुमित्यर्थः । **जज्ञे** जज्ञिषे। **हि** इति हेत्वर्थे । यत एवमतः कारणात् **अतूतुजिम्** अदातारमयजमानं **तूतुजः** दाता यजमानः **अशिश्नत्** । श्नथतिर्हिंसाकर्मा । तस्माल्लडर्थे लुङ्। हिनस्ति । **चित्** इत्येवकारार्थे ॥