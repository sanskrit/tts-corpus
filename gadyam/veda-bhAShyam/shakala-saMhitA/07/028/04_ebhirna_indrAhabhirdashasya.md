+++
title = "004"
devataa = "इन्द्रः"
RShiH = "वसिष्ठः"
ChandaH = "त्रिष्टुप्"

+++


हे **इन्द्र** **दुर्मित्रासः** दुष्टमित्रभूता बाधकाः **क्षितयः** जनाः **पवन्ते** अभिगच्छन्ति । पवतिर्गतिकर्मा । तेभ्यो धनमाच्छिद्य **नः** अस्मभ्यम् **एभिः** सात्त्विकैः **अहभिः** अहोभिः **दशस्य** देहि । किंच **अनेनाः** एनसां निहन्ता **मायी** प्रज्ञावान् **वरुणः** **यत्** **अनृतं** **नः** अस्मासु **प्रति** **चष्टे** अभिपश्यति तदनृतं हे इन्द्र त्वत्प्रसादात् **द्विता** द्विधा **अव** **सात्** अवस्यतु विमोचयतु । तथा च यास्कः - स्यतिरुपसृष्टो विमोचने' (निरु. १. १७) इति ॥