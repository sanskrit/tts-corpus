+++
title = "002"
devataa = "उषाः"
RShiH = "वसिष्ठः"
ChandaH = "त्रिष्टुप्"

+++


**एषा** **उषाः** **स्या** सा गतदिवसेषु प्रसिद्धा दृश्यमानैषा **नव्यं** नवतरम् **आयुः** आयुष्यम् । यौवनमित्यर्थः। तादृशं **दधाना** धारयन्ती **गूढ़्वी** गूढं **तमः** अन्धकारं **ज्योतिषा** स्वतेजसा निवारयन्ती **अबोधि** बुध्यते । **अग्रे** पुरोदेशे सूर्यस्य पुरस्ताद्देवानामग्रे वा । इतरदेवेभ्यः पूर्वमित्यर्थः । **युवतिः** नित्यतरुणी सर्वत्र मिश्रयन्ती वा अह्रयाणा । लुप्तोपमैषा । अलज्जा युवतिरिव । सा यथा पत्युरग्रे संचरति तद्वत् सूर्यस्य पुरस्तात् **एति** । एवंभूता सती **सूर्यं** **यज्ञमग्निं** च **प्राचिकितत्** प्रज्ञापयति ॥