+++
title = "010"
devataa = "आदित्याः"
RShiH = "वसिष्ठः"
ChandaH = "बृहती"

+++


**बहवः** महान्तः **सूरचक्षसः** सूर्यसदृशप्रकाशाः । सूरः प्रकाशको येषामिति वा । **अग्निजिह्वाः**। अग्निरेव जिह्वादनसाधनो येषां तादृशाः। **ऋतावृधः** यज्ञस्य वर्धयितारो मित्रादयः । किंच **ये** **त्रीणि** **विश्वानि** व्याप्तानि **विदथानि** क्षित्यादिस्थानानि क्षित्यादीनि **परिभूतिभिः** परिभावुकैः **धीतिभिः** कर्मभिः **येमुः** प्रयच्छन्ति ते क्षत्रमाशतेत्युत्तरत्र संबन्धनीयम् । अथवात्रैव ये त्रीणि स्थानानि प्रयच्छन्ति ते बहुत्वादिगुणोपेता आगच्छन्त्वित्यध्याहार्यम् ॥ ॥ ९ ॥