+++
title = "002"
devataa = "इन्द्रावरुणौ"
RShiH = "वसिष्ठः"
ChandaH = "त्रिष्टुप्"

+++


**देवहूये** । देवा विजिगीषवो योद्धारो हूयन्ते युद्धार्थं परस्परमाहूयन्त इति देवहूयः संग्रामः । **अत्र** अस्मिन् देवहूये संग्रामे **स्पर्धन्ते** **वै** शत्रवोऽस्माभिः स्पर्धन्ते खलु । **उ** इति पूरकः । **येषु** संग्रामेषु **ध्वजेषु** पताकासु **दिद्यवः** शत्रुक्षिप्तान्यायुधानि **पतन्ति** **तान्** तेषु संग्रामेषु विद्यमानान् **अमित्रान्** शत्रून् हे **इन्द्रावरुणौ** **युवं** युवां **शर्वा** शरुणा हिंसकेनायुधेन **पराचः** पराङ्मुखान् **विषूचः** विविधगतींश्च **हतं** हिंस्तम् । यथा ते शत्रवः पराङ्मुखा इतस्ततः पलायमानाश्च भवन्ति तथा तान् बाधेथामित्यर्थः ॥