+++
title = "001"
devataa = "इन्द्रावरुणौ"
RShiH = "वसिष्ठः"
ChandaH = "त्रिष्टुप्"

+++


हे इन्द्रावरुणौ **वां** युवाभ्यां युवयोरर्थम् **अरक्षसं** रक्षोरहितां राक्षसैरसंस्पृष्टां **मनीषां** स्तुतिं **पुनीषे** शोधयामि । किं कुर्वन् । **इन्द्राय** **वरुणाय** च **सोमं** **जुह्वत्** इन्द्रं वरुणं चोद्दिश्य सोममग्नौ प्रक्षिपन् । कीदृशीं मनीषाम् । **देवीं** द्योतमानाम् **उषसं** **न** उषसमिव **घृतप्रतीकां** दीप्तावयवाम् । शिष्टः परोक्षकृतः । **ता** ताविन्द्रावरुणौ **अभीके** अभिगते युद्धे **यामन्** यामनि युद्धार्थं गमने सति **नः** अस्मान् **उरुष्यतां** रक्षताम् ॥