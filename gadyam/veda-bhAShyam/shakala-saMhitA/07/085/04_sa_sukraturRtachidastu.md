+++
title = "004"
devataa = "इन्द्रावरुणौ"
RShiH = "वसिष्ठः"
ChandaH = "त्रिष्टुप्"

+++


**सुक्रतुः** शोभनकर्मा शोभनप्रज्ञो वा **सः** **होता** स्तोता **ऋतचित्** ऋतस्योदकस्य यज्ञस्य वा चेता निचेता **अस्तु** भवतु । हे **आदित्या** अदितेः पुत्राविन्द्रावरुणौ । छान्दसः सांहितिको ह्रस्वः । **यः** **नमस्वान्** नमसा नमस्कारेण स्तोत्रेण वा युक्तः सन् **शवसा** बलेन युक्तौ **वां** युवां परिचरतीति शेषः । स सुक्रतुरित्यन्वयः । अपि च यः **हविष्मान्** हविर्भिर्युक्तः सन् **अवसे** तर्पणार्थं **वां** युवाम् **आववर्तत्** आवर्तयेत् **सः** यजमानः **प्रयस्वान्** अन्नवान् भूत्वा **सुविताय** सुष्ठु प्राप्तव्याय फलाय **असदित्** भवेदेव ॥