+++
title = "004"
devataa = "वैश्वानरोग्निः"
RShiH = "वसिष्ठः"
ChandaH = "त्रिष्टुप्"

+++


हे **वैश्वानर** विश्वेषां नराणां नेतः **अग्ने** । तथा च यास्कः-’ वैश्वानरः कस्मात् विश्वान्नरान्नयति विश्व एनं नरा नयन्तीति वा ' (निरु. ७. २१) इति। **तव** **व्रतं** त्वत्प्रीतिकरं कर्म **त्रिधातु** अन्तरिक्षं **पृथिवी** च **उत** अपि च **द्यौः** इति त्रयो लोकाः **सचन्त** सेवन्ते । त्रैलोक्यवर्तिन्यः प्रजास्त्वदर्थं कर्म कुर्वन्तीत्यर्थः । अपि च **त्वम्** अजस्रेण **शोचिषा** नित्येन प्रकाशेन **शोशुचानः** दीप्यमानः **भासा** दीप्त्या **रोदसी** द्यावापृथिव्यौ च **आ** **ततन्थ** विस्तारयसि ॥