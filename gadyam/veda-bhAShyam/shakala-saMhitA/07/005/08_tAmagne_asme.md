+++
title = "008"
devataa = "वैश्वानरोग्निः"
RShiH = "वसिष्ठः"
ChandaH = "त्रिष्टुप्"

+++


हे **जातवेदः** जातप्रज्ञ **वैश्वानर** विश्वनरहित **अग्ने** **ताम्** **इषम्** एषणीयां वृष्टिं **द्युमतीं** दीप्तिमतीम् **अस्मे** अस्मभ्यम् **एरयस्व** प्रेरयस्व । वृष्ट्या त्रैलोक्यं द्योतते हि । यद्वा । द्युमतीं तामिषमन्नमेरयस्व । तथा च श्रूयते---तस्माद्यस्यैवेह भूयिष्ठमन्नं भवति स एव भूयिष्ठं लोके विराजति' (ऐ. ब्रा. १.५) इति । अथवा इषमेषणीयां तां द्युमतीं भास्वतीं दीप्तिमेरयस्व । **यया** इषा **राधः** धनं **पिन्वसि** पालयसि । अपि च हे **विश्ववार** विश्वैर्वरणीयाग्ने **पृथु** विस्तीर्णं **श्रवः** यशः **दाशुषे** मर्त्याय यजमानाय पिन्वसि ॥