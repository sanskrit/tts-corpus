+++
title = "003"
devataa = "मित्रावरुणौ"
RShiH = "वसिष्ठः"
ChandaH = "त्रिष्टुप्"

+++


हे **मित्रावरुणा** मित्रावरुणौ युवाम् **उरोः** विस्तीर्णायाः **पृथिव्याः** अपि **प्र** प्ररिरिचाथे ।  ‘ अस्येदेव प्र रिरिचे' (ऋ. सं. १. ६१. ९) इत्यादिषु प्रशब्दस्य रिरिच इत्यनेन सह संबन्धदर्शनादत्राप्युचितक्रियाध्याहारेण रिरिच इति योज्यम् । तथा **ऋष्वात्** गुणैर्महतः **बृहतः** स्वरूपतोऽतिमहतः **दिवः** द्युलोकादपि **प्र** रिरिचाथे हे **सुदानू** शोभनदानौ। किंच **ओषधीषु** **विक्षु** प्रजासु निमित्तभूतासु प्रजासु चेति वा **स्पशः** रूपं **दधाथे** धारयेथे । किं कुर्वन्तौ । **ऋधग्यतः** ऋधक्सत्येन यतो विवेकात् सत्येन गच्छतो जनान् **अनिमिषम्** अव्यवधानेन सर्वदा **रक्षमाणा** पालयन्तौ ॥