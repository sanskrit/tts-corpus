+++
title = "005"
devataa = "मित्रावरुणौ"
RShiH = "वसिष्ठः"
ChandaH = "त्रिष्टुप्"

+++


हे **अमूरा** अमूढौ हे **विश्वा** व्याप्तौ हे **वृषणौ** वर्षितारौ **वां** युवाभ्याम् **इमाः** इमानि स्तुतिवचांसि क्रियन्ते । **यासु** स्तुतिषु **चित्रम्** आश्चर्यं **न** **ददृशे** न दृश्यते **न** **यक्षं** न पूजा दृश्यते । युवाभ्यां महिम्नोऽपि महत्त्वात् प्रयत्नेन क्रियमाणमपि स्तोत्रं न चमत्करोतीत्यर्थः । **जनानाम्** **अनृता** अस्तुत्यविषयाणि स्तोत्राणि **द्रुहः** द्रोग्धारः **सचन्ते** सेवन्ते । न महान्तः । **वां** युवाभ्यां क्रियमाणानि **निण्यानि** अन्तर्हितानि रहस्यान्यपि स्तोत्राणि **अचिते** अज्ञानाय **न** **अभूवन्** न भवन्ति ॥