+++
title = "006"
devataa = "अग्निः"
RShiH = "वसिष्ठः"
ChandaH = "त्रिष्टुप्"

+++


**एते** मदीयाः पुरुषाः **द्युम्नेभिः** अन्नैः **विश्वं** पोष्यवर्गम् **आतिरन्त** वर्धयन्ति । अथवा द्युम्नेभिर्यशोभिर्विश्वं जगदातिरन्त। अभ्यगच्छन्नित्यर्थः । क इत्यत आह । **ये** **नर्याः** मनुष्याः **मन्त्रं** स्तोत्रं स्तुत्यं **वा** **अरं** पर्याप्तम् **अतक्षन्** समस्कुर्वन् । वेति समुच्चये। **ये** च **विशः** जनाः **श्रोषमाणाः** ॥ शृणोतेः ‘सन्यङोः ' इति द्वित्वम् “ इको झल्' इति सनः कित्त्वं च ‘सर्वे विधयश्छन्दसि विकल्प्यन्ते' इति न भवतः । ‘ ज्ञाश्रुस्मृदृशां सनः' इत्यात्मनेपदम् ॥ **प्र** **तिरन्त** वर्धयन्ति । **मे** मदीयाः **ये** वा **ऋतस्य** **अस्य** सत्यमिममग्निम्। कर्मणि षष्ठी । माषाणामश्नीयादितिवत् । **आ** **दीधयन्** आदीपयन् ॥