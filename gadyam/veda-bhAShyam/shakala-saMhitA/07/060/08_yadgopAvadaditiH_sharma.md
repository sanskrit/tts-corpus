+++
title = "008"
devataa = "मित्रावरुणौ"
RShiH = "वसिष्ठः"
ChandaH = "त्रिष्टुप्"

+++


**यत्** **शर्म** सुखं गृहं वा **गोपावत्** रक्षणोपेतं **भद्रं** स्तुत्यम् **अदितिः** अदीनोऽर्यमादितिर्वा **मित्रः** **वरुणः** च एते त्रयो देवाः **सुदासे** सुदानाय मह्यं **यच्छन्ति** प्रयच्छन्ति **तस्मिन्** शर्मणि **तोकं** पुत्रं **तनयं** तत्पुत्रादिकम् । अथवा तनयशब्दोऽपत्यसामान्यवचनः । तोकं बलवन्तं पुत्रम् **आ** सर्वतः **दधानाः** धारयन्तो वयं हे **तुरासः** गमनाय त्वरमाणाः **देवहेळनं** देवानां मित्रादीनां कोपनं **मा** **कर्म** मा कार्ष्म ॥