+++
title = "003"
devataa = "मित्रावरुणौ"
RShiH = "वसिष्ठः"
ChandaH = "त्रिष्टुप्"

+++


हे **मित्रावरुणा** मित्रावरुणौ युवयोरागमनाय **सधस्थात्** सहस्थानादन्तरिक्षात् अन्तरिक्षे **सप्त** सर्पणस्वभावान् एतत्संख्याकान् वा **हरितः** हरिद्वर्णानश्वान् **अयुक्त** युक्तवान् रथे । 'हरित आदित्यस्य ' इति हि निरुक्तम् । **याः** हरितः **ईम्** एनम् **सूर्यं** देवं **घृताचीः** घृताञ्चना उदकवत्यः । उदकप्रदा इत्यर्थः । तादृश्यः सत्यो **वहन्ति** ता अयुक्त । अथोदितः सन् **धामानि** स्थानानि लोकान् **जनिमानि** जन्मानि । जन्मभाजः प्राणिन इत्यर्थः। तांश्च **युवाकुः** युवां कामयमानः **यः** देवः **सं** **चष्टे** सम्यक् पश्यति **यूथेव** गोयूथानीव यूथपाः । स यथा सर्वं यूथं तदवान्तरगोव्यक्तिं च सम्यक् पश्यति तद्वल्लोकान् प्राणिनश्च पश्यति ॥