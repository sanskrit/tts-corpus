+++
title = "004"
devataa = "मित्रावरुणौ"
RShiH = "वसिष्ठः"
ChandaH = "त्रिष्टुप्"

+++


हे मित्रावरुणौ **वां** युवयोरर्थाय **पृक्षासः** अन्नानि चरुपुरोडाशादीनि **मधुमन्तः** माधुर्योपेतानि तत्साधनान्योषध्यादीनि वा **उत्** **अस्थुः** संपादितान्यासन् । **सूर्यः** च **शुक्रं** दीप्तम् **अर्णः** अर्णवमन्तरिक्षम् **आ** **अरुहत्** आरोहति । **यस्मै** सूर्याय तद्गमनार्थम् **आदित्याः** अदितेः पुत्री देवाः **आध्वनः** मार्गान् **रदन्ति** विलिखन्ति साधयन्ति । के ते। **मित्रः** **अर्यमा** **वरुणः** च एते त्रयोऽपि देवाः सजोषसः समानप्रीतयः सन्तः । स देव आरुहदिति ॥