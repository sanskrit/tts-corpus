+++
title = "005"
devataa = "सूर्यः;मित्रावरुणौ"
RShiH = "वसिष्ठः"
ChandaH = "त्रिष्टुप्"

+++


**यत्र** यस्मिन्नन्तरिक्षे **अमृताः** अमरणधर्माणः पूर्वे देवाः **अस्मै** सूर्याय **गातुं** मार्गं **चक्रुः** अकुर्वन् तत् **पाथः** अन्तरिक्षम् **अन्वेति** अनुगच्छति । क इव। **दीयन्** गच्छन् **श्येनो** **न** शंसनीयगमनो गृध्र इव। अयमर्धर्चः सौर्य इत्युक्तम् । हे **मित्रावरुणा** मित्रावरुणौ **वां** युवां **सूरे** सूर्ये **उदिते** सति प्रातःसवने **नमोभिः** नमस्कारैः स्तुतिभिः **उत** अपि च **हव्यैः** हविर्भिश्व **प्रति** **विधेम** परिचरेम ॥