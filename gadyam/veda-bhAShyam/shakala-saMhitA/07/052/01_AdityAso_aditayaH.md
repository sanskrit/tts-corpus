+++
title = "001"
devataa = "आदित्याः"
RShiH = "वसिष्ठः"
ChandaH = "त्रिष्टुप्"

+++


हे **आदित्यासः** आदित्या देवाः ॥ व्यत्ययेनाद्युदात्तत्वाभावः ॥ यद्वा । आदित्यानामिमा आदित्याः ॥ तस्येदम् ' इत्यर्थे प्राग्दीव्यतीयो ण्यप्रत्ययः ॥ आदित्यानां शेषभूता वयम् **अदितय** अखण्डनीयाः **स्याम** भवेम । **देवत्रा** देवेषु **वसवः** वासका देवा युष्मदीयं **पूः** पालनं **मर्त्यत्र** मनुष्येष्वस्मासु भवतु । हे **मित्रावरुणा** मित्रावरुणौ **सनन्तः** युवां संभजन्तो वयं **सनेम** युवाभ्य दत्तं धनं संभजेमहि । हे **द्यावापृथिवी** द्यावापृथिव्यौ युवयोः प्रसादात् वयं **भवन्तः** भवेम भूतिमन्तः स्याम ॥