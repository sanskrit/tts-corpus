+++
title = "002"
devataa = "आदित्याः"
RShiH = "वसिष्ठः"
ChandaH = "त्रिष्टुप्"

+++


**मित्रः** **वरुणः** अहर्निशाभिमानिनौ देवावेतदाद्याः सर्व आदित्याः **नः** अस्मभ्यं **तत्** प्रसिद्धं **शर्म** सुखं **ममहन्त** । मंहतिर्दानकर्मा । ददतु । **गोपाः** विश्वस्य रक्षकास्ते देवाः **तोकाय** अस्मदीयाय पुत्राय **तनयाय** तत्पुत्राय च शर्म प्रयच्छन्तु । अथ प्रत्यक्षस्तुतिः । हे देवाः **वः** युष्मदीया वयम् **अन्यजातम्** अन्येनोत्पादितम् **एनः** पापं **मा** **भुजेम** मा भुक्तवन्तः स्याम । हे **वसवः** वासका देवाः **यत्** येन युष्मदप्रियेण कर्मणा **चयध्वे** यूयमस्मान्नाशयत **तत्** तादृशं कर्म वयं **मा** **कर्म** मा कार्ष्म ॥ लुङि करोतेरुत्तमस्य बहुवचनम् । मन्त्रे घसह्वर ' इत्यादिना च्लेर्लोपः ॥