+++
title = "002"
devataa = "नराशंसः"
RShiH = "वसिष्ठः"
ChandaH = "त्रिष्टुप्"

+++


**ये** **देवाः** **सुक्रतवः** सुप्रज्ञाः सुकर्माणो वा **शुचयः** दीप्तिमन्तः **धियंधाः** कर्मणां धारयितारः **उभयानि** सौमिकानि च हविःसंस्थादीनि च **हव्या** हव्यानि **स्वदन्ति** स्वदयन्ति भक्षयन्ति तेषाम् **एषां** मध्ये यज्ञैः हविर्भिः स्तोत्रैर्वा **यजतस्य** यजनीयस्य **नराशंसस्य** नरैः प्रशंसनीयस्य अग्निविशेषस्य **महिमानं** महत्त्वम् **उप** **स्तोषाम** वयमुपस्तुमः । तथा च यास्कः - ‘ नरा अस्मिन्नासीनाः शंसन्ति । अग्निरिति शाकपूणिर्नरैः प्रशस्यो भवति । तस्यैषा भवति । नराशंसस्य महिमानमेषामुप स्तोषाम यजतस्य यज्ञैर्ये सुकर्माणः शुचयो धियं धारयितारः स्वदयन्तु देवा उभयानि हवींषि सोमं चेतराणि च ' (निरु. ८. ६) इति ॥