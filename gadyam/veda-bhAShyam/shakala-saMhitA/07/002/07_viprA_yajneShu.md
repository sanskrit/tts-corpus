+++
title = "007"
devataa = "दैव्यौ होतारौ प्रचेतसौ"
RShiH = "वसिष्ठः"
ChandaH = "त्रिष्टुप्"

+++


हे दैव्या होतारौ **विप्रा** मेधाविनौ **जातवेदसा** जातधनौ **मानुषेषु** मनुष्यैः क्रियमाणेषु **यज्ञेषु** **कारू** कर्मणां कर्तारौ **वां** युवां **यजध्यै** यष्टुं **मन्ये** स्तौमि । किंच **हवेषु** हवनेषु स्तोत्रेषु सत्सु **नः** अस्माकम् **अध्वरम्** अकुटिलं यज्ञम् **ऊर्ध्वं** देवाभिमुखं **कृतं** कुरुतं च । अपि च **ता** तौ युवां **देवेषु** विद्यमानानि **वार्याणि** धनानि **वनथः** संभजथः । तान्यस्मभ्यं संप्रयच्छथ इत्यर्थः॥