+++
title = "002"
devataa = "इन्द्रः"
RShiH = "वसिष्ठः"
ChandaH = "उपरिष्टाद्बृहती"

+++


हे **अर्जुन** श्वेत हे **सारमेय** । सरमा नाम देवशुनी । तस्याः कुलोद्भव हे **पिशङ्ग** केषुचिदङ्गेषु पिङ्गलवर्णैवंभूत हे शुनक त्वं **दतः** दन्तान् **यत्** यदा **यच्छसे** विवृणोषि । अस्मान् दुष्टुमित्यर्थः । तदानीं **वीव** **भ्राजन्त** **ऋष्टयः** यथायुधानि विशेषेण भासन्ते तथा **उप** अस्मत्समीपे **बप्सतः** भक्षयतस्तव दन्ताः **स्रक्वेषु** स्रक्वासु भासन्ते । स्रक्वाशब्द ओष्ठप्रदेशविशेषवाचीत्यर्थः । तथाभूतस्त्वमिदानीं **सु** सुष्ठु **नि** **स्वप** नितरां निद्रां कुरु ॥