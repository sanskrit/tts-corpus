+++
title = "006"
devataa = "इन्द्राविष्णू"
RShiH = "वसिष्ठः"
ChandaH = "त्रिष्टुप्"

+++


**बृहती** महती **इयं** **मनीषा** मननीया स्तुतिः **बृहन्ता** बृहन्तौ महान्तौ **उरुक्रमा** विस्तीर्णविक्रमौ । विष्णुना सहैकार्थीभावादिन्द्रस्याप्युरुक्रमत्वम् । **तवसा** । तव इति बलस्य वृद्धेर्वा नामधेयम् । तद्वन्तावेवंभूतौ युवां **वर्धयन्ती** प्रवृद्धौ कुर्वत्यस्माभिः कृता । हे **विष्णो** हे **इन्द्र** **विदथेषु** यज्ञेषु **वां** युवाभ्यां **स्तोमम्** उक्तलक्षणं स्तोत्रं **ररे** ददे । ‘रा दाने ' इति धातुः । तौ युवां **वृजनेषु** **इषः** अन्नानि **पिन्वतम्** अस्मभ्यं वर्धयतम् ॥