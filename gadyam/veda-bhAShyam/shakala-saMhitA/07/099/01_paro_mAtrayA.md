+++
title = "001"
devataa = "विष्णुः"
RShiH = "वसिष्ठः"
ChandaH = "त्रिष्टुप्"

+++


पर इति सकारान्तं परस्तादित्यस्यार्थे । परशब्दाच्छान्दसोऽसिप्रत्ययः ‘परो दिवा पर एना पृथिव्या ' (ऋ. सं. १०. ८२.५) इति यथा। मात्रयेति व्यत्ययेन तृतीया। **मात्रया** **परः** परस्ताद्वर्तमानयापरिमितया **तन्वा** शरीरेण **वृधान** वर्धमान हे विष्णो **ते** तव **महित्वं** महत्त्वं **न** **अन्वश्नुवन्ति** नानुव्याप्नुवन्ति । त्रैविक्रमसमये यत्तव माहात्म्यं तत्सर्वैरपि जनैर्ज्ञातुं न शक्यत इत्यर्थः । **ते** तव **उभे** **रजसी** उभौ लोकौ **पृथिव्याः** आरभ्य पृथिवीमन्तरिक्षं च **विद्म** जानीमः । वयं चक्षुषोपलभामहे नान्यत् । हे **देव** द्योतमान **विष्णो** **त्वम्** एव **परमस्य** स्वर्गादेरुकृष्टलोकस्य । द्वितीयार्थे षष्ठी। परमं लोकं **वित्से** जानासि । अतस्तव महत्त्वं न केनापि व्याप्तुं शक्यमिति भावः ॥