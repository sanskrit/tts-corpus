+++
title = "003"
devataa = "विष्णुः"
RShiH = "वसिष्ठः"
ChandaH = "त्रिष्टुप्"

+++


द्यावापृथिव्यात्मना स्तूयते; हे हविर्धानात्मिके द्यावापृथिव्यौ **इरावती** इरावत्यौ अन्नवत्यौ **भूतं** भवतं यज्ञसाधनद्वारेण । लोटि 'बहुळं छन्दसि' इति शपो लुक्, 'हि च' इति निघातप्रतिषेधः । **धेनुमती** धेनुमत्यौ च भवतम् । 'ह्रस्वनुड्भ्यां मतुप्' इति मतुप उदात्तत्वम् । हिशब्दश्चार्थे, इरावती धेनुमती च भवतमिति । 'वा छन्दसि' इति द्वयोरपि पूर्वसवणदीर्घत्वम् । हविर्धानविशेषणत्वे 'नपुंसकाच्च' इति शीभावः । **सूयवसिनी** शोभनैर् यवसैर् अभ्यवहार्यैस् तद्वत्यौ, सूयवसिन्यौ च भवतम् । सोस्सांहितिको दीर्घः । **यशस्ये** यशसो निमित्ते च भवतम् । 'गोद्व्यचः' इति यत्प्रत्ययः । **मनवे** मन्त्रवते मननवते यजमानाय इत्थं भवतमिति ।

कस्माद् एवम् उच्यत इति चेत्, श्रूयतां युवयोर् महाभाग्यम् - **एते** युवां **रोदसी** रोदस्संज्ञां भजमाने **विष्णुर्** एव प्रजापत्यात्मा स्वयं **व्यस्कभ्नात्** विभज्य स्थापितवान् अधः उपरि च; यथा 'यदप्स्व् अवापद्यत । सा पृथिव्य् अभवत्' इत्यादि । तदानीं युवां रोदस्-संज्ञे चाभूतम् इति भावः ।

किञ्च - विस्तीर्णां वा पृथिवीम् अन्तरिक्षं च । पृथिवीशब्देन प्रथि[पृथु]त्वात् त्रयो लोकाः उच्यन्ते; यथा - 'यो द्वितीयस्यां तृतीयस्यां पृथिव्याम्' इति । इमां च विष्णुर् **दाधार** अविचलितां स्थापयामास । **अभितः** अधस्ताद् उपरिष्टाच् च **मयूखैर्** अंशुभिः । 'पर्यभिभ्यां च' इति तसिल् । धारयतेश्छान्दसे लिटि व्यत्ययेनाम्प्रत्ययो न क्रियते । यद्वा - 'बहुलम् अन्यत्रापि संज्ञाच्छन्दसोः' इति प्रत्ययोत्पत्तेः प्रागेव णेर्लोपः, 'तुजादीनाम्' इत्यभ्यासस्य दीर्घत्वम् । एवं महाभागधेयाभ्यां युवाभ्यां किन्नाम कर्तुं न शक्यते? तस्माद् यथोक्तं भवतम् इति ।

**आदित्यपक्षे** - **व्यस्कभ्नात् रोदसी विष्णुर्** आदित्य **एते** युवां विविधं स्थापयति । तत एते एवं स्थापिते **दाधार** धारयति **पृथिवीम् अभितः** पृथिव्याम् अन्तरिक्षस्याधस्ताद् उपरिष्टाच् च । 'अभितः पीरतः' इति द्वितीया । मयूखैः रश्मिभिर् अधोमुखैः पृथिवीं, ऊर्ध्व-मुखैश् च दिवं, स्वयं मध्ये अन्तरिक्षे वर्तमानः इति । तस्माद् अनया ऽऽहुत्या युवाम् अन्नादिमत्यौ भवतम् । युवां युवयोर् अन्तरालं च विष्णुर् अपि दृढीकरोत्व् इति ॥

हे द्यावापृथिव्यौ **मनुषे** स्तुवते मनुष्याय **दशस्या** दित्सया युक्ते युवाम् **इरावती** अन्नवत्यौ **धेनुमती** गोमत्यौ **सूयवसिनी** शोभनयवसे च **भूतम्** अभूतम् । हिशब्दः प्रसिद्धौ । विष्णुना विक्रान्तत्वाद्युवाम् एवमेव खलु पूर्वमभूतमित्यर्थः । हे **विष्णो** **एते** इमे **रोदसी** द्यावापृथिव्यौ **व्यस्तभ्नाः** विविधमधारयः। पृथिवीमूर्ध्वमुखत्वेन द्यामधोमुखत्वेनेति विविधत्वम्। अपि च **पृथिवीं** प्रथितामिमां भूमिम् **अभितः** सर्वत्र स्थितैः **मयूखैः** पर्वतैः **दाधर्थ** धारितवानसि । यथा न चलति तथा दृढीकृतवानित्यर्थः । पर्वता हि विष्णोः स्वभूताः ।  ‘ विष्णुः पर्वतानामधिपतिः ' ( तै. सं. ३. ४. ५. १ ) इति श्रुतेः ॥