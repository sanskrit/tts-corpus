+++
title = "002"
devataa = "विष्णुः"
RShiH = "वसिष्ठः"
ChandaH = "त्रिष्टुप्"

+++


हे **देव** दानादिगुणयुक्त **विष्णो** **ते** तव **महिम्नः** महत्त्वस्य **परं** विप्रकृष्टम् **अन्तम्** अवसानं **जायमानः** प्रादुर्भवञ्जनः **न** **आप** न प्राप्नोति । तथा **जातः** प्रादुर्भूतोऽपि जनः **न** एव प्राप्नोति । तव महत्त्वस्यावसानं नास्ति । अत एव सर्वैर्न ज्ञायत इति भावः । कोऽसौ महिमा तमाह। **ऋष्वं** दर्शनीयं **बृहन्तं** महान्तं **नाकं** द्युलोकम् **उदस्तभ्नाः** त्वमूर्ध्वमधारयः । यथाधो न पतति तथा । **पृथिव्याः** भूमेः संबन्धिनीं **प्राचीं** **ककुभं** च **दाधर्थ** धारितवानसि । उपलक्षणमेतत् सर्वस्य भूतजातस्य । तथा च मन्त्रान्तरं- य उ त्रिधातु पृथिवीमुत द्यामेको दाधार भुवनानि विश्वा' (ऋ. सं. १. १५४. ४ ) इति ॥