+++
title = "004"
devataa = "इन्द्राविष्णू"
RShiH = "वसिष्ठः"
ChandaH = "त्रिष्टुप्"

+++


हे इन्द्राविष्णू **यज्ञाय** यजमानाय **उरु** विस्तीर्णं **लोकं** स्वर्गाख्यं **चक्रथुरु** कृतवन्तौ खलु युवाम् । किं कुर्वन्तौ । सूर्यं सर्वस्य प्रेरकमादित्यम् **उषसं** तमोनिवारकमुषःकालम् अग्निं चासुरैरावृतं जनयन्तौ पुनः प्रादुर्भावयन्तौ। हे **नरा** नेताराविन्द्राविष्णू **वृषशिप्रस्य** एतत्संज्ञस्य **दासस्य** **चित्** उपक्षपयितुरसुरस्य **मायाः** **पृतनाज्येषु** संग्रामेषु **जघ्नथुः** जिहिंसथुः । युवां सूर्यादिकं जनयन्तावित्युच्यते ॥