+++
title = "004"
devataa = "इन्द्रः"
RShiH = "वसिष्ठः"
ChandaH = "त्रिष्टुप्"

+++


हे **नृमणः** नृभिर्यज्ञानां नेतृभिः स्तोतृभिर्मननीय स्तोतव्येन्द्र । नृषु मनो यस्येति बहुव्रीहिर्वा । **देववीतौ** यज्ञे क्रियमाणे सति संग्रामे वा । देवा विजिगीषवो यस्मिन् वियन्ति गच्छन्तीति संग्रामो देववीतिः। **नृभिः** मरुद्भिः सह  **भूरीणि** बहूनि **वृत्रा** वृत्राणि शत्रून् **हंसि** मारितवानसि । किंच हे **हर्यश्व** इन्द्र **त्वं** **दभीतये** दभीतिनामकाय राजर्षये । तदर्थमित्यर्थः । **दस्युं** **चुमुरिं** च **धुनिं** च **सुहन्तु** सुहन्तुना वज्रेण **नि** नितराम् **अस्वापयः** । मारितवानसीत्यर्थः ॥