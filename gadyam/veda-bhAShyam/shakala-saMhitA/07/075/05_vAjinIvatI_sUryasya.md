+++
title = "005"
devataa = "उषाः"
RShiH = "वसिष्ठः"
ChandaH = "त्रिष्टुप्"

+++


वाजिनीवती बह्वन्ना। यद्यप्युषोनामैतत् तथापि चित्रामघा इत्यस्याप्युषोनामकस्य पृथग्विद्यमानत्वादत्रैको योगरूढोऽवगन्तव्यः। **सूर्यस्य** **योषा** योषित् 'चित्रामघा विचित्रधना विचित्ररश्म्याख्यधना वा **रायः** धनस्याविशिष्टस्य तस्य **वसूनां** देवमनुष्यादिसर्वाश्रयाणां धनानां च **ईशे** ईष्टे । अथवा वसवो वासका रश्मयः । तेषामपीष्टे । **ऋषिष्टुता** ऋषिभिः स्तुता **जरयन्ती** प्राणिजातानि । उषाः खलु पुनःपुनरावर्तमाना प्राणिनामायुः क्षपयति । **मघोनी** धनवती **उषाः** **वह्निभिः** कर्मवोढृभिर्यजमानैः **गृणाना** स्तूयमाना **उच्छति** विभानं करोति ॥