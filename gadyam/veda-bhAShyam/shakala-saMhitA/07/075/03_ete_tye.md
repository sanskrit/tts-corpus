+++
title = "003"
devataa = "उषाः"
RShiH = "वसिष्ठः"
ChandaH = "त्रिष्टुप्"

+++


**दर्शतायाः** दर्शनीयायाः प्रकाशयुक्तायाः **उषसः** एते पुरो दृश्यमानाः **त्ये** ते प्रसिद्धाः **चित्राः** पूज्या आश्चर्यभूता वा **अमृतासः** अमरणा अनश्वराः **भानवः** रश्मयः **आगुः** आगच्छन्ति । किं कुर्वन्तः। **दैव्यानि** देवानां संबन्धीनि **व्रतानि** कर्माणि **जनयन्तः** उत्पादयन्तः । तदनुकूलप्रकाशप्रदानात्तदुत्पादकत्वमेषाम्। **अन्तरिक्षा** अन्तरिक्षाणि आपृणन्तः आपूरयन्तः । एकस्यैवान्तरिक्षस्य वायुमेघपक्षिणामालम्बनोपाधिना त्रिविधत्वम् । अतो बहुवचनमुपपन्नम्। एवं कुर्वन्तो भानवः **व्यस्थुः** विविधं तिष्ठन्ति । सरन्ति ॥