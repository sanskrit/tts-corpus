+++
title = "001"
devataa = "उषाः"
RShiH = "वसिष्ठः"
ChandaH = "त्रिष्टुप्"

+++


इयम् **उषाः** **दिविजाः** दिव्यन्तरिक्षेः प्रादुर्भूता सती **वि** **आवः** व्यौच्छत् । विभानं कृतवतीत्यर्थः । वसिर्निवासवाच्यत्र विपूर्वो व्युच्छने भवेत्। 'छन्दस्यपि दृश्यते' इत्यत्र दृशिग्रहणस्य विध्यन्तरोपसंग्रहणार्थत्वादनजादेरप्याडागमः। **हल्यङ्याब्भ्यः'** इति लोपः । सैवोषाः **ऋतेन** तेजसा **महिमानं** स्वमहत्त्वम् **आविष्कृण्वाना** **आगात्** आगतवती । आगत्य च **द्रुहः** अस्मद्द्रोग्धॄन **अजुष्टं** सर्वेषामप्रियं **तमः** च **अप** **आवः** अपवृणोति । किंच अङ्गिरस्तमा । अङ्गेर्गत्यर्थादङ्गिराः । गन्तृतमा **पथ्याः** पदवीः **अजीगः** उद्गिरति । प्राणिनां व्यवहाराय प्रकाशयतीत्यर्थः ॥