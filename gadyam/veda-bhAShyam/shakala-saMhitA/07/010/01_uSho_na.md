+++
title = "001"
devataa = "अग्निः"
RShiH = "वसिष्ठः"
ChandaH = "त्रिष्टुप्"

+++


अग्निः **उषो** **न** **जारः** उषसो जारः सूर्यस्तद्वत् **पृथु** विस्तीर्णं **पाजः** तेजः **अश्रेत्** श्रयति । किंच **दविद्युतत्** **दीद्यत्** **शोशुचानः** इति त्रयोऽपि शब्दा यद्यपि दीप्तिकर्माणः तथापि दीप्तेः भूयस्त्वज्ञापनाय प्रयुक्ता इति न पुनरुक्तिः । अत्यन्तं दीप्यमान इत्यर्थः । **वृषा** कामानां वर्षिता **हरिः** हविषां प्रेरकः **शुचिः** शुद्धिकृदग्निः **धियः** कर्माणि **हिन्वानः** प्रेरयन् **भासा** दीप्त्या **आ** **भाति** प्रकाशते । अपि च **उशतीः** कामयमानाः **अजीगः** जागरयति । तमसा तिरोहिताः प्रजा उद्गिरति वा ॥