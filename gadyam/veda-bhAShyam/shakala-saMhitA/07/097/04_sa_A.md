+++
title = "004"
devataa = "बृहस्पतिः"
RShiH = "वसिष्ठः"
ChandaH = "त्रिष्टुप्"

+++


**प्रेष्ठः** प्रियतमः **सः** **बृहस्पतिः** **नः** अस्माकं **योनिं** स्थानं वेदिलक्षणम् **आ** **सदतु** आसीदतु आगत्योपविशतु । **यः** बृहस्पतिः **विश्ववारः** विश्वैर्वरणीयः **अस्ति** भवति । अपि च **रायः** धनस्य **सुवीर्यस्य** शोभनवीर्यस्य च यः **कामः** अस्माकमभिलाषोऽस्ति **तं** काममस्मभ्यं **दात्** ददातु । काम्यमानं प्रयच्छत्वित्यर्थः । तथा **सश्चतः** उपद्रवैः संसक्तान् **नः** अस्मान् **अरिष्टान्** अहिंसितान् कृत्वा **अति** **पर्षत्** अतिपारयति शत्रून् ।