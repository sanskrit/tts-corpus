+++
title = "005"
devataa = "बृहस्पतिः"
RShiH = "वसिष्ठः"
ChandaH = "त्रिष्टुप्"

+++


**तं** सर्वत्र भोक्तव्यतया प्रसिद्धम् **अमृताय** अमरणत्वाय जीवनाय **जुष्टं** पर्याप्तम् **अर्कम्** अर्चनसाधनमन्नं **पुराजाः** पुरा जाताः **इमे** **अमृतासः** अमरणा देवा बृहस्पतेराज्ञया **नः** अस्मभ्यम् **आ** **धासुः** प्रदद्युः । वयं च **शुचिक्रन्दं** शुद्धस्तोत्रं **पस्त्यानाम्** । पस्त्यमिति गृहनाम । तेन तद्वन्तो लक्ष्यन्ते । गृहिणां **यजतं** यष्टव्यम् **अनर्वाणम्** अप्रत्यृतं केनाप्यप्रतिगतं **बृहस्पतिं** बृहतां पालकं देवं **हुवेम** आह्वयाम स्तुयेम वा ॥ ॥ २१ ॥