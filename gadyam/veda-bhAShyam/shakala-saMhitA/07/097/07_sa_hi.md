+++
title = "007"
devataa = "बृहस्पतिः"
RShiH = "वसिष्ठः"
ChandaH = "त्रिष्टुप्"

+++


**स** **हि** स खलु बृहस्पतिः **शुचिः** शुद्धः **शतपत्रः** बहुविधवाहनः । **सः** एव **शुन्ध्युः** सर्वेषां शोधयिता **हिरण्यवाशीः** । ‘वाशी' इति वाङ्नाम । हितरमणीयवाक् । यद्वा ।' वाशीभिस्तक्षताश्मन्मयीभिः' (ऋ. सं. १०, १०१. १०) इति निगमाद्वाश्यायुधम् । स्वर्णमयायुधः । **इषिरः** गन्ताभ्येषणीयो वा **स्वर्षाः** स्वर्गस्य संभक्ता । यद्वा सरणशीलस्योदकस्य सनिता दाता । **स** एव बृहस्पतिः **स्वावेशः** सुनिवासः **ऋष्वः** दर्शनीयः । ईदृशो देवः **सखिभ्यः** स्तोतृभ्यः **पुरु** बहुलम् **आसुतिम्** अन्नं **करिष्ठः** कर्तृतमो दातृतमो भवति ॥