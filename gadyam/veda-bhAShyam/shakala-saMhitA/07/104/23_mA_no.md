+++
title = "023"
devataa = "वसिष्ठः;पृथिव्यन्तरिक्षे"
RShiH = "वसिष्ठः"
ChandaH = "जगती"

+++


**रक्षः** राक्षसजातिः **नः** अस्मान् **मा** **अभि** **नट्** माभिव्याप्नोतु । नशतेर्व्याप्तिकर्मणो लुङि 'मन्त्रे घस' इति च्लेर्लुक्। 'न माङ्योगे' इत्यडभावः। तथा **यातुमावतां** यातनावतां राक्षसानां **मिथुना** मिथुनानि स्त्रीपुंसरूपाणि युगलानि **अपोच्छतु** । उषा अपि विवासयतु अपवर्जयतु । **या** यानि मिथुनानि **किमीदिना** किमीदिनानि किमिदं किमिदमिति जिघांसया वर्तमानानि भवन्ति । अपि च **पृथिवी** प्रथितेयं भूमिश्च **नः** अस्मान् **पार्थिवात्** पृथिव्या अन्तरिक्षस्य संबन्धिनः **अंहसः** पापात् **पातु** रक्षतु । **अन्तरिक्षं** च **दिव्यात्** दिविभवात् पापात् **अस्मान्** **पातु** रक्षतु ॥