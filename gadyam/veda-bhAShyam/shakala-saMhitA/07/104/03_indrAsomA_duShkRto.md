+++
title = "003"
devataa = "इन्द्रासोमौ रक्षोहणौ"
RShiH = "वसिष्ठः"
ChandaH = "जगती"

+++


हे इन्द्रासोमौ **दुष्कृतः** दुष्कर्मकारिणः राक्षसान् **वव्रे** वारके **अन्तः** मध्ये **अनारम्भणे** आलम्बनरहिते **तमसि** अन्धकारे **प्र** **विध्यतं** प्रवेश्य ताडयतम् । **यथा** येन प्रकारेणैषां मध्ये **एकश्चन** एकोऽपि राक्षसः **अतः** अस्मात्तमसः **पुनः** **न** **उदयत्** उद्गच्छेत् । तथा विध्यतमित्यर्थः । एतेर्लेट्यडागमः । इतश्च लोपः' इतीकारलोपः । गुणावादेशौ । **तत्** प्रसिद्धं **मन्युमत्** क्रोधयुक्तं **वां** युवयोः **शवः** बलं **सहसे** रक्षसामभिभवनाय **अस्तु** भवतु ॥