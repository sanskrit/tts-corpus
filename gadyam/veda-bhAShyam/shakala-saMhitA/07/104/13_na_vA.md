+++
title = "013"
devataa = "सोमः"
RShiH = "वसिष्ठः"
ChandaH = "त्रिष्टुप्"

+++


**वृजिनं** पापकारिणं राक्षसं **सोमः** देवः **न** **वा** **उ** न खलु **हिनोति** प्रेरयति । गच्छ त्वमिति न मुञ्चति । तथा **क्षत्रियम्** । क्षत्रं बलम् । तद्वन्तं **मिथुया** मिथ्याभूतं वचनं **धारयन्तं** बिभ्रतमसत्यवादिनं पुरुषं **न** च हिनोति न विसृजति । अपि तु **रक्षः** राक्षसं हन्ति । **असत्** असत्यं **वदन्तं** च **हन्ति** हिनस्ति । **उभौ** राक्षसानृतवादिनौ तौ सोमेन हतौ **इन्द्रस्य** संबन्धिनि **प्रसितौ** बन्धने **शयाते** निवसतः । यद्वा । इन्द्रस्येति तृतीयार्थे षष्ठी । इन्द्रेणेश्वरेण सोमेन प्रसितौ बद्धौ। ‘षिञ् बन्धने' । अस्मात् कर्मणि निष्ठा ।' गतिरनन्तरः' इति गतेः प्रकृतिस्वरत्वम् ॥