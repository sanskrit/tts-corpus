+++
title = "009"
devataa = "सोमः"
RShiH = "वसिष्ठः"
ChandaH = "त्रिष्टुप्"

+++


**ये** राक्षसाः **पाकशंसं** परिपक्ववचनं सत्यभाषिणं माम् **एवैः** एतव्यैः प्राप्तव्यैरात्मीयैः कामैर्हेतुभूतैः **विहरन्ते** विशेषेण हरन्ति उपक्षपयन्ति । यथाकामं परिवदन्तीत्यर्थः। **ये** **वा** **स्वधाभिः** बलैर्युक्ताः **भद्रं** कल्याणवर्तनं मां **दूषयन्ति** दुष्टं कुर्वन्ति **तान्** सर्वान् **सोमः** **अहये** **वा** सर्पाय वा **प्रददातु** । **निर्ऋतेः** पापदेवतायाः **उपस्थे** उत्सङ्गे **वा** **आ** **दधातु** प्रक्षिपतु ॥