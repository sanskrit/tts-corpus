+++
title = "001"
devataa = "इन्द्रासोमौ रक्षोहणौ"
RShiH = "वसिष्ठः"
ChandaH = "जगती"

+++


हे **इन्द्रासोमा** । इन्द्रश्च सोमश्चेन्द्रासोमौ । ‘देवताद्वन्द्वे च ' इति पूर्वपदस्थानङ्। आमन्त्रिताद्युदात्तत्वम् । **रक्षः** रक्षांसि । जातावेकवचनम् । युवां **तपतं** संतापयतम् ।' आमन्त्रितं पूर्वमविद्यमानवत्' इत्यविद्यमानवत्वात् तपतमिति तिङन्तस्य निघाताभावः । तथा **उब्जतं** हिंस्तम् । उब्जतिर्हिंसाकर्मा । तिङः परत्वान्निघाताभावः । हे **वृषणा** वृषणौ कामानां वर्षितारौ **न्यर्पयतं** रक्षांसि नीचैष्ट्वं प्रापयतम् । **तमोवृधः** तमसावरकेणान्धकारेण मायारूपेण वर्धमानान् तमसि रात्रौ वर्धमानान् वा **अचितः** ज्ञानरहितान् मूढान् राक्षसान् **परा** **शृणीतम्** । पराङ्मुखा यथा भवन्ति तथा हिंस्तम्। तथा **न्योषतं** नितरां दहतम्।' उष दाहे'। **हतं** तान् मारयतम्। **नुदेथाम्** अस्मत्तो हतांस्तान् प्रेरयेथाम् । **अत्रिणः** अदनशीलांस्तान् राक्षसान् **नि** **शिशीतं** नितरां तनूकुरुतम् ॥