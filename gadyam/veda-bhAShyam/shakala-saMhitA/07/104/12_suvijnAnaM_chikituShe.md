+++
title = "012"
devataa = "सोमः"
RShiH = "वसिष्ठः"
ChandaH = "त्रिष्टुप्"

+++


प्रायेणेदमादिभिर्ऋग्भी राक्षसेन सहर्षिणा शपथः क्रियते । अत्र केचिदाहुः-- हत्वा पुत्रशतं पूर्वं वसिष्ठस्य महात्मनः । वसिष्ठं राक्षसोऽसि त्वं वासिष्ठं रूपमास्थितः ॥ अहं वसिष्ठ इत्येवं जिघांसू राक्षसोऽब्रवीत् । अत्रोत्तरा ऋचो दृष्टा वसिष्ठेनेति नः श्रुतम् ॥ इति । **चिकितुषे** विदुषे **जनाय** इदं **सुविज्ञानं** विज्ञातुं सुशकं भवति । किं तत् । **सच्च** सत्यं च **असच्च** असत्यं च । **वचसी** सत्यासत्यरूपे वचने **पस्पृधाते** मिथः स्पर्धेते । **तयोः** सदसतोर्मध्ये **यत्सत्यं** यथार्थं वचनं **यतरत्** यच्च **ऋजीयः** ऋजुतममकुटिलं **तदित्** तदेवाकुटिलं सत्यभाषणं **सोमः** **अवति** रक्षति । **असत्** उक्तविलक्षणमसत्यं **हन्ति** हिनस्ति। एवं सत्यावयोर्मध्ये कतरोऽनृतभाषीति विद्वद्भिः सुविज्ञानमित्यर्थः ॥