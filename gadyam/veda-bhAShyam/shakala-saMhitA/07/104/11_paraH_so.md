+++
title = "011"
devataa = "देवाः"
RShiH = "वसिष्ठः"
ChandaH = "त्रिष्टुप्"

+++


**सः** राक्षसः **तन्वा** **तना** **च** । व्यत्ययेन तृतीया । तन्वाः शरीरस्य तनयस्य च **परः** परस्तात् **अस्तु** वर्तमानो भवतु । उभाभ्यां वियुक्तो भवत्वित्यर्थः । **विश्वाः** व्याप्ताः **तिस्रः** **पृथिवीः** त्रीँल्लोकान् **अधो** **अस्तु** अधस्ताद्भवतु । लोकत्रयादपि प्रच्युतो भवत्वित्यर्थः । हे **देवाः** **अस्य** शत्रोः **यशः** अन्नं कीर्तिर्वा **प्रति** **शुष्यतु** । **यः** राक्षसः **नः** अस्मान् **दिवा** अहनि **दिप्सति** जिघांसति **यश्च** **नक्तं** रात्रौ जिघांसति अस्योभयविधस्य यशः प्रति शुष्यत्विति संबन्धः॥