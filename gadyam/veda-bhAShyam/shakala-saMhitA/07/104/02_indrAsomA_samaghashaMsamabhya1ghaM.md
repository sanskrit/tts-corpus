+++
title = "002"
devataa = "इन्द्रासोमौ रक्षोहणौ"
RShiH = "वसिष्ठः"
ChandaH = "जगती"

+++


हे इन्द्रासोमौ **अघशंसम्** अघस्यानर्थस्य शंसितारम् **अघम्** आगत्य हन्तारं राक्षसं **सं** सहैव । **अभि** इति श्रुतेर्योग्यक्रियाध्याहारः । अभिभवतम् । स च **तपुः** युवयोस्तेजसा तप्यमानो राक्षसः **अग्निवानिव** अग्नियुक्तोऽग्नौ प्रक्षिप्तः **चरुः** इव **ययस्तु** । ‘ यसु प्रयत्ने'। केवलोऽप्ययमाङ्पूर्वार्थो द्रष्टव्यः । आयस्यतु आयासं प्राप्नोतु । उपक्षीयतामित्यर्थः । अपि च **ब्रह्मद्विषे** ब्राह्मणेभ्योऽस्मभ्यं द्वेष्ट्रे **क्रव्यादे** क्रव्यं मांस भक्षयित्रे **घोरचक्षसे** घोरदर्शनाय परुषभाषिणे वा **किमीदिने** किमिदानीमिति चरते पिशुनाय **द्वेषः** द्वेष्यभावम् **अनवायम्** अव्यवायमनवयवं नैरन्तर्येण यथा भवति तथा **धत्तं** दत्तम् ॥