+++
title = "001"
devataa = "अश्विनौ"
RShiH = "वसिष्ठः"
ChandaH = "त्रिष्टुप्"

+++


**स्वसुः** स्वसृस्थानीयायाः **उषसः** सकाशात् **नक्** नक्तं रात्रिः **अप** **जिहीते** अपगच्छति । तस्या अवकाशं दत्वा स्वयमपगतेत्यर्थः। ‘स्वसा स्वस्रे ज्यायस्यै योनिमारैक्' (ऋ. सं. १. १२४. ८) इत्युक्तम् । **कृष्णीः** कृष्णवर्णा रात्रिः **अरुषाय** आरोचमानायाह्ने सूर्याय वा **पन्थां** पन्थानं मार्गं **रिणक्ति** रेचयति । यस्मादेवं तस्माद्युवयोरागमनसमयत्वात् हे **अश्वामघा** अश्वधनौ हे **गोमघा** गोधनौ । उभयोः प्रदातारावित्यर्थः । ईदृशौ **वां** युवां **हुवेम** स्तुमः । आह्वयामः । **दिवा** **नक्तं** सर्वदा **शरुं** हिंसकम् **अस्मत्** अस्मत्तः **युयोतं** पृथक्कुरुतम् ॥