+++
title = "005"
devataa = "अश्विनौ"
RShiH = "वसिष्ठः"
ChandaH = "त्रिष्टुप्"

+++


हे अश्विना **युवं** युवां **च्यवानं** **जरसः** जीर्णाद्रूपात् **अमुमुक्तम्** अमुञ्चतम् ।' युवं च्यवानमश्विना जरन्तं पुनर्युवानम्' (ऋ. सं. १. ११७. १३) इति ह्यन्यत्र । तथा **पेदवे** एतन्नामकाय राज्ञे **आशुं** शीघ्रगामिनम् **अश्वं** **निः** **ऊहथुः** न्यवहतं युद्धे । युवं श्वेतं पेदवे' (ऋ. सं. १. ११८. ९) इति निगमः । तथा **अत्रिं** महर्षिम् **अंहसः** ऋबीसादग्नेः सकाशात् **तमसः** च गुहान्तःस्थिताच्च सकाशात् **निः** **स्पर्त** न्यपारयतम् । ‘युवमृबीसमुत तप्तमत्रय ओमन्वन्तं चक्रथुः' (ऋ. सं. १०. ३९. ९) इति निगमः । तथा **जाहुषं** **शिथिरे** शिथिले भ्रष्टे स्वराष्ट्रे **अन्तः** मध्ये पुनः **नि** **धातं** न्यधातम् । **परिविष्टं** जाहुषं विश्वतः सीम्' (ऋ. सं. १. ११६. २०) इति ह्युक्तम् ॥