+++
title = "002"
devataa = "अश्विनौ"
RShiH = "वसिष्ठः"
ChandaH = "त्रिष्टुप्"

+++


हे अश्विनौ युवाम् **उपायातम्** उपागच्छतमस्मदाह्वानं प्रति । किमर्थम् । **दाशुषे** हविषां दात्रे यजमानाय तदर्थं **रथेन** **वामं** वननीयं धनं **वहन्ता** वहन्तौ । **अस्मत्** अस्मत्तः **युयुतं** पृथकुरुतम् । किम् । **अनिराम्** । इरान्नम् । तदभावं दारिद्र्यमित्यर्थः । **अमीवां** रोगं च । हे **माध्वी** मधुमन्तौ युवां **नः** अस्मान् **दिवा** **नक्तं** सर्वदा **त्रासीथां** रक्षतम् ॥