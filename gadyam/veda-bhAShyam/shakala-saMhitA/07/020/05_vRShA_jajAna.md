+++
title = "005"
devataa = "इन्द्रः"
RShiH = "वसिष्ठः"
ChandaH = "त्रिष्टुप्"

+++


**वृषा** सेक्ता पिता कश्यपः **वृषणं** कामानां वर्षितारमिन्द्रं **रणाय** युद्धार्थं **जजान** । ‘जन जनने ' इति धातुः । **नर्यं** नरहितं **तमु** तमेवेन्द्रं **नारी** **चित्** अदितिरपि **ससूव** सुषुवे। **अध** अपि च **यः** इन्द्रः **नृभ्यः** नृणां **सेनानीः** सेनानां नेता सन् **प्र** **अस्ति** प्रभवति **सः** इन्द्रः **इनः** सर्वस्य जगत ईश्वरो भवति । ' नियुत्वान् इनः' इति ईश्वरनामसु पाठात् । **सत्वा** शत्रूणां सादकश्च **गवेषणः** गवामन्वेष्टा च **धृष्णुः** शत्रूणां धर्षकश्च भवतीति शेषः ॥ ॥ १ ॥