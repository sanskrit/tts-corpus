+++
title = "003"
devataa = "इन्द्रः"
RShiH = "वसिष्ठः"
ChandaH = "त्रिष्टुप्"

+++


**युध्मः** योद्धा **अनर्व** अभिगन्तृरहितो युद्धेष्वपराङ्मुखो वा **खजकृत्** युद्धकृत् । ‘खले खजे ' इति युद्धनामसु पाठात् । **समद्वा** । समत् कलहः। तद्वान् **शूरः** शौर्योपेतः **जनुषा** जन्मना स्वभावत एव सत्राषाट् बहूनामभिभविता **अषाळ्हः** स्वयं च केनाप्यनभिभूतः **स्वोजाः** सुबलः **ईम्** अयम् **इन्द्रः** **पृतनाः** शत्रूणां सेनाः **व्यासे** विक्षिपति । **अध** अपि च **शत्रूयन्तं** शात्रवमाचरन्तं **विश्वं** सर्वं **जघान** हन्ति ।