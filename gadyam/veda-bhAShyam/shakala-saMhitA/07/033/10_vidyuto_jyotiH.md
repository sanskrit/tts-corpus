+++
title = "010"
devataa = "ट्-९ वसिष्ठः"
RShiH = "वसिष्ठपुत्राः"
ChandaH = "त्रिष्टुप्"

+++


एतास्वृक्षु वसिष्ठस्यैव देहपरिग्रहः प्रतिपाद्यते । एताश्चेन्द्रस्य वाक्यमित्येके वर्णयन्त्यपरे वसिष्ठपुत्राणामिति । हे **वसिष्ठ** **यत्** यदा **विद्युतः** विद्युत इव स्वीयं **ज्योतिः** देहान्तरपरिग्रहार्थं **परि** **संजिहानं** परित्यजन्तं **त्वा** त्वाम् । छान्दसमात्मनेपदम् । यद्वा । जिघृक्षितदेहार्थं स्वीयं ज्योतिः परि संजिहानम्। परिजिघृक्षन्तमित्यर्थः । अस्मिन् पक्षे जहातेर्गत्यर्थत्वादात्मनेपदं छान्दसं न भवति । **मित्रावरुणा** मित्रावरुणौ **अपश्यताम्** । आवाभ्यामयं जायेतेति समकल्पतामित्यर्थः । **तत्** तदा **ते** तव **एकं** जन्म। **उत** अपि च **यत्** यदा **अगस्त्यः** **विशः** निवेशनान्मित्रावरुणौ आवां जनयिष्याव इत्येतस्मात् पूर्वावस्थानात् त्वाम् **आजभार** आजहार ॥ ॥ २३ ॥