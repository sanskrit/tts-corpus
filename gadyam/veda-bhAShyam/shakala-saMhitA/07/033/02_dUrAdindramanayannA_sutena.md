+++
title = "002"
devataa = "वसिष्ठपुत्राः"
RShiH = "वसिष्ठः"
ChandaH = "त्रिष्टुप्"

+++


यदा वसिष्ठस्य पुत्राः सुदासं राजानमयाजयन् तदैव पाशद्युम्नाख्योऽपि राजा सोमान् यष्टुमुद्यमं चकार । तदा ते वसिष्ठपुत्राः पाशद्युम्नं  तिरस्कृत्य तदीये यागे सोमं पिबन्तमिन्द्रं मन्त्रबलेन तस्मादाच्छिद्य सुदासो यज्ञे स्थापयामासुः । तदेतद्वृत्तान्तं कीर्तयन् वसिष्ठः स्वसुताननेन मन्त्रेण स्तौति । **वैशन्तम्** । वेशन्तः पल्वलम् । अत्र वेशन्तशब्देन सोमाधारश्चमसो लक्ष्यते । तत्स्थं सोमं **पान्तं** पिबन्तम् **उग्रम्** उद्गूर्णम् **इन्द्रं** **सुतेन** सुदासो यज्ञेऽभिषुतेन सोमेन हेतुना **तिरः** पाशद्युम्नं तिरस्कृत्य **दूरात्** **आ** **अनयन्** वसिष्ठा मन्त्रबलेनानीतवन्तः । **इन्द्रः** अपि **वायतस्य** वयतः पुत्रस्य **पाशद्युम्नस्य** । द्वितीयार्थे षष्ठी । वायतं पाशद्युम्नम्   **अति** अतिहाय सुदासो यज्ञेऽभिषुतात् **सोमात्** हेतोः **वसिष्ठान्** वसिष्ठस्य पुत्रान् **अवृणीत** । पाशद्युम्नस्य सोमयागे चमसस्थं सोमं पिबन्नपीन्द्रस्तं पाशद्युम्नं तिरस्कृत्य मन्त्रसामर्थ्यबलेन सुदासो यज्ञ आहवनकाले वसिष्ठानाजगामेत्यर्थः ॥