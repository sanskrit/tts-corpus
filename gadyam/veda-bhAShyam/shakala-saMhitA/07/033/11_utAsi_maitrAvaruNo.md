+++
title = "011"
devataa = "ट्-९ वसिष्ठः"
RShiH = "वसिष्ठपुत्राः"
ChandaH = "त्रिष्टुप्"

+++


**उत** अपि च हे **वसिष्ठ** **मैत्रावरुणः** मित्रावरुणयोः पुत्रः **असि** । हे **ब्रह्मन्** वसिष्ठ **उर्वश्याः** अप्सरसः **मनसः** ममायं पुत्रः स्यादितीदृशात् संकल्पात् **द्रप्सं** रेतः मित्रावरुणयोरुर्वशीदर्शनात् **स्कन्नम्** आसीत् । तस्मात् **अधि** **जातः** असि । तथा च वक्ष्यते ‘सत्रे ह जातौ' इत्यृचि । एवं जातं **त्वा** त्वां **दैव्येन** देवसंबन्धिना **ब्रह्मणा** वेदराशिना अहं भुवा युक्तं पुष्करे **विश्वे** **देवाः** **अददन्त** अधारयन्त। तथा च अदितेर्मित्रावरुणौ जज्ञाते इति प्रकृत्य पठ्यते-’ तयोरादित्ययोः सत्रे दृष्ट्वाप्सरसमुर्वशीम् । रेतश्चस्कन्द तत्कुम्भे न्यपतद्वासतीवरे ॥ तेनैव तु मुहूर्तेन वीर्यवन्तौ तपस्विनौ । अगस्त्यश्च वसिष्ठश्च तत्र संबभूवतुः ॥ बहुधा पतितं रेतः कलशे च जले स्थले । स्थले वसिष्ठस्तु मुनिः संभूत ऋषिसत्तमः ॥ कुम्भे त्वगस्त्यः संभूतो जले मत्स्यो महाद्युतिः । उदियाय ततोऽगस्त्यः शम्यामात्रो महातपाः ॥ मानेन संमितो यस्मात्तस्मान्मान्य इहोच्यते । यद्वा कुम्भादृषिजातः कुम्भेनापि हि मीयते ॥ कुम्भ इत्यभिधानं च परिमाणस्य लक्ष्यते। ततोऽप्सु गृह्यमाणासु वसिष्ठः पुष्करे स्थितः ॥ सर्वतः पुष्करे तं हि विश्वे देवा अधारयन् ।' ( बृहद्दे. ५. १४९-१५५) इति ॥