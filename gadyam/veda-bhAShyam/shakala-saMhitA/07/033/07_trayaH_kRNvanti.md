+++
title = "007"
devataa = "वसिष्ठपुत्राः"
RShiH = "वसिष्ठः"
ChandaH = "त्रिष्टुप्"

+++


**भुवनेषु** पृथिव्यन्तरिक्षद्युषु **त्रयः** अग्निवायुसूर्याः यथाक्रमेण **रेतः** विश्वस्य धारकमुदकं **कृण्वन्ति** कुर्वन्ति । तेषां त्रयाणां **ज्योतिरग्राः** आदित्यप्रमुखाः **आर्याः** श्रेष्ठाः **तिस्रः** प्रजाः भवन्ति । ते च **त्रयः** अग्निवायुसूर्याः **घर्मासः** दीप्यमानाः **उषसं** **सचन्ते** समवयन्ति । दुर्ज्ञानान् **सर्वानित्** सर्वानेव **तान्** **वसिष्ठाः** **अनु** **विदुः** अभिजानन्ति । तेषां रहस्यविज्ञानादियमपि वसिष्ठानामेव स्तुतिः। तथा च शाट्यायनकं-- त्रयः कृण्वन्ति भुवनेषु रेत इत्यग्निः पृथिव्यां रेतः कृणोति वायुरन्तरिक्ष आदित्यो दिवि तिस्रः प्रजा आर्या ज्योतिरग्रा इति वसवो रुद्रा आदित्यास्तासां ज्योतिर्यदसावादित्यस्त्रयो घर्मास उषसं सचन्त इत्यग्निरुषसं सचते वायुरुषसं सचत आदित्य उषसं सचते ' इति ॥