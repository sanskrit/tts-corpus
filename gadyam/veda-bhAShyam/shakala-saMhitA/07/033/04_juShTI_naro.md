+++
title = "004"
devataa = "वसिष्ठपुत्राः"
RShiH = "वसिष्ठः"
ChandaH = "त्रिष्टुप्"

+++


हे **नरः** **वः** युष्मदीयेन **ब्रह्मणा** स्तोत्रेण **पितॄणां** **जुष्टी** प्रीतिर्भवति । पितॄणामित्यनेन पारोक्ष्येण वसिष्ठस्यैव कीर्तनम् । अहं प्रीतो भवामीत्यर्थः । अथेदानीं स्वमाश्रमं गन्तुमुद्यतोऽहम् **अक्षं** रथस्याक्षम् **अव्ययं** व्ययामि । लडर्थे लङ् । चालयामीत्यर्थः । यूयं **न** **किल** **रिषाथ** न च क्षीणा भवथ हे **वसिष्ठाः** **यत्** यस्मात् **शक्वरीषु** ऋक्षु **बृहता** श्रेष्ठेन **रवेण** साम्ना **इन्द्रे** **शुष्मं** बलम् **अदधात** अधारयत ॥