+++
title = "002"
devataa = "मरुतः"
RShiH = "वसिष्ठः"
ChandaH = "सतो बृहती"

+++


हे **देवाः** **युष्माकं** युष्मदीयेन **अवसा** रक्षणेन **प्रिये** **अहनि** सर्वेषां देवानां प्रियभूते सुत्याभिधाने दिवसे **ईजानः** इष्टवान् जनः **द्विषः** शत्रून् **तरति** आक्रामति । **सः** यजमानः **क्षयं** स्वकीयं निवासं **प्र** **तिरते** प्रवर्धयति । **यः** यजमानः **वः** युष्मभ्यं **महीः** महान्ति **इषः** हविर्लक्षणान्यन्नानि **वराय** निवारणाय यूयं नान्यत्र गच्छत अस्मदीयान्येव हवींषि  स्वीकुरुतेति निरोधनं कर्तुं **वि** **दाशति** विशेषेण ददाति । अत एव स स्वकीयं निवासं वर्धयतीत्यर्थः ॥