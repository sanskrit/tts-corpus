+++
title = "009"
devataa = "इन्द्रावरुणौ"
RShiH = "वसिष्ठः"
ChandaH = "जगती"

+++


हे इन्द्रावरुणौ युवयोः **अन्यः** एक इन्द्रः **वृत्राणि** शत्रून् **समिथेषु** संग्रामेषु **जिघ्नते** हन्ति । **अन्यः** एको वरुणः **सदा** सर्वदा **व्रतानि** कर्माणि **अभि** **रक्षते** अभितः सर्वतो रक्षति । हे **वृषणा** कामानां वर्षिताराविन्द्रावरुणौ तथाविधौ **वां** युवां **सुवृक्तिभिः** सुप्रवृत्ताभिः स्तुतिभिः **हवामहे** आह्वयामहे । आहूतौ च युवाम् **अस्मे** अस्मभ्यं **शर्म** सुखं **यच्छतं** दत्तम् ॥