+++
title = "008"
devataa = "इन्द्रावरुणौ"
RShiH = "वसिष्ठः"
ChandaH = "जगती"

+++


हे **इन्द्रावरुणौ** **दाशराज्ञे** दशशब्दस्य छान्दसो दीर्घः। विभक्तिव्यत्ययः । दशभी राजभिः शत्रुभूतैः **विश्वतः** सर्वतः **परियत्ताय** परिवेष्टिताय **सुदासे** राज्ञे **अशिक्षतं** बलं प्रयच्छतम् । **यत्र** यस्मिन् देशे **श्वित्यञ्चः** श्वितिं श्वैत्यं नैर्मल्यमञ्चन्तो गच्छन्तः **कपर्दिनः** जटिलाः **धीवन्तः** कर्मभिर्युक्ताः **तृत्सवः** वसिष्ठशिष्या एतत्संज्ञा ऋत्विजः **नमसा** हविर्लक्षणेनान्नेन **धिया** स्तुत्या च **असपन्त** पर्यचरन् । तस्मिन् देशे युवां तस्मै राज्ञे बलं प्रायच्छतमित्यर्थः ॥