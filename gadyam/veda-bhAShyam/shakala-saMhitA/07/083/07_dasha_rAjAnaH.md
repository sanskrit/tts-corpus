+++
title = "007"
devataa = "इन्द्रावरुणौ"
RShiH = "वसिष्ठः"
ChandaH = "जगती"

+++


हे इन्द्रावरुणौ दशसंख्याकाः **राजानः** सुदासः शत्रवः **समिताः** संगताः परस्परं समवेताः **अयज्यवः** अयजमाना एवंभूतास्ते **सुदासम्** एतत्संज्ञमेकमपि राजानं **न** **युयुधुः** न संप्रजह्रुः । युवाभ्यामनुगृहीतं तं प्रहर्तुं न शेकुः । तदानीम् **अद्मसदाम्** । अद्मन्यन्ने हविषि सीदन्तीत्यद्मसद ऋत्विजः । हविर्भिर्युक्तानां **नृणां** यज्ञस्य नेतॄणामृत्विजाम् **उपस्तुतिः** स्तोत्रं **सत्या** सफलाभूत् । अपि च **एषां** **देवहूतिषु** । देवा हूयन्त एष्विति देवहूतयो यज्ञाः । तेषु सर्वे च **देवाः** **अभवन्** युष्मदनुग्रहात् प्रादुर्भवन्ति ।