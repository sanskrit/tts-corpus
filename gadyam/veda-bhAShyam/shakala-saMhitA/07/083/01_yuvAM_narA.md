+++
title = "001"
devataa = "इन्द्रावरुणौ"
RShiH = "वसिष्ठः"
ChandaH = "जगती"

+++


हे **नरा** नेताराविन्द्रावरुणौ **युवाम्** । षष्ठ्यर्थे द्वितीया । युवयोः **आप्यं** बन्धुभावं **पश्यमानासः** पश्यन्तो युष्मद्बान्धवलाभार्थिनः **गव्यन्तः** गा आत्मन इच्छन्तो यजमानाः **पृथुपर्शवः** । पृथुर्विस्तीर्णः पर्शुः पार्श्वास्थि येषां ते तथोक्ताः । विस्तीर्णाश्वपर्शुहस्ताः सन्तः **प्राचा** प्राचीनं **ययुः** बर्हिराहरणार्थं गच्छन्ति। पर्श्वा हि बर्हिराच्छिद्यते । तथा च तैत्तिरीयकम्- ‘ अश्वपर्श्वा बर्हिरच्छैति' (तै. ब्रा. ३. २. २. १ ) इति । हे इन्द्रावरुणौ युवां **दासा** दासान्युपक्षपयितॄणि **च** वृत्राणि आवरकाणि शत्रुजातानि **आर्याणि** **च** कर्मानुष्ठानपराणि च शत्रुजातानि **हतं** हिंस्तम्। अपि च **सुदासम्** अस्मद्याज्यमेतत्संज्ञं राजानम् **अवसा** रक्षणेन सार्धम् **अवतम्** आगच्छतम् ॥