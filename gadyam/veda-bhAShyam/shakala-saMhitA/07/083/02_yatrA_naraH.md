+++
title = "002"
devataa = "इन्द्रावरुणौ"
RShiH = "वसिष्ठः"
ChandaH = "जगती"

+++


**यत्र** यस्मिन् संग्रामे **नरः** मनुष्याः **कृतध्वजः** उच्रिमेतध्वजाः **समयन्ते** युद्धार्थं संगच्छन्ते । **यस्मिन्** च **आजा** आजौ युद्धे । **चन** इति निपातद्वयसमुदायो विभज्य योजनीयः । किंच किमपि **प्रियम्** अनुकूलं न **भवति** अपि तु सर्वं दुष्करं भवति । **यत्र** च युद्धे **भुवना** भुवनानि भूतजातानि **स्वर्दृशः** शरीरपातादूर्ध्वं स्वर्गस्य द्रष्टारो वीराश्च **भयन्ते** बिभ्यति **तत्र** तादृशे संग्रामे हे इन्द्रावरुणौ **नः** अस्मान् **अधि** **वोचतम्** । अस्मत्पक्षपातवचनौ भवतम् ॥