+++
title = "002"
devataa = "आदित्याः"
RShiH = "वसिष्ठः"
ChandaH = "त्रिष्टुप्"

+++


**आदित्यासः** आदित्या देवाः **अदितिः** तेषां माता च । यद्वा अदितिरिति देवविशेषणम् । अदितिरदितयोऽदीनाः । **रजिष्ठाः** अतिशयेनर्जवः **मित्रो** **अर्यमा** **वरूणः** चैतत्संज्ञकाः **मादयन्तां** तृप्ताः सन्तु । **भुवनस्य** सर्वस्य जगतः **गोपाः** रक्षका एवंभूता देवाः **अस्माकं** **सन्तु** । अस्माकमेव रक्षका भवन्त्वित्यर्थः । **अद्य** अस्मिन् दिने **नः** अस्माकम् **अवसे** रक्षणाय **सोमम्** अस्माभिरभिषुतं **पिबन्तु** ॥