+++
title = "002"
devataa = "द्यावापृथिव्यौ"
RShiH = "वसिष्ठः"
ChandaH = "त्रिष्टुप्"

+++


हे अस्मदीयाः स्तोतारो यूयं **नव्यसीभिः** नवतराभिः **गीर्भिः** स्तुतिरूपाभिर्वाग्भिः **ऋतस्य** यज्ञस्य **सदने** स्थानभूते **पूर्वजे** पूर्वं प्रजाते **पितरा** पितरौ विश्वस्य मातापितृभूते द्यावापृथिव्यौ **प्र** **कृणुध्वं** पुरस्कुरुत । अथ प्रत्यक्षस्तुतिः । हे **द्यावापृथिवी** द्यावापृथिव्यौ युवां **दैव्येन** देवसंबन्धिना **जनेन** सह **नः** अस्मानभि **आ** **यातम्** आगच्छतम् । किमर्थम् आयातमित्युच्यते । **वां** युवयोः **वरूथम्** अस्माभिर्वरणीयं **महि** महत्। यद्धनमस्तीति शेषः। तद्धनमस्मभ्यं दीयतामित्यर्थः ॥