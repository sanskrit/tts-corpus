+++
title = "001"
devataa = "द्यावापृथिव्यौ"
RShiH = "वसिष्ठः"
ChandaH = "त्रिष्टुप्"

+++


**यजत्रे** यजनीये **बृहती** बृहत्यौ महत्यौ **द्यावा** **पृथिवी** द्यावापृथिव्यौ **यज्ञैः** यागैः **नमोभिः** स्तोत्रैश्चाहं स्तोता **सबाधः** बाधासहितः । ऋत्विजां संबाधयुक्त इत्यर्थः । **प्र** **ईळे** प्रकर्षेण स्तौमि । **मही** महत्यौ **देवपुत्रे** । देवाः पुत्रा ययोस्ते । **ते** **चिद्धि** तादृश्यौ खल्वपि द्यावापृथिव्यौ **पूर्वे** पुरातनाः **कवयः** गृणन्तः स्तुवन्तः **पुरः** **दधिरे** पुरस्तात् स्थापयामासुः ॥