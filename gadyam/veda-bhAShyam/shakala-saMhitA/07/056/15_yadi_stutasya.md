+++
title = "015"
devataa = "मरुतः"
RShiH = "वसिष्ठः"
ChandaH = "त्रिष्टुप्"

+++


**वाजिनः** हविर्लक्षणान्नवतः **विप्रस्य** मेधाविनो मम संबन्धिनि **हवीमन्** हविष्मति हविषा युक्ते स्तोत्रे क्रियमाणे सति हे **मरुतः** यूयं **यदि** यस्मात् कारणात् **स्तुतस्य** स्तुतं मदीयं स्तोत्रम् **इत्था** इत्थमनेन प्रकारेण **अधीथ** अवगच्छथ तस्मात् कारणात् हे मरुतः यूयं **सुवीर्यस्य** शोभनपुत्रोपेतस्य मस्तः रायः रायं धनम् । द्वितीयार्थे षष्ठी। **मक्षु** शीघ्रं **दात** दत्त । **अरावा** अरातिः शत्रुभूतः **अन्यः** जनः **यं** रायं **नू** **चित्** **आदभत्** नैवाभिहन्यात् । तद्धनमस्मभ्यं दत्तेति संबन्धः ॥ ॥ २४ ॥