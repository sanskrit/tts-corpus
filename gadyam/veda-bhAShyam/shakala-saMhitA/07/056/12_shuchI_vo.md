+++
title = "012"
devataa = "मरुतः"
RShiH = "वसिष्ठः"
ChandaH = "त्रिष्टुप्"

+++


हे **मरुतः** **शुचीनां** शुद्धानां **वः** युष्माकं **शुची** शुचीनि **हव्या** हव्यानि हवींषि भवन्तु । **शुचिभ्यः** प्रकाशमानेभ्यो युष्मभ्यं **शुचिं** शुद्धम् **अध्वरं** यागं **हिनोमि** अहं प्रेरयामि। **ऋतसापः** ऋतमुदकं स्पृशन्तो मरुतः **ऋतेन** सत्येनैव **सत्यम्** **आयन्** गच्छन्ति । कीदृशाः । **शुचिजन्मानः** शोभनजननाः **शुचयः** दीप्यमानाः **पावकाः** शोधकाः । एवंभूता गच्छन्तीत्यर्थः ॥