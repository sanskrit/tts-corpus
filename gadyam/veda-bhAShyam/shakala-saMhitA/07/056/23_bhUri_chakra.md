+++
title = "023"
devataa = "मरुतः"
RShiH = "वसिष्ठः"
ChandaH = "त्रिष्टुप्"

+++


हे **मरुतः** यूयं **भूरि** भूरीणि बहूनि **पित्र्याणि** अस्मत्पितृसंबन्धीनि धनदानादीनि कर्माणि **चक्र** कृतवन्तो भवत। **पुरा** **चित्** पूर्वकालेऽपि **वः** युष्माकम् **उक्थानि** प्रशस्यानि यानि कर्माणि प्रशस्यन्ते प्रख्यायन्ते तानि चक्रेति संबन्धः । **उग्रः** ओजस्वी **पृतनासु** युद्धेषु **मरुद्भिः** युष्माभिर्हेतुभिः **साळ्हा** शत्रूणामभिभविता भवति । **मरुद्भिरित्** मरुद्भिर्युष्माभिरेव हेतुभिः **अर्वा** स्तोत्रैरभिगन्ता **वाजम्** अन्नं **सनिता** संभक्ता भवति । यद्वा अर्वाश्वो वाजं युद्धं सनिता भवति ॥