+++
title = "013"
devataa = "मरुतः"
RShiH = "वसिष्ठः"
ChandaH = "त्रिष्टुप्"

+++


हे **मरुतः** **अंसेषु** युष्मदीयेषु स्कन्धप्रदेशेषु **खादयः** अलंकारविशेषाः **आ** मुक्ता भवन्तीति शेषः । सुरुक्माः सुष्ठु रोचमाना हाराः **वः** युष्मदीयं वक्ष उरःप्रदेशम् **उपशिश्रियाणाः** आश्रिता भवन्ति । किंच हे मरुतः **वृष्टिभिः** वर्षैः सार्धं **विद्युतो** **न** तडितो यथा **रुचानाः** रोचमानाः तादृग्भूता यूयम् **आयुधैः** मेघताडनैः **स्वधाम्** उदकम् **अनु** **यच्छमानाः** प्रयच्छन्तः **वि** चरथेति शेषः ॥