+++
title = "006"
devataa = "वरुणः"
RShiH = "वसिष्ठः"
ChandaH = "त्रिष्टुप्"

+++


हे **वरुण** **यः** वसिष्ठः **नित्यः** धुवः **आपिः** बन्धुः। औरसः पुत्र इत्यर्थः । यः पूर्वं **प्रियः** **सन्** **त्वां** प्रति **आगांसि** अपराधान् **कृणवत्** अकरोत् स इदानीं **ते** तव **सखा** समानख्यानः प्रियोऽस्तु । हे **यक्षिन्** यजनीय वरुण **ते** तव स्वभूता वयम् **एनस्वन्तः** एनसा पापेन युक्ताः सन्तः **मा** **भुजेम** मा भुज्महि । त्वत्प्रसादात् पापरहिता एव सन्तो भोगान् भुनजामहै। **विप्रः** मेधावी त्वं च **स्तुवते** स्तोत्रं कुर्वते वसिष्ठाय **वरूथम्** अनिष्टनिवारकं वरणीयं वा गृहं **यन्धि** प्रयच्छ । **स्म** इति पूरकः ॥