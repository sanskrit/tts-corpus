+++
title = "002"
devataa = "इन्द्रः"
RShiH = "वसिष्ठः"
ChandaH = "त्रिष्टुप्"

+++


उक्थउक्थे शस्त्रेशस्त्रे सोम इन्द्रं ममाद मादयति तर्पयति । मदेर्ण्यन्ताच्छान्दसो लिट्, 'बहुलमन्यत्रापि' इति णिलुक् । 'अनुदात्तं च' इति द्वितीयस्योक्थशब्दस्यानुदात्तत्वम् ।

किञ्च - नीथेनीथे स्तोत्रेस्तोत्रे सुतासः अभिषुतास्सोमाः मघवानं महाधनं इन्द्रं मादयति । आज्जसेरसुक् । किञ्च - यत् यदा खलु सबाधः बाधासहिताः शस्त्रादिभिर्बाधिता भवन्ति पुरुषाः । व्यत्ययेन समासान्तोदात्तत्वम् । तदा तेपि पितरन्न पितरमिव पुत्राः अवसे रक्षणाय इन्द्रमेव हवन्ते ह्वयन्ति । पूर्ववत्सम्प्रसारणम् । ईमित्यवधारणे । समानदक्षाः, दक्षः पिता, समानपितृका इत्यर्थः । इन्द्र एव सर्वेषां समानः पितेति ॥

**यत्** यस्मात् **उक्थेउक्थे** शस्त्रेशस्त्रे क्रियमाणे **सोमः** **मघवानम्** **इन्द्रं** 'ममाद मादयति **नीथेनीथे** स्तोत्रेस्तोत्रे क्रियमाणे **सुतासः** अभिषुताः सोमाः मादयन्ति तस्मात् **ईम्** एनमिन्द्रं **सबाधः** परस्परं मिलिताः **समानदक्षाः** समानोत्साहा ऋत्विजः **पुत्राः** **पितरं** **न** पितरमिव **अवसे** तर्पणाय स्वरक्षणाय वा **हवन्ते** । शस्त्रैः स्तोत्रैश्च स्तुवन्ति ॥