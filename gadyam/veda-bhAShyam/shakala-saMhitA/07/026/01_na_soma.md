+++
title = "001"
devataa = "इन्द्रः"
RShiH = "वसिष्ठः"
ChandaH = "त्रिष्टुप्"

+++


**मघवानं** धनवन्तम् **इन्द्रम्** **असुतः** नाभिषुतः **सोमः** **न** **ममाद** न तर्पयति । **सुतासः** अभिषुता अपि सोमाः **अब्रह्माणः** स्तोत्रहीनाः **न** ममदुः । ममाद इत्येतदाख्यातं बहुवचनान्ततया विपरिणतं सदत्र संबध्यते । अत एव त्रिष्वपि सवनेषु पावमानैः स्तोत्रैः स्तुता एव सोमा हूयन्ते । अपि च **नः** अस्मदीयं **यत्** **उक्थम्** इन्द्रः **जुजोषत्** सेवेत **यथा** च **नृवत्** राजेवादरेण **शृणवत्** शृणुयात् तथा **नवीयः** नवतरम्' उक्थं शस्त्रं **तस्मै** इन्द्राय **जनये** । पठामीत्यर्थः ॥