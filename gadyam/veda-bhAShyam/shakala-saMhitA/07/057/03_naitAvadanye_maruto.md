+++
title = "003"
devataa = "मरुतः"
RShiH = "वसिष्ठः"
ChandaH = "त्रिष्टुप्"

+++


**इमे** ईदृशाः **मरुतः** **यथा** यत्परिमाणं धनादिकं ददति **अन्ये** मरुद्व्यतिरिक्ता देवाः **एतावत्** धनादिकं **न** दद्युरित्यर्थः । ते च **रुक्मैः** रोचमानैराभरणैः **आयुधैः** स्वकीयास्त्रैः **तनूभिः** आत्मीयैः केवलैरङ्गैश्च **भ्राजन्ते** सर्वदा भासन्ते । कश्चिदेकवाक्यतामाह। यथेमे मरुतो रुक्मादिभिर्भ्राजन्ते नैतावदेतद्व्यतिरिक्ता भ्राजन्त इति । अपि च **रोदसी** द्यावापृथिव्यौ **पिशानाः** प्रकाशयन्तः **विश्वपिशः** व्याप्तदीप्तय एवंभूताः मरुतः **शुभे** शोभायै **समानं** सदृशरूपम् **अञ्जि** आभरणम् **आ** **अञ्जते** स्वकीयावयवेष्वभिव्यक्तीकुर्वन्ति । **कम्** इति पूरणः ॥