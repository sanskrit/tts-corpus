+++
title = "006"
devataa = "अग्निः"
RShiH = "वसिष्ठः"
ChandaH = "त्रिष्टुप्"

+++


**अमृतस्य** अन्नमुदकं वा । द्वितीयार्थे षष्ठी । **भूरेः** अधिकं **दातोः** दातुम् **अग्निः** **ईशे** ईष्टे **हि**। **सुवीर्यस्य** शोभनवीर्ययुक्तं **रायः** धनं दातुम् **ईशे** ईष्टे । अथ प्रत्यक्षस्तुतिः । **सहसावन्** हे बलवन्नग्ने **वयं** वसिष्ठाः **अवीराः** पुत्रादिरहिताः सन्तः **मा** **परि** **षदाम** मा पर्युपविशाम । **अप्सवः** रूपरहिताश्च सन्तः **मा** परि षदाम । तथा च यास्कः-’ अप्स' इति रूपनाम' (निरु. ५.१३) इति । **अदुवः** परिचरणहीनाश्च **मा** परि षदाम ॥ ।