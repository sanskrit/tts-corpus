+++
title = "007"
devataa = "अग्निः"
RShiH = "वसिष्ठः"
ChandaH = "त्रिष्टुप्"

+++


**अरणस्य** अनृणस्य **रेक्णः** धनं **परिषद्यं** पर्याप्तं भवति **हि** । अतः **नित्यस्य** अपुनर्देयस्य **रायः** धनस्य **पतयः** **स्याम** । यद्वा । अरणस्य रेक्णो धनं परिषद्यं परिहर्तव्यं भवति । अतो नित्यय औरसस्य रायः पुत्राख्यस्य धनस्य पतयः स्याम । हे **अग्ने** **अन्यजातम्** अनौरसं **शेषः** अपत्यं **न** **अस्ति** न भवति । **अचेतानस्य** अविदुषः **पथः** मार्गान् पुत्रोत्पादनप्रमुखान् मार्गान् **मा** **वि** **दुक्षः** मा विदुदुषः ॥ ‘ दुष वैकृत्ये ' इति धातुः ॥ तथा च यास्कः----’ परिहर्तव्यं हि नोपसर्तव्यमरणस्य रेक्णोऽरणोऽपार्णो भवति रेक्ण इति धननाम रिच्यते प्रयतः । नित्यस्य रायः पतयः स्याम । न शेषो अग्ने अन्यजातमस्ति । शेष इत्यपत्यनाम शिष्यते प्रयतोऽचेतयमानस्य तत्प्रमत्तस्य भवति मा नः पथो विदूदुषः' (निरु. ३.२) इति ॥