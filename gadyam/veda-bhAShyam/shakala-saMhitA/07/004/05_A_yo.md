+++
title = "005"
devataa = "अग्निः"
RShiH = "वसिष्ठः"
ChandaH = "त्रिष्टुप्"

+++


**यः** अग्निः **देवकृतं** देवैः कल्पितं **योनिं** स्थानम् **आ** ससाद अध्यास्ते । किमर्थं देवाः स्थानं कल्पयन्त्यग्नेः इत्यत आह । **हि** यस्मात् कारणात् **अग्निः** **क्रत्वा** प्रज्ञया **अमृतान्** देवान् **अतारीत** दुर्गेभ्यस्तारयति । **तम्** इममग्निं **विश्वधायसं** विश्वस्य धारकम् **ओषधीः** ओषधयः। **वनिनश्च** वृक्षाश्च **गर्भं** गर्भं सन्तं बिभ्रति । **भूमिश्च** **बिभर्ति** । श्रुतमेव बिभर्तीति पदं बहुवचनान्ततया विपरिणतं सत् ओषधीभिर्वनिभिश्च संबध्यते ॥ ॥ ५ ॥