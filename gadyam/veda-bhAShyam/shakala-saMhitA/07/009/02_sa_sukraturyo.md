+++
title = "002"
devataa = "अग्निः"
RShiH = "वसिष्ठः"
ChandaH = "त्रिष्टुप्"

+++


**सः** अग्निः **सुक्रतुः** सुकर्मा सुप्रज्ञो वा भवति । **यः** अग्निः **पणीनाम्** असुराणां **दुरः** द्वाराणि गवां पिधानानि विवृतवान् । **पुरुभोजसं** बहुक्षीरम् **अर्कम्** अर्चनीयं गवां संघं **नः** स्मदर्थं **पुनानः** शोधयन् । हरन्नित्यर्थः । **होता** देवानामाह्वाता **मन्द्रः** मदयिता स्तुत्यो वा **दमूनाः** दान्तमना दममना दानमना वा **राम्याणां** रात्रीणां रमयित्रीणां वा **विशां** जनानां यजमानानां वा **तमः** अन्धकारं तिरस्कुर्वन् **ददृशे** दृश्यते च । यद्वा । तमस्तिरो ददृशे नाशयतीत्यर्थः ॥