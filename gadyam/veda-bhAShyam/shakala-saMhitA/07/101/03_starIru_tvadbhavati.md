+++
title = "003"
devataa = "पर्जन्यः"
RShiH = "वसिष्ठः कुमारो वाग्नेयः"
ChandaH = "त्रिष्टुप्"

+++


त्वदिति तकारान्तोऽन्यशब्दपर्यायोऽनुदात्तः सर्वनामसु पठितः। अस्य पर्जन्यस्य **त्वत्** अन्यद्रूपं **स्तरीः** निवृत्तप्रसवा गौः सा यथा न दोग्ध्री तद्वद्वर्षुकं न **भवति** । **उ** इति पूरकः । द्वितीय उशब्दश्चार्थे । **त्वत्** अन्यच्च रूपं **सूते** धेनुवत्प्रसूते। उदकानि प्रवर्षति । **एषः** पर्जन्यः **तन्वं** स्वकीयं शरीरं **यथावशं** यथाकामं स्तरीत्वेन धेनुत्वेन च **चक्रे** करोति । अपि च **पितुः** दिवः सकाशात् **पयः** वृष्ट्युदकं **माता** पृथिवी **प्रति** **गृभ्णाति** प्रतिगृह्णाति । हृग्रहोर्भः । इति भत्वम् । प्रतिगृहीतेन **तेन** हविरात्मना परिणतेन **पिता** द्युलोकः **वर्धते** । **तेन** एवोदकेन **पुत्रः** पृथिव्यां भवः प्राणिसंघोऽपि वर्धते ॥