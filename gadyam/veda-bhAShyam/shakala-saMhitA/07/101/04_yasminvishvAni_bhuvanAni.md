+++
title = "004"
devataa = "पर्जन्यः"
RShiH = "वसिष्ठः कुमारो वाग्नेयः"
ChandaH = "त्रिष्टुप्"

+++


**यस्मिन्** पर्जन्ये **विश्वानि** **भुवनानि** सर्वाणि भूतजातानि **तस्थुः** तिष्ठन्ति । यदधीनवृत्तीनि भवन्तीत्यर्थः । यस्मिंश्च **द्यावः** द्युप्रभृतयो लोको अवतिष्ठन्ते । यस्माच्च **आपः** **त्रेधा** **सस्रुः** प्राच्यः प्रतीच्योऽवाच्यश्च सत्यो निर्गच्छन्ति । **उपसेचनासः** उपसेक्तारः **त्रयः** पौरस्त्यः प्रतीच्य उदीच्यश्चेति त्रिप्रकाराः **कोशासः** मेघाः **विरप्शं** महान्तं पर्जन्यम् **अभितः** परितः **मध्वः** । कर्मणि षष्ठी । मधूदकं **श्चोतन्ति** क्षारयन्ति वर्षन्ति ॥