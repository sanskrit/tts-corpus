+++
title = "002"
devataa = "पर्जन्यः"
RShiH = "वसिष्ठः कुमारो वाग्नेयः"
ChandaH = "त्रिष्टुप्"

+++


**यः** पर्जन्यः **ओषधीनां** **वर्धनः** वर्धयिता । **यः** च **अपाम्** उदकानां वर्धकः । **यः** च **देवः** द्योतमानः पर्जन्यः **विश्वस्य** सर्वस्य **जगतः** **ईशे** ईष्टे। ‘लोपस्त आत्मनेपदेषु ' इति तलोपः । **अधीगर्थ** ' (पा. सू. २. ३. ५२ ) इति कर्मणि शेषत्वेन विवक्षिते षष्ठी। अनुदात्तेत्त्वात् लसार्वधातुकानुदात्तत्वे धातुस्वरः। 'यद्वृत्तान्नित्यम्' इति निघातप्रतिषेधः। **सः** पर्जन्यः **त्रिधातु** त्रिभूमिकं **शरणं** गृहं **शर्म** सुखं च **यंसत्** यच्छतु । अस्मभ्यं ददात्वित्यर्थः ॥ यमेर्लेट्यडाग़मः । सिब्बहुलम्' इति सिप्। ' इतश्च लोपः' इतीकारलोपः। तथा **त्रिवर्तु** त्रिषु ऋतुषु अतिशयेन वर्तमानम् । श्रूयते हि - ‘ त्रीणि वा आदित्यस्य तेजांसि वसन्ता प्रातर्ग्रीष्मे मध्यंदिने शरद्यपराह्णे ' (तै. सं. २. १. २. ५) इति । एवंविधं **स्वभिष्टि** स्वभ्येषणं **ज्योतिः** तेजश्च **अस्मे** अस्मभ्यं प्रयच्छतु ॥