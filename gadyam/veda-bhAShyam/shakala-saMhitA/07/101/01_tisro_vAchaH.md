+++
title = "001"
devataa = "पर्जन्यः"
RShiH = "वसिष्ठः कुमारो वाग्नेयः"
ChandaH = "त्रिष्टुप्"

+++


ऋषिरात्मानं स्तुतौ प्रेरयति । हे ऋषे **तिस्रः** त्रिविधा ऋग्यजुःसामात्मिकाः स्तुतिरूपाः **वाचः** **प्र** **वद** प्रब्रूहि । कीदृश्यो वाचः । **ज्योतिरग्राः** । ज्योतिर्द्योतमानः प्रणवोऽग्रे प्रमुखो यासां तादृशीः । **याः** वाचः **मधुदोघं** मधुन उदकस्य दोहकं वृष्ट्युदकस्य कर्तारम् **एतत्** नभसि दृश्यमानम् **ऊधः** उद्धृतं मेघम् । यद्वा । लुप्तोपममेतत् । ऊध इव पयस आश्रयभूतं मेघं **दुह्रे** दुहते । दुहेर्लटि ‘लोपस्त आत्मनेपदेषु' (पा. सू. ७. १. ४१ ) इति तलोपः । बाहुलको रुट् । स्तोत्रैः प्रीतो हि पर्जन्यो मेधैर्वर्षयति । अतो वाच एव दुहन्तीत्युपचर्यते । यद्वा । वदेति व्यत्ययेन मध्यमः । तिस्र इति द्रुतविलम्बितमध्यमभेदेन त्रिविधा ज्योतिरग्रा विद्युत्प्रमुखा वाचः प्रवदेतेति। या गर्जितलक्षणा वाचो वृष्टिप्रदमेतं मेघं दुह्रे उदकानि दुहन्ति । एवंभूतः **सः** च पर्जन्यः **वत्सं** सह निवसन्तं वैद्युताग्निं **कृण्वन्** प्रादुष्कुर्वन् तमेव **ओषधीनां** व्रीह्यादीनां च **गर्भं** कुर्वन् **सद्यः** शीघ्रं **जातः** प्रादुर्भूतः **वृषभः** वर्षिता सन् **रोरवीति** भृशं शब्दायते ॥