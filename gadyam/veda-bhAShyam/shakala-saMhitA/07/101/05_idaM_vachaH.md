+++
title = "005"
devataa = "पर्जन्यः"
RShiH = "वसिष्ठः कुमारो वाग्नेयः"
ChandaH = "त्रिष्टुप्"

+++


**इदं** **वचः** वचनं स्तोत्रं **स्वराजे** स्वायत्तदीप्तये **पर्जन्याय** क्रियते । एतच्च **हृदः** तदीयस्य हृदयस्य **अन्तरम्** अन्तर्गतम् **अस्तु**।  स च तत् स्तोत्रं **जुजोषत्** सेवताम् ।‘जुषी प्रीतिसेवनयोः'। लेट्यडागमश्छान्दसः । शपः श्लुः । **मयोभुवः** सुखस्य भावयित्र्यः **वृष्टयः** **अस्मे** अस्माकं तत्प्रसादात् **सन्तु** भवन्तु । तथा **देवगोपाः** देवः पर्जन्यो गोपायिता रक्षिता यासां तथाविधाः **ओषधीः** ओषधयश्च **सुपिप्पलाः** सुफला अस्माकं भवन्तु ॥