+++
title = "002"
devataa = "उषाः"
RShiH = "वसिष्ठः"
ChandaH = "सतो बृहती"

+++


**सूर्यः** सर्वस्य प्रेरक आदित्यः **उस्रियाः** रश्मीन् **सचा** सह युगपदेव **उत्** **सृजते** उद्गमयति । तथा **उद्यत्** उद्गच्छत् प्रादुर्भवत् **नक्षत्रं** नभसि दृश्यमानं ग्रहनक्षत्रादिकम् अर्चिवत् दीप्तिमत् करोति । सौरेण तेजसा हि नक्तं चन्द्रप्रभृतीनि नक्षत्राणि भासन्ते। सुषुम्णः सूर्यरश्मिश्चन्द्रमा गन्धर्वः (वा. सं. १८.४०) इति हि निगमः । एवं च सति हे **उषः** उषोदेवते **तव** **सूर्यस्य** **च** **व्युषि** विवासने प्रकाशने सति **भक्तेन** अन्नेन **सं** **गमेमहि** वयं संगच्छेमहि । इच्छब्दः पूरकः ॥