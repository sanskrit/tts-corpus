+++
title = "004"
devataa = "उषाः"
RShiH = "वसिष्ठः"
ChandaH = "सतो बृहती"

+++


हे **महि** महति **देवि** दानादिगुणयुक्त उषोदेवते व्युच्छन्ती तमांसि वर्जयन्ती **मंहना** महिम्ना युक्ता। यद्वा। मंहतिर्दानकर्मा। दानयुक्ता। **या** त्वं **स्वः** सर्वं जगत् **प्रख्यै** प्रबोधनार्थं **दृशे** दर्शनार्थं च **कृणोषि** करोषि **तस्याः** तादृश्याः **रत्नभाजः** रत्नानां रमणीयानां धनानां भाजयित्र्याः सेवयित्र्याः **ईमहे** याचामहे । किम् । रत्नभाज इति समभिव्याहाराद्रत्नानीति गम्यते । अपि च **वयं** तव प्रियतमाः **स्याम** भवेम। **मातुर्न** **सूनवः** । यथा मातुर्जनन्याः सूनवः पुत्राः प्रियतमा भवन्ति तद्वत् ॥