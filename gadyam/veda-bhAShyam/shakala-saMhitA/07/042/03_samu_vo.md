+++
title = "003"
devataa = "विश्वेदेवाः"
RShiH = "वसिष्ठः"
ChandaH = "त्रिष्टुप्"

+++


हे देवाः **वः** युष्माकं **यज्ञं** नमोभिः नमस्कारैर्युक्ता इमे स्तोतारो वा यजमाना वा **सं** **महयन्** सम्यक् पूजयन्ति । **उ** इति पूरकः । **मन्द्रः** स्तुतिशीलः **उपाके** अस्माकं समीपे स्थितोऽस्मदीयः **होता** **प्र** **रिरिचे** अन्येभ्यो होतृभ्योऽतिरिच्यते । हे यजमान त्वं **देवान्** **सु** सुष्ठु **यजस्व** । हे **पुर्वणीक** बहुतेजस्विन्नग्ने त्वं **यज्ञियां** यज्ञार्हाम् **अरमतिं** भूमिम् **आ** **ववृत्याः** आवर्तय । तथा च निगमान्तरे - आ नो महीमरमतिं सजोषाः' ( ऋ. सं. ५. ४३. ६) इति ॥