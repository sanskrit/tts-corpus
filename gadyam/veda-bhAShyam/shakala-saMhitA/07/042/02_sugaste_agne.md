+++
title = "002"
devataa = "विश्वेदेवाः"
RShiH = "वसिष्ठः"
ChandaH = "त्रिष्टुप्"

+++


हे **अग्ने** **सनवित्तः** सनाच्चिरकालादारभ्य लब्धः **ते** त्वदीयः **अध्वा** मार्गः **सुगः** सुष्ठु गन्तव्यो भवतु । किंच **हरितः** श्यामवर्णाः **रोहितश्च** लोहितवर्णाश्चेत्युभयविधाः **ये** **वा** ये च ते त्वदीया अश्वाः **सद्मन्** सद्मनि यज्ञगृहे **वीरवाहः** वीरं शूरं त्वां वहन्तः **अरुषाः** आरोचमाना भवन्ति तांश्च त्वं सु **युक्ष्व** त्वदीये रथे सुष्ठु संयोजय । निसत्तो यज्ञगृहे निषण्णोऽहं होता सन् **देवानाम्** इन्द्रादीनां जनिमा जनान् संघान् **हुवे** आह्वयामि ॥