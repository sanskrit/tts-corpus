+++
title = "005"
devataa = "विष्णुः"
RShiH = "वसिष्ठः"
ChandaH = "त्रिष्टुप्"

+++


हे **शिपिविष्ट** रश्मिभिराविष्ट विष्णो **ते** तव **तत्** प्रसिद्धं विष्णुरिति प्रख्यातं **नाम** **अर्यः** स्वामी स्तुतीनां हविषां वा तथा **वयुनानि** ज्ञातव्यान्यर्थजातानि **विद्वान्** जानन्नहम् **अद्य** इदानीं **प्र** **शंसामि** प्रकर्षेण स्तौमि । **तवसं** प्रवृद्धं **तं** **त्वा** त्वां विष्णुम् **अतव्यान्** अतवीयानवृद्धतरोऽहं **गृणामि** स्तौमि । कीदृशम् । **अस्य** **रजसः** लोकस्य **पराके** दूरदेशे **क्षयन्तं** निवसन्तम् ॥