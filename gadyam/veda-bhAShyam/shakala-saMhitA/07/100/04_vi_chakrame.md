+++
title = "004"
devataa = "विष्णुः"
RShiH = "वसिष्ठः"
ChandaH = "त्रिष्टुप्"

+++


**एषः** देवः **विष्णुः** **एतां** **पृथिवीं** पृथिव्यादीनिमांस्त्रीँल्लोकान् **क्षेत्राय** निवासार्थं **मनुषे** स्तुवते देवगणाय **दशस्यन्** असुरेभ्योऽपहृत्य प्रदास्यन् **वि** **चक्रमे** विक्रान्तवान् । **अस्य** च विष्णोः **कीरयः** स्तोतारः **जनासः** जनाः **ध्रुवासः** निश्चला भवन्ति । ऐहिकामुष्मिकयोर्लाभेन स्थिरा भवन्तीत्यर्थः । **सुजनिमा** शोभनानि जनिमानि कीर्तनस्मरणादिना सुखहेतुभूतानि यस्य तादृशो विष्णुः **उरुक्षितिं** विस्तीर्णनिवासं **चकार** स्तोतृभ्यः करोति ॥