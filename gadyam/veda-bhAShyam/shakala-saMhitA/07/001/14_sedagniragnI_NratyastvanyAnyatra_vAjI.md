+++
title = "014"
devataa = "अग्निः"
RShiH = "वसिष्ठः"
ChandaH = "विराट्"

+++


**स** **इत्** स एव **अग्निः** आहवनीयादिरस्मदीयः **अन्यान्** इतरान् अन्यदीयान् **अग्नीन्** **अत्यस्तु** अतिभवतु । **यत्र** यस्मिन्नग्नौ **वाजी** अशनवान् बलवान् वा **वीळुपाणिः** दृढहस्तः । ‘वीळु च्यौत्नम्' इति बलनामसु पाठात् । **सहस्रपाथाः** बह्वन्नो बहुस्थानो वा बहूदको वा **तनयः** अस्मत्पुत्रः **अक्षरा** अक्षरेण क्षयरहितेन स्तोत्रेण **समेति** सम्यक् परिचरन्नेति । समर्थपुत्रवत एवाग्निः अन्यदीयानग्नीनभिभवतीति भावः ॥