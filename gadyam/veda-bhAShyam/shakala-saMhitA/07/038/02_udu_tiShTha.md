+++
title = "002"
devataa = "सविता"
RShiH = "वसिष्ठः"
ChandaH = "त्रिष्टुप्"

+++


हे **सवितः** सर्वस्य प्रेरयितर्देव त्वम् **उत्** **तिष्ठ** ऊर्ध्वं गच्छ । ततो हे **हिरण्यपाणे** हे सुवर्णहस्त त्वमस्मदभीप्सितप्रदानाय **ऋतस्य** यज्ञस्य **प्रभृतौ** प्रणयने **अस्य** अस्मदीयमिदं स्तोत्रं **श्रुधि** शृणु । **उ** इति पूरणः । कीदृशस्त्वम् । **उर्वी** विस्तीर्णां **पृथ्वीं** प्रथिताम् **अमतिं** रूपं प्रभां **वि** **सृजानः** विसृजन **नृभ्यः** नेतृभ्यः स्तोतृभ्यः **मर्तभोजनं** मनुष्याणां भोगयोग्यं धनम् **आ** **सुवानः** प्रेरयन् । एवंभूतस्त्वमिदं स्तोत्रं शृण्विति संबन्धः ॥