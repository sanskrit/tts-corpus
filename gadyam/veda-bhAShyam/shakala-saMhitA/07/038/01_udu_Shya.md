+++
title = "001"
devataa = "सविता"
RShiH = "वसिष्ठः"
ChandaH = "त्रिष्टुप्"

+++


**सविता** सर्वस्य प्रेरकः **स्यः** सः **देवः** **हिरण्ययीं** सुवर्णमयीं **याम्** **अमतिम्** । रूपनामैतत् । रूपं प्रभामित्यर्थः । **अशिश्रेत्** आश्रयति ताममतिम् **उत्** **ययाम** उद्यच्छति उद्गमयति । **उ** इति पादपूरणः । **नूनम्** अद्य **भगः** भजनीयो यः सविता **मानुषेभिः** मनुष्यैः स्तोतृभिः **हव्यः** हवनीयः स्तोतव्यो भवति । पुरूवसुः बहुधनः **यः** देवः स्तोतृभ्यः **रत्ना** रत्नानि रमणीयानि धनानि **वि** **दधाति** करोति । स सविता देवः ताममतिमुद्ययामेति पूर्वेण संबन्धः ॥