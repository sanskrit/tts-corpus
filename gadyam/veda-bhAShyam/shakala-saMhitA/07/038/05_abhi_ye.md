+++
title = "005"
devataa = "सविता"
RShiH = "वसिष्ठः"
ChandaH = "त्रिष्टुप्"

+++


**रातिषाचः** दानसेविनः **वनुषः** संभक्तारः **ये** यजमानाः **मिथः** परस्परं संहता भूत्वा सवितारमभिलक्ष्य **सपन्ते** परिचरन्ति । कीदृशम् । **दिवः** द्युलोकस्य **पृथिव्याः** भूमेश्च **रातिं**  मित्रभूतम् । **उत** अपि च **अहिर्बुध्न्यः** । बुध्नेऽन्तरिक्षे भवो बुध्न्यः । एतीत्यहिः। एतत्पदद्वयाभिधो मध्यमस्थानोऽग्निरहिर्बुध्न्य इत्युच्यते । सवितुर्मित्रभूतः सोऽपि तेषां **नः** अस्माकं सवितृविषयं स्तोत्रं **शृणोतु** । तथा **वरूत्री** वाग्देवी च सवितृसहिता सती **एकधेनुभिः** मुख्याभिर्गोभिः **नि** **पातु** नितरामस्मान् पालयतु । ।