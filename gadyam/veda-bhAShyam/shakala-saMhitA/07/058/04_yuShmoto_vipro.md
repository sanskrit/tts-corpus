+++
title = "004"
devataa = "मरुतः"
RShiH = "वसिष्ठः"
ChandaH = "त्रिष्टुप्"

+++


हे **मरुतः** **युष्मोतः** युष्माभी रक्षितः **विप्रः** स्तोता **शतस्वी** शतसंख्योपेतधनवान् भवति । **युष्मोतः** युष्माभी रक्षितः **अर्वा** अभिगन्ता **सहुरिः** शत्रूणामभिभविता स्तोता **सहस्री** सहस्रधनवान् भवति । **युष्मोतः** युष्माभी रक्षितः **सम्राट्** साम्राज्ययुक्तो भवति । **उत** अपि च **वृत्रं** शत्रुं **हन्ति** । युष्मद्रक्षको हिनस्ति । हे **धूतयः** कम्पयितारो मरुतः **वः** युष्माभिर्दत्तं तत् प्रसिद्धं **देष्णं** धनं **प्र** **अस्तु** प्रभूतं भवतु ॥