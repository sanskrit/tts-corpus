+++
title = "024"
devataa = "इन्द्रः"
RShiH = "वसिष्ठः"
ChandaH = "सतो बृहती"

+++


हे **ज्यायः** ज्यायन् **इन्द्र** ॥ ‘आमन्त्रितं पूर्वमविद्यमानवत्' इतीन्द्रपदस्याविद्यमानवद्भावात् ज्याय इत्यस्य सर्वानुदात्तत्वाभावः नकारस्य रुत्वं व्यत्ययान्नुमभावो वा ॥ **कनीयसः** **सतः** मम **तत्** प्रसिद्धं धनम् **अभि** **आ** **भर** । हे **मघवन्** त्वं **सनात्** चिरादेवारभ्य **पुरूवसुर्हि** बहुधनो हि **असि** । **भरेभरे** संग्रामे यज्ञे वा **हव्यः** हविष्यः **च** असि ॥