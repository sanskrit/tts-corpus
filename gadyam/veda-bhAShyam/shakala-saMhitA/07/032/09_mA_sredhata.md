+++
title = "009"
devataa = "इन्द्रः"
RShiH = "वसिष्ठः"
ChandaH = "बृहती"

+++


हे मदीया जनाः **सोमिनः** सोमवतो यागान् मा **स्रेधत** मा हिंसिष्ट। **दक्षत** यागादिकं कर्तुमुत्सहध्वं च । **महे** महते **आतुजे** । तुजिार्हिंसाकर्मा दानकर्मा वा। शत्रूणामभिहिंसकाय धनानां प्रदात्रे वेन्द्राय **राये** धनलाभार्थं **कृणुध्वं** कर्माणि कुरुत च। **तरणिरित्** कर्मसु त्वरित एव **जयति** शत्रून् । **क्षेति** गृहे निवसति च । **पुष्यति** प्रजया पशुभिश्च पुष्टो भवति । **कवत्नवे** कुत्सितक्रियायै । कवोपसृष्टस्यातेः सातत्यगमनकर्मणो रूपं कवत्नुरिति । **देवासः** देवाः **न** भवन्तीति शेषः । सुखप्राप्तये भवन्तीत्यर्थः ॥