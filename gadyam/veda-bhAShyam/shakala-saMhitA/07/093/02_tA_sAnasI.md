+++
title = "002"
devataa = "इन्द्राग्नी"
RShiH = "वसिष्ठः"
ChandaH = "त्रिष्टुप्"

+++


हे इन्द्राग्नी **ता** तौ तादृशौ **सानसी** सर्वैः संभजनीयौ युवां **शवसाना**। शवो बलम् । तद्वदाचरन्तौ **हि** खलु **भूतम्** । बलमिव शत्रूणां भञ्जकावास्तमित्यर्थः। कीदृशौ सन्तौ । **साकंवृधा** सह प्रवृद्धौ **शवसा** बलेन **शूशुवांसा** वर्धमानौ तथा **रायः** धनस्य **भूरेः** बहुलस्य **यवसस्य** अन्नस्य **क्षयन्तौ** ईश्वरौ । एवंविधौ युवं युवां **स्थविरस्य** स्थूलस्य **घृष्वेः** शत्रूणां घर्षकस्य **वाजस्य** अन्नस्य ।  ‘ क्रियाग्रहणमपि कर्तव्यम् ' इति कर्मणः संप्रदानत्वाच्चतुर्थ्यर्थे षष्ठी । ईदृशमन्नं **पृङ्क्तं** संयोजयतम् । अस्मभ्यं प्रयच्छतमित्यर्थः ॥