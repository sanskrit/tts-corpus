+++
title = "004"
devataa = "ऋभवो विश्वेदेवा वा"
RShiH = "वसिष्ठः"
ChandaH = "त्रिष्टुप्"

+++


हे **देवासः** देवाः द्योतमाना ऋभवः यूयं **नु** अद्य **नः** अस्मभ्यं **वरिवः** धनं **कर्तन** कुरुत प्रयच्छत । तथा **विश्वे** सर्वे ऋभवो यूयं **सजोषाः** सह प्रीयमाणाः सन्तः **नः** अस्माकम् **अवसे** रक्षणाय **भूत** भवत । अपि च **वसवः** प्रशस्या ऋभवः **इषम्** अन्नम् **अस्मे** अस्मभ्यं **सं** **ददीरन्** संप्रयच्छेयुः । हे ऋभवः यूयम् अस्मान् सर्वदा कल्याणैः रक्षत ॥ ॥ १५ ॥