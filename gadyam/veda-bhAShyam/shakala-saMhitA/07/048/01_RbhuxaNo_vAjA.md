+++
title = "001"
devataa = "ऋभवः"
RShiH = "वसिष्ठः"
ChandaH = "त्रिष्टुप्"

+++


ऋभुक्षेत्यृभूणां ज्येष्ठस्याख्या वाज इति तु कनिष्ठस्य । अत्र ‘ऋभुक्षणो वाजाः' इति बहुवचनेन ऋभवस्त्रयो गृह्यन्ते । हे **ऋभुक्षणो** **वाजाः** **नरः** नेतारः **मघवानः** धनवन्तः एवंभूता हे ऋभवः यूयम् **अस्मे** अस्मासु स्थितेन **सुतस्य** अभिषुतेन सोमेन **मादयध्वं** तृप्ता भवत । **न** इति
संप्रत्यर्थे । इदानीं **यातां** गच्छतां **वः** युष्मदीयाः **क्रतवः** कर्मणां कर्तारः **विभ्वः** विभवः समर्था अश्वाः **अर्वाचः** अर्वाञ्चोऽस्मदभिमुखाः सन्तः **नर्यं** मनुष्यहितं **रथं** युष्मदीयम् **आ** **वर्तयन्तु** आगमयन्तु ॥