+++
title = "006"
devataa = "विश्वेदेवाः"
RShiH = "बृहदुक्थो वामदेव्यः"
ChandaH = "जगती"

+++


**सूनवः** आदित्यस्य पुत्रा देवा अङ्गिरसः ।  ‘ देवानां ह्येतत्परमं जनित्रं यत्सूर्यः' इति प्रदर्शितत्वादादित्यस्य सूनव इति गम्यते । **असुरं** बलवन्तं **स्वर्विदं** सर्वज्ञं स्वर्गस्य लम्भकं वादित्यं **तृतीयेन** **कर्मणा** प्रजोत्पत्त्याख्येन।  ‘ ब्रह्मचर्येणर्षिभ्यो यज्ञेन देवेभ्यः प्रजया पितृभ्यः' (तै. सं. ६. ३. १०. ५ ) इति श्रुतेः प्रजोत्पादनस्य तृतीयकर्मत्वम् । तेन आदित्यं **द्विधा** **आस्थापयन्त** द्विप्रकारमास्थापयन्ति । उदितं चास्तमितं च कुर्वन्ति ।' उद्ग्राभं च निग्राभं च ब्रह्म देवा अवीवृधन्' (तै. सं. १. १. १३. १ ) इति मन्त्रस्य ब्राह्मणे ' असौ वा अदित्य उद्यनुद्ग्राभ एष निम्रोचन्निग्राभः' (तै. सं. ५. ४. ६. ६ ) इति श्रुतत्वाद्देवानामादिस्यस्य द्विःस्थापनमुदयास्तमयकरणमिति गम्यते । किंच **पितरः** मदीया अङ्गिरसः **स्वां** **प्रजाम्** । उत्पाद्येति शेषः । **पित्र्यं** **सहः** पितुरादित्यस्य संबन्धिनमपराभिभवक्षमं बलम् **अवरेषु** **आ** **दधुः** निकृष्टेषु स्वप्रजाभूतेषु मनुष्येषु स्थापितवन्तः । यथा पित्र्यं धनं सम्यक् परिरक्ष्य स्वपुत्रेभ्यः प्रयच्छन्ति तद्वत्पितुरादित्यस्य प्रकाशादिबलं मनुष्येषु न्यदधुरित्यर्थः । किंच **तन्तुं** प्रजाम् **आततं** विततं कृतवन्त इति शेषः । पुत्रपौत्रादिरूपेणानवच्छिन्नां प्रजामित्यर्थः ।  ‘ अयं ह्यातततन्तुर्यत्प्रजाः' इति ब्राह्मणं  ‘ प्रजातन्तुं मा  व्यवच्छेत्सीः ' ( तै. आ. ७. ११. १ ) इति च । तन्तुं तन्वन्' ( ऋ. सं. १०. ५३. ६ ) इत्यस्य ब्राह्मणं  ‘ प्रजा वै तन्तुः' ( ऐ. ब्रा. ३. ३८ ) इति ॥