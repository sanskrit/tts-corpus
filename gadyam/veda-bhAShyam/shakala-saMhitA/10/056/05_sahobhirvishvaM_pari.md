+++
title = "005"
devataa = "विश्वेदेवाः"
RShiH = "बृहदुक्थो वामदेव्यः"
ChandaH = "जगती"

+++


मदीयाः पितरः **सहोभिः** बलैः स्वीयैः **विश्वं** सर्वं **रजः** लोकम् । ‘लोका रजांस्युच्यन्ते । इति निरुक्तम् । **पूर्वा** पूर्वाणि **धामानि** स्थानानि **अमिता** अन्यैरमितानि **मिमानाः** परिच्छिन्दन्तः **परि** **चक्रमुः** पर्यक्रामन् । किंच तथा कुर्वन्तः **विश्वा** सर्वाणि **भुवना** भूतजातानि **नि** **येमिरे** नियमितवन्तः । किंच **पुरुध** पुरुधा बहुप्रकारं **प्रजा** **अनु** ज्योतींष्युदकानि वा **प्रासारयन्त** प्रसारितवन्तः । अस्मपितरः पूर्वेऽङ्गिरसः स्वसामर्थ्येन सर्वं लोकं व्याप्य पुरातनानि ग्रहनक्षत्रादीनि परिच्छिद्य सर्वभूतानि नियम्य प्रजा अनूदकानि तेजांसि वा प्रसारितवन्त इत्यर्थः । अतस्त्वमप्येवं कुर्विति भावः ॥