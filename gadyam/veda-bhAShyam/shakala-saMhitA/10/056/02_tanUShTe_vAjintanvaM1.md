+++
title = "002"
devataa = "विश्वेदेवाः"
RShiH = "बृहदुक्थो वामदेव्यः"
ChandaH = "त्रिष्टुप्"

+++


हे **वाजिन्** एतन्नामक पुत्र **ते** तव **तन्वं** शरीरं **नयन्ती** स्वशरीरं प्रापयन्ती **तनूः** इयं पृथिवी । उभयोरपि पार्थिवत्वात्तव शरीरस्य पृथिवीप्राप्तौ सत्यां तस्यास्तव शरीरनयनं युक्तम् । तादृशी पृथिवी **वामं** वननीयं धनम् **अस्मभ्यं** **धातु** दधातु **शर्म** च सुखं **तुभ्यं** धातु दधातु । स त्वम् **अह्रुतः** अनवपतितः सन् **महः** महतः **देवान्** तव कारणभूतान् **दिवीव** **ज्योतिः** द्युलोके वर्तमानं सूर्यं च । इवशब्दश्चार्थे निपातानामनेकार्थत्वात् । तं च **स्वं** तव स्वभूतम् **आ** **मिमीयाः** आविश ॥