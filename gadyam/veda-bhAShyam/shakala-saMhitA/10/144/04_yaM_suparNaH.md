+++
title = "004"
devataa = "इन्द्रः"
RShiH = "सुपर्णस्तार्क्ष्यपुत्र ऊर्ध्वकृशनो वा यामायनः"
ChandaH = "गायत्री"

+++


**श्येनस्य** तार्क्ष्यस्य **पुत्रः** तनयः **सुपर्णः** **यं** सोमं **परावतः** परागतात् दूरात् द्युलोकात् **आभरत्** आहरत् । कीदृशम् । **शतचक्रम्** । शतमिति बहुनाम । बहुधनस्य कर्तारम् ॥ मूलविभुजादित्वात् कप्रत्ययः (पा. सू. ३. २. ५, २)॥ यद्वा । शतकरणसाधनम् । बहुयागनिष्पादनमित्यर्थः ॥  ‘ घञर्थे कविधानम् ' ( पा, सू. ३. ३. ५८. ४ ) इति कप्रत्ययः ।  ‘ कृञादीनां के ( का. ६.१.१२.१ ) इति द्विर्वचनम्। **यः** सोमः **अह्यः** अहेर्वृत्रस्य **वर्तनिः** वर्तयिता प्रेरयिता । यद्वा ।  ‘अह गतौ'। अह्यो गन्तव्यो वर्तनिर्मार्गभूतः । एना वय इति वक्ष्यमाणेनैकवाक्यता ॥