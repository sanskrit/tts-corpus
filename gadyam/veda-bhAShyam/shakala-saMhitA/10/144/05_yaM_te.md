+++
title = "005"
devataa = "इन्द्रः"
RShiH = "सुपर्णस्तार्क्ष्यपुत्र ऊर्ध्वकृशनो वा यामायनः"
ChandaH = "सतो बृहती"

+++


हे इन्द्र **ते** तुभ्यं त्वदर्थं **श्येनः** सुपर्णः पक्षिराट् **यं** सोमं **पदा**। वचनव्यत्ययः। पद्भ्याम् **आभरत** द्युलोकादाहरत् । दिवं सुपर्णो गत्वाय सोमं वज्रिण आभरत ' (  ऋ. सं. ८, १००, ८) इति निगमान्तरम् । कीदृशम् । **चारुं** शोभनम् **अवृकं** बाधकरहितम् **अरुणम्** आरोचमानमरुणवर्णं वा **अन्धसः** अन्नस्य **मानं** यागद्वारा निर्मातारम् । **एना** एनेनानेन सोमेन तुभ्यं दीयमानेन **वयः** अन्नं **जीवसे** जीवनाय **आयुः** जीवितं च **वि** **तारि** प्रादायि । तथा **एना** एनेनैव सोमेन **बन्धुता** बन्धुसमूहः **जागार** जजागार जाग्रत्प्रबुद्धः सन् वर्तते ॥ जागर्तेर्लिटि ‘छन्दसि वेति वक्तव्यम्' (पा. सू. ६. १. ८. १ ) इति द्विर्वचनाभावः ॥