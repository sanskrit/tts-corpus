+++
title = "007"
devataa = "अग्निः"
RShiH = "त्रित आप्त्यः"
ChandaH = "त्रिष्टुप्"

+++


**अध** अनन्तरं **हि** यस्माद्धे **अग्ने** त्वं **मह्ना** महत्त्वेन **जज्ञानः** जायमानो ज्वलन् **निषद्य** उपविश्य **सद्यः** तस्मिन् प्रजननकाल एव **हव्यः** हवनार्ह आहुतिप्रक्षेपार्हः **बभूथ** भवसि तस्मात् कारणात् **देवासः** हविषां दातारः ऋत्विग्यजमानाः **ते** तव स्वभूतं तं तादृशं **केतं** प्रज्ञानलक्षणम् **अनु** **आयन्** अनुगच्छन्ति । दीप्ते त्वयि हवींषि जुह्वतीत्यर्थः । **अध** अनन्तरमृत्विगादयः **प्रथमासः** क्रियाभिजनविद्यागुणैरुत्कृष्टाः **ऊमाः** त्वया रक्षिताः सन्तः **अवर्धन्त** वर्धन्ते ॥ ॥ १ ॥