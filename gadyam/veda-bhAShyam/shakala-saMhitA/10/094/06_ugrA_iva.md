+++
title = "006"
devataa = "ग्रावाणः"
RShiH = "अर्बुदः काद्रवेयः सर्पः"
ChandaH = "जगती"

+++


**वृषणः** । फलं वर्षतीति वृषा यज्ञः। तस्य **धुरः** धुरं भारं **बिभ्रतः** धारयन्त एते ग्रावाणः । **साकं** सोमेन सह **युक्ताः** सन्तः प्रवहन्तः रथं प्रकर्षेण वोढारः **उग्राः** उद्गूर्णा अश्वाः **इव** **समायमुः** समायच्छन्ति । आयता भवन्तीत्यर्थः । यत् यदा **श्वसन्तः** अभिषवसमय उत्पतननिपतनव्यापारजनितेन वायुना श्वसन्त इव स्थिता ग्रावाणः **जग्रसानाः** सोमं ग्रसमानाः अराविषुः शब्दायन्ते तदानीम् **एषां** ग्राव्णां संबन्धी **प्रोथथः** मुखाच्छब्दः शृण्वे श्रूयते । तत्र इष्टान्तः । **अर्वतामिव** । अश्वानां संबन्धिनो मुखाद्धेषाशब्दो यथा तद्वदित्यर्थः ॥