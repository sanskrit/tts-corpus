+++
title = "007"
devataa = "लिङ्गोक्तदेवताः (पृथिवी, द्यौः, अन्तरिक्षं, सोमः, पूषा, पथ्या, स्वस्ति)"
RShiH = "बन्धुः श्रुतबन्धुर्विप्रबन्धुर्गौपायनाः"
ChandaH = "त्रिष्टुप्"

+++


**पृथिवी** देवी **नः** अस्मभ्यम् **असुं** प्राणं **ददातु** । **पुनः** **द्यौः** देवता असुं ददातु। तथा **अन्तरिक्षम्** अन्तरिक्षदेवता असुं ददातु। तथा **सोमः** **नः** **तन्वं** शरीरं **पुनः** **ददातु**। तथा **पूषा** पोषाभिमानिनी देवता **पथ्याम्** । “ पन्था अन्तरिक्षम्' (निरु. ११.४५)। तत्र भवां वाचम् । वागात्मकः शब्दो ह्याकाशादुपद्यते। तां **पुनः** ददातु । **किंच** **या** **स्वस्तिः** या लोके वेदे च स्वस्तिरुच्यते तामपि पूषा प्रयच्छतु। यद्वा । पूषा पोषं प्रयच्छतु । या स्वस्तिर्वाग्नाम्नी  देव्यस्ति सा पथ्यां वाचं प्रयच्छतु । ' वाग्वै पथ्या स्वस्तिः' ( श. ब्रा. ३. २. ३. ८) इति ब्राह्मणम् ॥