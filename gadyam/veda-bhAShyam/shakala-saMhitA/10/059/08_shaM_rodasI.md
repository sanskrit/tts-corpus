+++
title = "008"
devataa = "द्यावापृथिव्यौ"
RShiH = "बन्धुः श्रुतबन्धुर्विप्रबन्धुर्गौपायनाः"
ChandaH = "पङ्क्तिः"

+++


इदमादिभिस्तिसृभिः द्यावापृथिव्योः स्तुतिः। **रोदसी** द्यावापृथिव्यौ **सुबन्धवे** **शं** सुखं प्रयच्छताम् । कीदृश्यौ ते । **यह्वी** महत्यौ **ऋतस्य** यज्ञस्योदकस्य वा **मातरा** निर्मात्र्यौ । **यद्रपः** पापं कृच्छ्रमस्ति तत् **अप** **भरताम्** अपहरताम् अपनयताम् । हे **द्यौः** हे **पृथिवि** हे द्यावापृथिव्यौ **क्षमा** क्षमायां सत्याम् । यद्वा क्षमा पृथगप्युच्यते । क्षमाप्यपहरतु । एवमुक्त्वा सुबन्धुं बन्ध्वादयो ब्रुवते । हे सुबन्धो **ते** त्वां **मो** **षु** मैव सुष्ठु **किं** **चन** **रपः** कृच्छ्रम् **आममत्** हिनस्तु ॥