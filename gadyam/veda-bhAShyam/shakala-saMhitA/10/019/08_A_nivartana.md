+++
title = "008"
devataa = "आपो गावो वा"
RShiH = "मथितो यामायनो भृगुर्वा वारुणिश्च्यवनो वा भार्गवः"
ChandaH = "अनुष्टुप्"

+++


मन्त्रद्रष्टर्षिः स्वात्मानं गाश्च संबोध्याह । हे मदीयात्मन् त्वं गाः **आ** **वर्तय**। आकारोऽप्यनेनापि संबध्यते । मदभिमुखीः कुरु । स्तुत्या यागेन च ताः प्रसाद्योपनमयेत्यर्थः । हे गावः यूयमपि प्रसाद्यमानाः **आ** **निवर्तन** आनिवर्तध्वम् । आभिमुख्येनागच्छत । पुनरप्याह । हे मदीयात्मन् त्वं **नि** **वर्तय** गोसंचरणस्थानादपगच्छन्तीर्गा इतोऽभिगन्त्रीः कुरु । यूयमपि हे गावो निवर्त्यमानाः सत्यः **निवर्तन** निवर्तध्वम् । इदानीं स्वात्मा गावश्चर्षिं प्रति ब्रुवते । हे ऋषे अहं कुतो गा निवर्तयामीति कुतो वयं निवर्तयामह इत्यात्मना गोभिश्च पृष्टः सन्नाह । **भूम्याः** पृथिव्याः **चतस्रः** **प्रदिशः** चतुःसंख्यायुक्ताः प्रकृष्टा या दिशः सन्ति **ताभ्यः** दिग्भ्यः **एनाः** गाः **नि** **वर्तय** हे आत्मन् मदभिमुखीः कुरु । हे गावो यूयमपि ताभ्यो दिग्भ्यो निवर्तध्वमिति सामर्थ्याल्लब्धम् । यद्वा । अब्दैवतपक्षेऽपि सूक्तार्थों यथा घटते तथा योजना कर्तव्या ॥ ॥ १ ॥