+++
title = "002"
devataa = "अग्निः"
RShiH = "वत्सप्रिः"
ChandaH = "त्रिष्टुप्"

+++


**इमम्** अग्निम् **अपाम्** उदकानां **सधस्थे** सहस्थाने मध्ये निगूढं **विधन्तः** परिचरन्त उपचारं वदन्तो वा ऋषयश्च **पदैः** पलायनमार्गव्यञ्जकैः **नष्टं** चोरादिभिरपहृतं **पशुम्** इव **अनु** **ग्मन्** अनुजग्मुः । गमेर्लुङि ‘ मन्त्रे घस' इति च्लेर्लुक् । तेषु मध्ये **गुहा** गुहायां **चतन्तम्** । चततिर्गतिकर्मा । अप्सु विलीनमित्यर्थः । **उशिजः** कामयमानाः **नमोभिः** नमस्कारैः स्तोत्रैर्वा **इच्छन्तः** आत्मन इच्छन्तः **धीराः** धीमन्तः **भृगवः** **अविन्दन्** लब्धवन्तः । अग्नेर्हविर्वोढुमसहमानस्य पलाय्याप्सु प्रवेशो देवानामन्वेषणं च ‘अग्नेस्त्रयो ज्यायांसः ' (तै. सं. २. ६. ६ ) इत्यत्र स्पष्टमाम्नातम् । अन्वेषणं कुर्वतां मध्ये भृगूणामग्निलाभः ‘इमं विधन्तो अपां सधस्थे द्वितादधुर्भृगवः' ( ऋ. सं. २. ४. २ ) इत्यत्रोक्तम् ॥