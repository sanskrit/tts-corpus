+++
title = "001"
devataa = "अग्निः"
RShiH = "वत्सप्रिः"
ChandaH = "त्रिष्टुप्"

+++


यः **नृषद्वा** अग्निः **अपाम्** । अन्तरिक्षनामैतत् । अन्तरिक्षस्य **उपस्थे** उत्सङ्गे वैद्युतरूपेण निषण्णोऽभूत् स इदानीं होता यजमानानां होमनिष्पादकः **जातः** प्रादुर्भूतः **महान्** गुणैः पूज्यः **नभोवित्** अन्तरिक्षस्य वेत्ता । यतस्तत्रोत्पन्नः अतस्तस्य ज्ञाता । **नृषद्वा** नृषु सीदन् । सदेः क्वनिप् कृत्स्वरः । **प्र** **सीदत्** वेद्यां प्रसीदति । अपामुपस्थे महिषा अगृभ्णत ' ( ऋ. सं. ६. ८. ४ ) इति हि निगमः । यद्वा । अपाम् । अपसामित्यर्थः । कर्मणामुपस्थ उपस्थाने समीपे वेद्यामुक्तलक्षणः सन् । अथवा । अपामुदकानामुपस्थे मध्ये योऽग्निर्हविर्वोढुमसहमानो निगूढः स देवैः पुनः प्रार्थितः उक्तविधः सन् वेद्यां प्रसीदति । **यः** अग्निः **दधिः** धाता यज्ञस्य धारकः सन् **धायि** वेद्यां निहितोऽभूत् **सः** अग्निः हे वत्सप्रे **विधते** परिचरते **ते** तुभ्यं **वयांसि** अन्नानि **वसूनि** धनानि च **यन्ता** नियमिता भवतु । किंच **तनूपाः** ते तन्वः पाता च भवत्विति शेषः ॥