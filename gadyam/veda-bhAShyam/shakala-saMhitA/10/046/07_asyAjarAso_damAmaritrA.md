+++
title = "007"
devataa = "अग्निः"
RShiH = "वत्सप्रिः"
ChandaH = "त्रिष्टुप्"

+++


अत्र बहुत्वेन स्तूयते । **अस्य** यजमानस्य संबन्धिनः **अजरासः** जरारहिताः **दमां** दमनीयानां रक्षःप्रभृतीनाम् । दमेः क्विपि ‘सावेकाचः' इति विभक्तेरुदात्तत्वम् । तेषाम् **अरित्राः** तारकाः **अर्चद्धूमासः** अर्चन्तः अर्चनीया धूमा धूमोपलक्षिता ज्वाला वा येषां ते तथोक्ताः **पावकाः** शोधकाः **श्वितीचयः** श्वेतिमानमञ्चन्तः । श्वितिः श्वेतम् । औणादिक इः। **श्वात्रासः** । क्षिप्रनामैतत् । क्षिप्रधर्मकाः **भुरण्यवः** भरणशीलाः **वनर्षदः** वनेषु सीदन्तः । संहितायां छान्दसं रुत्वम् । **वायवो** **न** **सोमाः** गन्तारः सोमा इव । हविर्दातुर्यजमानस्य शीघ्रा भवन्तीति ॥