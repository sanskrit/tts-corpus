+++
title = "003"
devataa = "वागांभृणी"
RShiH = "वागांभृणी"
ChandaH = "त्रिष्टुप्"

+++


**अहं** राष्ट्री। ईश्वरनामैतत् । सर्वस्य जगत ईश्वरी । तथा **वसूनां** धनानां **संगमनी** संगमयित्र्युपासकानां प्रापयित्री । **चिकितुषी** यत्साक्षात्कर्तव्यं परं ब्रह्म तज्ज्ञातवती स्वात्मतया साक्षात्कृतवती। अत एव **यज्ञियानां** यज्ञार्हाणां **प्रथमा** मुख्या। य एवंगुणविशिष्टाहं **तां** मां **भूरिस्थात्रां** बहुभावेन प्रपञ्चात्मनावतिष्ठमानां **भूरि** भूरीणि बहूनि भूतजातानि **आवेशयन्तीं** जीवभावेनात्मानं प्रवेशयन्तीमीदृशीं मां **पुरुत्रा** बहुषु देशेषु **व्यदधुः** **देवाः** विदधति कुर्वन्ति । उक्तप्रकारेण वैश्वरूप्येणावस्थानात्। यद्यत्कुर्वन्ति तत्सर्वं मामेव कुर्वन्तीत्यर्थः ।