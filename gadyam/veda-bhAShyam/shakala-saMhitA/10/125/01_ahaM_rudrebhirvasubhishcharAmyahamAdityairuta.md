+++
title = "001"
devataa = "वागांभृणी"
RShiH = "वागांभृणी"
ChandaH = "त्रिष्टुप्"

+++


**अहं** सूक्तस्य द्रष्ट्री वागाम्भृणी यद्ब्रह्म जगत्कारणं तद्रूपा भवन्ती **रुद्रेभिः** रुद्रैरेकादशभिः । इत्थंभावे तृतीया । तदात्मना **चरामि** । एवं **वसुभिः** इत्यादौ तत्तदात्मना चरामति योज्यम् । तथा **मित्रावरुणा** मित्रं च वरुणं च ॥ ‘ सुपां सुलुक्' इति द्वितीयाया आकारः ॥ **उभा** उभौ अहम् एव ब्रह्मीभूता **बिभर्मि** धारयामि। **इन्द्राग्नी** अपि **अहम्** एव धारयामि । **उभा** उभौ **अश्विना** अश्विनावपि **अहम्** एव धारयामि। मयि हि सर्वं जगच्छुक्तौ रजतमिवाध्यस्तं सद्दृश्यते । माया सच जगदाकारेण विवर्तते । तादृश्या मायाया आधारत्वेनासङ्गस्यापि ब्रह्मण उक्तस्य सर्वस्योत्पतिः ॥