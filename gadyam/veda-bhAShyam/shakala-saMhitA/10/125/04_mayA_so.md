+++
title = "004"
devataa = "वागांभृणी"
RShiH = "वागांभृणी"
ChandaH = "त्रिष्टुप्"

+++


**यः** **अन्नमत्ति** **सः** भोक्तृशक्तिरूपया **मया** एवान्नमत्ति । **यः** च **विपश्यति** । आलोकयतीत्यर्थः । **यः** च **प्राणिति** श्वासोच्छ्वासरूपं व्यापारं करोति सोऽपि मयैव । यश्च **उक्तं** **शृणोति**॥ ‘ श्रु श्रवणे । श्रुवः शृ च' इति श्रुप्रत्ययः । धातोः शृभावः ॥ य ईदृशीमन्तर्यामिरूपेण स्थितां **मां** न जानन्ति **ते** **अमन्तवः** अमन्यमाना अजानन्तः **उप** **क्षियन्ति** । उपक्षीणाः संसारेण हीना भवन्ति ॥ मनेरौणादिकस्तुप्रत्ययः । नञ्समासे व्यत्ययेनान्तोदात्तत्वम् । यद्वा । भावे तुप्रत्ययः । ततो बहुव्रीहौ ‘नञ्सुभ्याम्' इत्युत्तरपदान्तोदात्तत्वम् । माममन्तवो मद्विषयज्ञानरहिता इत्यर्थः ॥ हे **श्रुत** विश्रुत सखे **श्रुधि** । मया वक्ष्यमाणं शृणु। छान्दसो विकरणस्य लुक् । ' श्रुशृणुपॄकृवृभ्यः” इति हेर्धिभावः । किं तच्छ्रोतव्यम् । **श्रद्धिवम्** । श्रद्धिः श्रद्धा । तया युक्तम् । श्रद्धायत्नेन लभ्यमित्यर्थः। श्रदन्तरोरुपसर्गवद्वृत्तिरिष्यते (पा.सू. १. ४.५७.२ ) इति श्रच्छब्दस्योपसर्गवद्वर्तमानत्वात् उपसर्गे घोः किः' इति किप्रत्ययः । मत्वर्थीयो वः ॥ ईदृशं ब्रह्मात्मकं वस्तु **ते** तुभ्यं वदामि उपदिशामि ॥