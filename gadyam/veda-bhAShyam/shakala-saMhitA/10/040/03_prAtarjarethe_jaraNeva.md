+++
title = "003"
devataa = "अश्विनौ"
RShiH = "काक्षिवती घोषा"
ChandaH = "जगती"

+++


हे **नरा** नेतारावश्विनौ युवां **प्रातः** प्रातःकाले **जरेथे** स्तोतृभिः स्तूयेथे । तत्र दृष्टान्तः । **जरणेव** । यथा जरणौ ऐश्वर्येण वृद्धौ राजानौ **कापया**। प्रातःप्रबोधकस्य बन्दिनो वाणी कापा । तया स्तूयेते । तद्वदित्यर्थः । किंच **वस्तोर्वस्तोः** अन्वहं **यजता** यष्टव्यौ युवां **गृहं** यजमानस्य मन्दिरं **गच्छथः** प्राप्नुथः । तौ युवाँ **कस्य** यजमानसंबन्धिनो दोषस्य **ध्वस्रा** ध्वंसकौ विनाशयितारौ **भवथः** । **कस्य** यजमानस्य **सवना** सवनानि **राजपुत्रेव** राजकुमाराविव युवाम् **अव** **गच्छथः** प्राप्नुथः ॥