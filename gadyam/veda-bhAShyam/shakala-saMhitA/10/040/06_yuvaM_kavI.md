+++
title = "006"
devataa = "अश्विनौ"
RShiH = "काक्षिवती घोषा"
ChandaH = "जगती"

+++


हे **अश्विना** अश्विनौ **कवी** मेधाविनौ **युवं** युवां **रथं** परि **ष्ठः** परितो भवथः । अथ **जरितुः** स्तोतुर्यज्ञं प्रति गमनाय **नशायथः** रथं प्राप्नुथः । तत्र दृष्टान्तः । **कुत्सः** **न** । यथा कुत्सश्चेन्द्रश्च सरथमधितिष्ठतः । तथा च मन्त्रान्तरं -- यासि कुत्सेन सरथमवस्युस्तोदो वातस्य हर्योरीशानः ' (ऋ. सं. ४. १६. ११ ) इति । किंच हे **अश्विना** अश्विनौ **युवोर्ह** युवयोः खलु स्वभूतं **मधु** **मक्षा** मक्षिका **आसा** आस्येन **परि** **भरत** बिभर्ति । तत्र दृष्टान्तः । **निष्कृतं** **न** यथा निष्कृतं संस्कृतं मधु **योषणा** नारी तद्वदित्यर्थः। तथा च मन्त्रान्तरम् -- उत स्था वां मधुमन्मक्षिकारपन्मदे सोमस्यौशिजो हुवन्यति ' ( ऋ. सं. १. ११९. ९) इति ॥