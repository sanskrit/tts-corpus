+++
title = "001"
devataa = "अश्विनौ"
RShiH = "काक्षिवती घोषा"
ChandaH = "जगती"

+++


हे **नरा** कर्मणां नेतारावश्विनौ **वां** युवयोः संबन्धिनं **द्युमन्तं** दीप्तिमन्तं **प्रातर्यावाणं** यज्ञं प्रति प्रातःकाले गन्तारं **विभ्वं** विभुं व्यापिनं **विशेविशे** सर्वेषु मनुष्येषु **वस्तोर्वस्तोः** अन्वहं **वहमानं** धनं प्रापयन्तं **यान्तं** गच्छन्तं **रथं** **कुह** कस्मिन् देशे **को** **ह** कः खलु यजमानः **शमि** यज्ञरूपे कर्मणि **धिया** स्तुतिरूपेण कर्मणा **सुविताय** अभ्युदयार्थं **प्रति** **भूषति** अलंकरोति । कस्मिन् देशे यज्ञे कोऽन्यो यजमानो युवां स्तुतिभिर्हविर्भिश्च पूजितवान् येनास्मद्यज्ञे प्रति विलम्बेनागतवन्तौ स्थ इत्यभिप्रायः ॥ ।