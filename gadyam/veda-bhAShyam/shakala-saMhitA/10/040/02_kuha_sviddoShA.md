+++
title = "002"
devataa = "अश्विनौ"
RShiH = "काक्षिवती घोषा"
ChandaH = "जगती"

+++


हे **अश्विना** अश्विनौ **कुह** **स्वित्** क्व चित् **दोषा** रात्रौ भवथ इति शेषः। **कुह** **वस्तोः** क्व वा दिवा भवथः । **कुह** क्व वा अभिपित्वम् अभिप्राप्तिं **करतः** कुरुथः। **कुह** क्व वा **ऊषथुः** वसथः । किंच **वां** युवां **कः** यजमानः **सधस्थे** सहस्थाने वेद्याख्ये **आ** **कृणुते** आकुरुते । परिचरणार्थमात्माभिमुखीकरोति । तत्र दृष्टान्तौ दर्शयति । **शयुत्रा** शयने **विधवेव** यथा मृतभर्तका नारी **देवरं** भर्तृभ्रातरमभिमुखीकरोति । **मर्यं** **न** यथा च सर्वं मनुष्यं **योषा** सर्वा नारी संभोगकालेऽभिमुखीकरोति तद्वदित्यर्थः । तथा च यास्कः----’क्व स्विद्रात्रौ भवथः क्व दिवा क्वाभिप्राप्तिं कुरुथः क्व वसथः को वां शयने विधवेव' देवरम् । देवरः कस्माद्द्वितीयो वर उच्यते । विधवा विधातृका भवति विधवनाद्वा विधावनाद्वेति चर्म शिरा अपि वा धव इति मनुष्यनाम तद्वियोगाद्विधवा । देवरो दीव्यतिकर्मा । मर्यो मनुष्यो मरणधर्मा । योषा यौतेराकुरुते सधस्थाने ' ( निरु. ३. १५) इति ॥