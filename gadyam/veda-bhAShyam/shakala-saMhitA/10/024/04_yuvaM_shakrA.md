+++
title = "004"
devataa = "अश्विनौ"
RShiH = "विमद ऐन्द्रः प्राजापत्यो वा वसुकृद्वा वासुक्रः"
ChandaH = "अनुष्टुप्"

+++


हे **शक्रा** शक्रौ शत्रुवधादिकर्मसु समर्थौ हे अश्विनौ **मायाविना** मायाविनौ प्रज्ञावन्तौ शत्रुवञ्चनकुशलौ वा **युवं** युवां **समीची** परस्परं संगतौ **निरमन्थतम्** अग्निं निरमथ्नीतम् । ‘अश्विनावध्वर्यू' (ऐ. ब्रा. १. १८) इति ब्राह्मणोक्तत्वादग्निमन्थनमप्यश्विनोरुपपन्नमिति । कदाश्विनौ निर्मथितवन्तौ उच्यते । **यत्** यदा **नासत्या** नासत्यौ युवां **विमदेन** मया **ईळिता** ईळितौ स्तुतौ **निरमन्थतं** निरमथ्नीतं तदानीं युवां परस्पर संगतौ निर्मथितवन्तौ स्थ इत्यर्थः ॥