+++
title = "001"
devataa = "इन्द्रः"
RShiH = "विमद ऐन्द्रः प्राजापत्यो वा वसुकृद्वा वासुक्रः"
ChandaH = "आस्तारपङ्क्तिः"

+++


हे **इन्द्र** त्वम् **इमम्** ईदृशं **सोमं** पिब । कीदृशम् । **मधुमन्तं** मधुररसोपेतं **चमू** चम्वोः अधिषवणफलकयोः **सुतम्** अभिषुतम् । तदनन्तरं **पुरुवसो** बहुधन हे इन्द्र **वः** तव **विमदे** विशेषेण सोमजन्यमदे सति **अस्मे** अस्मासु **रयिं** धनं **नि** **धारय** नितरां स्थापय । कीदृशम् । **सहस्रिणं** सहस्रसंख्यायुक्तम् । प्रभूतमित्यर्थः । त्वया दत्तेन धनेन यस्माद्वयं पुनरपि त्वदर्थं यागं कुर्मः तस्मादस्मासु धनं निधेहीत्यर्थः । अतः कारणात् **विवक्षसे** । महन्नामैतत् । त्वं महान् भवसि ॥