+++
title = "003"
devataa = "इन्द्रः"
RShiH = "विमद ऐन्द्रः प्राजापत्यो वा वसुकृद्वा वासुक्रः"
ChandaH = "आस्तारपङ्क्तिः"

+++


हे इन्द्र **यः** त्वं **वार्याणां** वरणीयानां धनानां **पतिः** **असि** स्वामी भवसि । **रध्रस्य** राधकस्य स्तोतुश्च **चोदिता** धनदानेन कर्मसु नियोक्ता च भवसि । किंच हे **इन्द्र** यस्त्वं **स्तोतॄणामविता** रक्षकोऽसि स त्वं **वि** **वो** **मदे** तव विविधे सोमजन्यमदे सति **द्विषः** द्वेष्टुः सकाशात् **नः** अस्मान् **पाहि** रक्ष। **अंहसः** पापाच्च रक्ष । कस्मादेवमुच्यसे । यस्मात्त्वं **विवक्षसे** महान् भवसि ॥