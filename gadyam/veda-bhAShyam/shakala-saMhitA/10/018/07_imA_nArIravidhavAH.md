+++
title = "007"
devataa = "पितृमेधः"
RShiH = "सङ्कुसुको यामायनः"
ChandaH = "त्रिष्टुप्"

+++


**अविधवाः** । धवः पतिः । अविगतपतिकाः । जीवद्भर्तृका इत्यर्थः । **सुपत्नीः** शोभनपतिकाः **इमाः** **नारीः** नार्यः **आञ्जनेन** सर्वतोऽञ्जनसाधनेन **सर्पिषा** घृतेन अक्तनेत्राः सत्यः **सं** **विशन्तु** स्वगृहान् प्रविशन्तु । तथा **अनश्रवः** अश्रुवर्जिता अरुदत्यः **अनमीवाः** । अमीवा रोगः। तद्वर्जिताः। मानसदुःखवर्जिता इत्यर्थः। **सुरत्नाः** शोभनधनसहिताः **जनयः**। जनयन्त्यपत्यमिति जनयो भार्याः । ताः **अग्रे** सर्वेषां प्रथमत एव **योनिं** गृहम् **आ** **रोहन्तु** आगच्छन्तु ॥