+++
title = "010"
devataa = "पितृमेधः"
RShiH = "सङ्कुसुको यामायनः"
ChandaH = "त्रिष्टुप्"

+++


**मातरं** मातृभूतां **भूमिम्** अस्माभिर्भूमौ निधीयमानस्त्वम् **उप** **सर्प** उपगच्छ । अनुप्रविशेत्यर्थः । कीदृशीम् । **उरुव्यचसं** बहुव्याप्तिकां **पृथिवीं** विस्तीर्णां **सुशेवां** सुसुखाम्। सर्वेषां सुखदात्रीमित्यर्थः। तामुपगच्छ । **युवतिः** यौवनान्विता स्त्रीरूपेयं भूमिः **दक्षिणावते** ऋत्विग्भ्यो देयत्वेन धनवते यजमानाय **ऊर्णम्रदाः** । ऊर्णेव ऊर्जास्तुक इव मृद्वी भवति । सुकुमारा भवति । न बाधयित्रीत्यर्थः । स **एषा** पृथिवी **निर्ऋतेः** मृत्युदेवतायाः **उपस्थात्** समीपस्थानात् **त्वा** त्वामस्थिरूपं यजमानं **पातु** रक्षतु ॥ ॥ २७ ॥