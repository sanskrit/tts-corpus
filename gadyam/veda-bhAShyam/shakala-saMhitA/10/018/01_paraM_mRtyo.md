+++
title = "001"
devataa = "मृत्युः"
RShiH = "सङ्कुसुको यामायनः"
ChandaH = "त्रिष्टुप्"

+++


हे **मृत्यो** सर्वेषां मारकैतन्नामक देव **परम्** अन्यं **पन्थां** पन्थानम् **अनु** आनुपूर्व्येण **परेहि** पराङ्मुखो गच्छ। यजमानादिति शेषः । कोऽसौ पन्थाः । **ते** तव **स्वः** स्वभूतः **देवयानात्** । देवा अनेन मार्गेण गच्छन्तीति देवयानो देवमार्गः। तस्मात् **इतरः** यः पन्थाः तं प्रगच्छ । न केवलमतः परागच्छ अपि तु **चक्षुष्मते** दर्शनवते **शृण्वते** सर्वम् । अप्रतिहतसर्वेन्द्रियविज्ञानायेत्यर्थः । **ते** तुभ्यं **ब्रवीमि** कथयामि । **नः** अस्माकं **प्रजां** दुहितृदौहित्रात्मिकां **मा** **रिरिषः** मा हिंसीः । **उत** अपि च **वीरान्** पुत्रपौत्रादीन् **मा** हिंसीः । तत्परागमनेन रक्षेत्यर्थः ॥