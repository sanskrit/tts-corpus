+++
title = "004"
devataa = "मृत्युः"
RShiH = "सङ्कुसुको यामायनः"
ChandaH = "त्रिष्टुप्"

+++


अनया जीवरक्षार्थं पाषाणं परिधिरूपेण स्थापयन्ति । **जीवेभ्यः** जीवद्भ्यः पुत्रपौत्रादिभ्यस्तेषां रक्षणार्थमेवं **परिधिं** मृत्योः परिधानभूतं पाषाणं **दधामि** निदधामि । ततः **एषां** जीवतां मध्ये **अपरः** अन्यः **एतम्** इमम् **अर्थम्** । अर्तेरिदं रूपम् । गन्तव्यं मरणाख्यं मार्गं **नु** क्षिप्रं **मा** **गात्** मा गच्छतु । एतदर्थं परिधिं स्थापयामीति संबन्धः। किंच **पुरूचीः** बह्वञ्चना बहुगमनाः **शतं** **शरदः** एतत्संख्याकान् वर्षान् **जीवन्तु** स्वस्वप्राणान् धारयन्तु । तथा **पर्वतेन** शिलोच्चयेन **मृत्युं** सर्वेषां मारकमेतन्नामकम् **अन्तः** दधताम् अन्तर्हितं कुर्वन्तु । यथा नागच्छति तथा कुर्वतामित्यर्थः॥