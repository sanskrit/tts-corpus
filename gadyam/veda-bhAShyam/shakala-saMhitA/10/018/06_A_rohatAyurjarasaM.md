+++
title = "006"
devataa = "त्वष्टा"
RShiH = "सङ्कुसुको यामायनः"
ChandaH = "त्रिष्टुप्"

+++


हे मृतस्य स्वजनाः पुत्रपौत्रादयः **जरसं** जरां **वृणानाः** संभजमाना यूयम् **आयुः** जीवनम् **आ** **रोहत** अधितिष्ठत । **अनुपूर्वम्** आनुपूर्व्येण । अव्ययीभावः । पूर्वो ज्येष्ठः । ज्येष्ठानुपूर्व्या **यतमानाः** प्रयत्नं कुर्वन्तो यूयं **यति** **स्थ** यत्संख्याका भवथ । यच्छब्दाच्छान्दसो डतिः । **सुजनिमा** शोभनजननः **त्वष्टा** एतन्नामको देवः **सजोषाः** भवद्भिः संगतः सन् **इह** अस्मिन् कर्मणि प्रवृत्तानां **वः** युष्माकं **जीवसे** जीवनाय **दीर्घं** प्रभूतम् **आयुः** **करति** करोतु ॥