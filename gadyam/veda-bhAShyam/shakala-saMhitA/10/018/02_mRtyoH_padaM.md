+++
title = "002"
devataa = "मृत्युः"
RShiH = "सङ्कुसुको यामायनः"
ChandaH = "त्रिष्टुप्"

+++


हे मृतस्य ज्ञातयः **मृत्योः** परागच्छतः तस्य **पदम्** । पद्यतेऽस्मिन्निति पदं पितृयाणः । तं **योपयन्तः** विमोहयन्तः परिवर्जयन्तः **यत्** यस्मात् **ऐत** देवयानीयपथा गतवन्तः तस्मात् **द्राघीयः** दीर्घतरम् **आयुः** जीवनं **प्रतरं** प्रकृष्टतरमत्यर्थं **दधानाः** धारयन्तो भवथ। किंच हे
"यज्ञियासः यज्ञार्हा यज्ञसंपादिनो यजमानाः **प्रजया** पुत्रपौत्रादिकया **धनेन** गवाश्वादिकेन च **आप्यायमानाः** वर्धमानाः सन्तः शुद्धाः जन्मान्तरसंचितदुरितक्षयात् शुद्धाः **भवत** । **पूताः** वर्तमानजन्मोपचितदुरितक्षयाच्च पूता भवत ॥