+++
title = "001"
devataa = "वायुः"
RShiH = "अनिलो वातायनः"
ChandaH = "त्रिष्टुप्"

+++


**वातस्य** वायोः **रथस्य** रंहणशीलस्य **महिमानं** माहात्म्यं नु क्षिप्रं प्रब्रवीमि । **अस्य** वायोः **घोषः** शब्दः **स्तनयन्** गिरिगह्वरादिषु विविधं शब्दमुत्पादयन् **रुजन्** सर्वं स्थावरजङ्गमजातं भञ्जन् **एति** गच्छति । स च वायुः **दिविस्पृक्** दिवमाकाशं स्पृशन् व्याप्नुवन् **अरुणानि** अरूणवर्णानि विकृतरूपाणि दिगन्तराणि **कृण्वन्** कुर्वन् **याति** प्राप्नोति । **उतो** अपि च **पृथिव्या** भूमेः **रेणुं** पांसुम् **अस्यन्** गृहीत्वा सर्वत्र विक्षिपन् **एति** गच्छति । अत एव अरुणानि कृण्वन् इत्युक्तम् ॥