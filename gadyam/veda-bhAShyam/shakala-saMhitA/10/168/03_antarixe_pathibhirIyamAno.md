+++
title = "003"
devataa = "वायुः"
RShiH = "अनिलो वातायनः"
ChandaH = "त्रिष्टुप्"

+++


**अन्तरिक्षे** नभसि विद्यमानैः **पथिभिः** मार्गैः **ईयमानः** गच्छन् वायुः **कतमच्चनाहः** एकमपि दिनं **न** **नि** **विशते** नोपविशति । किंतु सर्वदैव गच्छति । ' नेर्विशः ' ( पा. सू. १. ३. १७) इत्यात्मनेपदम् । अपि च **अपाम्** उदकानां **सखा** । ' वायुर्वै वृष्ट्या ईशे ' ( तै. सं. २ .४. ९. १) इति श्रुतेः । **प्रथमजाः** सर्वेभ्यः प्राणिभ्यः पूर्वोत्पन्न एव **ऋतावा** सत्यवान् यज्ञवान् वा एवंभूतो  वायुः **क्व** **स्वित्** कुत्र खलु देशे **जातः** उत्पन्नः **कुतः** कस्माच्च देशान्निष्क्रम्य **आ** **बभूव** इदं सर्वं जगद्व्याप्नोत् । सर्वदा सर्वत्र वर्तमानत्वादस्योत्पत्तिर्व्याप्तिप्रकारश्च न केनापि ज्ञातुं शक्यत इत्यर्थः ॥