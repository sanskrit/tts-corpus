+++
title = "004"
devataa = "वायुः"
RShiH = "अनिलो वातायनः"
ChandaH = "त्रिष्टुप्"

+++


अयं वायुः **देवानाम्** इन्द्रादीनामपि **आत्मा** जीवरूपेण तेष्ववस्थानात् **भुवनस्य** अपि भूतजातस्य **गर्भः** गर्भवत्प्राणरूपेणान्तर्वर्तमानः **एषः** ईदृशः **देवः** **यथावशं** यथाकामं यथेच्छं **चरति** वर्तते । अनिवारितगतिः सन् क्वचिच्छीघ्रं गच्छति क्वचिच्छनैर्गच्छति कुतश्चिच्छरीरान्निष्क्रामति अन्यच्च शरीरं प्रविशतीत्येवं यथेच्छं वर्तत इत्यर्थः । **अस्य** वायोरागच्छतः **घोषा** **इत्** शब्दा एव **शृण्विरे** श्रूयन्ते । **रूपं** स्वरूपं तु **न** दृश्यते नीरूपत्वात् । अदृग्विषयत्वेन शब्देनैवानुमीयत इत्यर्थः । **तस्मै** **वाताय** वायवे **हविषा** चरुपुरोडाशादिलक्षणेन **विधेम** परिचरेम ॥ ॥ २६ ॥