+++
title = "003"
devataa = "सार्पराज्ञी सूर्यो वा"
RShiH = "सार्पराज्ञी"
ChandaH = "गायत्री"

+++


**त्रिंशद्धाम** धामानि स्थानानि । वचनव्यत्ययः। **वस्तोः** वासरस्याहोरात्रस्यावयवभूतानि । **अह**-शब्दो ऽवधारणे । **द्युभिः** सूर्यस्य दीप्तिभिरेव **वि** राजति विराजन्ते विशेषेण दीप्यन्ते । व्यस्ययेनैकवचनम् । मुहूर्तान्यत्र धामान्युच्यन्ते । पञ्चदश रात्रेः पञ्चदशाह्नः । **पतङ्गाय** । पतति गच्छतीति पतङ्गः सूर्यः । तस्मै स्तुतिरूपा **वाक्** प्रति **धीयते** प्रतिमुखं स्तोतृभ्यः क्रियते । 

यद्वा । वस्तोरहनि त्रिंशद्धामानि । घटिकाभिप्रायमेतत् । त्रिंशद्घटिकाः । अत्यन्तसंयोगे द्वितीया । एतावन्तं कालं **द्युभिः** दीप्तिभिरसौ सूर्यो **वि राजति** । विशेषेण दीप्यते । तस्मिंश्च समये **वाक्** त्रयीरूपा तस्मै सूर्यरूपाय **पतङ्गाय** प्रति **धीयते** प्रतिमुखं धार्यते । सूर्यं सेवत इत्यर्थः । श्रूयते हि -- ऋग्भिः पूर्वाह्णे दिवि देव ईयते यजुर्वेदे तिष्ठति मध्ये अह्नः' (तै. ब्रा. ३. १२. ९. १ ) इत्यादि । यदा त्विदं सूक्तं सर्पराज्ञ्या आत्मस्तुतिः तदा सूर्यात्मना स्तूयत इत्यवगन्तव्यम् ॥ ॥ ४७ ॥