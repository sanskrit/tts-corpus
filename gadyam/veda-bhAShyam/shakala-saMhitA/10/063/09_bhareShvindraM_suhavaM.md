+++
title = "009"
devataa = "विश्वेदेवाः"
RShiH = "गयः प्लातः"
ChandaH = "जगती"

+++


**अंहोमुचम्** अंहसः पापस्य मोचकं **सुहवं** शोभनाह्वानम् **इन्द्रं** **भरेषु** । भृणन्ति भर्जयन्ति विनाशयन्ति शत्रूनत्रेति भराः संग्रामाः । तेषु **हवामहे** रक्षणायाह्वयामः । किंच **सुकृतं** सुकर्माणं **दैव्यं** देवसंबन्धिनमन्यं **जनं** चाह्वयामहे । तं जनमुद्दिशति । **अग्निं** **मित्रं** **वरुणं** **भगं** भजनीयमेतन्नामानं देवं **द्यावापृथिवी** द्यावापृथिव्यौ **मरुतः** च **सातये** अन्नलाभाय **स्वस्तये** अविनाशाय रक्षणायाह्वयामहे ॥