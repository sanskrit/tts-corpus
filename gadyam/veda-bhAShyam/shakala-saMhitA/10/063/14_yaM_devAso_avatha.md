+++
title = "014"
devataa = "विश्वेदेवाः"
RShiH = "गयः प्लातः"
ChandaH = "जगती"

+++


हे **देवासः** देवाः **वाजसातौ** अन्नभजनेऽन्नलाभे वा **यं** रथम् **अवथ** रक्षथ हे **मरुतः** **शूरसाता**। संग्रामनामैतत् शूराः स्यन्ति खिद्यन्तेऽत्रेति शूराः सीयन्ते विनाश्यन्ते योद्धृभिरत्रेति । तस्मिन्युद्धे **यं** रथं **हिते** निहिते **धने** धनमुद्दिश्य ।  ‘ निमित्तात्कर्मसंयोगे ' ( प. सू. २. ३. ३६. ६) इति सप्तमी । तदुद्दिश्य रक्षथ । सर्वेषां देवानां मुख्यत्वादिन्द्रमेवाभिलक्ष्य  वदत्युत्तरार्धेन। हे **इन्द्र** सर्वेषां मुख्य प्रातर्यावाणं   प्रातरेव युद्धं प्रति गन्तारं **सानसिं** संभजनीयम् **अरिष्यन्तं** कैश्चिदप्यहिंसितम् । यद्वा । इन्द्रसहायानां मरुतामबाधकम् । तं **रथं** **स्वस्तये** अस्माकं रक्षणाय वयम् **आ** **रुहेम** आरोहेम ।