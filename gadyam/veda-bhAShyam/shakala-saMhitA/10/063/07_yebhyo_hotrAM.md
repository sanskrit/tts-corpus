+++
title = "007"
devataa = "विश्वेदेवाः"
RShiH = "गयः प्लातः"
ChandaH = "जगती"

+++


**समिद्धाग्निः** हविर्भिः सम्यग्दीप्ताग्निः **मनुः** वैवस्वतो मनुष्याणां प्रथमभावी श्रद्धधानेन **मनसा** **सप्त** सप्तसंख्याकैः **होतृभिः** वषट्कर्तृभिर्ऋत्विग्भिश्च सह **येभ्यः** युष्मभ्यं **प्रथमां** प्रथमं मुख्यं यद्वा सर्वेषां मनुष्याणामग्रे क्रियमाणत्वादाद्यं **होत्राम्** । हूयन्ते हवींष्यत्रेति होत्रा यज्ञः । तम् । यद्वा । आहूयन्ते देवाः स्तुतिभिरत्रेति । तं यज्ञम् **आयेजे** आभिमुख्येनेष्टवान् । यजेर्लिटि रूपम् । यद्वा । लटि लोपस्त आत्मनेपदेषु ' इति तलोपः।  ‘ यजिवप्योरलिट्येत्वं वक्तव्यम्। (का. ६, ४, १२०. ४ ) इति वचनादेकारः । हे **आदित्याः** अदितेः पुत्रा हे देवा: **ते** यूयं नोऽस्मभ्यम् **अभयं** **शर्म** च सुखं प्रयच्छत् । किंच **नः** अस्माकं **स्वस्तये** क्षेमाय **सुपथा** सुपथानि शोभनान् वैदिकमार्गान् **सुगा** सुष्ठु गन्तव्यान् **कर्त** कुरुत । करोतेर्लोटि ‘ बहुलं छन्दसि ' इति विकरणस्य लुक् । तबादेशः ॥