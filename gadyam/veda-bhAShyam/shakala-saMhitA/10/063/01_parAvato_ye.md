+++
title = "001"
devataa = "विश्वेदेवाः"
RShiH = "गयः प्लातः"
ChandaH = "जगती"

+++


**ये** देवाः **परावतः** दूरदेशादागत्य **आप्यं** ज्ञातेयं मनुष्यैः सह बन्धुत्वं **दिधिषन्ते** धारयन्ति । यद्वा । हविषां प्रदातृभिर्मनुष्यैः सह सख्यं कुर्म इति परस्परं शब्दायन्ते । धिष शब्दे । जौहोत्यादिकः । छान्दसो झस्यान्तादेशः ।  ‘ धिष धारणे इति कैश्चिदप्युपगम्यते । उक्तार्थमेव विशिनष्टि । **मनुप्रीतासः** मनुष्यैः प्रीता देवाः **विवस्वतः** विवस्वत्पुत्रस्य मनोः **जनिम** जन्मानि मनुष्यान् धारयन्ति । किंच **ये** **देवाः** **नहुष्यस्य** नहुषपुत्रस्य **ययातेः** एतन्नामकस्य राजर्षेः **बर्हिषि** यज्ञे **आसते** उपविशन्ति **ते** देवाः **नः** अस्मान् **अधि** **ब्रुवन्तु** धनादिप्रदानेनास्मानधिकं वदन्तु! पूजयन्त्वित्यर्थः ॥