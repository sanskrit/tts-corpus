+++
title = "015"
devataa = "पथ्या स्वस्तिः"
RShiH = "गयः प्लातः"
ChandaH = "जगती त्रिष्टुब्वा"

+++


हे **मरुतः** मितराविणो देवाः **नः** अस्माकं **पथ्यासु** पथियोग्येषु सोदकेषु देशेषु **स्वस्ति** कल्याणं कुरुत । तथा **धन्वसु** निरुदकेषु देशेषु **स्वस्ति** कल्याणमुदकजननलक्षणं कुरुत । तथा **अप्सु** उदकेषु स्वस्ति । तथा **स्वर्वति** सर्वैरायुधैर्युक्ते सेनालक्षणे **वृजने** शत्रूणामावर्जके बले च कल्याणं कुरुत । **नः** अस्माकं **पुत्रकृथेषु** पुत्राणां कर्तृषूत्पादकेषु स्त्रीणां **योनिषु** **स्वस्ति** कल्याणं यथा गर्भा न पतन्ति तथा क्षेमं कुरुत । किंच नोऽस्माकं **राये** धनाय गवादिलक्षणाय **स्वस्ति** क्षेमं **दधातन** धत्त कुरुत ॥