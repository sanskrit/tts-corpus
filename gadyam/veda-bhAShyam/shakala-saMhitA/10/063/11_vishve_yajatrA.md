+++
title = "011"
devataa = "विश्वेदेवाः"
RShiH = "गयः प्लातः"
ChandaH = "जगती"

+++


हे यजत्राः यजनीया हे **विश्वे** सर्वे देवा यूयम् **ऊतये** रक्षणार्थम् **अधि** **वोचत** अस्मानधिब्रूत । आभाष्य च **अभिह्रुतः** अभिहिंसित्र्याः **दुरेवायाः** दुर्गतेः **नः** अस्मान् **त्रायध्वम्** । यद्येवं कुरुथ तर्हि हे **देवाः** **शृण्वतः** स्तोत्राण्यस्माभिरुक्तानि तादृशान् **वः** युष्मान् **सत्यया** यथार्थभूतया **देवहूत्या** । देवा हूयन्तेऽनयेति देवहूतिः स्तुतिः । तया वयं **हुवेम** आह्वयेम । किमर्थम् । **अवसे** रक्षणाय शत्रुभ्यः **स्वस्तये** क्षेमाय जीवनाभिवृद्धये च ॥