+++
title = "001"
devataa = "विश्वेदेवाः आङ्गिरसो वा"
RShiH = "नाभानेदिष्ठो मानवः"
ChandaH = "जगती"

+++


नाभानेदिष्ठः स्वपित्रा मनुनाभ्यनुज्ञातः सत्रमासीनानङ्गिरसोऽभ्येत्य मां प्रतिगृह्णीत युष्मभ्यं यज्ञं प्रज्ञापयामीति यदुक्तवान् तदुच्यते । इतिहासस्तु इदमित्थेति पूर्वसूक्ते ' नाभानेदिष्ठं शंसति नाभानेदिष्ठं वै मानवम्' ( ऐ. ब्रा. ५. १४ ) इति ब्राह्मणानुसारेण  ‘ मनुः पुत्रेभ्यो दायं व्यभजत् ' ( तै. सं. ३. ३. ९. ४ ) इति तैत्तिरीयब्राह्मणानुसारेण च सप्रपञ्चमभिहितः । तथा चास्या ऋचोऽयमर्थः । **यज्ञेन** यजनीयेन हविषा **दक्षिणया** ऋत्विग्भ्यो देयया **समक्ताः** संगताः **ये** अहीनैकाहसत्राणि कुर्वन्तो यूयम् **इन्द्रस्य** **सख्यं** सखिकर्म अत एव **अमृतत्वम्** अमरणधर्मं देवत्वम् **आनश** आनशिध्वे प्राप्ताः स्थ । अश्नोतेर्लिटि मध्यमे व्यत्ययेन बहुवचनम् । ‘अश्नोतेश्च' इति नुडागमः । यद्वृत्तयोगादनिघातः । हे **अङ्गिरसः** **तेभ्यः** **वः** युष्मभ्यं **भद्रं** कल्याणं कर्म **अस्तु** । हे **सुमेधसः** सुप्रज्ञा हे अङ्गिरसः ते यूयमिदानीमागत **मानवं** मनोः पुत्रं मां **प्रति** **गृभ्णीत** प्रतिगृह्णीत । मयि प्रतिगृहीते सति यज्ञं साधु करिष्यामीति तदर्थं प्रतिगृह्णीत ॥