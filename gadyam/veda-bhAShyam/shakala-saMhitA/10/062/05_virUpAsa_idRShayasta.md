+++
title = "005"
devataa = "विश्वेदेवाः आङ्गिरसो वा"
RShiH = "नाभानेदिष्ठो मानवः"
ChandaH = "अनुष्टुप्"

+++


परोक्षतयर्षिराह । **ऋषयः** कर्मणां द्रष्टार एत ऋषयः **विरूपास** **इत्** अन्योन्यं वर्णतो रूपतश्च नानारूपा भवन्ति । **त** **इत्** त एवामी अङ्गिरसः **गम्भीरवेपसः** । वेप इति कर्मनाम । गम्भीरकर्माणो भवन्ति । **ते** इमे **अङ्गिरसः** **सूनवः** पुत्राः खलु । तदेवाह । **ते** इमे अङ्गिरसः **अग्नेः** **परि** **जज्ञिरे** सर्वतो जाताः प्रादुर्भूताः ।  ‘ येऽङ्गारा आसंस्तेऽङ्गिरसोऽभवन्' (ऐ. ब्रा. ३. ३४) इति ब्राह्मणम् । अत्र निरुक्तं च द्रष्टव्यम् ( निरु. ३. १७ ) ॥ ॥ १ ॥