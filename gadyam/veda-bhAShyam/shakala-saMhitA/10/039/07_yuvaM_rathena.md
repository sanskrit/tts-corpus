+++
title = "007"
devataa = "अश्विनौ"
RShiH = "काक्षिवती घोषा"
ChandaH = "जगती"

+++


हे अश्विनौ **युवं** युवां **पुरुमित्रस्य** पुरुमित्रनामधेयस्य **योषणां** दुहितरं **शुन्ध्युवं** नाम जायां **विमदाय** विमदनामधेयाय ऋषये **रथेन** स्वसेनापरिवृतेन रथेन **न्यूहथुः** प्रापयतम् । विमदस्य गृहं नीतवन्तौ स्थ इत्यर्थः। तथा च निगमान्तरं  --' यावर्भगाय विमदाय जायां सेनाजुवा न्यूहतू रथेन ' ( ऋ. सं. १, ११६. १) इति । किंच **युवं** युवां **वध्रिमत्याः** संग्रामे शत्रुभिश्छिन्नहस्तायाः **हवम्** आह्वानम् **अगच्छतम्** । आगत्य च तस्यै हिरण्मयं हस्तं प्रायच्छतम् । तथा च निगमान्तरम् ---' अजोहवीन्नासत्या करा वां महे यामन् पुरुभुजा पुरंधिः । श्रुतं तच्छासुरिव वध्रिमत्या हिरण्यहस्तमश्विनावदत्तम् ' ( ऋ. सं. १. ११६. १३ ) इति । किंच **युवं** युवां **पुरंधये** बहुप्रज्ञायै वध्रिमत्यै **सुषुतिं** सुप्रसवं शोभनमैश्वर्यं वा **चक्रथुः** कृतवन्तौ स्थः ॥