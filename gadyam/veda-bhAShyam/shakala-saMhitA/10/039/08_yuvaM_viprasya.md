+++
title = "008"
devataa = "अश्विनौ"
RShiH = "काक्षिवती घोषा"
ChandaH = "जगती"

+++


हे अश्विनौ **युवं** युवां **विप्रस्य** मेधाविनः **जरणां** जराम् **उपेयुषः** उपगतवतः **कलेः** कलिनामधेयस्य ऋषेः **वयः** पुनः पुनरपि **युवत्** युवत्वयुक्तम् **अकृणुतम्** अकुरुतम् । तथा च निगमान्तरं- कलिं याभिर्वित्तजानिं दुवस्यथः' (ऋ. सं. १. ११२. १५) इति । किंच **युवं** युवां **वन्दनं** जायावियोगसंतापेन कूपपतितं वन्दनाख्यमृषिम् **ऋश्यदात्** कूपात् **उदूपथुः** उदैरयतम् । तथा निगमान्तरम् - ’उद्वन्दनमैरयतं स्वर्दृशे' (ऋ. सं. १. ११२. ५) इति । किंच **युवं** युवां **विश्पलाम्** । खेलस्य राज्ञः सेनायां योद्ध्री विश्पला नाम काचित् स्त्री । तां संग्रामे शत्रुभिश्छिन्नजङ्घां **सद्यः** तदैव **एतवे** गमनाय **कृथः** अकुरुतम् । तथा च निगमान्तरं- चरित्रं हि वेरिवाच्छेदि पर्णमाजा खेलस्य परितक्म्यायाम् । सद्यो जङ्घामायसीं विश्पलायै धने हिते सर्तवे प्रत्यधत्तम्' (ऋ. सं. १. ११६. १५) इति ॥