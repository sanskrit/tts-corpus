+++
title = "013"
devataa = "अश्विनौ"
RShiH = "काक्षिवती घोषा"
ChandaH = "जगती"

+++


हे **अश्विना** अश्विनौ **ता** तौ युवां **जयुषा** जयशीलेन रथेन **पर्वतम्** अद्रिं प्रति **वर्तिः** मार्गं **वि** **यातं** विविधं गच्छथः। तथा च निगमान्तरं -- वि जयुषा रथ्या यातमद्रिं श्रुतं हवं वृषणा वध्रिमत्याः' (ऋ. सं. ६. ६२. ७) इति । किंच युवां **शयवे** शयोरर्थाय **धेनुम्** अपिन्वतम् । निवृत्तप्रसवां वृद्धां गां प्रभूतस्य पयसो दोग्ध्रीं कृतवन्तौ स्थ इत्यर्थः। तथा च निगमान्तरं -- ’युवं धेनुं शयवे नाधितायापिन्वतमश्विना पूर्व्याय ' (ऋ. सं. १. ११८. ४) इति । किंच **युवं** युवां **वृकस्य** **अन्तः** अनुप्रविष्टां **ग्रसितां** वृकेण ग्रस्तां **वर्तिकाम्** । वर्तिका नाम चटका। ताम् **आस्यात्** वृकस्य मुखात् **शचीभिः** प्रज्ञाभिः कर्मभिर्वा **अमुञ्चतम्** अमोचयतम् । तथा च निगमान्तरम् - ‘अजोहवीदश्विना वर्तिका वामास्नो यत्सीममुञ्चतं वृकस्य ' (ऋ. सं. १.११७.१६ ) इति ॥