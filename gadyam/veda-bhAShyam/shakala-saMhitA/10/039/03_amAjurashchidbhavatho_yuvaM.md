+++
title = "003"
devataa = "अश्विनौ"
RShiH = "काक्षिवती घोषा"
ChandaH = "जगती"

+++


हे **नासत्या** नासत्यौ **युवं** युवाम् **अमाजुरश्चित्** पितृगृहे जूर्यन्त्या अपि दुर्भगाया घोषायाः **भगः** **भवथः** । शोभनरूपेणात्मानं परिणमय्य पतिं दत्तवन्तौ स्थ इत्यर्थः । तथा च निगमान्तरं--- ‘घोषायै चित्पितृषदे दुरोणे पतिं जूर्यन्त्या अश्विनावदत्तम् ' ( ऋ. सं. १. ११७. ७) इति । **अनाशोश्चित्** अनशनस्यापि **अवितारा** रक्षितारौ युवां भवथः । **अपमस्य** **चित्** जात्यातिनिकृष्टस्यापि रक्षितारौ भवथः । **अन्धस्य** **चित्** चक्षुर्विकलस्यापि रक्षितारौ भवथः । **कृशस्य** **चित्** दुर्बलस्यापि रक्षितारौ भवथः । किंच **युवामित्** युवामेव **ऋतस्य** **चित्** यज्ञस्यापि भिषजौ वैद्यौ **आहुः** विद्वांसः ॥ .