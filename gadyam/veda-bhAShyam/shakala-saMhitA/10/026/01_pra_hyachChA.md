+++
title = "001"
devataa = "पूषा"
RShiH = "विमद ऐन्द्रः प्राजापत्यो वा वसुकृद्वा वासुक्रः"
ChandaH = "उष्णिक्"

+++


**हि** यस्मात्कारणात् **मनीषाः** अस्मदीयाः स्तुतिलक्षणा वाचः **अच्छ** गुणग्रहणद्वारेण पूषणमभिप्राप्तुं **प्र** **यन्ति** प्रकर्षेण गच्छन्ति । कीदृश्यः । स्पार्हाः सर्वगुणोपेतत्वात्स्पृहणीयाः **नियुतः** । नियमनाद्वा नियोजनाद्वेत्येतद्रूपम् । अस्माभिर्नियमिता वा नियुक्ता वा । उच्चारिता इत्यर्थः । एतत् ज्ञात्वोपकारस्य प्रत्युपकारं कर्तुं **दस्रा** दर्शनीयः **नियुद्रथः** गमनाय सर्वदा नियतरथो नियुक्तरथो वा **माहिनः** महान् **पूषा** देवः **प्राविष्टु** अस्मान् प्रकर्षेण रक्षतु । यद्वा । दस्रा दंसयितारौ कर्मणामुपक्षपयितारौ । परिसमापयितारावित्यर्थः । एवंभूतौ पत्नीयजमानौ पूषा रक्षत्विति योज्यम् ॥