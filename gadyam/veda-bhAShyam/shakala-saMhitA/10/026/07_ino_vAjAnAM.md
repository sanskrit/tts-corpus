+++
title = "007"
devataa = "पूषा"
RShiH = "विमद ऐन्द्रः प्राजापत्यो वा वसुकृद्वा वासुक्रः"
ChandaH = "अनुष्टुप्"

+++


**इनः** ईश्वरः पूषा **वाजानां** हविरादीनां सर्वेषामन्नानां **पतिः** स्वामी **इनः** प्रभुः **पुष्टीनां** सर्वेषां प्राणिनां स्वभूतानां पोषणानां करणे **सखा** मित्रभूतः । सर्वस्योपकारित्वात् । किंच **हर्यतः** कामयमानस्य यजमानस्य स्वभूतं सोमं पिबन्निति शेषः। **श्मश्रु** श्मश्रूणि **वृथा** अनायासेनाप्रयत्नेन **प्र** **वि** **अदूधोत्** प्रकर्षेण विविधं कम्पयति **यः** पूषा **अदाभ्यः** शत्रुभिरहिंस्यः स इति पूर्वेण संबन्धः ॥