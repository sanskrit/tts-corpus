+++
title = "007"
devataa = "विश्वेदेवाः"
RShiH = "विहव्यः"
ChandaH = "त्रिष्टुप्"

+++


**धातॄणां** स्रष्टॄणामपि **धाता** स्रष्टा **भुवनस्य** कृत्स्नस्य भूतजातस्य **यः** इन्द्रः सविता वा **पतिः** पालयिता तं **देवं** देवनशीलं **त्रातारं** सर्वेभ्यो भयेभ्यः पालयितारम् **अभिमातिषाहम्** अभिमातीनां शत्रूणां सोढारमभिभवितारम् एवंगुणविशिष्टमिन्द्रं सवितारं वा स्तौमीति शेषः ॥  ‘ षह अभिभवे । ‘ छन्दसि सहः' इति ण्विप्रत्ययः । छान्दसं विभक्त्युदात्तत्वम् ॥ **उभा** उभावश्विनौ **बृहस्पतिः** चैतत्प्रमुखाः सर्वे **देवाः** **इमं** **यज्ञम्** अनुष्ठीयमानं **यजमानं** च **न्यर्थात्** निकृष्टादर्थात् पापात् । यद्वा । अर्थस्य प्रयोजनस्याभावो न्यर्थम् । तस्मात् **पान्तु** रक्षन्तु सफलं कुर्वन्त्वित्यर्थः ॥  ‘ नेरनिधाने ' ( पा. सू. ६. २. १९२) इत्युत्तरपदान्तोदात्तत्वम् ॥