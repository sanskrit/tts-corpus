+++
title = "004"
devataa = "विश्वेदेवाः"
RShiH = "विहव्यः"
ChandaH = "त्रिष्टुप्"

+++


**मह्यं** मदर्थं **यजन्तु** ऋत्विजो देवान् हविर्भिर्यजन्तु । यद्वा । षष्ठ्यर्थे चतुर्थी । मह्यं मदीया ऋत्विज इत्यर्थः। **मम** स्वभूतानि हव्यानि **यानि** हवींषि  चरुपुरोडाशादीनि सन्ति तैर्हविर्भिरित्यर्थः । तथा **मे** **मनसः** **आकूतिः** संकल्पनमभीष्टस्य प्रार्थनं **सत्या** यथार्थम् **अस्तु** । अपि च **अहं** **कतमच्चन** किमपि **एनः** पापं **मा** **नि** **गां** मा नियतं निकृष्टतरं वा गच्छेयम् । पापं मा कार्षमित्यर्थः ॥ एतेर्माङि लुङिः ‘ इणो गा लुङि ' इति गादेशः । गातिस्था ' इति सिचो लुक् ॥ अपि च हे **विश्वे** सर्वे **देवासः** देवा: यूयं **नः** अस्माकम् **अधि** **वोचत** विवादपदेषु पक्षपातेन ब्रूत ॥ वक्तेर्लोटि व्यत्ययेनाङ्।  ‘ वच उम् ' इत्युमागमः ॥