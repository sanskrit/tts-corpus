+++
title = "005"
devataa = "विश्वेदेवाः"
RShiH = "विहव्यः"
ChandaH = "त्रिष्टुप्"

+++


हे **षट्** **उर्वीः** षट्संख्याका उर्व्यः । एताश्चान्यत्राम्नायन्ते -- ' षण्मोर्वीरंहसः पान्तु द्यौश्च पृथिवी चाहश्च रात्रिश्चापश्चौषधयश्च इति । ईदृश्यो हे **देवीः** देव्यः ॥ जसि वा छन्दसि । इति पूर्वसवर्णदीर्घः ।  ‘ नामन्त्रिते समानाधिकरणे सामान्यवचनम् ' इत्यस्याविद्यमानत्वनिषेधेन षळुर्वीरित्यनयोरामन्त्रितयोः पदात्परत्वादाष्टमिकमामन्त्रितानुदात्तत्वम् ॥ ता यूयम् **उरु** विस्तीर्णं धनं **नः** अस्माकं **कृणोत** कुरुत ॥  ‘ कृवि हिंसाकरणयोश्च ।  ‘ धिन्विकृण्व्योरच्च ' इत्युप्रत्ययः ।  ‘तप्तनप्तनथनाश्च । इति तस्य तबादेशः ॥ हे **विश्वे** सर्वे **देवासः** देवाः यूयं च **इह** अस्मिन् धने प्राप्तव्ये विषये **वीरयध्वं** विक्रामयत । यथा वयं तद्धनं लभेमहि तथा वीर्यवन्तो यूयं प्रयतध्वमित्यर्थः ॥  ‘ वीर विक्रान्तौ । अपि च **प्रजया** पुत्रादिरूपया **मा** **हास्महि** वयं मा परित्यज्येमहि । **मा** च **तनूभिः** शरीरैस्त्यज्येमहि । अस्मान् कदाचिदपि पुत्रादयः शरीराणि च मा परित्याक्षुरित्यर्थः ॥ **ओहाक्** त्यागे । अस्मात् कर्मणि लुङि चिण्वद्भावाभावे रूपमेतत् ॥ तथा हे **राजन्** राजमान यद्वास्माकं स्वामिन् हे **सोम** **द्विषते** अप्रीतिं कुर्वते ॥ द्विषेः शतरि अदादित्वात् शपो लुक् । 'शतुरनुमः । इति विभक्तेरुदात्तत्वम् । 'षष्ठ्यर्थे चतुर्थी वक्तव्या ' इति चतुर्थी ॥ द्विषतः शत्रोः  **मा** **रधाम** मा वशं प्राप्नुयाम तथा त्वं कुर्वित्यर्थः ।  ‘ रध्यतिर्वशगमने ' (निरु. ६. ३२ ) इति यास्कः । यद्वा । द्विषते शत्रवे तदर्थं मा रधाम । परिपक्वा हननार्हा मा भूम ॥  ‘ रध हिंसासंराद्ध्योः । संराद्धिः पाक इति तद्वृत्तिः । माङि लुङि पुषादित्वात् च्लेरङादेशः ॥ ॥ १५ ॥