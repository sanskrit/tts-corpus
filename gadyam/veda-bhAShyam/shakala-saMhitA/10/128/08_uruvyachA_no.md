+++
title = "008"
devataa = "विश्वेदेवाः"
RShiH = "विहव्यः"
ChandaH = "त्रिष्टुप्"

+++


**उरुव्यचाः** विस्तीर्णव्यापनः **महिषः** महान् पूज्यो वा **पुरुहूतः** बहुभिर्यजमानैराहूतः **पुरुक्षुः** बहुनिवासः ॥ क्षियतेः ‘मितद्र्वादिभ्य उपसंख्यानम् ' (पा. सू. ३. २. १८०. १ ) इति डुप्रत्ययः ॥ यद्वा । पुरुभिर्बहुभिः शब्द्यमानः स्तूयमानः ॥ पूर्ववत् डुप्रत्ययः । औणादिके कर्मणि क्विपि वा  ‘ अनित्यमागमशासनम् ' इति तुगभावः ॥ ईदृशः इन्द्रः **अस्मिन्** **हवे** यज्ञे । हूयन्ते अस्मिन् हवींषीति हवो यज्ञः । जुहोतेरधिकरणेऽप् ॥ यद्वा । अस्मिन् हवे त्वद्विषये आह्वाने ॥  ‘ भावेऽनुपसर्गस्य ' इति ह्वयतेरप् संप्रसारणं च ॥ **नः** अस्मभ्यं **शर्म** सुखं **यंसत्** यच्छतु ददात्वित्यर्थः॥ यमेर्लेट्यडागमः ।  ‘ सिब्बहुलम् ' इति सिप् ॥ हे **हर्यश्व** हरी अश्वौ यस्य तादृश हे **इन्द्र** **सः** त्वं **नः** अस्माकं **प्रजायै** । द्वितीयार्थे चतुर्थी। प्रजां पुत्रपौत्रादिकां **मृळय** सुखय । **नः** अस्मान्  **मा** **रीरिषः** मा हिंसीः । **मा** च **परा** **दाः** । परादानं परित्यागः । मा परित्याक्षीरित्यर्थः ॥