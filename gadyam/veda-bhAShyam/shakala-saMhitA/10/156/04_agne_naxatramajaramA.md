+++
title = "004"
devataa = "अग्निः"
RShiH = "केतुराग्नेयः"
ChandaH = "गायत्री"

+++


हे **अग्ने** **नक्षत्रम्** ॥ नक्षति सततं गच्छतीति नक्षत्रः। ‘ नक्षि गतौ'। ‘ अमिनक्षि°' इत्यादिनात्रन्प्रत्ययः ॥ सततं गन्तारम् **अजरं** जरारहितं **सूर्यं** सर्वस्य प्रेरकमादित्यं **दिवि** अन्तरिक्षे **आ** **रोहयः** उपर्यवस्थापितवानसि । यद्वा । नक्षत्रं कृत्तिकादिकं सूर्यं च दिव्यारोहयः । किं कुर्वन् । **जनेभ्यः** सर्वेभ्यः प्राणिभ्यो व्यवहारार्थं **ज्योतिः** प्रकाशं **दधत्** विदधत् कुर्वन् । यथा सर्वेषां प्रकाशो भवति तथोन्नते देशे सूर्यमगमय इत्यर्थः ॥