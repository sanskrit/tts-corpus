+++
title = "001"
devataa = "अग्निर्जातवेदाः"
RShiH = "श्येन आग्नेयः"
ChandaH = "गायत्री"

+++


**जातवेदसं** जातानां वेदितारं जातधनादिकं वा **अश्वं** कर्मभिर्व्याप्नुवन्तं **वाजिनम्** अन्नवन्तं हे ऋत्विग्यजमानाः **नूनम्** अवश्यं **प्र** **हिनोत** प्रवर्धयत । यद्वा । अश्वमिव स्तुतिभिः प्रेरयत । ‘ हि गतौ वृद्धौ च ' । अस्माल्लोटि तशब्दस्य ‘ तप्तनप्तनथनाश्च ' इति तबादेशः । किमर्थम् । **नः** अस्माकम् **इदं** **बर्हिः** आस्तीर्णम् **आसदे** आसत्तुं प्राप्तुम् । बर्हिरासीदत्वित्यर्थः ॥ सदेः ‘कृत्यार्थे तवैकेन्” इति केन्प्रत्ययः ॥