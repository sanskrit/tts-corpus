+++
title = "009"
devataa = "इन्द्रः"
RShiH = "कृष्णः"
ChandaH = "त्रिष्टुप्"

+++


**उत** अपि चेन्द्रः **प्रहां** प्रहन्तारम् **अतिदीव्य** । अतिरभिपूजितार्थे वर्तते । दीव्यतिर्गत्यर्थे । अभिपूजितं गमयित्वा **जयाति** जयति । किंच **यत्** यथा । अत्र प्रकारवचनप्रत्ययस्य लोपो द्रष्टव्यः। **श्वघ्नी** कितवः **कृतं** कृतसमयं प्रतिकितवं कितवानां मध्ये **विचिनोति** परीक्ष्य गृह्णाति तद्वदिन्द्रः **काले** युद्धकाले बलवन्तं शत्रुं परीक्ष्य वधार्थं गृह्णातीत्यर्थः । किंच **यः** मनुष्यः **देवकामः** देवान् यष्टुं स्तोतुं वा अभिलाषवान् भवति तस्यार्थाय **धना** धनानि **न** **रुणद्धि** नावृणोति । नाच्छादयतीत्यर्थः । किंतु **स्वधावान्** बलवानिन्द्रः **तं** देवकामं **राया** धनेन **सं** **सृजति** संयोजयत्येव ॥