+++
title = "001"
devataa = "इन्द्रः"
RShiH = "कृष्णः"
ChandaH = "त्रिष्टुप्"

+++


**प्रतरं** प्रवृद्धतरं **लायं** संश्लेषणं हृदयवेधिनं शरं **सु** सुष्ठु **अस्यन्** क्षिपन् **अस्तेव** यथा क्षेप्ता धानुष्कः **भूषन्निव** यथा च अलंकारमलंकुर्वन् अलंकर्ता तद्वत् **स्तोममस्मै** इन्द्राय **प्र** **भर** प्रापय । हे अन्तरात्मन् त्वमिति शेषः । किंच हे **विप्राः** मेधाविनः यूयं **वाचा** स्तुत्या **अर्यः** अरेः शत्रोः **वाचं** **तरत** नितरां तरत । निराकुरुतेत्यर्थः॥ हे **जरितः** स्तोतः त्वं **सोमे** सोमयागे **इन्द्रं** **नि** **रमय** क्रीडय ॥