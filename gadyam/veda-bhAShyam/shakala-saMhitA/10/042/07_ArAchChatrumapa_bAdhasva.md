+++
title = "007"
devataa = "इन्द्रः"
RShiH = "कृष्णः"
ChandaH = "त्रिष्टुप्"

+++


हे **पुरुहूत** बहुभिराहूत **इन्द्र** तव **यः** **उग्रः** उद्गूर्णः **शम्बः** वज्रः। तथा च यास्कः--  ‘ शम्ब इति वज्रनाम शमयतेर्वा शातयतेर्वा' (निरु. ५, २४ ) इति । **तेन** वज्रेण **शत्रुम्** अस्मदरिम् **आरात्** अस्मत्समीपात् **दूरम्** **अप** **बाधस्व** त्वमपगमय। किंच **अस्मे** अस्मासु **यवमत** यवयुक्तं **गोमत्** गोयुक्तं च धनं **धेहि** निधेहि। किंच **जरित्रे** स्तोत्रे मह्यं **वाजरत्नां** रमणीयान्नं **धियं** कर्म **कृधि** कुरु ॥