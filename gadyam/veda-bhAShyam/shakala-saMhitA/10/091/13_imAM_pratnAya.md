+++
title = "013"
devataa = "अग्निः"
RShiH = "अरुणो वैतहव्यः"
ChandaH = "जगती"

+++


**प्रत्नाय** पुराणाय **उशते** स्तोत्रं कामयमानाय **अस्मै** अग्नये **नवीयसीं** नवतरामन्यैः अकृतपूर्वां **सुष्टुतिं** शोभनां स्तुतिं **वोचेयम्** अहं वक्ष्यामि । सोऽग्निरस्मदीयां स्तुतिं **शृणोतु** । किंचाहम् **अस्य** अग्नेः **हृदि** हृदये तत्रापि **अन्तरा** मध्ये **निस्पृशे** संस्पर्शनाय । गुणैरनुरञ्जनायेत्यर्थः । **भूयाः** भूयासम् । व्यत्ययेन मध्यमः । अग्नेर्हृदिस्पृगहं स्यामित्यर्थः । अथवा मम सुष्टुतेरनुप्रवेष्टा भवेति योज्यम् । समानमन्यत् । तत्र दृष्टान्तः । **पत्ये** पत्युर्हृदयस्य मध्ये **सुवासाः** शोभनवस्त्रादिना मण्डिता **जाया** **उशती** कामयमाना यथेष्टतमा भवति तद्वदित्यर्थः ॥