+++
title = "012"
devataa = "अग्निः"
RShiH = "अरुणो वैतहव्यः"
ChandaH = "जगती"

+++


**जातवेदसे** जातप्रज्ञाय **वसवे** वासयित्रे **अस्मै** अग्नये **मतयः** पूजयित्र्यः **इमाः** **वाचः** **वसूयवः** अस्मदर्थं धनकामाः सत्यः **अस्मत्** अस्मत्तो निर्गत्य **आ** **समग्मत** आभिमुख्येन संगच्छन्ते । तमिममग्निं प्रीणयन्त्वित्यर्थः । काः पुनस्ताः । **सुष्टुतयः** शोभनस्तुतिरूपाः **ऋचः** ऋगात्मिकाः **गिरः** वाचः । तथा **यासु** **वृद्धासु** **चित्** स्वत एव वृद्धास्वपि **वर्धनः** पुनरपि वर्धयिता सन्नग्निः **चाकनत्** स्तोतॄन् कामयते । इमा मतय इत्यन्वयः ॥