+++
title = "014"
devataa = "अग्निः"
RShiH = "अरुणो वैतहव्यः"
ChandaH = "जगती"

+++


**यस्मिन्** अग्नौ **उक्षणः** उक्षाणः । ‘ वा षपूर्वस्य निगमे ' इति दीर्घविकल्पः । सेचनसमर्थाः **अश्वासः** अश्वाः **ऋषभासः** वृषभाश्च **वशाः** स्वभाववन्ध्याश्च **मेषाः** च **अवसृष्टासः** देवतार्थम् अवसृष्टाः परित्यक्ताः सन्तोऽश्वमेधे **आहुताः** आभिमुख्येन हुता भवन्ति **कीलालपे** सौत्रामण्यां सुरां पिबते । **कीलालम्'** इत्युदकनामसु पाठात् । उदकं पिबते **सोमपृष्ठाय** सोमयुक्तः पृष्ठ उपरिभागो यस्य तस्मै सोमपृष्ठाय **वेधसे** विधात्रे तस्मै **अग्नये** **हृदा** हृदयेन **चारुं** कल्याणीं **मतिं** स्तुतिं **जनये** जनयामि । उत्पादयामि ॥