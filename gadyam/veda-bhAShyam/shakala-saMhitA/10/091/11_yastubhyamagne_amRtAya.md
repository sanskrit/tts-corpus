+++
title = "011"
devataa = "अग्निः"
RShiH = "अरुणो वैतहव्यः"
ChandaH = "जगती"

+++


हे **अग्ने** **अमृताय** मरणधर्मरहिताय **तुभ्यं** **यः** **मर्त्यः** मनुष्यः **समिधा** समिधम् । द्वितीयायाः ‘सुपां सुलुक्' इत्याकारः । **दाशत्** ददाति प्रयच्छति **उत** **वा** अपि वा **हविष्कृति** । हविषां कृत् करणं यस्मिन् स हविष्कृत् । तस्मिन्यज्ञे हवींषि ददातीति शेषः । **तस्य** मनुष्यस्य **होता** देवानामाह्वाता **भवसि** । किंच त्वं **दूत्यं** देवान् प्रति दूतकर्म कर्तुं **यासि** गच्छसि । किंच त्वं ब्रह्मा भूत्वास्मिन् कर्मणि युष्मभ्यमिमानि हवींषि यजमानेन प्रहितानीति **उप** **ब्रूषे** उपक्रम्य ब्रवीषि । किं च त्वं **यजसि** यजमानो भूत्वा देवेभ्यो हवींषि ददासि । किंच त्वं तथा पूर्वोक्तप्रकारेण **अध्वरीयसि** अध्वर्युरिवाचरसि । अथवान्यं यज्ञ कर्तुमिच्छसि ॥