+++
title = "001"
devataa = "अग्निः"
RShiH = "अरुणो वैतहव्यः"
ChandaH = "जगती"

+++


हे अग्ने **जागृवद्भिः** जागरणशीलैः स्तोतृभिः **जरमाणः** स्तूयमानः **दमूनाः** दममना दानमना दान्तमना वा **इळः** इळायाः **पदे** स्थाने उत्तरवेद्याम् **इषयन्** अन्नमिच्छन् **विश्वस्य** सर्वस्य **हविषः** **होता** **वरेण्यः** वरणीयः **विभुः** व्याप्तः **विभावा** दीप्तिमान् **सुषखा** शोभनसखा भवान् **सखीयते** सखित्वमिच्छते यजमानाय **सम्** **इध्यते** सम्यग्दीप्यते ॥