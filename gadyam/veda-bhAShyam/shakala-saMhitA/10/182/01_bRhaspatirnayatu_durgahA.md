+++
title = "001"
devataa = "बृहस्पतिः"
RShiH = "तपुर्मूर्धा बार्हस्पत्यः"
ChandaH = "त्रिष्टुप्"

+++


**बृहस्पतिः** बृहतां देवानां पतिः पालयिता ॥ ' तद्बृहतोः करपत्योश्चोरदेवतयोः सुट् तलोपश्च ' ( पा. म. ६.१. १५७) इति सुडागमस्तलोपश्च । ' उभे वनस्पत्यादिषु' इति पूर्वोत्तरपदयोर्युगपत्प्रकृतिस्वरत्वम् ॥ **दुर्गहा** दुर्गमनानां हन्ता स देवः **तिरः** **नयतु** तिरस्कर्तव्यानि पापान्यपसारयतु । **अघशंसाय** अस्माकमनर्थमाशंसमानाय पुरुषाय **मन्म** । मन्यतेर्दीप्तिकर्मणो मन्म । दीप्तमायुधं **पुनर्नेषत्** नयतु । नयतेर्लेट्यडागमः । ' सिब्बहुलम् ' इति सिप् । अपि च **अशस्तिम्** अयशस्विनं शत्रुं **क्षिपत्** क्षिपतु अस्मत्तः प्रेरयतु । **दुर्मतिं** दुर्बुद्धिं च **अप** **हन्** अपहन्तु । **अथ** अनन्तरं **शं** रोगाणां शमनं **योः** भयानां यावनं च **करत्** ॥