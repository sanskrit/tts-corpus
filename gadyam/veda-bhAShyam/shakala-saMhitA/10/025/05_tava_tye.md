+++
title = "005"
devataa = "सोमः"
RShiH = "विमद ऐन्द्रः प्राजापत्यो वा वसुकृद्वा वासुक्रः"
ChandaH = "आस्तारपङ्क्तिः"

+++


**निकामासः** दृष्टादृष्टफले नियतकामाः **त्ये** ते प्रसिद्धाः **धीराः** मेधाविन ऋत्विजः **शक्तिभिः** यागादिकर्मभिः सह हे **सोम** **गृत्सस्य** मेधाविनः **तवसः** महतः **तव** **व्यृण्विरे** विविधाः स्तुतीर्गमयन्ति प्रापयन्ति । कुर्वन्तीत्यर्थः । अतः कारणात् **वि** **वो** **मदे** तव सोमपानजन्यविविधमदनिमित्तभूते सत्यस्मभ्यं **गोमन्तं** गोसहितम् **अश्विनम्** अश्वसहितं **व्रजं** गोष्ठम् । सामर्थ्यात् मन्दुरा लभ्यते । मन्दुरां च देहीति शेषः । कस्मादेवमुच्यसे । यस्मात् **विवक्षसे** महान्भवसि॥ ॥११॥