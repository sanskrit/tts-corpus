+++
title = "006"
devataa = "सोमः"
RShiH = "विमद ऐन्द्रः प्राजापत्यो वा वसुकृद्वा वासुक्रः"
ChandaH = "आस्तारपङ्क्तिः"

+++


हे **सोम** त्वं **नः** अस्मदीयं **पशुं** देवयागार्थमुपाकृतं **रक्षसि** पालयसि । न केवलं पशु किंतु **पुरुत्रा** बहुधा **विष्ठितं** सुरनरतिर्यग्योन्यादिभावेनावस्थितं **जगत्** च रक्षसि । किंच स त्वं **समाकृणोषि** जगतो वृत्तिं सम्यगाकरोषीत्यर्थः । किमर्थम् । **जीवसे** जीवनार्थम् । किं कुर्वन् । **विश्वा** **भुवना** विश्वानि भुवनानि भूतजातानि **संपश्यन्** । किमर्थमेतदादिकं सर्वं करोषि उच्यते। **वि** वो **मदे** युष्माकं सर्वेषां देवानां विविधहविर्जन्यतृप्त्यर्थम् । उक्तं हि -- इतः प्रदानमुत देवा उप जीवन्ति अमुतः प्रदानं मनुष्या उप जीवन्ति' (तै. सं. ३. २. ९. ७) इति । अत एव त्वं **विवक्षसे** महान् भवसि । महतामेतत्सर्वमुचितमित्यर्थः ॥