+++
title = "003"
devataa = "सोमः"
RShiH = "विमद ऐन्द्रः प्राजापत्यो वा वसुकृद्वा वासुक्रः"
ChandaH = "आस्तारपङ्क्तिः"

+++


**उत** अपि च हे **सोम** **अहं** ते तुभ्यं **व्रतानि** यागादिकर्माणि **पाक्या** परिपक्वया सर्वार्थदर्शिन्या प्रज्ञया । यद्वा । पाक्येति व्रतविशेषणमेतत् । पाक्यानि परिपक्वानि परिनिष्ठितानीत्यर्थः **प्र** **मिनामि** प्रहिनस्मि । प्रकर्षेण करोमीत्यर्थः । **अध** अथ यागानन्तरं **वि** **वो** **मदे** तव विविधे मदे सति **नः** अस्मान् **मृळ** सुखय । **अभि** **चिद्वधात्** अभिमुख्येन स्थित्वा शत्र्वादिवधाच्चास्मान् पालयेति शेषः । तत्र दृष्टान्तः । **पितेव** **सूनवे** । यथा पिता पुत्रार्थं सुखयति सर्वस्मात्पुत्रमेव पालयति तद्वत् । यस्मात् सुख्यमानः पाल्यमानश्चाहं युष्मदर्थं पुनःपुनः सोमयागं करोमि तस्मान्मां सुखय पालय चेत्यर्थः । कस्मादेवमुच्यसे । यस्मात्त्वं **विवक्षसे** महान् भवसि । महान्तश्च भक्तान सुखयन्ति पालयन्ति चेति यावत् ।