+++
title = "009"
devataa = "सोमः"
RShiH = "विमद ऐन्द्रः प्राजापत्यो वा वसुकृद्वा वासुक्रः"
ChandaH = "आस्तारपङ्क्तिः"

+++


हे **वृत्रहन्तम** शत्रूणामतिशयेन हन्तर्हे **इन्दो** हे सोम यः **त्वम्** **इन्द्रस्य** **शिवः** सुखकरः **सखा** मित्रभूतोऽसि स त्वं **नः** अस्मान् पाहीति शेषः । कदेति उच्यते। **तोकसातौ** । तोक इत्यपत्यनाम । सातिः। ‘षणु दाने ' इत्यस्माद्धातो रूपम् । दीयतेऽस्मिन्नपत्यमिति तोकसातिः संग्रामविशेषणम् । तस्मिन् । अतिमहतीत्यर्थः। **समिथे** संग्रामे **युध्यमानाः** युद्धं कुर्वाणाः शत्रुजनाः **सीं** सर्वतः **यत्** यदा **हवन्ते** युद्धार्थमस्मानाह्वयन्ति। तदास्माकं रक्षिता भवेत्यर्थः । कस्मिन् निमित्ते । **वि** **वो** **मदे** तव विविधहविर्जन्यहर्षनिमित्ते। **विवक्षसे** त्वं महान्भवसि । महतां हि पालनं युक्तमेवेति ॥