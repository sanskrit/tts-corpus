+++
title = "004"
devataa = "सोमः"
RShiH = "विमद ऐन्द्रः प्राजापत्यो वा वसुकृद्वा वासुक्रः"
ChandaH = "आस्तारपङ्क्तिः"

+++


हे **सोम** **धीतयः** देवतागुणान् दधति गृह्णन्तीति धीतयः स्तुतयोऽस्मदीयाः **समु** संभूयैव **प्र** **यन्ति** प्रकृष्टया गत्या त्वां गच्छन्ति । तत्र दृष्टान्तः । **सर्गासोऽवता** निव । विसृज्यन्त उदकपानार्थमिति सर्गा गोसंघा यन्त्रस्था घटसंघा वा । ते यथोदकपानार्थमादानार्थं वा अवतान् । कूपनामैतत् ।
कूपान् प्रति गच्छन्ति तद्वत् । त्वमप्येतज्ज्ञात्वा **क्रतुं** यागादिकं कर्म प्रज्ञां वा **नः** अस्माकं **जीवसे** चिरंजीवनाय **धारय** महतादरेण स्थापय । तत्र दृष्टान्तः। **चमसानिव** । यथा **वः** तव **विमदे** विविधसोमजन्यमदे कर्तव्यत्वेन निमित्तभूते सत्यध्वर्युर्हविर्धाने महता यत्नेन चमसान् सोमपात्राणि स्थापयति तद्वत् । कस्मादेवमुच्यसे । यस्मात्त्वं **विवक्षसे** महान्भवसि । यद्वा । धीतयः । अङ्गुलिनामैतत् । धयन्ति पिबन्त्याभिरिति धीतयोऽङ्गुलयः । हे सोम त्वां समु प्र यन्ति सहैव प्रकर्षेण त्वां प्राप्नुवन्ति । किमिव । अवतानिव । जलोद्धरणार्थं विसृज्यन्त इति सर्गा रज्जवः । यथा कूपान् प्रति गच्छन्ति तद्वत् । ततस्त्वं नोऽस्माकं जीवसे चिरंजीवनाय क्रतुं कर्म धारय । यथा संपूर्णं भवति तथा पूरय । किमिव । यथा चमसान् स्वयं पूरयसि तद्वत् ॥ ।