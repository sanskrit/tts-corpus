+++
title = "001"
devataa = "सोमः"
RShiH = "विमद ऐन्द्रः प्राजापत्यो वा वसुकृद्वा वासुक्रः"
ChandaH = "आस्तारपङ्क्तिः"

+++


हे सोम त्वं **नः** अस्मदीयं मनः **भद्रं** कल्याणं **वातय** गमय । अस्माकं मनः शुभसंकल्पं कुर्वित्यर्थः । तथा **दक्षमुत** दक्षमपि । 'दक्ष वृद्धौ' । वृद्धं सर्वव्यापिनमन्तरात्मानमपि भद्रं शुभकारित्वलक्षणं प्रापय । अस्माकमन्तरात्मानं शुभकारिणं कुर्वित्यर्थः। उतापि च **क्रतुं** प्रज्ञानं भद्रं शुभाध्यवसायलक्षणं प्रापय । शुभाध्यवसायिनं कुर्वित्यर्थः। **अध** अथ स्तोतारः **ते** तव **सख्ये** स्तुत्यस्तोतृत्वेज्ययष्टृत्वलक्षणे सखिकर्मणि **रणन्** रमन्ताम् । तत्र दृष्टान्तः । **गावो** **न** **यवसे** । यथा धेनवो घासे रमन्ते प्रीतिं कुर्वन्ति तद्वत्। कस्मिन् सति । **अन्धसः** सोमाख्यस्यान्नस्य संबन्धिनि **वः** तव **विमदे** विविधसोमजन्यमदनिमित्ते सति । कस्मादेवम् । यस्मात् **विवक्षसे** महान् भवसि ॥