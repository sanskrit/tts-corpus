+++
title = "008"
devataa = "सोमः"
RShiH = "विमद ऐन्द्रः प्राजापत्यो वा वसुकृद्वा वासुक्रः"
ChandaH = "आस्तारपङ्क्तिः"

+++


हे **सोम** **सुक्रतुः** शोभनप्रज्ञः **क्षेत्रवित्तरः** क्षेत्रस्यातिशयेन लम्भकः **त्वं** **नः** अस्माकं **वयोधेयाय** अन्नदानाय **जागृहि** । किंच **द्रुहः** द्रोग्धुः **मनुषः** मनुष्याच्छत्रोः सकाशात् **नः** अस्मान् **पाहि** रक्ष । **अंहसः** पापाच्च नोऽस्मान् पाहि । किमर्थम् । **वि** **वो** **मदे**। तव सोमादिहविर्जन्यतृप्त्यर्थमित्यर्थः । **विवक्षसे** त्वं महान्भवसि ॥