+++
title = "004"
devataa = "दुःस्वप्नघ्नं"
RShiH = "प्रचेताः"
ChandaH = "अनुष्टुप्"

+++


हे **इन्द्र** हे **ब्रह्मणस्पते** युवयोर्विषये **यत्** **अभिद्रोहम्** अभितो द्रोहकं पापं दुःस्वप्नकारणं **चरामसि** आचरामः कुर्मः तस्मादभिद्रोहादस्मात् रक्षतमिति शेषः । अपि च **आङ्गिरसः** अङ्गिरोभिः स्तोतृभिः सबान्धवः **प्रचेताः** प्रकृष्टज्ञानो वरुणश्च **द्विषतां** द्वेष्टॄणाम् **अंहसः** तत्कर्तृकादस्मद्विषयात्पापात् **नः** अस्मान् **पातु** रक्षतु । यद्वा । विभक्तिव्यत्ययः । आङ्गिरसमङ्गिरोगोत्रं प्रचेतसमृषिं नः । वचनव्यत्ययः । मां द्विषतामंहसः पातु । प्रकृतत्वादिन्द्र इति गम्यते ॥