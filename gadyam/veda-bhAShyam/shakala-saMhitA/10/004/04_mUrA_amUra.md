+++
title = "004"
devataa = "अग्निः"
RShiH = "त्रित आप्त्यः"
ChandaH = "त्रिष्टुप्"

+++


हे **अमूर** अमूढ अत एव **चिकित्वः** चेतनवन् हे अग्ने **मूराः** मूढाः **वयं** तव माहात्म्यं **न** जानीमः । किंतु हे अग्ने **त्वमङ्ग**। अङ्गेति निपात एवार्थे । त्वमेव तव **महित्वं** माहात्म्यं **वित्से** जानासि । त्वत्तः कोऽन्यो वेदितुमर्हति । किंच **वव्रिः** जीर्णः ओषधीसङ्गः **शये** शेते। तिष्ठति । यद्वा । वव्रिरिति रूपनाम सामर्थ्याच्चान्तर्णीतमत्वर्थं द्रष्टव्यम्। अहवनीयाख्येन रूपेण रूपवान् शये चरति । अथ जिह्वया ज्वालाख्यया **अदन्** हवींषि भक्षयन् **चरति** । वाक्यभेदादनिघातः। किंच **विश्पतिः** विशां स्वामी **सन्** अग्निः **युवतिम्** आत्मनो मिश्रयित्रीमाहुतिं दीर्घप्रसूतया ज्वालया जिह्वया **रेरिह्यते** अत्यर्थं लेढि आस्वादयति ॥ ‘ लिह आस्वादने । यङि रूपम् । यद्वा । सोऽग्निर्युवतिं तरुणीं जीर्णौषधिकां पृथिवीमास्वादयति ॥