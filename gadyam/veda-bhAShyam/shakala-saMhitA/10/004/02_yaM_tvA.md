+++
title = "002"
devataa = "अग्निः"
RShiH = "त्रित आप्त्यः"
ChandaH = "त्रिष्टुप्"

+++


हे **यविष्ठ** युवतम अग्ने **यं** **त्वा** त्वां **जनासः** जना यजमानाः फलप्राप्त्यर्थम् **अभि** **संचरन्ति** अभितः परिचरन्ति सेवन्ते। तत्र दृष्टान्तः । **गावः** **उष्णमिव** यथा गावः शीतार्ता • उष्णं शीतजनितदुःखापनोदनार्थमुष्णं **व्रजं** गोष्ठमभिगच्छन्ति तद्वत्। स त्वं **देवानाम्** इन्द्रादीनां **मर्त्यानां** मनुष्याणां च **दूतः** **असि** हविष्प्रापणद्वारा। ततः **महान्** त्वम् **अन्तः** द्यावापृथिव्योर्मध्ये हवींष्यादाय **रोचनेन** अन्तरिक्षेण लोकेन **चरसि** गच्छसि । तं त्वां स्तुम इति शेषः ॥