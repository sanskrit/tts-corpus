+++
title = "001"
devataa = "अग्निः"
RShiH = "त्रित आप्त्यः"
ChandaH = "त्रिष्टुप्"

+++


हे अग्ने **ते** तुभ्यं हविः **प्र** **यक्षि** प्रयच्छामि । यजिर्दानार्थः । तथा **मन्म** मननीयां स्तुतिं **ते** त्वदर्थ **प्र** **इयर्मि** प्रेरयामि प्रोच्चारयामि । **वन्द्यः** सर्वैर्वन्दनीयस्त्वं **नः** अस्मदीयेषु **हवेषु** देवाह्वानेषु यथा एवं संनिहितः **भुवः** भवसि तथा हविः प्रयच्छामि स्तौमि च । हे **प्रत्न** पुराण **राजन्** सर्वस्य जगतः स्वामिन् हे **अग्ने** सः **त्वम्** **इयक्षवे** यष्टुमिच्छते **पूरवे**। पूरुरिति मनुष्यनाम। मनुष्याय यजमानाय हविर्भिर्देवान् पूरयित्रे जनाय **धन्वन्निव** **प्रपा** **असि**। यथा धन्वन् धन्वनि मरौ निरुदकप्रदेशे प्रपा। प्रपिबन्त्यत्रेति प्रपा । सा यथोदकप्रदानेन जनेभ्यः सुखदा भवति एवं त्वं धनदानेन तस्मै सुखदाता भवसि ॥