+++
title = "011"
devataa = "अक्षकितवनिन्दा"
RShiH = "कवष ऐलूषो अक्षो वा मौजवान्"
ChandaH = "त्रिष्टुप्"

+++


**कितवं** कितवः । विभक्तिव्यत्ययः । **अन्येषां** स्वव्यतिरिक्तानां पुरुषाणां **जायां** जायाभूतां **स्त्रियं** नारीं सुखेन वर्तमानां **सुकृतं** सुष्ठु कृतं **योनिं** गृहं **च** दृष्ट्वाय मज्जाया दुःखिता गृहं चासंस्कृतमिति ज्ञात्वा **तताप** तप्यते । पुनः **पूर्वाह्णे** प्रातःकाले **बभ्रून्** बभ्रुवर्णान् **अश्वान्** व्यापकानक्षान् **युयुजे** युनक्ति । पुनश्च **वृषल:** वृषलकर्मा **सः** कितवो रात्रौ अग्नेरन्ते समीपे **पपाद** शीतार्तः सन् शेते ॥