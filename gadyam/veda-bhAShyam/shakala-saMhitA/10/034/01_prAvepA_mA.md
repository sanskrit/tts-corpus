+++
title = "001"
devataa = "अक्षकृषिप्रशंसा"
RShiH = "कवष ऐलूषो अक्षो वा मौजवान्"
ChandaH = "त्रिष्टुप्"

+++


**बृहतः** महतो विभीतकस्य फलत्वेन संबन्धिनः **प्रवातेजाः** प्रवणे देशे जाताः **इरिणे** आस्फारे **वर्वृतानाः** प्रवर्तमानाः **प्रावेपाः** प्रवेपिणः कम्पनशीला अक्षाः **मा** मां **मादयन्ति** हर्षयन्ति । किंच **जागृविः** जयपराजययोर्हर्षशोकाभ्यां कितवानां जागरणस्य कर्ता **विभीदकः** विभीतकविकारोऽक्षो **मह्यं** माम् **अच्छान्** अचच्छदत् अत्यर्थं मादयति । तत्र दृष्टान्तः । **सोमस्येव** यथा सोमस्य **मौजवतस्य** । मुजवति पर्वते जातो मौजवतः । तस्य । तत्र ह्युत्तमः सोमो जायते । **भक्षः** पानं यजमानान् देवांश्च मादयति तद्वदित्यर्थः । तथा च यास्कः ---- ‘ प्रवेपिणो मा महतो विभीतकस्य फलानि मादयन्ति । प्रवातेजाः प्रवणेजा इरिणे वर्तमाना इरिणं निर्ऋणमृणातेरपार्णं भवत्यपरता अस्मादोषधय इति वा । सोमस्येव मौजवतस्य भक्षो मौजवतो मुजवति जातो मुजवान् पर्वतो मुञ्जवान् मुञ्जो विमुच्यत इषीकयेषीकेषतेर्गतिकर्मण इयमपीतरेषीकैतस्मादेव विभीतको विभेदनाज्जागृविर्जागरणान्मह्यमचच्छदत् ' (निरु. ९. ८) इति ॥