+++
title = "005"
devataa = "अक्षकितवनिन्दा"
RShiH = "कवष ऐलूषो अक्षो वा मौजवान्"
ChandaH = "त्रिष्टुप्"

+++


**यत्** यदा अहम् **आदीध्ये** ध्यायामि तदानीम् **एभिः** अक्षैः **न** **दविषाणि** न दूषये न परितपामि । यद्वा । न दविषाणि न देविष्यामीत्यर्थः । **परायद्भ्यः** स्वयमेव परागच्छद्भ्यः **सखिभ्यः** सखिभूतेभ्यः कितवेभ्यः **अव** **हीये** अवहितो भवामि । नाहं प्रथममक्षान् विसृजामीति । किंच **बभ्रवः** बभ्रुवर्णा अक्षाः **न्युप्ताः** कितवैरवक्षिप्ताः सन्तः **वाचमक्रत** शब्दं कुर्वन्ति । तदा संकल्पं परित्यज्य अक्षव्यसनेनाभिभूयमानोऽहम् **एषाम्** अक्षाणां **निष्कृतं** स्थानं **जारिणीव** यथा कामव्यसनेनाभिभूयमाना स्वैरिणी संकेतस्थानं याति तद्वत् **एमीत्** गच्छाम्येव ॥ ॥ ३ ॥