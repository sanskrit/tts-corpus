+++
title = "008"
devataa = "अक्षकितवनिन्दा"
RShiH = "कवष ऐलूषो अक्षो वा मौजवान्"
ChandaH = "त्रिष्टुप्"

+++


**एषाम्** अक्षाणां **त्रिपञ्चाशः** त्र्यधिकपञ्चाशत्संख्याकः **व्रातः** संघः **क्रीळति** आस्फारे विहरति । अक्षिकाः प्रायेण तावद्भिरक्षैर्दीव्यन्ति हि । तत्र दृष्टान्तः । **सत्यधर्मा** **सविता** सर्वस्य जगतः प्रेरकः सूर्यो **देवइव** । यथा सविता देवो जगति विहरति तद्वदक्षाणां संघ आस्फारे विहरतीत्यर्थः । किंच **उग्रस्य** **चित्** क्रूरस्यापि **मन्यवे** क्रोधाय एते अक्षाः **न** **नमन्ते** न प्रह्वीभवन्ति । न वशे वर्तन्ते । तं नमयन्तीत्यर्थः । **राजा** **चित्** जगत ईश्वरोऽपि **एभ्यः** **नम** **इत्** नमस्कारमेव देवनवेलायां **कृणोति** । नावज्ञां करोतीत्यर्थः ॥