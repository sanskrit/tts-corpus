+++
title = "002"
devataa = "विश्वकर्मा"
RShiH = "विश्वकर्मा भौवनः"
ChandaH = "त्रिष्टुप्"

+++


अयं मन्त्रोऽधियज्ञाध्यात्मयोर्भेदेन द्विधा व्याख्येयः । तत्र प्रथमं दैवतमधिकृत्योच्यते  । **विश्वकर्मा** बहुविधप्रकाशवृष्टिप्रदानादिकर्मणां कर्तादित्यः स च **विमनाः** विभूतमनाः । **आत्** इत्यनर्थकः सर्वत इत्यर्थे वा । **विहायाः** विविधमाप्ता महानित्यर्थः । **धाता** वृष्ट्यादिकर्ता च **विधाता** जगतः कर्ता व **परमा** परमः **संदृक्** संद्रष्टा व भूतानाम् । **तेषां** सप्तर्षीणाम् । ज्योतिषां रश्मीनामित्यर्थः । चरमपादे वक्ष्यमाणत्वात् । **इष्टानि** स्थानानि शरीराणि वा **इषा** उदकेन **सं** **मदन्ति** संमोदन्ते **यत्र** यस्मिन्नादित्ये तं देवं **सप्तर्षीन्** । सप्तर्षिभ्य इत्यर्थः । तेभ्यः **परः** परस्तात् **एकम्** एव आदित्यम् **आहुः** मन्त्रविदः । अध्यात्मपक्ष उच्यते । विश्वकर्मा यः परमात्मा प्राणप्रकाशाभ्यामुपेतः सन् बहुकर्मा भवति । स च विमना विभूतमना विहाया वस्तुतो महान् विशेषेण सुकृतदुष्कृतफलस्याप्ता धाता विधाता च परमोत संदृक् परमश्च संद्रष्टेन्द्रियाणाम् । तेषां सप्तर्षीणां द्रष्टॄणामिन्द्रियाणामिष्टानि स्वरूपाणीषान्नेन सह सं मदन्ति संमोदन्ते यत्र यस्मिन्नात्मनि तमात्मानं सप्तर्षीन् सप्तसंख्याकेभ्यः सर्पणस्वभावेभ्यो वा परः परस्ताद्वर्तमानमिन्द्रियाद्यतीतमेकं परमात्मानमाहुस्तत्त्वविदः । अत्र विश्वकर्मा विभूतमना व्याप्ता ' ( निरु. १०. २६ ) इत्यादि निरुक्तमनुसंधेयम् ॥