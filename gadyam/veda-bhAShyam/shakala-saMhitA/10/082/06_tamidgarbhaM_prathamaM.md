+++
title = "006"
devataa = "विश्वकर्मा"
RShiH = "विश्वकर्मा भौवनः"
ChandaH = "त्रिष्टुप्"

+++


अनया पूर्वमन्त्रोक्तस्य प्रश्नस्योत्तरमभिधीयते । **तमित्** तमेव विश्वकर्माणं **गर्भं** गर्भस्थानीयं **प्रथमम्** इतरसृष्टेः पूर्वम् **आपः** **दध्रे** धृतवत्यः । **यत्र** गर्भे विश्वे सर्वे **देवाः** इन्द्रादयः **समगच्छन्त** संगता भवन्ति । तस्य **अजस्य** **नाभावधि** नाभौ । अधीति सप्तम्यर्थानुवादी । **एकमर्पितम्** इत्यण्डाभिप्रायेणोक्तम् । अण्डं हि प्राक्सर्गान्नाभिस्थाने तिष्ठति । **यस्मिन्** अण्डे **विश्वानि** **भुवनानि** सर्वाणि भूतजातानि **तस्थुः** तिष्ठन्ति । अथवा । अजस्य जन्मरहितस्य ब्रह्मणः स्वसृष्टे जले शयानस्य नाभौ सर्वजगद्बन्धक उदक एकं ब्रह्माण्डमर्पितं स्थापितम्। शिष्टं समानम् । अथास्मिन्नर्थे स्मृतिः - ‘ अप एव ससर्जादौ तासु वीर्यमवाकिरत् । तदण्डमभवद्धैमं सूर्यकोटिसमप्रभम् ' (मनु. १.८-९ ) इति ।