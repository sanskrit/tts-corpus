+++
title = "001"
devataa = "विश्वकर्मा"
RShiH = "विश्वकर्मा भौवनः"
ChandaH = "त्रिष्टुप्"

+++


**चक्षुषः** चक्षुरुपलक्षितस्येन्द्रियसंघात्मकस्य शरीरस्य **पिता** उत्पादयिता । यद्वा । चक्षुः व्यापकं तेजः । तस्योत्पादयिता । **मनसा** न हि मत्समोऽस्ति कश्चिदिति बुद्ध्या **हि** खलु **धीरः** धृष्टो विश्वकर्मा प्रथमं **घृतम्** उदकम् **अजनत्** अजनयत् ।  ‘ आपो वा इदमग्रे' (तै. सं. ७. १. ५. १)  ‘ अप एव ससर्जादौ ' (मनु. १. ८) इत्यादिश्रुतिस्मृती स्याताम् । पश्चात् **एने** द्यावापृथिव्यौ **नम्नमाने** तस्मिन्नुदक इतस्ततश्चलन्त्यौ योऽजनयत्। अथ **यदेत्** यदैव **अन्ताः** पर्यन्तप्रदेशाः **पूर्वे** पुराणा द्यावापृथिव्योः संबन्धिनः **अददृहन्त** दृढा अभवन् । विश्वकर्मणा दृढाः संपादिता इत्यर्थः । **आदित्** अनन्तरमेव **द्यावापृथिवी** द्यावापृथिव्यौ **अप्रथेतां** यथाकामं प्रथिते अभूताम् ॥