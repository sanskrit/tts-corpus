+++
title = "004"
devataa = "विश्वकर्मा"
RShiH = "विश्वकर्मा भौवनः"
ChandaH = "त्रिष्टुप्"

+++


**ते** **पूर्वे** **ऋषयः** **अस्मै** विश्वकर्मणे **द्रविणं** चरुपुरोडाशादिलक्षणं धनं **सं** सम्यक् **आयजन्त** सर्वतो यजन्ते । **जरितारो** **न** **भूना** स्तोतारो यथा भूम्ना महता स्तोत्रेण यजन्ति तद्वत् । **ये** महर्षयः **असूर्ते** सरणवर्जिते **सूर्ते** सरणसहिते स्थावरजङ्गमात्मके **रजसि** लोके **निषत्ते** निषण्णे निश्चलमवस्थिते **इमानि** **भूतानि** भुवनानि । प्राणिन इत्यर्थः । **समकृण्वन्** सम्यग्धनादिनापूजयन् । अथवायमर्थः । ये स्थावरजङ्गमात्मके जगति वर्तमानानेतान् प्राणिनस्तेजसा समकृण्वन् ते पूर्व ऋषयो द्रष्टारो रश्मयोऽस्मा अदित्यात्मकाय विश्वकर्मणे द्रविणं तेज आयजन्त ॥