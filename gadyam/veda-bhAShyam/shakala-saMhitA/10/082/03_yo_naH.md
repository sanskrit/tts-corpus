+++
title = "003"
devataa = "विश्वकर्मा"
RShiH = "विश्वकर्मा भौवनः"
ChandaH = "त्रिष्टुप्"

+++


**यः** विश्वकर्मा **नः** अस्माकं **पिता** पालयिता । न केवलं पालकः किंतु **जनिता** उत्पादकः। किमनेनास्माकमुत्पादक इति संकोचेन । **यो** **विधाता** सर्वस्य जगत उत्पादको यो विश्वकर्मा  नोऽस्माकमुत्पन्नानि **धामानि** देवानां तेजःस्थानानि **वेद** वेत्ति । किं बहुना । **विश्वा** विश्वानि **भुवना** भूतजातानि वेद वेत्ति । **यः** च **देवानाम्** अग्निवाय्वादीनां **नामधाः** नाम्नां धाता इन्द्रादीन्निर्माय तेषामिन्द्रादि नाम कृत्वा तत्तत्पदेषु स्थापयिता **एक** **एव** । **तं** देवम् **अन्या** अन्यानि **भुवना** भूतजातानि **प्रश्नं** कः परमेश्वर इति पृच्छां **यन्ति** प्राप्नुवन्ति ॥