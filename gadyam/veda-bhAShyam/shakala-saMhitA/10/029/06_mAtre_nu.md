+++
title = "006"
devataa = "इन्द्रः"
RShiH = "वसुक्रः"
ChandaH = "त्रिष्टुप्"

+++


हे **इन्द्र** ते तव स्वभूतेन **मज्मना** शत्रूणां मज्जकेन **काव्येन** कर्मणा **द्यौः** **पृथिवी** द्यावापृथिव्यौ **नु** क्षिप्रं **सुमिते** निर्मिते । कीदृश्यौ । **मात्रे** निर्मात्र्यौ **पूर्वी** पूर्व्यौ महत्यौ। यस्मादीदृशेन महत्त्वेन युक्तः तस्मात् **घृतवन्तः** अग्निमुखत्वात् त्वां क्षरन्तो दीप्तिमन्तो वा सुसंस्कृतत्वात् यद्वाज्यसंयुक्ताः **सुतासः** अभिषुताः सोमाः **वराय** श्रेष्ठाय तुभ्यमिन्द्राय **स्वाद्मन्** **भवन्तु** । अस्माभिर्दत्ताः सन्तु । किमर्थम् । **पीतये** पानाय। **मधूनि** मधुररसात्मकानि पुरोडाशादीन्यन्नानि हवींषि भक्षणार्थं दत्तानि भवन्तु ॥