+++
title = "008"
devataa = "इन्द्रः"
RShiH = "वसुक्रः"
ChandaH = "त्रिष्टुप्"

+++


**स्वोजाः** शोभनबलः **इन्द्रः** **पृतनाः** शत्रुसेनाः **व्यानट्** व्याप्नोति । इन्द्रः संग्रामेषु केनाप्यप्रतिहन्यमानः सन् शत्रून् जयतीत्यर्थः। किंच **पूर्वीः** । अत्र पूर्वशब्द उत्कृष्टवाची । उत्कृष्टाः शत्रुसेना अप्रभवन्त्यः सत्यः **अस्मै** अस्येन्द्रस्य **सख्याय** संधित्वलक्षणाय सखित्वाय **आ** **यतन्ते** । संधिं कर्तुमिच्छन्तीत्यर्थः । अपरोऽर्धर्चः प्रत्यक्षकृतत्वाद्भिन्नं वाक्यम् । हे इन्द्र त्वं **यं** स्वीयं रथं **भद्रया** कल्याण्या **सुमत्या** शोभनथा परानुग्रहया बुद्ध्या **चोदयासे** यज्ञान् प्रति प्रेरयसि तं **रथम्** अस्मद्यज्ञं प्रत्यागन्तुं महतादरेण **आ** **तिष्ठ** आरोह। तत्र दृष्टान्तः । **पृतनासु** संग्रामेषु **रथं** **न** यथा स्वरथं महतादरेणातिष्ठसि तद्वत् । **स्म** इति पदपूरणः ॥ ॥२३॥ ॥२॥