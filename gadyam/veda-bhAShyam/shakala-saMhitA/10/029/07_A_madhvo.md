+++
title = "007"
devataa = "इन्द्रः"
RShiH = "वसुक्रः"
ChandaH = "त्रिष्टुप्"

+++


**अस्मै** **इन्द्राय** अस्येन्द्रस्यार्थं **मध्वः** मधुररसस्य सोमस्य **पूर्णम्** **अमत्रं** ग्रहचमसादिकं पात्रम् **आ** **असिचन्** आभिमुख्येन स्थित्वा परया भक्त्यास्मदीया ऋत्विजः सिक्तवन्तः अग्नौ प्रक्षिप्तवन्तः । **हि** यस्मात्कारणात् **सः** इन्द्रः **सत्यराधाः** सत्यधनः । यजमानेभ्यो दातव्यत्वेनाविसंवादिधन इत्यर्थः। तस्मादसिचन्निति संबन्धः । अग्नावासिक्तेन तेन पात्रेण तृप्तः **सः** इन्द्रः **पृथिव्याः** अन्तरिक्षस्य **वरिमन्** अतिशयेन विस्तीर्णे स्थाने आगत्य **अभि** **ववृधे** अभिवर्धते । कीदृश इन्द्रः । **नर्यः** नृभ्यो हितः । **क्रत्वा** वृत्रवधादिकर्मणा प्रज्ञानेन वा **पौंस्यैश्च** युक्त इति शेषः ॥