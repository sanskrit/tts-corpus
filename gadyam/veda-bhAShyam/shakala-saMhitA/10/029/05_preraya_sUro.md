+++
title = "005"
devataa = "इन्द्रः"
RShiH = "वसुक्रः"
ChandaH = "त्रिष्टुप्"

+++


**सूरः** सूर्यः **अर्थं** **न** यथार्तारं गन्तारं योगिनमनुगृह्णन् **पारं** संसारस्यान्तमपवर्गं गमयति तथा हे इन्द्र त्वं यजमानान् संसारस्यान्तं **प्रेरय** गमय । **ये** अस्मदादयो यजमानाः **अस्य** तवेन्द्रस्य **कामं** सोमपानेच्छां **ग्मन्** । गमिरत्र विपूर्वोऽन्तर्भावितण्यर्थश्च द्रष्टव्यः । विगमयन्ति महता सोमपानेनापनयन्ति। तत्र दृष्टान्तः । **जनिधाइव**। जनीनां जायानां संभोगकाले शय्यासु धारयितारः पतयो यथा प्रभूतसंभोगप्रदानेन मैथुनेच्छामपनयन्ति तद्वत् । किंच **नरः** नेतारोऽस्मदादयः **ये** यजमानाः हे **तुविजात** बहुरूप । रूपंरूपं प्रतिरूपो बभूव '(ऋ. सं. ६.४७.१८ ) इति वचनात् । सर्वात्मन् **इन्द्र** **ते** तुभ्यं **पूर्वीः** अनादिकालप्रवृत्ताः **गिरश्च** स्तुतिलक्षणा वाचश्च **अन्नैः** पुरोडाशादिहविर्भिः सह **प्रतिशिक्षन्ति** प्रतिकालं प्रयच्छन्ति तानस्मदीयान् यजमानान् पारं गमयेति पूर्वेण संबन्धः ॥ ॥ २२ ॥