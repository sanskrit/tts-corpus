+++
title = "001"
devataa = "मरुतः"
RShiH = "स्यूमरश्मिर्भार्गवः"
ChandaH = "त्रिष्टुप्"

+++


**अभ्रप्रुषो** **न** मेघान्निर्गच्छन्त उदकबिन्दव इव **वाचा** स्तुत्या प्रीता मरुतः **वसु** धनं **प्रुष** सिञ्चन्ति । व्यत्ययेन बहुवचनम्। किंच **हविष्मन्तो** **न** **यज्ञाः** हविर्भिर्युक्ता यागा इव **विजानुषः** जगतो विजनयितारौ भवन्ति । अथ समुदायेनाह। तेषाम् **एषां** **सुमारुतं** शोभनानां मरुतां **ब्रह्माणं** महान्तं **गणम्** **अर्हसे** पूजार्थं **न** **अस्तोषि** नास्तौषम् । न स्तुतवानस्मीतः पूर्वम् । तथा **शोभसे** शोभार्थमपि मारुतं गणं **न** अस्तोषि। अत इदानीं नूतनेन स्तोत्रेण स्तौमीत्यर्थः ॥