+++
title = "004"
devataa = "मरुतः"
RShiH = "स्यूमरश्मिर्भार्गवः"
ChandaH = "त्रिष्टुप्"

+++


हे मरुतः **युष्माकं** **बुध्ने** परस्परसंघाते **अपां** **न** **यामनि** प्रवृद्धानामुदकानां गमन इव **मही** महती भूः **न** **विथुर्यति** न व्यथते । नापि **श्रथर्यति** न विशीर्णा भवति । शीघ्रगतयोऽपि यूयमेनां न पीडयध्वमित्यर्थः । **विश्वप्सुः** विश्वरूपः **अयं** **यज्ञः** यागसाधनं हविः **वः** युष्माकम् **अर्वाक्** अभिमुखं **सु** सुष्ठु गच्छति । **प्रयस्वन्तो** **न** अन्नवन्तः परिष्कर्तार इव सुखप्रदाः सन्तः **सत्राचः** सहाञ्चनाः **आ** **गत** आगच्छत । संघाकारेणागच्छतेत्यर्थः ।  ‘ सप्तगणा वै मरुतः । (तै. सं. २. २. ५. ७ ) इति श्रुतेः ॥