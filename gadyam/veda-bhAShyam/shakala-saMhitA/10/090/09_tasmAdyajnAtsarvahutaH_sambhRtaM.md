+++
title = "०९ तस्माद्यज्ञात्सर्वहुतः सम्भृतं"
devataa = "पुरुषः"
RShiH = "नारायणः"
ChandaH = "अनुष्टुप्"

+++


एवं यज्ञं निर्वर्तितवन्तः, अथ **तस्माद्यज्ञात् सर्वहुतः** सर्वात्मा पुरुषः पशुत्वेन हूयते अस्मिन्निति सर्वहुत् । अधिकरणे क्विप्।   
**सम्भृतं** समुत्पन्नं **पृषदाज्यं** पृषत् विचित्रं आज्यं  
पश्वादिभावेन पानीयं पृषदाज्यं अपां परिणामात्मा द्रव्यविशेषः ।  
पशव्यः आज्यस्यैव अवस्थाविशेष इत्येके । 

अथ तत् **पृषदाज्यं** पशंश् **चक्रे** प्राणेन्द्रिय-समष्टिरूपः प्रजापतिः, **वायव्यान्** वायुदेवत्यान् - वायव्य-ग्रहणं तिर्यगर्थं तद्-देवत्यत्वात् तेषाम् । **ये आरण्याः** ये च **ग्राम्यास्** तान् सर्वांश् **चक्रे** ।। ९ ।।

**सर्वहुतः** । सर्वात्मकः पुरुषः यस्मिन् यज्ञे हूयते सोऽयं सर्वहुत् । तादृशात् **तस्मात्** पूर्वोक्तात् मानसात् **यज्ञात्** **पृषदाज्यं** दधिमिश्रमाज्यं **संभृतं** संपादितम् । दधि चाज्यं चेत्येवमादिभोग्यजातं सर्वं संपादितमित्यर्थः । तथा **वायव्यान्** वायुदेवताकाँल्लोकप्रसिद्धान् **आरण्यान्** **पशून** **चक्रे** उत्पादितवान् । आरण्या हरिणादयः । तथा **ये** **च** **ग्राम्याः** गवाश्वादयः तानपि चक्रे। पशूनामन्तरिक्षद्वारा वायुदेवत्यत्वं यजुर्ब्राह्मणे समाम्नायते-- वायवः स्थेत्याह वायुर्वा अन्तरिक्षस्याध्यक्षाः । अन्तरिक्षदेवत्याः खलु वै पशवः। वायव एवैनान्परिददाति ' ( तै. ब्रा. ३. २. १. ३) इति ।