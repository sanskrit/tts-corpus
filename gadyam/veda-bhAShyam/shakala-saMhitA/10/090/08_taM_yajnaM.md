+++
title = "०८ तं यज्ञं"
devataa = "पुरुषः"
RShiH = "नारायणः"
ChandaH = "अनुष्टुप्"

+++


यज्ञं यज्ञसाधनभूतं **तं** पुरुषं पशुत्वभावनया यूपे बद्धं **बर्हिषि** मानसे यज्ञे **प्रौक्षन्** प्रोक्षितवन्तः । कीदृशमित्यत्राह। **अग्रतः** सर्वसृष्टेः पूर्वं **पुरुषं** **जातं** पुरुषत्वेनोत्पन्नम् । एतच्च प्रागेवोक्तं तस्माद्विराळजायत विराजो अधि पूरुषः' इति । तेन पुरुषरूपेण पशुना **देवा** **अयजन्त** । मानसयागं निष्पादितवन्त इत्यर्थः । के ते देवा इत्यत्राह। **साध्याः** सृष्टिसाधनयोग्याः प्रजापतिप्रभृतयः तदनुकूलाः **ऋषयः** मन्त्रद्रष्टारः **च** **ये** सन्ति । ते सर्वेऽप्ययजन्तेत्यर्थः ॥