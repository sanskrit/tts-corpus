+++
title = "003"
devataa = "यमो वैवस्वतः"
RShiH = "यमी वैवस्वती"
ChandaH = "त्रिष्टुप्"

+++


पुनरपि यमी यमं प्रत्युवाच । **घ** इति निपातोऽप्यर्थे । हे यम **ते** प्रसिद्धाः **अमृतासः** प्रजापत्यादयो देवा अपि **एतत्** ईदृशं शास्त्रेणागम्यत्वेनोक्तं **त्यजसम्**। त्यज्यते परस्मै प्रदीयते इति त्यजसं दुहितृभगिन्यादिस्त्रीजातम् । **उशन्ति** कामयन्ते । **एकस्य** **चित्** सर्वस्य जगतः मुख्यस्यापि प्रजापत्यादेः स्वदुहितृभगिन्यादीनां संबन्धोऽस्तीति शेषः । अतः कारणात् **ते** तव **मनः** चित्तम् **अस्मे** अस्माकम् । ममेत्यर्थः। **मनसि** चित्ते **नि** **धायि** निधीयताम् । अहं त्वां कामये त्वं मामपि कामयस्वेत्यर्थः । अपि च । **जन्युः** इति लुप्तोपममेतत् । जन्युरिव यथा जनयिता प्रजापतिः **पतिः** भर्ता भूत्वा स्वदुहितुः शरीरं संभोगेनाविष्टवान् तथा त्वमपि मम पतिर्भूत्वा **तन्वं** मदीयं शरीरम् **आ** **विविश्याः** संभोगेनाविश । योनौ प्रजननप्रक्षेपोपगूहनचुम्बनादिना मां संभुङ्क्ष्वेत्यर्थः ॥