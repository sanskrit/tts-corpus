+++
title = "013"
devataa = "यमो वैवस्वतः"
RShiH = "यमी वैवस्वती"
ChandaH = "त्रिष्टुप्"

+++


यमी प्रत्युवाच । हे **यम** त्वं **बतः** दुर्बलः असि । **बत** इति निपातः खेदानुकम्पयोः । अनुकम्प्यश्चासि । **ते** त्वदीयं **मनः** मनोगतं संकल्पं **हृदयं** **च** बुद्धिगतमध्यवसायं च **नैव** **अविदाम** वयं न जानीम एव । मत्तः **अन्या** काचित् स्त्री **त्वां** **परि** **ष्वजाते** **किल** । तत्र दृष्टान्तद्वयमुच्यते । **कक्ष्येव** **युक्तम्** । यथा कक्ष्या रज्जुर्युक्तमात्मना संबद्धमश्वं परिष्वजते तद्वत् । **लिबुजेव** **वृक्षम्** । यथा लिबुजा व्रततिर्गाढं वृक्षं परिष्वजते तद्वच्च । अन्यस्यां स्त्रियामासक्तस्त्वं मां परिष्वङ्क्तुं नेच्छसीत्यर्थः ॥