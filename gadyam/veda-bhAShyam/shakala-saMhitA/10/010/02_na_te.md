+++
title = "002"
devataa = "यमी वैवस्वती"
RShiH = "यमो वैवस्वतः"
ChandaH = "त्रिष्टुप्"

+++


यम आत्मानं परोक्षीकृत्य यमीं प्रत्युवाच । हे यमि **ते** तव **सखा** गर्भवासलक्षणेन सखीभूतो यमः **एतत्** ईदृशं त्वयोक्तं स्त्रीपुरुषलक्षणं **सख्यं** **न** **वष्टि** न कामयते । **यत्** यस्मात् कारणात् यमी **सलक्ष्मा** समानयोनित्वलक्षणा **विषुरूपा** भगिनीत्वाद्विषमरूपा **भवाति** भवति । तस्मान्न वष्टीत्यर्थः । इदानीं 'तिरः पुरू चिदर्णवं जगन्वान्' इत्यस्य प्रतिवचनमुच्यते । **महः** महतः **असुरस्य** प्राणवतः प्रज्ञावतो वा प्रजापतेः **पुत्रासः** पुत्रभूताः **वीराः** । ‘वीरो वीरयत्यमित्रान् वेतेर्वा स्याद्गतिकर्मणो वीरयतेर्वा' (निरु. १. ७) इति निरुक्तम् । शत्रूणां विविधमीरयितारः **धर्तारः** धारयितारः **दिवः** द्युलोकस्य । प्रदर्शनमेतत् । द्युप्रभृतीनां लोकानामित्यर्थः । - - - ॥