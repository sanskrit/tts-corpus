+++
title = "004"
devataa = "यमी वैवस्वती"
RShiH = "यमो वैवस्वतः"
ChandaH = "त्रिष्टुप्"

+++


यमो यमीं पुनर्रूमीते । **पुरा** पूर्वं प्रजापतिः यत् अगम्यागमनमपरिमितसामर्थ्योपेतत्वात् कृतवान् तथा वयं **न** **चकृम** नाकुर्म । वयम् **ऋता** ऋतानि सत्यानि **वदन्तः** ब्रुवन्तः **अनृतम्** असत्यं **कद्ध** कदा खलु **नूनं** निश्चितं **रपेम** वदेम । न कदाचिदपीत्यर्थः । अगम्यागमनं न कुर्म इति यावत् । अपि च **अप्सु** । अन्तरिक्षनामैतत् । अन्तरिक्षे स्थितः **गन्धर्वः** गवां रश्मीनामुदकानां वा धारयिता आदित्यः **अप्या** अन्तरिक्षस्था **सा** प्रसिद्धा **योषा**  आदित्यस्य भार्या सरण्यूः **च** **नः** नावावयोः **नाभिः** उत्पत्तिस्थानम् । मातापितरावित्यर्थः । तत् तस्मात् कारणात् **नौ** आवयोः **जामि** बान्धवमुत्कृष्टम्। एवं सत्यावयोरगम्यागमनरूपत्वात् कर्तुमयुक्तं तस्मादेतन्न करोमीत्यभिप्रायः ॥