+++
title = "001"
devataa = "यमो वैवस्वतः"
RShiH = "यमी वैवस्वती"
ChandaH = "त्रिष्टुप्"

+++


अत्रास्मिन् सूक्ते वैवस्वतयोर्यमयम्योः संवाद उच्यते । अस्यामृचि यमं प्रति यमी प्रोवाच । **तिरः** अन्तर्हितमप्रकाशमानम् । निर्जनप्रदेशमित्यर्थः । **पुरु** **चित्** बह्वपि विस्तीर्णं च **अर्णवं** समुद्रैकदेशमवान्तरद्वीपं **जगन्वान्** गतवती यमी । **चित्** इति पूजार्थे । पूजितमिष्टम् । श्रेष्ठमित्यर्थः। **सखायं** गर्भवासादारभ्य सखीभूतं यमं **सख्या** सख्याय स्त्रीपुरुषसंपर्कजनितमित्रत्वाय **ओ** **ववृत्याम्** आवर्तयामि । आभिमुख्येन स्थित्वा लज्जां परित्यज्य त्वत्संभोग करोमीत्यर्थः । ‘धर्मस्य त्वरिता गतिः' इति न्यायेन कामस्य त्वरितत्वात् । अपि च **पितुः** आवयोर्भविष्यतः पुत्रस्य पितृभूतस्य तवार्थाय **अधि** **क्षमि** अधि पृथिव्याम् । पृथिवीस्थानीये ममोदर इत्यर्थः । **प्रतरं** प्रकृष्टम्। सर्वगुणोपेतमित्यर्थः । **नपातं** गर्भलक्षणमपत्यं **वेधाः** विधाता प्रजापतिः **दीध्यानः** आवयोरनुरूपस्य पुत्रस्य जननार्थमावां ध्यायन **आ** **दधीत**। ‘प्रजापतिर्धाता गर्भं दधातु ते ' (ऋ. सं. १०. १८४. १) इत्युक्तत्वात् ॥ ।