+++
title = "007"
devataa = "यमो वैवस्वतः"
RShiH = "यमी वैवस्वती"
ChandaH = "त्रिष्टुप्"

+++


**यमस्य** तव **कामः** अभिलाषः **यम्यं** यमीं **मा** मां प्रति **आगन्** आगच्छतु । ममोपरि तव यमस्य संभोगेच्छा जायतामित्यर्थः । किमर्थम् । **समाने** **योनौ** एकस्मिन् स्थाने शय्याख्ये **सहशेय्याय** सहशयनार्थम् । तदनन्तरं पूर्णमनोरथा सती **जायेव** **पत्ये** यथा भार्या पत्युरर्थाय परया प्रीत्या विश्वस्ता सती रतिकामा स्वशरीरं प्रकाशयति एवं **तन्वम्** आत्मीयं शरीरं **रिरिच्यां** विविच्याम् । त्वदर्थं प्रकाशयेयमित्यर्थः । किंच । 'चित् इति पूरणः । **वि** **वृहेव** । ‘वृहू उद्यमने' । धर्मार्थकामान् विविधमुद्यच्छावः । तत्र दृष्टान्तः । **रथ्येव** **चक्रा** । रथस्यावयवभूते चक्रे यथा रथमुद्यच्छतस्तद्वत् ॥