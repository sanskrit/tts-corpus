+++
title = "006"
devataa = "यमो वैवस्वतः"
RShiH = "यमी वैवस्वती"
ChandaH = "त्रिष्टुप्"

+++


**प्रथमस्याह्नः** संबन्धि **अस्य** इदमन्योन्यसंगमनं **कः** वेद जानाति । प्रथमेऽहनि यत्क्रियते तदनुमानमाश्रित्य न कश्चिदपि ज्ञातुं शक्नोतीत्यर्थः । **इह** अस्मिन् प्रदेशे प्रत्यक्षतः **क** **ईम्** इदं संगमनं **ददर्श** पश्यति **कः** **प्र** **वोचत्** प्रख्यापयति । न कोऽपीत्यर्थः । **मित्रस्य** **वरुणस्य** मित्रावरुणयोः **बृहत्** महत् **धाम** स्थानमहोरात्रं यदस्ति तत्र **नॄन्** मनुष्यान् **वीच्या** नरकेण हे **आहनः** आहन्तर्मर्यादया हिंसितः । स्वकृतशुभाशुभकर्मापेक्षया मनुष्यादिप्राणिनां नरकपातेन स्वर्गप्रापणेन निग्रहानुग्रहयोः कर्तरित्यर्थः । एवंभूत हे यम त्वं **कदु** **ब्रवः** किं वा ब्रवीषि ॥