+++
title = "011"
devataa = "अग्निः"
RShiH = "सुमित्रो वाध्र्यश्वः"
ChandaH = "त्रिष्टुप्"

+++


सः **अग्निः** **वध्र्यश्वस्य** **सुतसोमवद्भिः** अभिषुतसोमैः । अनुवादको मत्वर्थीयः । तैः **नृभिः** ऋत्विग्भिः **शश्वत्** सर्वदा **शत्रून्** **जिगाय** जितवान् । अथ प्रत्यक्षः । हे **चित्रभानो** नानातेजस्क चायनीयदीप्तिमन् वाग्ने त्वं **समनं** **चित्** । समनमिति संग्रामनाम । तमपि **अदहः** स्वतेजोभिः । अथ तव स्तोता वाध्र्यश्वः **वृधश्चित्** स्वयं वृद्धो भवन **व्राधन्तं** वर्धमानं हिंसकं वा **अव** **अभिनत्** अवाङ्मुखं कृत्वा अच्छिनत् । यद्वा त्वमेव तमवाभिनत् । अवाङ्मुखं कृत्वाभिनः अच्छिनः। प्रथममध्यमयोः समानमेतद्रूपम् ॥