+++
title = "010"
devataa = "अग्निः"
RShiH = "सुमित्रो वाध्र्यश्वः"
ChandaH = "त्रिष्टुप्"

+++


हे **अग्ने** **त्वाम्** **उपस्थे** पृथिव्या उपस्थान उतरवेद्यां **सपर्यन्** । परिचर्याकर्मा । परिचरन् **वध्र्यश्वः** मम पिता **अबिभः** धृतवान् हविर्भिः पोषितवान्वा । कथमिव । **पितेव** यथा पिता समीपे **पुत्रं** स्थापयति पोषयति वा । ‘ डुभृञ् धारणपोषणयोः । लङि तिपि गुणे कृते हल्ङ्यादिना तिपो लोपः । हे **यविष्ठ** युवतमाग्ने **उत** अपि च **अस्य** वध्र्यश्वस्य पितुर्वा मम वा **समिधं** **जुषाणः** सेवमानः सन् **पूर्वान्** प्रत्नान **व्राधतश्चित्** बाधकानपि शत्रून् **अवनोः** अवधीः । वनतिर्हिंसयां भौवादिकः । व्यत्ययेनोप्रत्ययः ॥