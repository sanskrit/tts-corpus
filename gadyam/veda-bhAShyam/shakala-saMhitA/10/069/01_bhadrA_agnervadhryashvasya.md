+++
title = "001"
devataa = "अग्निः"
RShiH = "सुमित्रो वाध्र्यश्वः"
ChandaH = "जगती"

+++


**अग्नेः** वक्ष्यमाणगुणस्य **संदृशः** संदृष्टयः **वध्र्यश्वस्य** एतन्नामकस्य मम पितुः **भद्राः** कल्याणकारिण्यो भवन्तु । यद्वा । वध्र्यश्वस्य वध्र्यश्वकुले जातस्याग्नेः संदृष्टयो भजनीया भवन्तु । **प्रणीतिः** तस्य प्रणयनं **वामी** कल्याणं च भवतु । तथा **उपेतयः** यज्ञं प्रत्युपगतयः **सुरणाः** शोभनरमणा भवन्तुः । **सुमित्राः** एतन्नामधेयाः **विशः** अमी मनुष्याः **ईम्** एनमग्निम् **अग्रे** प्रथमं **यत्** यदा **इन्धते** हविर्भिर्दीपयन्ति तदा **घृतेनाहुतः** हविर्भिश्च **दविद्युतत्** भृशं द्योतमानः । ' दाधर्ति दर्धर्ति° ' इत्यादिना निपातितः । सोऽग्निः **जरते** अस्माभिः स्तूयते ॥