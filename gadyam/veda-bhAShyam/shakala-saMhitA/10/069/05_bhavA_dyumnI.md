+++
title = "005"
devataa = "अग्निः"
RShiH = "सुमित्रो वाध्र्यश्वः"
ChandaH = "त्रिष्टुप्"

+++


हे **वाध्र्यश्व** वध्र्यश्वकुले जाताग्ने **द्युम्नी** । 'द्युम्नं द्योततेर्यशो वान्नं वा'। तद्वान् **भव** । **उत** अपि च **गोपाः** गोपयिता भव । किंच **त्वा** त्वाम् कश्चिदपि **मा** **तारीत्** मा हिनस्तु । यतः **जनानां** शत्रूणाम् **अभिमातिः** अभिभवनशीलमानयुक्तोऽभिभविता भवसि । किंच शूरइव बलवानिव **धृष्णुः** शत्रुधर्षणशीलः तस्मात् **च्यवनः** तेषां च्यावयिता भवसि । अथ **वाध्र्यश्वस्य** अग्नेस्तव **नाम** अग्निर्जातवेदा वैश्वानर इत्यादीनि नामानि **नु** क्षिप्रं **सुमित्रः** **अहं** **प्र** **वोचं** प्रब्रवीमि । तस्मान्मेऽन्नादियुक्तो भव ॥