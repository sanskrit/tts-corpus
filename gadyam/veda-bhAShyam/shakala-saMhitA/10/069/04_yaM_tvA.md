+++
title = "004"
devataa = "अग्निः"
RShiH = "सुमित्रो वाध्र्यश्वः"
ChandaH = "त्रिष्टुप्"

+++


**ईळितः** । व्यत्ययेन कर्तरि क्तः । स्तोता **वध्र्यश्वः** मम पिता **पूर्वं** पूर्वस्मिन्काले संजातं **यं** **त्वा** त्वां **समीधे** हविर्भिः सम्यगदीपयत् **सः** त्वमिदानीं मया क्रियमाणम् **इदं** स्तोत्रं **जुषस्व** सेवस्व । यद्वा । वध्र्यश्वस्तस्य पुत्रोऽहं सम्यग्दीपितवानस्मि । **सः** त्वं **नः** अस्माकं **स्तिपाः**। पृषोदरादिः । पस्त्यं गृहम् । तस्य रक्षकः **भव** । यद्वा । उपस्थितान् ज्योतिष्टोमादीन्यागान् पालयतीति स्तिपाः । अस्मदीयानां यज्ञानां पालयिता भव। **उत** अपि च **तनूपाः** स्वाङ्गानां रक्षको भव। किंच **दात्रं** तद्धनं **रक्षस्व** **यदिदं** धनं **ते** तव स्वभूतेषु **अस्मे** अस्मासु तिष्ठति ॥