+++
title = "005"
devataa = "ओषधीस्तुतिः"
RShiH = "भिषगाथर्वः"
ChandaH = "अनुष्टुप्"

+++


हे ओषधिदेवताः **वः** युष्माकम् अश्वत्थे **निषदनं** नितरां वर्तनम् । तथा **वः** युष्माकं **पर्णे** पलाशे **वसतिः** निवासः **कृता** । तृतीयस्यामितो दिवि सोम आसीत्तं गायत्र्याहरत्तस्य पर्णमच्छिद्यत तत्पर्णोऽभवत् तत्पर्णस्य पर्णत्वम् ' ( तै. ब्रा. १. १. ३. १०) इति ब्राह्मणात्पलाशस्य पर्णत्वप्रसिद्धिः । अश्वत्थपलाशयोर्यज्ञयोग्यत्वप्राधान्यापेक्षयोपादानम् । किंच **गोभाज** **इत्किल** गवां भाजयित्र्य एव **असथ** भवथ खलु । **यत्** यदि **सनवथ** संभजध्वे **पुरुषं** तर्ह्येवं भवथेति । ‘वन षण संभक्तौ । लेट्यडागमः । व्यत्ययेनोप्रत्ययः । यद्वा । औत्सर्गिकः शप्चेति द्विविकरणता ॥ ॥ ८ ॥