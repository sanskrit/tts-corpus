+++
title = "004"
devataa = "विश्वेदेवाः"
RShiH = "कवष ऐलूषः"
ChandaH = "जगती"

+++


**तदित्** तदेव **सधस्थम्** । सह तिष्ठन्त्यत्रेति सधस्थं स्थानं यज्ञाख्यम् । **चारु** शोभनम् **अभि** **दीधय** हे इन्द्र अभितो दीप्यस्व । **यत्** यत्र **गावः** स्तुतिलक्षणा वाचः इन्द्र आगच्छ हरिव आगच्छ इत्येवमाद्याः **शासन्** अस्मद्यज्ञं प्रति त्वदागमनमाशासते । तत्र दृष्टान्तः । **वहतुं** **न** **धेनवः** । यथा धेनवो नवप्रसूता गावः प्रापणसाधनं गृहमाशासते तद्वत् । यत आगत्य प्रकाशयेत्यत्र कारणमाह । **यत्** यस्मात् **मन्तुः** । मन्यतिरर्चतिकर्मा । अर्चकस्य मम स्वभूता **माता** देवतागुणानां निष्पादयित्री स्तुतिः **यूथस्य** यष्टृस्तोतृगणस्य **पूर्व्या** प्रथमभाविनी खलु। यस्माच्च **सप्तधातुः** । धार्यन्ते क्रियन्त कर्माण्येष्विति धातवश्छन्दांस्यृतवो  वा । सप्तच्छन्दस्कः सप्तर्तुकः सप्तहोत्रात्मको वायं **जनः** **वाणस्य** स्तुतिशब्दस्य **अभि** कर्ता खलु । तस्माच्छीघ्रमागच्छेति भावः । यद्वा । यत्कल्याणं  तदेव स्थानमस्माकमभिधारय प्रयचछ । यस्मिन् स्थाने धेनवः पथप्रदानेन प्रीणयित्र्यो गावो वहतुम् । उह्यते पुरुषोऽनेनेति वहतुरन्नम्। पयोघृताद्यनुशासति । न संप्रत्यर्थे । इदानीं प्रयच्छन्ति । तथा यस्मिन् मन्तुर्मन्तव्या पूजनीया पुत्रसमूहस्य माताभिगच्छति वाणस्य वाद्यस्य सप्तधातुर्निषादादिसप्तस्वरोपेतो जनोऽभिगच्छति तद्वत्तद्गुणोपेतं प्रयच्छेति भावः ॥