+++
title = "008"
devataa = "विश्वेदेवाः"
RShiH = "कवष ऐलूषः"
ChandaH = "त्रिष्टुप्"

+++


अयमग्निः **अद्येत्** अद्यैवास्मिन्दिने **प्राणीत्** मथनेन चेष्टितोऽभवत् ।  ‘ श्वस प्राणने अन च । इलि धातुः । तदानीमेव **इमा** इमानि **अहा** अहानि सौमिकानि **अममन्** नेतुममन्यत । 'मन ज्ञाने' । व्यत्ययेन श्लुः । तिङ उत्तरत्वादनिघातः । अपि च **अपीवृतः** तेजोभिः परिवृतः सन् **मातुः** पृथिव्याः **ऊधः** सारभूतं सोमादिकं हविः **अधयत्** पिबति । तथा **युवानं** नित्यतरुणं देवानां हविषा मिश्रयन्तं वा **एनम्** अग्निं **जरिमा** । जरतिः स्तुतिकर्मा । तस्मादौणादिक इमनिच् । स्तोतृभिः क्रियमाणा स्तुतिः **आप** आभिमुख्येन व्याप्नोति । **ईम्** इति पूरणः । ततः **अहेळन्** अक्रुध्यन् स्तोतॄन्प्रति **वसुः** वासयिता सर्वेषां धनदानेनाच्छादयिता तेजोभिः शत्रूणां वा वसुमान् वाग्निः **सुमनाः** शोभनमनस्को बभूव ॥