+++
title = "002"
devataa = "विश्वेदेवाः"
RShiH = "कवष ऐलूषः"
ChandaH = "जगती"

+++


हे **इन्द्र** **दिव्यानि** दिवि भवानि **रोचना** रोचनानि दीप्तिस्वभावकानि ज्योतींषि यद्वा दिव्याँल्लोकान् वि **यासि** व्याप्नोषि । हे **पुरुष्टुत** बहुभिः स्तुतेन्द्र **पार्थिवानि** पृथिव्यां भवानि **रजसा** आत्मीयेन ज्योतिषा विद्युल्लक्षणेन । यद्वा । रजःशब्दाच्छस आकारः । पार्थिवाँल्लोकान् । व्याप्नोषि। **ये** त्वदीया अश्वाः **मुहुः** पुनः पुनः **अध्वरान्** अस्मदीयान् यज्ञान् प्रति **त्वा** त्वाम् **उप** **वहन्ति** समीपे प्रापयन्ति **ते** अश्वाः **वग्वनान्** वचनेन स्तुत्या संभक्तॄन् **अराधसः** धनरहितानस्मान् **सु** सुष्ठु **वन्वन्तु** धनप्रदानार्थं संभजन्ताम् ॥