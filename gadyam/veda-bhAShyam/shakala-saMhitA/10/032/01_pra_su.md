+++
title = "001"
devataa = "विश्वेदेवाः"
RShiH = "कवष ऐलूषः"
ChandaH = "जगती"

+++


इन्द्रः स्वभूतौ हरी **धियसानस्य** इन्द्रागमनं चिन्तयतो यजमानस्य मम संबन्धिनि **सक्षणि** सेवायां सद्गुणके सेव्ये यज्ञे निमित्ते **ग्मन्ता** आगच्छन्तौ **सु** सुष्ठु प्रेरयति । ततः स इन्द्रः **वरेभिः** वरणीयैर्मार्गैः **प्रसीदतः** हविरासादयतो यजमानस्य **वरान्** उत्कृष्टान् हविर्विशेषान् स्तुतिविशेषांश्च **अभि** लक्षीकृत्य **सु** सुष्ठु आगच्छतु । **इन्द्रः** आगतः सन् **अस्माकं** स्वभूतम् **उभयं** हविश्च स्तुतिश्चेत्येतद्द्वयं **जुजोषति** सेवताम् । भक्षयतु शृणोतु चेत्यर्थः । **यत्** यदा **सोम्यस्य** सोमसंपादिनो मम **अन्धसः** अन्नरूपस्य सोमस्य । रसमिति शेषः । **बुबोधति** बुध्यते जिह्वया विजानाति । सोमं पिबतीत्यर्थः । तदा जुजोषतीति पूर्वेण संबन्धः ॥