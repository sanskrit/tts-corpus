+++
title = "001"
devataa = "इन्द्रो वैकुंठः"
RShiH = "सप्तगुः"
ChandaH = "त्रिष्टुप्"

+++


**वसूनां** **वसुपते** बहूनां धनानां स्वामिन् हे **इन्द्र** **ते** तव **दक्षिणं** **हस्तं** **वसूयवः** वसुकामा वयं **जगृभ्म** गृह्णीमः । यथा बहुप्रदस्यार्थिनो मह्यमदत्त्वा न गन्तव्यमिति हस्तं गृह्णन्ति तद्वत् । हे **शूर** विक्रान्तेन्द्र **त्वा** त्वां **गोनां** **गोपतिम्** । अत्र वृत्त्यवृत्तिभ्यां स्वामित्वं बहुत्वं च प्रतिपाद्यते । बह्वीनां गवां गोपतिं **विद्म** जानीमः । अतः **अस्मभ्यं** **चित्रं** चायनीयं **वृषणं** वर्षकं **रयिं** धनं **दाः** देहि ॥