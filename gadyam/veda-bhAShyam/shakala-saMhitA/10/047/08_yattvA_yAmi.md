+++
title = "008"
devataa = "इन्द्रो वैकुंठः"
RShiH = "सप्तगुः"
ChandaH = "त्रिष्टुप्"

+++


हे **इन्द्र** **त्वा** त्वां **यत्** वक्ष्यमाणं **यामि** याचामि । वर्णलोपश्छान्दसः । याच्यमानं तत् **दद्धि** देहि।  ‘ दद दाने '। लोटि व्यत्ययेन परस्मैपदम्। 'बहुलं छन्दसि ' इति शपो लुक् । तदिति सामान्येन निर्दिष्टं विशेषयति । **बृहन्तं** महान्तं **क्षयं** निवासं **जनानाम्** अन्येषाम् **असमम्** असाधारणं देहि । त्वया दातव्यं **द्यावापृथिवी** **अभि** **गृणीताम्** । अस्मभ्यमित्यादि गतम् ॥॥४॥