+++
title = "002"
devataa = "सरण्यूः"
RShiH = "देवश्रवा यामायनः"
ChandaH = "त्रिष्टुप्"

+++


**अमृतां** मरणधर्मरहितामेतां सरण्यूं **मर्त्येभ्यः** मनुष्येभ्यस्तदुत्पत्यर्थम् **अपागूहन्** अपगूहितवन्तः संवृतवन्तः । देवा उपनीतवन्त इत्यर्थः । किंच **सवर्णा** सरण्यूसदृशीमन्यां स्त्रियं **कृत्वी** कृत्वा तस्मै **विवस्वते** देवाः अददुः प्रायच्छन् । **उत** अपि च साश्वरूपिणी सरण्यूस्तदा **अश्विनावभरत्** । स्वोदरे गर्भभूतौ धारितवती । **यत्** यदा **तत्** जायापतिभ्यामश्वरूपात्मना संभोगकाले रेतः पतितम् **आसीत्** तदाश्विनौ जनयामासेत्यर्थः। तथा **सरण्यूः** सरणवत्येतन्नामिका **द्वा** **मिथुना** द्वौ मिथुनौ यमयम्यौ **अजहात्** त्यक्तवती । जनितवतीत्यर्थः । यद्वा । सरण्यूरेतन्नामिका मध्यमस्थाना देवता मध्यममग्निं माध्यमिकां वाचं चोत्पादितवती ॥