+++
title = "004"
devataa = "पूषा"
RShiH = "देवश्रवा यामायनः"
ChandaH = "त्रिष्टुप्"

+++


**विश्वायुः** सर्वान्नः सर्वत्र गमनशीलो वा **आयुः** । वकारलोपश्छान्दसः। वायुः । यद्वा । ‘छन्दसीणः' इत्युण्प्रत्यये वृद्धौ च कृतायां रूपम् । गन्ता वायुः । **त्वा** त्वां **परि** **पासति** परिपातु । पूषानुज्ञया परितो रक्षतु । 'पा रक्षणे '। लेटि सिप्यडागमः। **प्रपथे** प्रकृष्टे मार्गे स्वर्गे **पुरस्तात्** सर्वेषां प्रथममेव वर्तमानः **पूषा** स्वयमेव **त्वा** त्वां प्रमितं यजमानं **पातु** रक्षतु । **सुकृतः** पुण्यकर्माणः **यत्र** यस्मिन् देशे **आसते** तिष्ठन्ति यत्र वा **ते** **सुकृतः** **ययुः** प्राप्ताः **तत्र** तस्मिन् स्थाने **देवः** दीप्यमानः **सविता** सर्वस्य स्वस्वकर्मणि प्रेरक एतन्नामको देवः **त्वा** त्वां दधातु निदधातु ॥