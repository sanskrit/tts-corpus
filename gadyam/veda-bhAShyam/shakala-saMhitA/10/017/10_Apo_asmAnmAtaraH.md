+++
title = "010"
devataa = "आपः"
RShiH = "देवश्रवा यामायनः"
ChandaH = "त्रिष्टुप्"

+++


**मातरः** जगतो मातृस्थानीयाः **आपः** **अस्मान्** **शुन्धयन्तु** प्रोक्षणेन शोधयन्तु। तथा **घृतप्वः**। घृतमुदकम् । तेनान्यान् पुनन्तीति । तास्तथोक्ता आपः। यद्वा घृतप्वः । घृतं गव्यम् । तेन पुनन्ति । तथा ब्राह्मणं-- घृतेन नो घृतप्वः पुनन्तीति तद्वै सुपूतं यद्घृतेन पूयते' (श. ब्रा. ३.१.२.११ ) इति । ता आपः **घृतेन** प्रत्यक्षेणोदकेन **नः** अस्मान् **पुनन्तु** । **हि** यस्मात् देवीः देव्यो देवनशीला आपः **विश्वं** सर्वं **रिप्रं** पापं **प्रवहन्ति** पुरुषसकाशात् प्रगमयन्ति । अपनयन्तीति यावत् । अनन्तरम् **आभ्यः** अद्भ्यः **आ** **पूतः** अभिमुख्येन शुद्धः सन् स्तोताहम् **उत्** **एमि** उद्गच्छामि । ऊर्ध्वं स्वर्गं गच्छामीत्यर्थः ॥ ॥ २४ ॥