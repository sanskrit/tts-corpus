+++
title = "006"
devataa = "पूषा"
RShiH = "देवश्रवा यामायनः"
ChandaH = "त्रिष्टुप्"

+++


**पथाम्** अन्तरिक्षगमनहेतुभूतानां मार्गाणां मध्ये **प्रपथे** यः प्रकृष्टः पन्थास्ति तत्र **पूषा** **अजनिष्ट** प्रादुरभूत् । पुण्यकर्मणां सुगतिप्रापणार्थमवस्थित इति भावः । तथा **दिवः** द्युलोकस्य च मार्गाणां मध्ये **प्रपथे** प्रकृष्टे मार्गे जातः । तथा **पृथिव्याः** **प्रपथे** प्रकृष्टे मार्गे मनुष्याणां तत्तत्कर्मणि प्रवर्तनार्थं प्रादुर्भूत इत्यर्थः । सोऽयं पूषा **प्रियतमे** सर्वस्येष्टतमे **सधस्थे** सर्वेषां सहावस्थानभूते **उभे** द्यावापृथिव्यावभिलक्ष्य **आ** **चरति** आभिमुख्येन चरति । सुकृतिनां सुकृतफलप्रदर्शनायानुकूलं चरतीत्यर्थः। तथा **परा** चरति । दुष्कर्मणां प्रतिकूलं गच्छति । किं कुर्वन् । प्रजानन् अनेनेदं कर्म कृतमस्य कर्मण इदं फलमित्यविशेषेण जानानः ॥