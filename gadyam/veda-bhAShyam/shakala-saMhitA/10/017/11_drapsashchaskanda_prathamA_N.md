+++
title = "011"
devataa = "आपः सोमो वा"
RShiH = "देवश्रवा यामायनः"
ChandaH = "त्रिष्टुप्"

+++


**द्रप्सः** अभिषूयमाणस्य सोमस्य रसः **प्रथमान्** पूर्वभाविनः पार्थिवाँल्लोकान् **द्यून्** दीप्यमानान् द्युलोकांश्च **अनु** लक्षीकृत्य **चस्कन्द** स्कन्नवान् गतवान् । तदेवाह । **इमं** परिदृश्यमानं **योनिं** स्थानभूतं लोकं **च** **यश्च** अस्मात् **पूर्वः** अस्ति तम् **अनु** गतवान्। **समानं** साधारणं **योनिं** द्यावापृथिवीलक्षणं स्थानम् **अनु** **संचरन्तं** सम्यग्गच्छन्तं **द्रप्सं** सोमरसं विप्रुड्लक्षणं **सप्त** **होत्राः** सप्तसंख्याका विप्रुड्ढोमस्य कर्तारो होतृप्रभृतयो वयम् **अनु** आनुपूर्व्येण **जुहोमि** जुहुमः । यद्वा । **होत्राः** । सप्तहोतृभिः क्रियमाणा यागक्रिया होत्राः। ता अनु पश्चादध्वर्युरहं जुहोमि । यद्वा । द्रप्सः । द्रुतगामित्वाद्द्रप्स आदित्य उच्यते । स आदित्यः पृथिवीं च दिवं च गच्छति समानं योनिमन्तरिक्षं लक्षीकृत्य । सम्यक्चरन्तं तं द्रप्समादित्यमुद्दिश्य सप्त होत्राः सप्तसंख्याका दिशः । यस्यां दिशि सूर्यों वर्तते तद्व्यतिरिक्ताः सप्तसंख्याका दिशः । अनु पश्चाज्जुहोमि । यत्र यत्र वर्तते तां तां दिशं द्रव्यत्वेन प्रयच्छामि । प्रतिष्ठापयामीत्यर्थः । अत्र वाजसनेयकम्-' असौ वा आदित्यो द्रप्सः स दिवं च पृथिवीं च स्कन्दतीमं च योनिमनु यश्च पूर्वं इतीमं च लोकममुं चेत्येतत् समानं योनिमनु संचरन्तमिति समानं ह्येष एतं योनिमनु संचरति द्रप्सं जुहोम्यनु सप्त होत्रा इत्यसौ वा आदित्यो द्रप्सो दिशः सप्त होत्रा अमुं तदादित्यं दिक्षु प्रतिष्ठापयति' ( श. ब्रा. ७. ४. १. २०) इति ।