+++
title = "005"
devataa = "पूषा"
RShiH = "देवश्रवा यामायनः"
ChandaH = "त्रिष्टुप्"

+++


**पूषा** देवः **इमाः** **सर्वाः** **आशाः** प्राच्याद्या दिशः **अनु** **वेद** आनुपूर्व्येण जानाति । इमाः सुखेन गन्तव्या असुखेनेति वैवमनुक्रमेण जानातीत्यर्थः । एवं सति अस्मान् प्रमिते यजमानो ब्रवीति पुत्रमुखेन याजकमुखेन वा। **अस्मान्न** **अभयतमेन** अत्यन्तं भयरहितेन मार्गेण **नेषत्** नयतु । कथम् । स्वस्तिदाः कल्याणस्य दाता **अघृणिः** आगतदीप्तियुक्तः **सर्ववीरः** सर्वैर्वीरैः कर्मणि समर्थैर्ऋत्विग्भिरुपेतः **अप्रयुच्छन्** अप्रमाद्यन् **प्रजानन्** अस्माकं फलाफले विजानानः सन् **पुरः** **एतु** अस्माकं पुरस्ताद्गच्छतु । यथास्माकं भयं न भवति तथा गच्छत्वित्यर्थः ॥ ॥ २३ ॥