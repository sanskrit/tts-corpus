+++
title = "003"
devataa = "पूषा"
RShiH = "देवश्रवा यामायनः"
ChandaH = "त्रिष्टुप्"

+++


**पूषा** पोषयितैतन्नामको देवः **त्वा** त्वाम् **इतः** अस्माद्देशाल्लोकात् **प्र** **च्यावयतु** प्रकर्षेणोत्तमलोकं गमयतु । कीदृशः । **विद्वान्** अस्मद्भक्ततां विजानानः **अनष्टपशुः** अविनश्वरपशुयुक्तः । यस्मिन् सर्वे पशवस्तिष्ठन्ति न तु नश्यन्तीत्यर्थः। **भुवनस्य** भूतजातस्य **गोपाः** गोपायिता । किंच प्रक्रमय्य **सः** पूषा **एतेभ्यः** **पितृभ्यः** **त्वा** त्वां **परि** **ददत्** परिप्रयच्छतु । तथा **अग्निः** च **सुविदत्रियेभ्यः** । सुविदत्रं ज्ञानं धनं वा । तदर्हाः सुविदत्रियाः। छान्दसो घप्रत्ययः । शोभन ज्ञानेभ्यः सुधनेभ्यो वा **देवेभ्यः** त्वां प्रयच्छतु । तेषां लोके स्थापयत्वित्यर्थः ॥