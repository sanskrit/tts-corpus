+++
title = "012"
devataa = "आपः सोमो वा"
RShiH = "देवश्रवा यामायनः"
ChandaH = "त्रिष्टुप्"

+++


हे सोम **ते** त्वदीयः **यः** **द्रप्सः** रसः **स्कन्दति** अधिषवणचर्मणोऽन्यत्र गच्छति । **यः** च **ते** त्वदीयः **अंशुः** रसादितरः सन् स्कन्दति। **बाहुच्युतः** अध्वर्योर्बाहुभ्यां प्रच्युतः सन् स्कन्दति । यद्वा । बाहुवत्साधनभूता ग्रावाणः । तैः प्रच्युतोऽभिषुतः सन् **धिषणायाः** । धिषणेत्यधिषवणफलकनाम । प्रत्येकविवक्षयैकवचनम्। अधिषवणफलकयोः **उपस्थात्** समीपस्थात् प्रदेशादन्यत्र गच्छति। तथा **अध्वर्योर्वा** अभिषुण्वतोऽध्वर्योर्हस्तात् स्कन्दति। **वा** अपि वा **पवित्रात्** दशापवित्रात् **परि** स्कन्दति । तं सर्वं द्रप्सं **ते** त्वदीयं रसं **मनसा** अन्तःकरणेन स्तोत्रेण वा सह **वषट्कृतं** वषट्कारेण स्वाहाकारेण कृतं **जुहोमि** अग्नौ प्रक्षिपामि ॥