+++
title = "004"
devataa = "अग्निः"
RShiH = "चित्रमहा वासिष्ठः"
ChandaH = "जगती"

+++


**यज्ञस्य** यागस्य **केतुं** प्रज्ञापकं **प्रथमं** सर्वेषु देवेषु मुख्यं प्रथमस्थानं वा **पुरोहितं** पुरतो हितकारिणम् । यद्वा । पुरस्तात् पूर्वस्यां दिश्याहवनीयरूपेण निहितम् ॥ ‘ पूर्वाधरा' (पा. सू. ५. ३. ३९ ) इत्यादिना पूर्वशब्दादसिःप्रत्ययः । तत्संनियोगेन प्रकृतेः पुरादेशश्च । ' तद्धितश्चासर्वविभक्तिः ' ( पा. सू. १. १. ३८) इत्यव्ययसंज्ञायां ‘ पुरोऽव्ययम् ' ( पा. सू. १, ४. ६७ ) इति गतिसंज्ञा । धाञः कर्मणि निष्ठा । दधातेर्हिः । ततः समासे ‘ गतिरनन्तरः' इति गतेः प्रकृतिस्वरत्वम् ॥ **वाजिनं** बलवन्तमन्नवन्तं वा **शृण्वन्तम्** अस्मत्स्तुतीः श्रोत्रेण जानन्तं **घृतपृष्ठं** दीप्तपृष्ठं दीप्ताङ्गम् **उक्षणं** यागद्वारेण वृष्टेः संभक्तारं यद्वा सेचनसमर्थं युवानं **पृणते** हविर्भिः प्रीणयित्रे यजमानाय ॥ ‘ पृण प्रीणने ' । तौदादिकः । ‘ शतुरनुमः' इति विभक्तेरुदात्तत्वम् । ‘ क्रियाग्रहणं कर्तव्यम्' इति कर्मणः संप्रदानत्वाच्चतुर्थी ॥ हविर्भिः प्रीणयन्तं यजमानं **पृणन्तं** धनैः प्रीणयन्तम् । यद्वा । पृणतिर्दानकर्मा । हवींषि ददते यजमानाय पृणन्तं धनानि प्रयच्छन्तम् । **सुवीर्यं** शोभनवीर्योपेतं **देवं** द्योतमानं दानादिगुणयुक्तं वा एवंगुणविशिष्टम् **अग्निं** **हविष्मन्तः** हविर्भिर्युक्ताः **सप्त** होतृप्रमुखा वषट्कर्तारः **ईळते** स्तुवन्ति ॥ ‘ ईड स्तुतौ' । आदादिकः ॥