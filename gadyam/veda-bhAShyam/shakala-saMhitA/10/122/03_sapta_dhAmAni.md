+++
title = "003"
devataa = "अग्निः"
RShiH = "चित्रमहा वासिष्ठः"
ChandaH = "जगती"

+++


हे अग्ने **सप्त** सप्तसंख्याकानि **धामानि** स्थानानि पृथिव्यादिलोकात्मकानि **परियन्** परितो गच्छन् **अमर्त्यः** मरणधर्मरहितस्त्वं यो यजमानः पुरोडाशादीनि हवींषि **दाशत्** प्रयच्छति तस्मै **दाशुषे** दत्तवते **सुकृते** सुष्ठु यागं कृतवते **मामहस्व** । अपेक्षितं धनं ददस्व । महतिर्दानकर्मा ॥ ‘ सुकर्मपाप' (पा. सू. ३. २. ८९ ) इत्यादिना सुपूर्वात्कृञो भूते काले क्विप् ॥ **यः** च यजमानः **समिधा** समिन्धनसाधनेनेध्मेन हे **अग्ने** **ते** त्वाम् **आनट्** प्राप्नोति ॥ नशतिर्गतिकर्मा । अस्माच्छान्दसो लङ् । 'बहुलं छन्दसि' इति शपो लुक् । 'छन्दस्यपि दृश्यते' इत्याडागमः । अश्नोतेर्वा व्यत्ययेन श्नम् ॥ **तं** यजमानं **सुवीरेण** । शोभनवीराः पुत्रा यस्य ॥ ‘ वीरवीर्यौ च इत्युत्तरपदाद्युदात्तत्वम् ॥ तादृशेन **स्वाभुवा** सुष्ठु आ समन्ताद्भूष्णुना वर्धिष्णुना **रयिणा** धनेन दातव्येन सार्धं **जुषस्व** ॥