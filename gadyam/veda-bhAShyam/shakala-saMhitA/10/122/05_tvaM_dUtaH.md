+++
title = "005"
devataa = "अग्निः"
RShiH = "चित्रमहा वासिष्ठः"
ChandaH = "त्रिष्टुप्"

+++


हे अग्ने **त्वं** **दूतः** देवानां दूतकर्मणि नियुक्तः **प्रथमः** मुख्यः प्रथितः प्रख्यातो वा **वरेण्यः** संभजनीयश्चासि । **सः** त्वम् **अमृताय** अमरणाय तदर्थं नोऽस्माभिः **हूयमानः** हविषा तर्प्यमाणो वा सन् **मत्स्व** तृप्यस्व ॥ ‘मदी हर्षे' । छान्दसो विकरणस्य लुक् ॥ अपि च **त्वां** मध्यमस्थाने वैद्यतरूपेण वर्तमानं **मरुतः** तत्रत्या देवगणाः **मर्जयन्** मार्जयन्ति अलंकुर्वन्ति । तथा **दाशुषः** हवींषि दत्तवतो यजमानस्य **गृहे** **स्तोमेभिः** स्तोमैः स्तोत्रैः **भृगवः** भृगुगोत्रा ऋषयस्त्वां वि **रुरुचुः** विशेषेण दीपयन्ति ॥ भृगुशब्दादुत्तरस्य तद्धितस्य ‘अत्रिभृगुकुत्स°' (पा. सू. २.४.६५) इत्यादिना बहुषु लुक् । रुरुचुः । ‘ रुच दीप्तौ' । अस्माच्छान्दसो लिट् ॥ ॥ ५ ॥