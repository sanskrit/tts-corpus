+++
title = "006"
devataa = "अग्निः"
RShiH = "चित्रमहा वासिष्ठः"
ChandaH = "जगती"

+++


हे **सुक्रतो** सुकर्मन् शोभनप्रज्ञ व **अग्ने** **यज्ञप्रिये** यज्ञैर्हविर्भिर्देवान् प्रीणयित्रे **यजमानाय** **विश्वधायसं** विश्वस्य सर्वस्य धारयित्रीं **सुदुघां** दोग्धुं सुशकां यज्ञरूपिणीं गाम् **इषम्** इष्यमाणं यागफलरूपं पयः **दुहन** क्षारयन् तथा **घृतस्नुः** घृतेनाज्येन प्रस्नातः ॥ स्नातेरौणादिकः कुप्रत्ययः॥ यद्वा । घृतो दीप्त: स्नुः सानुः समुच्छ्रितो ज्वालासमूहो यस्य स तथोक्तः ॥ ‘ पदादिषु मांस्पृत्स्नूनामुपसंख्यानम्' (पा. सू. ६. १. ६३. १) इति सानुशब्दस्य स्नुभावः । बहुव्रीहौ पूर्वपदप्रकृतिस्वरत्वम् ॥ ईदृशस्त्वं **त्रिः** त्रिवारमावृत्तानि **ऋतानि** सत्यभूतानि पृथिव्यादीनि त्रीणि स्थानानि । यद्वा गार्हपत्यादीनि स्थानानि **दीद्यत्** दीपयन **वर्तिः** सर्वं यज्ञगृहं सर्वमनुष्ठीयमानं यागं च **परियन्** परितो गच्छन् तत्तद्यज्ञगृहं तं तं यज्ञं च प्राप्नुवन् **सुक्रतूयसे** । शोभनं क्रतुं यज्ञमात्मन इच्छसि । यद्वा । शोभनः क्रतुर्यस्यासौ सुक्रतुर्यजमानः। स इवाचरसि । स यथा सम्यगनुष्ठाने प्रवर्तते एवं त्वमपि स्वयमेव यागस्य सम्यग्निष्पत्त्यर्थं प्रवर्तस इत्यर्थः ॥।