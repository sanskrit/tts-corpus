+++
title = "007"
devataa = "अग्निः"
RShiH = "चित्रमहा वासिष्ठः"
ChandaH = "जगती"

+++


**अस्याः** इदानीं दृश्यमानायाः **उषसः** **व्युष्टिषु** विवासनेषु प्रभातेषु सत्सु हे **अग्ने** **त्वामित्** त्वामेव देवानां **दूतं** **कृण्वानाः** कुर्वाणाः **मानुषाः** मनुष्याः । **अयजन्त** यजन्ति । सर्वदेवात्मकं त्वामेव यजन्तीत्यर्थः । तथा **देवाः** अपि **त्वां** महयाय्याय पूजायै ॥ ‘ मह पूजायाम् । अस्मादौणादिको भाव आय्यप्रत्ययः ॥ आत्मनः पूजार्थं **वावृधुः** वर्धयन्ति । किं कुर्वन्तः । **अध्वरे** । ध्वरो हिंसानिमित्तः प्रत्यवायः । तद्रहिते यागे **आज्यम्** । उपलक्षणमेतत् । आज्योपलक्षितं सर्वं हविः **निमृजन्तः** त्वयि निमार्जयन्तः । प्रक्षिपन्त इत्यर्थः ॥