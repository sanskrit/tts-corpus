+++
title = "002"
devataa = "अग्निः"
RShiH = "चित्रमहा वासिष्ठः"
ChandaH = "जगती"

+++


हे **अग्ने** **जुषाणः** प्रीयमाणस्त्वं **मे** मम **वचः** वचनं स्तोत्रं **प्रति** **हर्य** कामयस्व । ‘ हर्य गतिकान्त्योः ' । तथा हे **सुक्रतो** शोभनकर्मन् शोभनप्रज्ञ वा त्वं **विश्वानि** सर्वाणि **वयुनानि** । ज्ञाननामैतत् इह ज्ञातव्ये वर्तते । ज्ञातव्यान्यर्थजातानि **विद्वान्** जानन् वर्तसे । हेतौ शतृप्रत्ययः । यतो जानासि ततो हतोर्मद्वचनं कामयस्वेत्यर्थः । हे **घृतनिर्णिक्** घृतेनाज्येन निर्णिज्यमान पुष्यमाणशरीर । ‘ णिजिर् शौचपोषणयो:'। यद्वा । निर्णिगिति रूपनाम । दीप्तरूपाग्ने **ब्रह्मणे** ब्राह्मणाय यजमानाय **गातुं** गातव्यं ज्ञातव्यं वा यज्ञम् **एरय** आगमय । **तव** **व्रतं** त्वदीयं यज्ञकर्म **अनु** पश्चात् **देवाः** इन्द्रादयः सर्वे **अजनयन्** । यजमानाय फलानि जनयन्ति । अतस्त्वदीयं यज्ञं यजमानाय प्रापयेत्यर्थः ॥ लक्षणेऽनोः कर्मप्रवचनीयत्वम् । व्रतमिति कर्मप्रवचनीययुक्त इति द्वितीया । जनेर्ण्यन्ताच्छान्दसो लङ्। ‘जनीजॄष्क्नसुरञ्जोऽमन्ताश्च ' इति मित्त्वात् ‘मितां ह्रस्वः' इति ह्रस्वत्वम् ॥