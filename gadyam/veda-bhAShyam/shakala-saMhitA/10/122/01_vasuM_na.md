+++
title = "001"
devataa = "अग्निः"
RShiH = "चित्रमहा वासिष्ठः"
ChandaH = "त्रिष्टुप्"

+++


**वसुं** **न** वासकं सूर्यमिव **चित्रमहसं** चायनीयतेजस्कमग्निं **गृणीषे** गृणे स्तौमि ॥ गॄ शब्दे'। क्रैयादिकः । पुरुषव्यत्ययः । प्वादित्वाद्ध्रस्वः ॥ यद्वा । चित्रमहसमिति प्रथमार्थे द्वितीया । न इति संप्रत्यर्थे । संप्रति वासकमग्निमहं चित्रमहाः स्तौमि । कीदृशम् । **वामं** वननीयं **शेवं** सुखकरम् **अतिथिम्** अतिथिवत्पूज्यं यद्वा हविर्वहनाय सततगामिनम् **अद्विषेण्यं** द्वेष्यरहितम् ॥ द्विषेः ‘कृत्यार्थे तवैकेन्” इति केन्यप्रत्ययः । नञा “ बहुव्रीहौ नञ्सुभ्याम्' इत्युत्तरपदान्तोदात्तत्वम् ॥ **सः** **अग्निः** **शुरुधः** शोकस्य रोधयित्रीर्निवारयित्रीः **विश्वधायसः** क्षीरप्रदानादिना विश्वं सर्वं जगद्धारयन्तीर्गाः सुवीर्यं शोभनवीर्यं च **रासते** यजमानेभ्यो ददाति ॥ ‘ रा दाने ' । अस्माल्लेट्यडागमः । ‘सिब्बहुलम्' इति सिप् । व्यत्ययेनात्मनेपदम् । विश्वशब्दोपपदाद्दधातेः ‘वहिहाधाञ्भ्यः' इत्यसुन् । ‘ णित्' इत्यनुवृत्तेः **आतो** युक्चिण्° ' ( पा. सू. ७.३.३३ ) इति युक् । मरुद्वृधादित्वात् पूर्वपदान्तोदात्तत्वम् ॥ कीदृशोऽग्निः । **होता** देवानामाह्वाता होमनिष्पादको वा **गृहपतिः** यजमानगृहाणामीश्वरः ॥ ' गेहे कः' (पा. सू. ३. १. १४४ ) इति ग्रहेः कप्रत्ययः । ‘ ग्रहिज्या' (पा. सू. ६. १. १६ ) इत्यादिना संप्रसारणम् । ' पत्यावैश्वर्ये' इति पूर्वपदप्रकृतिस्वरत्वम् । शोभनं वीर्यं यस्येति बहुव्रीहौ ‘ वीरवीर्यौ च' इत्युत्तरपदाद्युदात्तत्वम् ॥