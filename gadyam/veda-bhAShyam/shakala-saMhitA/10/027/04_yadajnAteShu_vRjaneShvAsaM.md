+++
title = "004"
devataa = "इन्द्रः"
RShiH = "वसुक्र ऐन्द्रः"
ChandaH = "त्रिष्टुप्"

+++


**यत्** यदा **अज्ञातेषु** शरीरशस्त्रास्त्रबलादिभिरपरिज्ञातेषु **वृजनेषु** संग्रामेषु **आसम्** अहं युद्धार्थमुपविशामि तदा **विश्वे** सर्वे मघवानः हविर्लक्षणतपोलक्षणधनवन्त ऋषयः **सतः** एवं वर्तमानस्य **मे** ममेन्द्रस्य समीपे **आसन्** उपविशन्ति । मम वीर्यवृद्ध्यर्थं मां स्तुवन्तस्तिष्ठन्तीत्यर्थः । अपि च **क्षेमे** जगत्पालने निमित्ते **आ** सन्तम् । आकारोऽभीत्यस्यार्थे वर्तते । सर्वमभिभवन्तम् **आभुं** महान्तं शत्रुं **जिनामि** **वा** विनाशयाम्येव । नात्र विनाशे संशयः । **इत्** इति पूरणः । **तं** महान्तं शत्रुं **पादगृह्य** पादौ गृहीत्वा पर्वते गिरौ **प्र** **क्षिणां** प्रहिनस्मि प्रक्षिपामि ॥