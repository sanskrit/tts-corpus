+++
title = "011"
devataa = "इन्द्रः"
RShiH = "वसुक्र ऐन्द्रः"
ChandaH = "त्रिष्टुप्"

+++


**यस्य** इन्द्रस्य मम कारणरूपेणावस्थितस्य **अनक्षा** अक्षिवर्जिता दर्शनहीना । अचेतनेत्यर्थः। **दुहिता** प्रकृत्याख्या **जातु** कदाचित् **आस** । असतेर्गत्यर्थस्य लिटि रूपम् । सामर्थ्यात् महाप्रलये मय्येव लीना सती सर्वत्र वर्तते **तां** प्रकृतिं **विद्वान्** मय्येव लीनां जानन् मत्तोऽन्यो देवः **कः** भवति । न कोऽपीत्यर्थः । अपि च **अन्धा** दर्शनहीनामचेतनां ताम् **अभि** **मन्याते** आत्मन्याश्रयप्रदानेन को देवोऽभिपूजयति । यद्वा । क्षीरोदकवत् घटाकाशवच्च मया सहैकीभूतां तामाभिमुख्येन को जानाति । अहमेव सर्वज्ञः स्वात्मन्याश्रयप्रदानेनाभिपूजयामि । मया सहैकीभूतां तां तत्त्वतोऽहमेव जानामि नान्य इति । किंच **कतरः** देवः **मेनिं** वज्रं **तं** प्रसिद्धं वृत्रादिशत्रुं **प्रति** **मुचाते** मुञ्चति । स्वयमेव प्रश्नमुत्थाप्येदानीं प्रतिब्रूते । **यः** देवः **ईम** एनं शत्रुं **वहाते** वहति । अपि **वा** यः **ईम्** एनं **वरेयात्** वरयितुमिच्छति । स चाहमेव नान्यो मत्सदृशोऽस्तीत्यर्थः ॥