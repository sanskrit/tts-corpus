+++
title = "014"
devataa = "इन्द्रः"
RShiH = "वसुक्र ऐन्द्रः"
ChandaH = "त्रिष्टुप्"

+++


वसुक्रोऽनयादित्यात्मानमिन्द्रं स्तौति। **बृहन्** महानादित्यः **अच्छायः** छायावर्जितः । तमोरहित इत्यर्थः। **अपलाशः** पर्णरहितः पराशदनवर्जितः । विनाशरहित इत्यर्थः । **अर्वा** सततगामी **तस्थौ** तिष्ठति । किंच **माता** वृष्टिप्रदानद्वारेण सर्वस्य जगतो निर्माता **विषितः** विमुक्तः । निलम्बन इत्यर्थः । **गर्भः** त्रैलोक्यस्य गर्भभूत आदित्यात्मेन्द्रः **अत्ति** हवींषि भक्षयति । यद्वा । अनेन विनाशनं लक्ष्यते । पापानि नाशयति । किंच अन्यस्याः अदित्याख्याया देवमातुः **वत्सम्** अपत्यभूतमादित्यं **रिहती** आस्वादयन्ती उपजीवन्ती वर्धयन्ती **मिमाय** निर्मिमीते । पूर्वस्यां दिश्यहन्यहन्युत्पादयन्तीत्यर्थः। **कया** **भुवा** केन भावेनाभिप्रायेण । भक्त्या भयेन वेत्यर्थः। **धेनुः** द्यौरुदकस्याधारत्वात् क्षरितृत्वाच्च ऊधःस्थानीयमादित्यं **नि** **दधे** स्थापयति । यद्वा । धेनुर्गौरूधो यथा तद्वदादित्यं द्यौर्धारयति ॥