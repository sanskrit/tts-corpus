+++
title = "001"
devataa = "इन्द्रः"
RShiH = "वसुक्र ऐन्द्रः"
ChandaH = "त्रिष्टुप्"

+++


वासुक्रेषु सूक्तेषु बाहुल्येनेन्द्रः स्तूयते । इदानीमिन्द्रो वसुक्रं स्तोतुमुद्यतं पुत्रं संबोध्य स्वसामर्थ्यं कथयति येन विज्ञातदेवतारूपः सन् सुखेन स्तोष्यतीति । यद्वा । कार्यकारणयोरेकत्वोपचारात् “ आत्मा वै पुत्रनामासि' (आश्व. गृ. १.१५.११ ) इति वचनादिन्द्ररूपेणावस्थितो वसुक्र आत्मानं स्तौति । क्वचित् क्वचिदिन्द्रं चेति । हे **जरितः** स्तोतः **मे** मम **सु** शोभनः **सः** तादृशः **अभिवेगः** अभिगमनं मनसो वृत्तिविशेषः **असत्** अस्ति विद्यते । **यत्** येन अभिवेगेन **सुन्वते** मदर्थं सोमाभिषवं कुर्वते **यजमानाय** यज्वने **शिक्षम्** अभिलषितमर्थं ददामि । किंच **अहम्** अनाशीर्दाम् । आशीरन्यत्र प्रार्थना इह तु सामर्थ्यात् प्रार्थितं हविरुच्यते । तन्मह्यमददतं जनम् । यद्वा । आशीरिति सोमाश्रयणं दध्युच्यते । तस्यादातारम् । असोमयाजिनमित्यर्थः। **प्रहन्ता** **अस्मि** प्रकर्षेण हिंसिता भवामि । कीदृशम् । **सत्यध्वृतं** सत्यस्य हिंसकम् । अनृतवादिनं चेत्यर्थः । **वृजिनायन्तं** पापं कर्तुमिच्छन्तम् **आभुं** व्याप्नुवन्तम् ॥