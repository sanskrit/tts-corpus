+++
title = "013"
devataa = "इन्द्रः"
RShiH = "वसुक्र ऐन्द्रः"
ChandaH = "त्रिष्टुप्"

+++


अत्रादित्यात्मनेन्द्रः स्तूयते तदंशत्वात् । आदित्यरूपीन्द्रः **पत्तः** रश्म्याख्यैः पादैः **जगार** वृष्टिलक्षणमुदकं गिरति गृह्णाति वा । गृहीत्वा च **प्रत्यञ्चम्** आत्मानं प्रतिगतमुदकम् **अत्ति** भक्षयति । मण्डलेऽवस्थापयतीत्यर्थः । तदनन्तरं **वरूथं** वरणीयं वृष्टिलक्षणमुदकं **शीर्ष्णा** शिरःस्थानीयेन रश्मिजालेन **शिरः** सर्वस्य लोकस्य मस्तकं **प्रति** **दधौ** दधाति । प्रतिक्षिपतीत्यर्थः । किंच **उपसि** उपस्थे स्वसमीपस्थाने मण्डले **आसीनः** उपविष्टः सन् **ऊर्ध्वाम्** उद्गतां स्वदीप्तिं **क्षिणाति** हिनस्ति । आलोककरणाय प्रक्षिपतीत्यर्थः । **न्यङ्** रश्मिसमूहरूपेण नीचैरञ्चिता गन्ता सन् **उत्तानां** विस्तृतां **भूमिम्** **अन्वेति** अनुगच्छति ॥