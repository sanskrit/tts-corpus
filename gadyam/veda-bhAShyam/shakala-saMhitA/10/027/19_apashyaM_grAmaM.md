+++
title = "019"
devataa = "इन्द्रः"
RShiH = "वसुक्र ऐन्द्रः"
ChandaH = "त्रिष्टुप्"

+++


**अपश्यं** वसुक्रोऽहं प्रजापतिरूपमिन्द्रं सम्यग्ज्ञानेन दृष्टवानस्मि । कीदृशम् । **ग्रामं** भूतसंघं **वहमानं** वाहयन्तम् । सृजन्तमित्यर्थः । कुतः । **आरात्** दूरात् । उपादानकारणात्प्रकृतित इत्यर्थः ॥ **अचक्रया** चक्रवर्जितया रथहीनया **स्वधया** स्वयमात्मानं धारयन्त्या सेनया **वर्तमानम्** आगच्छन्तम् । एवंभूतमपश्यमित्यर्थः । किंच **अर्यः** सर्वस्य स्वामीन्द्रः **जनानां** यजमानानां कार्यत्वेन संबन्धिनः **युगा** युगानि यज्ञकालविशेषान् **प्र** **सिषक्ति** प्रकर्षेण सेवते । कीदृशः । **सद्यः** तदानीमैव **शिश्ना** शिश्नानि । ‘शिश्नं श्नथतेः ' ( निरु. ४. १९) इति निर्वचनात् श्नथितॄणि ताडयितॄणि राक्षसादिवृन्दानि **प्रमिनानः** प्रकर्षेण हिंसन् **नवीयान्** शरीरेण च बलपौरुषनयनादिभिश्च नवतरः ॥