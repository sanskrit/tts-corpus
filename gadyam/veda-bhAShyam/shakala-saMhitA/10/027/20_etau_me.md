+++
title = "020"
devataa = "इन्द्रः"
RShiH = "वसुक्र ऐन्द्रः"
ChandaH = "त्रिष्टुप्"

+++


कार्यकारणयोरभेदोपचारात् ‘आत्मा वै पुत्रनामासि' ( आश्व. गृ. १.१५.११) इति वचनाच्चेन्द्ररूपेणावस्थितस्य **प्रमरस्य** प्रकर्षेण शत्रूणां मारयितुः **मे** मम स्वभूतौ **एतौ** एतादृशौ **युक्तौ** रथे नियुक्तौ **सु** सुष्ठु पूजितौ **गावौ** शत्रून् यज्ञांश्च प्रति गन्तारौ हरी **मो** **प्र** **सेधीः** । स्तुत्युपसंहारकरणेनास्मद्यज्ञान्मापगमय । किं तर्हि **मुहुरित्** मुहुर्मुहुः **ममन्धि** पुनःपुनः स्तुहि ममात्मन्नित्यर्थः । **आपश्चित्** वृष्टिलक्षणान्युदकान्यपि **अस्य** इन्द्रस्य **अर्थं** गतिं **वि** **नशन्ति** । विनशतिर्व्याप्तिकर्मा । व्याप्नुवन्ति । तथा **सूरश्च** सूर्यश्च व्याप्नोति । कीदृशः । **मर्कः** मार्जयिता सर्वस्य शोधयिता **उपरः** मेघसदृशः **बभूवान्** भवन् । मेघवच्छीघ्रगतिः सन्नित्यर्थः ॥ ॥ १८ ॥