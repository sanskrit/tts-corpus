+++
title = "015"
devataa = "इन्द्रः"
RShiH = "वसुक्र ऐन्द्रः"
ChandaH = "त्रिष्टुप्"

+++


अनयेन्द्रः प्रजापतिरूपेण स्तूयते । **सप्त** सप्तसंख्याकाः **वीरासः** प्रजापतेः पुत्रा विश्वामित्रादयः **अधरात्** प्रजापतेरधःकायात् **उदायन्** उत्पन्ना बभूवुः । **अष्ट** अष्टसंख्याकाः **ते** प्रसिद्धा वालखिल्यादयः **उत्तरात्तात्** उत्तरात्कायप्रदेशात् **समजग्मिरन्** संजज्ञिरे । **स्थिविमन्तः** स्थानवन्तः **नव** नवसंख्याका भृगवः **पश्चातात्** पृष्ठतः **आयन्** आगताः। उत्पन्ना इत्यर्थः। तथा **दश** दशसंख्याका अङ्गिरसः **प्राक्** अग्रत उत्पन्नाः सन्तः **अश्नः** अशनवतो द्युलोकस्य **सानु** उन्नतप्रदेशं **वि** **तिरन्ति** वर्धयन्ति । अपर आह । सप्तसंख्योपेता वीरा मरुतोऽधरादिन्द्रस्य दक्षिणभागादुदगमन् । अष्टसंख्याकास्ते मरुत उत्तरभागात् संगच्छन्ते । स्थानवन्तो नवसंख्याकास्ते मरुतः पृष्ठभागादागच्छन्ति । दशसंख्याकास्तेऽश्नोऽशनवत इन्द्रस्य प्राक्प्रदेशे स्थिताः समुच्छ्रितमुदकं तेजो वा **वि** **तिरन्ति** । मरुतः प्रतिदिशमवस्थायेन्द्रस्य साहाय्यं कुर्वन्तीत्यर्थः ॥ ॥ १७ ॥