+++
title = "003"
devataa = "इन्द्रः"
RShiH = "वसुक्र ऐन्द्रः"
ChandaH = "त्रिष्टुप्"

+++


**यः** जनः **अदेवयून** देवानकामयमानान् देवद्विषो राक्षसादीन् **समरणे** संग्रामे **जघन्वान्** अहं हतवान् **इति** **ब्रवीति** वदति **तं** तादृशं मद्व्यतिरिक्तं जनम् **अहं** **न** **वेद** न जानामि । मत्तोऽन्यः संग्रामे शत्रूणां हन्ता नास्तीत्यर्थः । किंच **यदा** यस्मिन्काले **समरणं** संग्रामम् **अवाख्यत्** अवाकृतं न्यक्कृतमहं पश्यामि । कीदृशम् । **ऋघावत्** ऋघावन्तं परस्परं हिंसायुक्तम् । अत्यन्तक्रूरमित्यर्थः । **आत्** तदानीं **मे** मम स्वभूतानि **वृषभा** वृषभकर्माणि दर्पितवृषभस्येव विक्रान्तकर्माणि **प्र** **ब्रुवन्ति** । विद्वज्जना इति शेषः । **इद्ध** इतीमौ पदपूरणौ ॥