+++
title = "007"
devataa = "इन्द्रः"
RShiH = "वसुक्र ऐन्द्रः"
ChandaH = "त्रिष्टुप्"

+++


अत्र मध्यमपुरुषेणेन्द्रस्योच्यमानत्वाद्वसुक्र इन्दं स्तौति । **उ** इत्यवधारणे । हे इन्द्र **अभूः** त्वमेव प्रादुर्भवसि । **औक्षीः** काले काले त्वमेव पृथिवीं सिञ्चसि नान्य इत्यर्थः। आनडित्यादौ सर्वत्र परोक्षनिर्देशे प्रत्यक्षीकरणार्थं मध्यमपुरुषेण प्रकृतत्वादेकवाक्यतायै युष्मच्छब्दसमानार्थो भवच्छब्दोऽध्याहर्तव्यः । **वि** इति वैविध्ये। उ इति चार्थे। आयुर्जीवितमुच्यते । इन्द्रो भवान् विविधम् **आयुः** च **आनट्** व्याप्नोति । आ भूतसंप्लवाज्जीवतीत्यर्थः । किंच **पूर्वः** पुरातनो भवानिन्द्रः **नु** क्षिप्रं **दर्षत्** । ‘दृ विदारणे'। सिब्बहुलं लेटि'। वज्रेण शत्रून् विदारयति । **अपरः** अन्यः शत्रुः **नु** **दर्षत्** । नु इति निषेधार्थे । भवन्तमिन्द्रं न विदारयति । भवानेव सर्वं शत्रुजातं हिनस्तीत्यर्थः । अपि च **यः** भवानिन्द्रः **अस्य** ईदृशस्य **रजसः** लोकस्य । त्रैलोक्यस्येत्यर्थः । **पारे** परतः । परमसूक्ष्मवायुरूपेण सृष्टिकारणात्मना स्थित्वेति शेषः । विवेष सर्वतो व्याप्नोति **तं** भवन्तमिन्द्रं **द्वे** इति सामर्थ्यात् द्यावापृथिव्यौ **न** **परि** **भूतः** न परिभवतः । अभिभवितुं न शक्नुत इत्यर्थः । कीदृश्यौ । **पवस्ते**। पवतिर्गतिकर्मा । अस्मादौणादिकोऽस्तप्रत्ययः । अतः ‘अजाद्यतष्टाप्' (पा. सू. ४. १. ४) इति टापि कृते प्रथमाद्विवचने चैतद्रूपं भवति । महत्त्वेन सर्वस्याभिभवनाय गच्छन्त्यौ।