+++
title = "024"
devataa = "इन्द्रः"
RShiH = "वसुक्र ऐन्द्रः"
ChandaH = "त्रिष्टुप्"

+++


अत्रान्तरात्मनेन्द्रः स्तूयते । हे अन्तरात्मन् **ते** तव **सा** तादृश्यादित्यात्मिका देवता **जीवातुः** जीविका जीवनहेतुः । **उत** अपि च **तस्य** आदित्यस्य **एतादृक्** ईदृशं स्वरूपं समर्ये । संग्रामवाची समर्यशब्दोऽत्र यज्ञवाची । यज्ञे **विद्धि** जानीहि । स्तुत्यत्वेनेति शेषः । **मा** **स्म** **अप** **गूहः** मा खल्वपवृणोः । किंच **निर्णिजः** सर्वस्य शोधयितुरादित्यस्य **स** **पादुः** तच्च पादनं गमनं रश्मिद्वारेण गत्वा **स्वः** सर्वं त्रैलोक्यम् **आविः** **कृणुते** प्रकाशीकरोति। **बुसम्** उदकं **गूहते** संवृणोति । आदत्त इत्यर्थः । अस्मै प्रयोजनद्वयायादित्येन निर्वेदनाच्छ्रमेण वा गमनं **न** **मुच्यते** । न कदाचित्परित्यज्यत इत्यर्थः ॥ ॥ १९ ॥