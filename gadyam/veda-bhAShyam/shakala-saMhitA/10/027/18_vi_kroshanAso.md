+++
title = "018"
devataa = "इन्द्रः"
RShiH = "वसुक्र ऐन्द्रः"
ChandaH = "त्रिष्टुप्"

+++


**वि** **क्रोशनासः** विविधं प्रजापतिं पितरमाह्वयन्तः **विष्वञ्चः** नानागतयो नानापूजना वा सर्वेऽङ्गिरसः **आयन्** आगच्छन् । प्रजापतेः सकाशादुत्पन्ना इत्यर्थः । उत्पद्यमानः **नेमः** अर्धोऽङ्गिरसां मध्य एको भागः **पचाति** प्रजापत्यर्थं हवींषि पचति । **अर्धः** अपरो भागः **नहि** **पक्षत्** नहि पचति । एतत्सर्वं कथमज्ञायि उच्यते । **अयम्** ईदृशः **देवः** द्योतमानः **सविता** सर्वस्य प्रेरक आदित्यो वा प्रजापतिर्वा **मे** मह्यं **तत्** सर्वं यथोक्तम् **आह** । किंच **सर्पिरन्नः** घृतौदनः **द्रन्न** **इत्** दार्वोदनः अग्निरपि **वनवत्** हविर्द्वारेण प्रजापतिं वनति संभजते ॥