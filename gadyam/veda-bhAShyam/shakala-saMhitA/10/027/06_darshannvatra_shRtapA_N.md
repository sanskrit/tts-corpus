+++
title = "006"
devataa = "इन्द्रः"
RShiH = "वसुक्र ऐन्द्रः"
ChandaH = "त्रिष्टुप्"

+++


**अत्र** अस्मिञ्जगति **शृतपान्** शृतानि पक्वानि सोमादिहवींष्यपहृत्य पिबतः **अनिन्द्रान्** इन्द्रेण मया वर्जितान् **बाहुक्षदः** बहुभिर्यजमानान्शकलीकुर्वतः **शरवे** हिंसार्थं **पत्यमानान्** अभिपततोऽसुरादीन् **नु** क्षिप्रं **दर्शन्** अहमिन्द्रः पश्यामि । एवंभूतेषु **एषु** **अधि** उपरि **पवयः** मदीयान्यायुधानि **ववृत्युः** वर्तन्ते । वाशब्दः समुच्चये । **घृषुं** महान्तं च **सखायं** सखिवत्प्रियं हितस्य कर्तारं मां **ये** **निनिदुः** निन्दन्ति । **उ** इति समुच्चये। एषु चोपरि मदीयान्यायुधानि क्षिप्रं वर्तन्ते ॥