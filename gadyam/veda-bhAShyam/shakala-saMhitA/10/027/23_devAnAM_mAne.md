+++
title = "023"
devataa = "इन्द्रः"
RShiH = "वसुक्र ऐन्द्रः"
ChandaH = "त्रिष्टुप्"

+++


**देवानां** सर्वेषां **माने** निर्माणे । सृष्टिकाल इत्यर्थः । जगत्स्थितिहेतुभूतरसानुप्रदानकर्मणि स्रष्टव्यत्वेन **प्रथमा** **अतिष्ठन्** इन्द्रादेशादेते पूर्वे स्थिताः । क एते । मेघाः। कुत एतदवगम्यते । परस्मिन् पादे तेषामनुकथनात् । उक्तं हि मेघा एव माध्यमिका देवगणा इति (निरु. २. २२)। **एषाम्** एवंभूतानां मेघानां कृन्तत्रात् छेदनात् **उपराः** । मेघनामैतत् । तत्रस्था आप उच्यन्ते । मेघस्था आपः **उदायन्** उत्पन्नाः । वृष्टिभावेन भूमौ निपातिता इत्यर्थः । पातितास्वप्स्विन्द्रस्याज्ञया पर्जन्यो वायुरादित्य इत्येते **त्रयः** देवाः पृथिवीं भूमिम् । तत्रस्था ओषधीरित्यर्थः । **तपन्ति** वृष्टिशीतोष्णैः संतापयन्ति। पावयन्तीत्यर्थः । कीदृशाः । **अनूपाः** वर्षादीनामानुपूर्व्येण वप्तारः प्रभावयितारः । प्रक्षेप्तार इत्यर्थः । **द्वा** द्वौ वाय्वादित्यौ पाचितास्वोषधीषु स्थितं **पुरीषं** सर्वस्य प्रीणयितृ पूरयितृ वा **बृबूकम्** उदकमादित्यमण्डलं प्रति **वहतः** । वायुः शोषयन्नादित्यो रश्मिभिराददान इत्यर्थः ॥