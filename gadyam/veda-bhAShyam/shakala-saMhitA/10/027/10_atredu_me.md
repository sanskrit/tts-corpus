+++
title = "010"
devataa = "इन्द्रः"
RShiH = "वसुक्र ऐन्द्रः"
ChandaH = "त्रिष्टुप्"

+++


**मे** मम **अत्र** अस्मिन् स्तोत्रे **उक्तं** मया कथितं **सत्यमित्** यथाभूतमेव **मंससे** त्वं जानीहि । अर्थवादरूपेण नैतदध्यारोपितगुणमित्यर्थः। **उ** इति पूरणः । किंच **द्विपाच्च** मनुष्यादिकं च **चतुष्पात्** च पश्वादिकं च **यत्** स्थावरजङ्गमात्मकं जगत् **संसृजानि** अहमुत्पादयनीति त्वं जानीहि । **अत्र** अस्मिञ्जगति **स्त्रीभिः** स्त्रीसदृशैः बलादिहीनैः पुरुषैः सह **यः** शूरंमन्यो जनः **वृषणम्** अभिलषितस्य वर्षितारं माम् । परित्यज्येति शेषः । **पृतन्यात्** युद्धं कर्तुमिच्छति अहम् **अस्य** ईदृशस्य स्वभूतं **वेदः** धनम् **अयुद्धः** तेन पुरुषेणायोद्धा सन् बलादपहृत्य **वि** **भजानि** स्तोतृभ्यो यष्टृभ्यश्च ददामीत्यर्थः ॥ ॥ १६ ॥