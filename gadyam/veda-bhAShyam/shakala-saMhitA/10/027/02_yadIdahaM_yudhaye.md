+++
title = "002"
devataa = "इन्द्रः"
RShiH = "वसुक्र ऐन्द्रः"
ChandaH = "त्रिष्टुप्"

+++


**यत्** यदा **अहमित्** अहमेव **युधये** युद्धार्थम् **अदेवयून्** देवान् यष्टुमनिच्छतोऽयज्वनः **संनयानि** संगमयामि। कीदृशान् । **तन्वा** स्वशरीरेण **शूशुजानान्** आत्मंभरित्वात्पुष्टिलक्षणया दीप्त्या युक्तान् । पुष्टानित्यर्थः । तदा हे इन्द्र अहम् **अमा** ऋत्विगादिभिः सहितः **ते** तुभ्यं **तुम्रं** प्रेरकं बलिनम् । पीवानमित्यर्थः । **वृषभं** सेचनसमर्थं पुंपशुं **पचानि** । किंच **तीव्रं** मदकररस **सुतम्** अभिषुतं **पञ्चदशम्** । प्रतिपत्प्रभृति पञ्चदशसंख्याकासु तिथिषु शुक्लपक्ष एकोत्तरवृद्ध्या पर्णानि जायन्ते । कृष्णपक्षे तु तद्वन्निहीयन्ते । एवंभूतत्वात्पञ्चदशः सोम उच्यते । तम् । यद्वा । त्रिवृत्पञ्चदशस्तोमोपेतं माध्यंदिनसवनकमित्यर्थः । **नि** **षिञ्च** दशापवित्रे द्रोणकलशे चमसपात्रेऽग्नौ वा सिञ्चामि प्रक्षिपामीत्यर्थः ॥