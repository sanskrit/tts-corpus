+++
title = "016"
devataa = "इन्द्रः"
RShiH = "वसुक्र ऐन्द्रः"
ChandaH = "त्रिष्टुप्"

+++


**दशानां** दशसंख्याकानां पूर्वोक्तानामेवाङ्गिरसां मध्ये **एकं** मुख्यं **कपिलम्** एतन्नामानं **तं** प्रसिद्धमृषिम् । कीदृशम् । **समानं** सदृशम् । केन । सामर्थ्यात् प्रजापतिना। **हिन्वन्ति** अवशिष्टा अङ्गिरसः प्रेरयन्ति । किमर्थम् । **क्रतवे** यज्ञादिजगत्प्रवर्तनकर्मणे । यद्वा । सम्यग्ज्ञानलक्षणप्रज्ञानाय । कीदृशाय । **पार्याय** परिसमापयितव्याय प्रणेतव्याय वा । यज्ञादिकर्मोपदेशनायेत्यर्थः । **माता** प्रकृत्याख्या च **वक्षणासु**। वक्षणा इति नद्य उच्यन्ते । ताभिश्चात्रापो लक्ष्यन्ते । प्रकृतिस्थासु सूक्ष्मास्वप्सु **सुधितं** सुहितम् । प्रजापतिना स्थापितमित्यर्थः । **अवेनन्तम्** । वेनतिः कान्तिकर्मा । तत्र निवासमकामयमानं तादृशं प्रजापतेः **गर्भं** **तुषयन्ती** तुष्यन्ती सम्यग्ज्ञानादुपदेष्टुं योग्योऽयमिति प्रीता सती **बिभर्ति** प्रजापतेर्नियोगाद्धारयति ॥