+++
title = "017"
devataa = "इन्द्रः"
RShiH = "वसुक्र ऐन्द्रः"
ChandaH = "त्रिष्टुप्"

+++


**वीराः** प्रजापतेः पुत्रा अङ्गिरसः **पीवानं** स्थूलम् । मेदोमांसादियुक्तमित्यर्थः। **मेषम्** अजम् **अपचन्त** प्रजापतिरूपस्येन्द्रस्यार्थाय पक्ववन्तोऽभवन् । पशुयागं कुर्वन्त इत्यर्थः । किंच। लुप्तोपममेतत् । यथा देवानाम् **अक्षाः** **दीवे** देवने रमणस्थाने **न्युप्ताः** निक्षिप्ताः सन्तः **अनु** **आसन्** संक्रीडमानयोर्द्वयोरेकतरस्यानुगता भवन्ति तथा सर्वेऽङ्गिरसः प्रजापतेरनुगता भवन्ति। **द्वा** अङ्गिरसां मध्ये द्वावङ्गिरसौ **धनुम्** । धनुशब्दोऽत्र धनुःशब्दपर्यायो धनशब्दपर्यायो वा । धनुर्यथा वधसाधनं तथाज्ञानादिवधसाधनं धनवत्प्रीतिकरं वा। कपिलमित्यर्थः । **बृहतीं** प्रजापतेराज्ञया वर्धयित्रीं प्रकृतिम् **अप्स्वन्तः** प्रकृतिस्थानां सूक्ष्मणामुदकानां मध्ये **चरतः** प्रजापत्यादेशादाराधयतः। कीदृशौ । **पवित्रवन्ता** पवित्रवन्तौ । मन्त्रः पवित्रमुच्यते । ध्यानसाधनप्रणवमन्त्रवन्तौ **पुनन्ता** शुद्धौ। प्रणवध्यानेनात्मानं संस्कुर्वन्तावित्यर्थः ॥