+++
title = "003"
devataa = "अरण्यानी"
RShiH = "देवमुनिरैरम्मदः"
ChandaH = "अनुष्टुप्"

+++


**उत** अपि च **गावइव** गवयाद्या मृगा अस्यामरण्यान्याम् **अदन्ति** तृणादिकं भक्षयन्ति । **उत** अपि च लतागुल्मादिकं **वेश्मेव** गृहमिव **दृश्यते।** **उतो** अपि च **अरण्यानिः** इयमरण्यानी **सायं** सायंकाले। इवः संप्रत्यर्थे । संप्रति **शकटीः** शकटान् दार्वाद्याहरणायागतान् **सर्जति** विसर्जयति । यद्वा । शकटीः सर्जतीव दृश्यते । अहनि महदरण्यं शकटीभिः प्राप्य सर्वे जना अपेक्षितं काष्ठादिकं शकटीष्वध्यारोप्य सायंकाले तस्मान्निर्गच्छन्ति । तदभिप्रायेणेदं वचनम् ॥