+++
title = "002"
devataa = "अरण्यानी"
RShiH = "देवमुनिरैरम्मदः"
ChandaH = "अनुष्टुप्"

+++


**वृषारवाय**। वृषा सेचनसमर्थो रवः शब्दो यस्य सूक्ष्मजन्तुविशेषस्य झिल्ल्याख्यस्य स तथोक्तः । कटुकशब्दवानित्यर्थः । तस्मै वृषारवाख्याय **वदते** चीचीशब्दं कुर्वते **चिच्चिकः** चीचीशब्दं कुर्वन्नन्यो जन्तुः **यत्** यदा **उपावति** वृषारवोक्तस्य शब्दस्य प्रत्युत्तररूपेण चीचीशब्दकरणेनोपगच्छति । उपेत्य पालयति वा । तत्र दृष्टान्तः। **आघाटिभिरिव** । अघाटयो घाटलिकाः काण्डवीणाः। ताभिः **धावयन्** निषादादिसप्तस्वराणि शोधयन् गायक इव । तदा **अरण्यानिः** सा अरण्यानी महीयते पूज्यते ॥ ‘इन्द्रवरुण' (पा. सू. ४. १. ४९) इत्यादिना ङीष् । तत्संनियोगेनानुगागमः । छान्दसो ह्रस्वः । अत एव हल्यङ्यादिसुलोपाभावः ॥