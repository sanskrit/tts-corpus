+++
title = "005"
devataa = "अरण्यानी"
RShiH = "देवमुनिरैरम्मदः"
ChandaH = "अनुष्टुप्"

+++


**न** **वै** न खलु **अरण्यानिः** अरण्यानी **हन्ति** तत्र निवसन्तं हिनस्ति । यदि **अन्यः** व्याघ्रचौरादिः **नाभिगच्छति** । तर्हि **स्वादोः** रसवत आम्रादेः **फलस्य** । द्वितीयार्थे षष्ठी। फलं **जग्ध्वाय** भक्षयित्वा तत्र निवसन् पुरुषः **यथाकामं** यथेच्छं **नि** **पद्यते** निगच्छति वर्तते ॥ क्त्वाप्रत्यये ‘अदोजग्धिर्ल्यप्ति किति ' ( पा. सू. २. ४. ३६ ) इति जग्ध्यादेशः ।  ‘ क्त्वो यक् ' ( पा. सू. ७. १. ४७ ) इति यक् ॥