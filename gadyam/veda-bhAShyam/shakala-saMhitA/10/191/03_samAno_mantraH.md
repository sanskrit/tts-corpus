+++
title = "003"
devataa = "संज्ञानं"
RShiH = "संवननः"
ChandaH = "त्रिष्टुप्"

+++


पूर्वोऽर्धर्चः परोक्षकृतः उत्तरः प्रत्यक्षकृतः । **एषाम्** एकस्मिन् कर्मणि सह प्रवृत्तानामृत्विजां स्तोतॄणां वा **मन्त्रः** स्तुतिः शस्त्राद्यात्मका गुप्तभाषणं वा **समानः** एकविधोऽस्तु । तथा **समितिः** प्राप्तिरपि **समानी** एकरूपास्तु ॥ ‘ केवलमामक° इत्यादिना समानशब्दात् ङीप् । उदात्तनिवृत्तिस्वरेण ङीप उदात्तत्वम् । तथा **मनः** मननसाधनमन्तःकरणं चैषां **समानम्** एकविधमप्यस्तु । **चित्तं** विचारजं ज्ञानं तथा **सह** सहितं परस्परस्यैकार्थेनैकीभूतमस्तु । अहं च **वः** युष्माकं **समानम्** एकविधं **मन्त्रम्** **अभि** **मन्त्रये** । ऐकविध्याय संस्करोमि । तथा **वः** युष्माकं स्वभूतेन **समानेन** साधारणेन **हविषा** चरुपुरोडाशादिना अहं **जुहोमि** ॥ तृतीया च होश्छन्दसि’ (पा. सू. २. ३. ३) इति कर्मणि कारके तृतीया ॥ वषट्कारेण हविः प्रक्षेपयामीत्यर्थः ॥