+++
title = "001"
devataa = "अग्निः"
RShiH = "संवननः"
ChandaH = "अनुष्टुप्"

+++


हे **वृषन्** कामानां वर्षितः **अग्ने** **अर्यः** ईश्वरस्त्वम् ।' अर्यः स्वामिवैश्ययोः' (पा. सू. ३. १. १०३) इति यत्प्रत्ययान्तो निपातितः । ‘ अर्यः स्वाम्याख्यायाम् ' ( फि. सू. १. १८) इत्यन्तोदात्तत्वम् । स त्वं **विश्वानि** सर्वाणि भूतजातानि **संसम्** । ‘प्रसमुपोदः पादपूरणे' (पा. सू. ८. १. ६) इति समो द्विर्वचनम् । इच्छब्दोऽवधारणे । **आ** समन्तात् सं **युवसे** मिश्रयसि । देवेषु मध्ये त्वमेव सर्वाणि भूतजातानि वैश्वानरात्मना व्याप्नोषि। नान्य इत्यर्थः । किंच **इळः** इडायाः पृथिव्याः **पदे** स्थाने उत्तरवेदिलक्षणे । एतद्वा इळायास्पदं यदुत्तरवेदीनाभिः ' ( ऐ. ब्रा. १.२८) इति ब्राह्मणम् । तत्र त्वं **समिध्यसे** ऋत्विग्भिः संदीप्यसे । **सः** तादृशस्त्वं **नः** अस्माकं **वसूनि** धनानि **आ** **भर** आहर ॥