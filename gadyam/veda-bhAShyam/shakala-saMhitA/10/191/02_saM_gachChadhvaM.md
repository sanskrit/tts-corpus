+++
title = "002"
devataa = "संज्ञानं"
RShiH = "संवननः"
ChandaH = "अनुष्टुप्"

+++


हे स्तोतारः यूयं **सं** **गच्छध्वम्** । संगताः संभूता भवत” ॥ ‘समो गम्यृच्छि” इत्यादिना गमेरात्मनेपदम् ॥ तथा **सं** **वदध्वं** सह वदत । परस्परं विरोधं परित्यज्यैकविधमेव वाक्यं ब्रूतेति यावत् । ‘ व्यक्तवाचां समुच्चारणे ' ( पा. सू. १. ३. ४८) इति वदेरात्मनेपदम्। **वः** युष्माकं **मनांसि** **सं** **जानताम्** । समानमेकरूपमेवार्थमवगच्छन्तु ॥ ‘ संप्रतिभ्यामनाध्याने ' (पा. सू. १. ३. ४६ ) इति जानातेरात्मनेपदम् ॥ **यथा** **पूर्वे** पुरातनाः **देवाः** **संजानानाः** ऐकमत्यं प्राप्ता हविर्भागम् **उपासते** यथास्वं स्वीकुर्वन्ति तथा यूयमपि वैमत्यं परित्यज्य धनं स्वीकुरुतेति शेषः ॥