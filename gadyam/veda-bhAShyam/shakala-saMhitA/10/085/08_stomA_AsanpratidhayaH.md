+++
title = "008"
devataa = "सूर्याविवाहः"
RShiH = "सावित्री सूर्या ऋषिका"
ChandaH = "अनुष्टुप्"

+++


सूर्याया रथस्य **स्तोमाः** त्रिवृदादयः **प्रतिधयः** **आसन्** । प्रतिधीयन्त इति प्रतिधय ईषातिर्यगायतकाष्ठादयः । तथा **कुरीरं** **छन्दः** कुरीरनामकं छन्दोऽनसः **ओपशः** अभवत् । येनोपशेरते स ओपशः । तादृशायाः **सूर्यायाः** **अश्विना** अश्विनौ **वरा** वरावास्तामिति शेषः । तस्या विवाहे **पुरोगवः** पुरोगन्ता पुरतो गन्ता' यः पूर्वमेव प्रस्तावार्थं गच्छति तत्स्थानीयः **अग्निरासीत्** । ‘प्रजापतिर्वै सोमाय राज्ञे दुहितरं प्रायच्छत्सूर्यां सावित्रीं तस्यै सर्वे देवा वरा आगच्छन् ' (ऐ. ब्रा. ४.७) इत्यादि हि ब्राह्मणम् । अत्रायमभिप्रायः । प्रजापतिः सविता स्वदुहितरं सोमाय प्रायच्छत् । सोमाय दास्यामीति मनीषामकरोत् । तस्मिन् समये पुत्र्या उपचारार्थं प्रदानान्युक्तान्यभवन् । तथा च सत्यश्विनौ प्रबलौ सन्तावाजिं पुरतो गत्वा तामलभेतामिति । उत्तरत्रापि सोमो वधूयुरभवत् । इत्यादिनायमेवार्थः स्पष्टो भविष्यति । 'योषावृणीत जेन्या' (ऋ.सं.१.११९.५) इत्यादिकमुक्तम् ॥