+++
title = "005"
devataa = "सोमः"
RShiH = "सावित्री सूर्या ऋषिका"
ChandaH = "अनुष्टुप्"

+++


हे **देव** सोम **यत्** यदा **त्वा** त्वां प्रपिबन्ति ओषधिरूपं त्रिष्वपि सवनेषु **ततः** अनन्तरमेव **पुनः** **आ** **प्यायसे** ।“ आ प्यायस्व सम् ' ( ऋ. सं. १. ९१. १६) इति प्रातःसवने ‘सं ते पयांसि' (ऋ. सं. १. ९१. १८) इत्युत्तरयोः सवनयोराप्यायसे । किंच **वायुः** तव **सोमस्य**  **रक्षिता** । यथा न शुष्यति तथा । वायुः शोषकः प्रसिद्धो लोके । किंच **मासः** । ‘मसी परिमाणे । मस्यते परिमीयत इति मासः सोमः। स च **समानां** संवत्सराणाम् **आकृतिः** आकर्ता व्यवच्छेदको भवति । संवत्सरे संवत्सरे वसन्तादिकालेष्वनुष्ठीयमानत्वात् ' वसन्ते वसन्ते ज्योतिषा यजेत' इति श्रुतेः । यद्वा । सोमाधारवनस्पतिविकारग्रहद्वारेण वायुः सोमरसस्य रक्षिता भवति । ‘वायुगोपा वनस्पतयः' इति श्रुतेः । एवं वल्लीरूपसोमपक्षे योजना । चन्द्रपक्षे तु । हे देव सोम यद्यदा वा त्वां प्रपिबन्ति रश्मयोऽपरपक्षे ततोऽनन्तरमेव पूर्वपक्षे पुनराप्यायसे । वायुश्च सोमस्य तव रक्षिता । वाय्वधीनत्वाच्चन्द्रगतेः । किंच समानां संवत्सराणां मासः । षष्ठ्येकवचनमेतत् । मासस्याकृतिश्च कर्ता त्वं चासि । एकैककलाहासवृद्धिभ्यां हि मासः पूर्यते तैः संवत्सर इति ॥ ॥ २० ॥