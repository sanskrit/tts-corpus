+++
title = "011"
devataa = "सूर्याविवाहः"
RShiH = "सावित्री सूर्या ऋषिका"
ChandaH = "अनुष्टुप्"

+++


हे सूर्ये देवि ते तव **ऋक्सामाभ्याम्** अभिधानीस्थानाभ्याम् **अभिहितौ** **गाव** गोस्थानीयौ सूर्याचन्द्रमसौ **सामनौ** सामानौ सन्तौ **इतः** गच्छतः । अनोवाहौ पत्युर्गृहं प्रति गच्छतः । **ते** तव **श्रोत्रम्** । श्रोत्रे इत्यर्थः । वरस्य गुणग्राहिणी श्रोत्रे एव **चक्रे** **आस्ताम्** । मनोरूपस्य रथस्य श्रोत्रे चक्रे अभवतामित्यर्थः । **दिवि** **पन्थाश्चराचरः** चलाचलोऽप्यन्तं गमनसाधनभूतो मार्गोऽभूत् । रथसंचारप्रदेशो द्युलोक आसीत् ॥