+++
title = "029"
devataa = "वधूवासःसंस्पर्शनिन्दा"
RShiH = "सावित्री सूर्या ऋषिका"
ChandaH = "अनुष्टुप्"

+++


**शामुल्यम्** । शामलमित्यर्थः । शमलं शरीरं मलम् । शरीरावच्छन्नस्य मलस्य धारकं वस्त्रं **परा** **देहि** परात्यज । धृतप्रायश्चित्तार्थं **ब्रह्मभ्यः** ब्राह्मणेभ्यः **वसु** धनं **वि** **भज** प्रयच्छेत्यर्थः । किमर्थं वधूवासः परित्याग इति चेत् उच्यते । **एषा** **कृत्या** **पद्वती** पदवती सती **जाया** **भूत्वी** भूत्वा **पतिं** **विशते** । कृत्यारूपवासःप्रवेशात् कृत्या जाया भूत्वा विशत इत्युपचर्यते । अतस्तत्परित्यागे कृत्यैव त्यक्ता भवतीत्यर्थः । यदि वधूवासः स्वयं निधत्ते तदैवं भवतीति वधूवासःसंस्पर्शनं निन्दायुक्तम् ॥