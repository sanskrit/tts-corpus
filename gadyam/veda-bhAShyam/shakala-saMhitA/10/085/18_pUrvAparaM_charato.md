+++
title = "018"
devataa = "सोमार्कौ"
RShiH = "सावित्री सूर्या ऋषिका"
ChandaH = "जगती"

+++


कश्चित्पूर्वं गच्छति सूर्यः । अन्यस्तमनुचरति चन्द्रमाः। एवं पूर्वापरं पौर्वापर्येण **मायया** स्वप्रज्ञानेन **एतौ** आदित्यचन्द्रौ **चरतः** गच्छतो दिवि । तौ **शिशू** । शिशुवद्भ्रमणाज्जायमानत्वाद्वा शिशू इत्युच्येते । शिशू सन्तौ **क्रीळन्तौ** अन्तरिक्षे विहरन्तौ **अध्वरं** **परि** **यातः** यज्ञं प्रतिगच्छतः । तयोः **अन्यः** आदित्यः **विश्वानि** **भुवना** भुवनानि **अभिचष्टे** अभिपश्यति । **ऋतून्** वसन्तादीन् **अन्यः** चन्द्रमाः **विदधत्** कुर्वन् मासानर्धमासांश्च कुर्वन् **पुनः** **जायते** । यद्यप्युभयोरपि पुनर्जनिरस्ति तथापि सूर्यस्य सर्वदा प्रवृद्धेरुदयो नाभिप्रेतः । चन्द्रस्य तु हासवृद्धि सद्भावात्पुनःपुनर्जायत इत्युक्तिर्युक्ता।' चन्द्रमा वै जायते पुनः' (तै. ब्रा. ३. ९. ५. ४) इत्यादिश्रुतेः ॥