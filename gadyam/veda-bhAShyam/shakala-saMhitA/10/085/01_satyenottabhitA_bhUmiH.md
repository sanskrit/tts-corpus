+++
title = "001"
devataa = "सोमः"
RShiH = "सावित्री सूर्या ऋषिका"
ChandaH = "अनुष्टुप्"

+++


**सत्येन** ब्रह्मणानन्तात्मना । ब्रह्मा खलु देवानां मध्ये सत्यभूतः । तेनाधःस्थितेन **भूमिः** **उत्तभिता** उपरि स्तम्भिता । यथाधो न पतेत्तथा कृताः। यद्वा । सत्येन अनृतप्रतियोगिना धर्मण भूमिरुत्तभितोद्धृता फलिता भवतीत्यर्थः । असति सत्ये भूम्यां सस्यादयो न फलन्ति । तथा **सूर्येण** देवेन **द्यौः** **उत्तभिता** । सूर्यो हि द्युस्थानत्वाद्दिवं दधार। **ऋतेन** यज्ञेन आदित्याः अदितेः पुत्रा देवाः **तिष्ठन्ति** । यज्ञे यजमानदत्तेन खल्वाहुत्या देवा उपजीवन्ति । **दिवि** द्युलोके **सोमः** देवानामाप्यायनकारी वल्लीरूपो देवतारूपश्च अधि **श्रितः** अधितिष्ठति । इति स्वपतिं सोमं सूर्या स्तौति॥