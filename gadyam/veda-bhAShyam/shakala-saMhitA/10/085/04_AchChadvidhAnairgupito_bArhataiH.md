+++
title = "004"
devataa = "सोमः"
RShiH = "सावित्री सूर्या ऋषिका"
ChandaH = "अनुष्टुप्"

+++


हे **सोम** **आच्छद्विधानैः** । आच्छादयन्ति विधानानि येषां विद्यन्ते त आच्छद्विधानाः । तैः **गुपितः** । तथा **बार्हतैः** गुपितः स्वानभ्राजाङ्घार्यादिभिः सप्तभिः सोमपालैः रक्षितः त्वम् । एते वा अमुष्मिँल्लोके सोममरक्षन् ' (तै. सं. ६.१.१०.५) इति ब्राह्मणम् । **ग्राव्णामिच्छृण्वन्** अभिषवग्राव्णां ध्वनिं शृण्वन्नेव **तिष्ठसि** । **ते** त्वां **पार्थिवः** पार्थिवो जनः **न** **अश्नाति** । न हि द्युस्थश्चन्द्ररूपः सोमोऽत्रत्यैः पानयोग्यो भवति । चन्द्रमा वै सोमो देवानामन्नं तं पौर्णमास्यामभिषुण्वन्ति' (श. ब्रा. ११.१.५.३ ) इति वाजसनेयकम् ॥