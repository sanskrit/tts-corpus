+++
title = "006"
devataa = "सूर्याविवाहः"
RShiH = "सावित्री सूर्या ऋषिका"
ChandaH = "अनुष्टुप्"

+++


आभिः सूर्या स्वविवाहमस्तौदित्युक्तम् । सूर्या सावित्री ब्रूते । **रैभी**। रैभ्यः काश्चनर्चः । ‘रैभीः शंसति रेभन्तो वै देवाश्चर्षयश्च स्वर्गं लोकमायन्' (ऐ. ब्रा. ६. ३२) इत्यादिब्राह्मणविहिता रैभ्यः । सा रैभी **अनुदेयी** **आसीत्** । दीयमानवधूविनोदनायानुदीयमाना वयस्यासीत् । तथा **नाराशंसी**। प्राता रत्नम् ' (ऋ. सं. १. १२५. १ ) इत्यादिका मनुष्याणां स्तुतयो नाराशंस्यः । सा नाराशंसी **न्योचनी** । उचतिः सेवाकर्मा । सा वधूशुश्रूषार्थं दीयमाना दास्यभवत् । **सूर्यायाः** मम **भद्रं** **वासः** विचित्रं दुकूलादिकमाच्छादनयोग्यं वस्त्रं **गाथया** **परिष्कृतम्** अलंकृतम् **एति** । 'गाथा गीयते' इत्यादिब्राह्मणोक्ता गाथा । तया गाथया यत्परिष्कृतमस्ति तद्वासोऽभवदिति ॥