+++
title = "002"
devataa = "सोमः"
RShiH = "सावित्री सूर्या ऋषिका"
ChandaH = "अनुष्टुप्"

+++


**सोमेनादित्याः** अदितेः पुत्रा इन्द्रादयः **बलिनः** भवन्ति । ऐन्द्रवायवादिग्रहपरिग्रहादिति भावः । तथा **सोमेन** आहुत्यात्मनाग्नौ हुतेन **पृथिवी** भूमिः **मही** महती भवति । आहुत्या वृष्टिद्वारेण सस्यादिसंपत्तेः । **अथो** अपि चायं सोमः **नक्षत्राणामेषाम्** । न क्षं त्रायन्त इति नक्षत्रा ग्रहचमसादयः । तेषामेषाम् **उपस्थे** **सोमः** रसात्मकः **आहितः** । यद्वा । प्रसिद्धानामेव नक्षत्राणामुपस्थ उपस्थाने द्युलोके सोम आहितः । तृतीयस्यामितो दिवि सोम आसीत्तं गायत्र्याहरत्' (तै. ब्रा. ३. २. १. १ ) इत्यादिश्रुतेः । देवतारूपसोमपक्षे । सोमेनादित्या देवा बलिनो बलवन्तो भवन्ति तस्यैकैककलास्वादनात् । प्रथमां पिबते वह्रिर्द्वितीयां पिबते रविः' इत्यादिस्मृतेः । सोमेन पृथिवी मही। अमृतसेकेनौषध्याद्यभिवृद्ध्या पृथिव्या बलवत्त्वम् । चन्द्रस्य नक्षत्राणामुपस्थे स्थितिः प्रसिद्धा ॥