+++
title = "007"
devataa = "वेनः"
RShiH = "वेनः"
ChandaH = "त्रिष्टुप्"

+++


**ऊर्ध्वः** उपरिदेशे वर्तमानः **गन्धर्वः** गवामुदकानां धर्ता ॥  ‘ गवि गन् धृञो वः' इति गोशब्दोपपदात्  ‘ धृञ् धारणे ' इत्यस्माद्वप्रत्यय उपपदस्य गन्भावश्च ॥ ईदृशो वेनः **प्रत्यङ्** अस्मत्प्रत्यञ्चनोऽभिमुखः सन् **नाके** **अधि** अन्तरिक्षे **अस्थात्** तिष्ठति । किं कुर्वन् । **अस्य** आत्मनः स्वभूतानि **चित्रा** चित्राणि चायनीयान्याश्चर्यभूतानि वा **आयुधानि** **बिभ्रत्** धारयन् ॥ बिभर्तेः शतरि  ‘ भृञामित् ' इत्यभ्यासस्येत्वम् । नाभ्यस्ताच्छतुः' इति नुम्प्रतिषेधः ।  ‘ अभ्यस्तानामादिः । इत्याद्युदात्तत्वम् । तथा **सुरभिं** शोभनम् **अत्कम्** आत्मीयं व्याप्तं रूपं **वसानः** सर्वत्राच्छादयन् । किमर्थम् । **दृशे** दर्शनार्थम् ॥ ‘दृशे विख्ये च ' इति केप्रत्ययान्तो निपात्यते ॥ **कम्** इति पूरणः । तत्र दृष्टान्तः । **स्वर्ण** । स्वः शोभनारण आदित्यः । स यथात्मीयं रूपं दर्शनाय सर्वत्राच्छादयति तद्वत् । तदनन्तरं **नाम** नामानि नमनशीलान्युदकानि **प्रियाणि** सर्वेषामनुकूलानि **जनत** जनयति । वृष्टिमुत्पादयतीत्यर्थः ॥