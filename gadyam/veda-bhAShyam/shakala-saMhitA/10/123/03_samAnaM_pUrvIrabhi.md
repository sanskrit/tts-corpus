+++
title = "003"
devataa = "वेनः"
RShiH = "वेनः"
ChandaH = "त्रिष्टुप्"

+++


**पूर्वीः** बह्व्यः **समानं** वेनस्यात्मनश्च साधारणं स्थानं प्राप्य **अभि** **वावशाना:** अभितः शब्दायमानाः । यद्वा । तमेव वेनमभिकामयमानाः। **वासस्य** वत्सस्थानीयस्य वैद्युताग्नेः **मातरः** मातृभूताः **सनीळाः** समाननिलया एवंविधा आन्तरिक्ष्या आपः **तिष्ठन्** तिष्ठन्ति । अपि च **ऋतस्य** उदकस्य **सानावधि** सानौ समुच्छ्रितेऽन्तरिक्षस्थाने **चक्रमाणाः** प्रवर्तमानाः **मध्वः** मधुरस्य **अमृतस्य** उदकस्य **वाणीः** वाण्यः शब्दाः **रिहन्ति** इमं वेनमर्चन्ति । अलंकुर्वन्तीत्यर्थः ॥