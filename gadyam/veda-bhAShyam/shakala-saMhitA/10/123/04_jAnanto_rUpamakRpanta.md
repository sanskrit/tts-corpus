+++
title = "004"
devataa = "वेनः"
RShiH = "वेनः"
ChandaH = "त्रिष्टुप्"

+++


**विप्राः** मेधाविनः स्तोतारोऽस्य वेनस्य **रूपं** **जानन्तः** **अकृपन्त** स्तुवन्ति । कृपतिः स्तुतिकर्मा । कथमस्य रूपं जानन्तीत्यत आह । **मृगस्य** अन्वेषणीयस्य **महिषस्य** । महन्नामैतत् । महतो वेनस्य **घोषं** गर्जितलक्षणं मेघस्थं शब्दं **हि** यस्मात् **ग्मन्** अभिगच्छन्ति अतस्तदीयं रूपं जानन्तीत्यर्थः ॥ गमेश्छान्दसे लङि • बहुलं छन्दसि ' इति शपो लुक् । 'गमहन' इत्युपधालोपः।  ‘ बहुलं छन्दस्यमाङ्योगेऽपि ' ( पा. सू. ६. ४. ७५) इत्यडभावः । अपि च **ऋतेन** सत्यभूतेन स्तोत्रेण यज्ञेन वा **यन्तः** तं वेनं गच्छन्तः प्राप्नुवन्तो जनाः **सिन्धुं** स्यन्दनशीलं जलसमूहम् **अधि** **अस्थुः** अधितिष्ठन्ति । तेषां स वेनो वृष्टिं करोतीत्यर्थः । तत्र किं कारणमिति चेत् यतोऽयं **गन्धर्वः** गवामुदकानां धर्ता वेनः **अमृतानि** अमरणहेतुभूतानि **नाम**। उदकनामैतत् । नमनशीलानि उदकानि **विदत्** वेद जानाति । तस्य वशे वर्तन्त इत्यर्थः । अतस्तद्भक्तानां वृष्टिः सुलभा ॥