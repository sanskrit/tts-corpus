+++
title = "007"
devataa = "यथानिपातं"
RShiH = "अग्निवरुणसोमानां निहवः"
ChandaH = "जगती"

+++


**कविः** क्रान्तदर्शी मित्रः **कवित्वा** कवित्वेन ॥ ‘सुपां सुलुक्” इति तृतीयाया आकारः ॥ क्रान्तदर्शनेन **दिवि** द्युलोके **रूपम्** आत्मीयं तेजः **आसजत्** आसक्तं करोति ॥ ‘ षन्ज संगे । अस्माल्लङि शपि दंशसञ्जष्वञ्जां शपि' (पा. सू. ६. ४. २५) इति नलोपः ॥ **अप्रभूती** अप्रभूत्या ॥ सुपां सुलुक्' इति तृतीयायाः पूर्वसवर्णदीर्घः ॥ अप्रभूष्णुना अल्पेनैव यत्नेन **वरुणः** मेघात् **अपः** **निः** **सृजत्** निरगमयत् । वरुणेन विसृष्टास्ता आपः **सिन्धवः** स्यन्दनशीला नद्यो भूत्वा **जनयो** **न** जाया इव यथा जायाः पत्युः क्षेमकारिण्यो भवन्ति तथा **क्षेमं** कुर्वाणा जगतो रक्षणं कुर्वाणाः **शुचयः** शुद्धा दीप्यमाना वा **अस्य** वरुणस्य **वर्णं** शुक्लं भास्वररूपं **भरिभ्रति** ॥ भृशं बिभ्रति धारयन्ति ॥ दाधर्त्यादिसूत्रे (पा. सू. ७. ४. ६५ ) ‘ भरिभ्रत्' इति निपातनाद्बिभर्तेः यङ्लुक्यभ्यासस्य जश्त्वाभावः॥