+++
title = "005"
devataa = "यथानिपातं"
RShiH = "अग्निवरुणसोमानां निहवः"
ChandaH = "त्रिष्टुप्"

+++


**त्ये** ते **असुराः** मय्यग्नावागते सति **निर्मायाः** मायारहिताः **अभूवन्** । आसुर्यः सर्वा माया मया दग्धा आसन्नित्यर्थः । हे **वरुण** **त्वं** **च** ॥ अयं चशब्दश्चेदर्थे वर्तमानश्चण्णिति निपातान्तरम् । अनेन युक्तत्वात् कामयासे इति तिङ्विभक्तेः ‘ निपातैर्यद्यदिहन्त°' (पा. सू. ८. १. ३० ) इति निघातप्रतिषेधः॥ हे वरुण त्वं चेत् **मा** कामयासे मां कामयेथाः तर्हि हे **राजन** ईश्वर **ऋतेन** सत्येनास्मदीयेन कर्मणा **अनृतम्** असत्यभूतं मायामयमासुरं चरित्रं **विविञ्चन्** पृथक्कुर्वन् अपसारयन् **मम** **राष्ट्रस्य** मया यत्साधितं राज्यं तस्य **अधिपत्यम्** अधिपतित्वमीश्वरत्वम् **एहि** प्राप्नुहि ॥ ॥९॥