+++
title = "003"
devataa = "अग्निः"
RShiH = "अग्निः"
ChandaH = "त्रिष्टुप्"

+++


मम स्थानभूता या पृथिवी ततः **अन्यस्याः** **वयायाः** गन्तव्यायाः दिवः संबन्धिनम् **अतिथिं** सततगामिनं सूर्यं **पश्यन्**  जानन सूर्यस्य गतिमनुसृत्य वसन्तादिकाले **ऋतस्य** यज्ञस्य **धाम** धामानि शरीराणि **पुरूणि** बहूनि **वि** **मिमे** निर्मिमे निष्पादयामि । ततः **पित्रे** पितृभूताय द्युलोकवर्तिने देवजनाय **असुराय**  शत्रुक्षेपणकुशलाय **शेवं** सुखमुद्दिश्य होता भूत्वा अहं उक्थानि **शंसामि** । यत एवं तस्मात्कारणात् **अयज्ञियात्** यज्ञानर्हात्प्रदेशान्निर्गत्य **यज्ञियं** यज्ञार्हं वेदिलक्षणं भूभागं हविर्लक्षणं वा **एमि** प्राप्नोमि ॥ यज्ञशब्दादर्हाथें ‘ यज्ञर्त्विग्भ्यां घखञौ । (पा. सू. ५. १. ७१ ) इति घप्रत्ययः ॥