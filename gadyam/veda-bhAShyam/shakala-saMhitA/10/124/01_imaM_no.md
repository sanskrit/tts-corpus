+++
title = "001"
devataa = "अग्निः"
RShiH = "अग्निवरुणसोमानां निहवः"
ChandaH = "त्रिष्टुप्"

+++


भ्रातृषु हविर्वहनेषु मृतेषु मरणभीत्या कृतपलायनं गुहायां निगूढमग्निमग्न्याद्याः सूक्तद्रष्टार ऋषयोऽनयाह्वयन । हे **अग्ने** **नः** अस्माकम् **इमं** **यज्ञम्** **उप** **एहि** उपागच्छ । प्राप्नुहि। मा पलायिष्ठाः। कीदृशम् । **पञ्चयामं** यजमानपञ्चमैर्ऋत्विग्भिर्नियमितम् । यद्वा । धानाकरम्भादिभिः पञ्चभिः हविर्भिः पञ्चभिः प्रयाजैर्वा प्राप्तम् । **त्रिवृतं** पाकयज्ञहविर्यज्ञसोमयज्ञभेदेन सवनत्रयात्मना वा त्रिगुणं **सप्ततन्तुं** सप्त तन्तवस्तनितारः कर्मणां विस्तारयितारो होत्राद्याः सप्त वषट्कर्तारो यस्य । यद्वा । अग्निष्टोमोऽत्यग्निष्टोम उक्थ्यः षोळशी वाजपेयोऽतिरात्रोऽप्तोर्याम इति सप्तधा विस्तीर्यमाणम् । ईदृशं यज्ञमुपगत्य चानन्तरं **नः** अस्माकं **हव्यवाट्** हव्यानां हविषां वोढा **असः** भव ॥ अस्तेर्लेट्यडागमः ॥ **उत** अपि च **नः** अस्माकं पुरोगाः पुरतो गन्ता भव ॥ जनसनखनक्रमगमो विट् । ‘ विड्वनोरनुनासिकस्यात् ' इत्यात्वम् ॥ **ज्योक्** चिरकालम् **एव** अस्मान् परित्यज्य **दीर्घं** **तमः** महदन्धकारं गुहायाम् **आशयिष्ठाः** । आस्थाय शयनमकार्षीः । इत ऊर्ध्वं तस्मात् स्थानादस्मानागच्छेत्यर्थः ॥