+++
title = "009"
devataa = "इन्द्रः"
RShiH = "अग्निवरुणसोमानां निहवः"
ChandaH = "त्रिष्टुप्"

+++


**बीभत्सूनां** कम्पमानावयवानां यद्वा मेघेन बद्धानाम् । हन्ति गच्छतीति हंसः सूर्यः । तं **सयुजं** सखायम् **आहुः** । ब्रह्मवादिनः कथयन्ति । एतदेवाह । **दिव्यानां** दिवि भवानामान्तरिक्षाणाम् **अपां** **सख्ये** सखित्वे **चरन्तं** वर्तमानम् । **अनुष्टुभम्** अनुष्टोभनीयं स्तोतव्यम् । यद्वा । अनुष्टुप्शब्देन तत्संबद्धो यागः स्तुतिर्वा लक्ष्यते । अनुष्टुप्संबद्धं यागमनुष्टुप्छन्दसा युक्तं स्तुतिविशेषं वा । अनुलक्ष्य **चर्चूर्यमाणं** पुनःपुनश्चरन्तं गच्छन्तम् ॥ चरतेर्यङि ‘ उत्परस्यातः' (पा. सू. ७. ४. ८८) इत्यभ्यासादुत्तरस्याकारस्योत्वम् । **चरफलोश्च'** (पा. सू. ७. ४, ८७ ) इति नुकि प्राप्ते व्यत्ययेनाभ्यासस्य रुगागमः ॥ एवंगुणविशिष्टम् **इन्द्रं** **कवयः** क्रान्तदर्शिन ऋषयः **मनीषा** मनीषया स्तुत्या **नि** चिक्युः पूजयन्ति । यद्वा । मनीषा बुद्ध्या नि चिक्युः जानन्ति ॥ मनीषाशब्दात्तृतीयायाः ‘ सुपां सुलुक्' इति लुक् । 'चायृ पूजानिशामनयोः' इत्यस्माच्छान्दसे लिटि ‘ चायः की' (पा. सू. ६. १.३५) इति प्रकृतेः कीभावः । ‘एरनेकाचः' (पा. सू. ६. ४. ८२ ) इति यण् ॥ ॥१०॥