+++
title = "008"
devataa = "यथानिपातं"
RShiH = "अग्निवरुणसोमानां निहवः"
ChandaH = "त्रिष्टुप्"

+++


**ताः** पूर्वोक्ता वृष्टा आपः **अस्य** वरुणस्य **ज्येष्ठं** वृद्धतमम् **इन्द्रियं** वीर्यं **सचन्ते** समवयन्ति संभजन्ते । धारयन्तीत्यर्थः । ‘ आपो वरुणस्य पत्नय आसन्' (तै. सं. ५,५.४.१ ) इति श्रुतेः । **स्वधया** । अन्ननामैतत् । हविलक्षणेनान्नेन **मदन्तीः** माद्यन्तीः । यद्वा । व्रीह्याद्युत्पादनद्वारेण हविषा मादयन्तीः । **ताः** अपः **ईम्** अयं वरुणः **आ** **क्षेति** अभिगच्छति ॥ ‘क्षि निवासगत्योः । छान्दसो विकरणस्य लुक् ॥ **ताः** च **ईम्** एनं वरुणं **विशो** **न** विशः प्रजा यथा **राजानं** स्वामिनं संभजन्ते तथा **वृणानाः** संभजमानाः **बीभत्सुवः** भयेन कम्पमानाः । यद्वा । बद्धा वृत्रेणावृताः सत्यः । तस्मिन् हते सति तस्मात् **वृत्रात्** **अप** **अतिष्ठन्** । अपक्रम्य तत्र तत्रावतिष्ठन्ते ॥ ' बध बन्धने' इत्यस्माद्धातोः ‘ मान्बधदान्शान्भ्यः' (पा. सू. ३.१.६ ) इति सन् अभ्यासस्य च दीर्घः । ‘ सनाशंसभिक्ष उ: ' (पा. सू. ३. २. १६८) इत्युप्रत्ययः । जसि छान्दस उवङादेशः ॥