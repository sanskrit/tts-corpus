+++
title = "003"
devataa = "विश्वेदेवाः"
RShiH = "अग्निः सौचीकः"
ChandaH = "त्रिष्टुप्"

+++


**यः** **अयं** **होता** **सः** **किः** को भवति । कीदृशो भवति । तस्य को व्यापार इत्यर्थः । तस्योत्तरमुच्यते । **यमस्य** मृत्योः भीतः सन्निति शेषः । **कमपि** हुतम् **ऊहे** वहति । यद्वा सर्वऋत्विजातं नियमयतीति यमो यजमानः । तस्य कमपि हुतमूहे वहति देवान्प्रति । **यत्समञ्जन्ति** यद्धविः प्राप्नुवन्ति **देवाः** । किंचाग्निः **अहरहः** प्रतिदिनमग्निहोत्रार्थं **जायते** प्रादुर्भवति । तथा **मासिमासि** प्रतिमासं जायते पितृयज्ञार्थम्। एतत्कालद्वयमुपलक्षणं पक्षचतुर्मासषण्माससंवत्सरादीनाम् । अपरे पुनरेवमाहुः । अहरहः सूर्यत्मना जायते मासिमास चन्द्रात्मनेति । **अथ** तमिममग्निं **देवा** **दधिरे** **हव्यवाहं** हविषां वोढारम् । एवमग्निः स्वात्मानं स्वयमेवोक्तवान् ॥