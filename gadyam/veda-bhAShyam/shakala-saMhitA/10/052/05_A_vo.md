+++
title = "005"
devataa = "विश्वेदेवाः"
RShiH = "अग्निः सौचीकः"
ChandaH = "त्रिष्टुप्"

+++


हे देवाः **वः** युष्मान् **आ** **यक्षि** आयाचे । किम्। **अमृतत्वम्** अविनाशित्वं **सुवीरं** सुपुत्रं च । हे **देवाः** **वः** युष्माकं **वरिवः** परिचर्यां हवीरूपं धनं वा **यथा** **कराणि** करवाणि तदर्थमित्यर्थः । किंच **इन्द्रस्य** **बाह्वोः** **वज्रम्** **आ** **धेयाम्** । ग्राहयामीत्यर्थः । अग्नेर्होतृत्वाभावे इन्द्रस्य सोमाद्यभावाद्दुर्बलत्वेन वज्रधारणं नोपपद्यते । अतस्तत्कृत्वा वज्रं ग्राहयामीत्यर्थः । **अथ** एवं सति **इमाः** **विश्वाः** सर्वाः **पृतनाः** शत्रुसेनाः **जयाति** जयति । जयतु वा ॥