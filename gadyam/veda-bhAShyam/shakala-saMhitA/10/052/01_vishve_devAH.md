+++
title = "001"
devataa = "विश्वेदेवाः"
RShiH = "अग्निः सौचीकः"
ChandaH = "त्रिष्टुप्"

+++


एतत्सूक्तं कृत्स्नमाग्नेयम् । हे **विश्वे** **देवाः** यूयं **मा** मां **शास्तन** अनुज्ञां दत्त । **यथेह** यज्ञे **होता** देवानामाह्वाता सन् **वृतः** होतृत्वेन वृतोऽहं **मनवै** स्तौमि भवतः । **यत्** यस्मात् **निषद्य** स्तौमि तस्माच्छास्तन । **मे** मम **भागधेयं** **प्र** **ब्रूत** **यथा** **वः** यूयं भागं कल्पितवन्तः तथा तं भागं प्र ब्रूत । **येन** च **पथा** **वः** **हव्यमा** **वहानि** वहनं करोमि ॥