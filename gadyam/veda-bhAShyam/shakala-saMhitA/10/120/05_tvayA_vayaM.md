+++
title = "005"
devataa = "इन्द्रः"
RShiH = "बृहद्दिव आथर्वणः"
ChandaH = "त्रिष्टुप्"

+++


हे इन्द्र **त्वया** अनुगृहीताः **वयं** **रणेषु** संग्रामेषु **शाशद्महे** भृशं शत्रून् शातयामः ॥  ‘ शद्लृ शातने '। अस्माद्यङन्तात् महिङः ‘छन्दस्युभयथा' इति आर्धधातुकत्वादतोलोपयलोपौ ॥ किं कुर्वन्तः । **युधेन्यानि** योधनार्हाणि ॥  ‘ कृत्यार्थे तवैकेन्केन्यत्वनः' इति युधेरर्हार्थे केन्यप्रत्ययः । **भूरि** बहूनि बलानि ॥ ‘सुपां सुलुक्° ' इति शसो लुक् । **प्रपश्यन्तः** प्रकर्षेण जानन्तः । अपि च **ते** तव **आयुधा** आयुधानि आयोधनसाधनानि वज्रादीनि । ' शेश्छन्दसि बहुलम्' इति शेर्लोपः । **वचोभिः** स्तुतिभिः **चोदयामि** शत्रून् प्रति प्रेरयामि। **ते** त्वदर्थं **ब्रह्मणा** मन्त्रेण स्तुतिरूपेण सहितानि **वयांसि** ॥ अन्ननामैतत् । हविर्लक्षणान्यन्नानि **सं** **शिशामि** सम्यग्निश्यामि । संस्करोमीत्यर्थः ॥  ‘ शो तनूकरणे'। छान्दसो विकरणस्य श्लुः ।  ‘ बहुलं छन्दसि ' इत्यभ्यासस्येत्वम् ॥॥१॥