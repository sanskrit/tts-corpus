+++
title = "008"
devataa = "इन्द्रः"
RShiH = "बृहद्दिव आथर्वणः"
ChandaH = "त्रिष्टुप्"

+++


**बृहद्दिवः** ऋषिः **इमा** इमानि **ब्रह्म** ब्रह्माणि **इन्द्राय** सुखं यथा भवति तथा **विवक्ति** । प्रब्रवीतीत्यात्मन एव परोक्षनिर्देशः ।  ‘ वच परिभाषणे । आदादिकः । छान्दसः शप: श्लुः ।  ‘ बहुलं छन्दसि ' इत्यभ्यासस्येत्वम् । ऋषिर्विशेष्यते । **अग्रियः** अग्रेभवः । ऋषीणां प्रमुखः श्रेष्ठ इत्यर्थः ॥ 'घच्छौ च ' (पा. सू. ४. ४. ११७ ) इत्यग्रशब्दाद्भवार्थे घच् । **स्वर्षाः** स्वर्गस्य संभक्ता । यद्वा । स्वरादित्य इन्द्रः।  ‘ असौ वा अदित्य इन्द्रः' (तै. सं. ५.७.१.३ ) इति श्रुत्यन्तरात् । तस्य संभक्ता सेवक इत्यर्थः ।  ‘ वन षण संभक्तौ' । जनसखनक्रमगमो विट्।  ‘ विड्वनोरनुनासिकस्यात्' इत्यात्वम् । सनोतेरनः' इति षत्वम् । य इन्द्रः **महः** महतः **गोत्रस्य** पर्वतस्य वलेनासुरेण गवां  पिधानार्थं निहितस्य **स्वराजः** स्वयमेव राजमानस्य ।  ‘ क्रियाग्रहणं कर्तव्यम्' इति कर्मणः संप्रदानत्वाच्चतुर्थ्यर्थे षष्ठी। ईदृशं पर्वतं **क्षयति** अपगमयति ।  ‘ क्षि क्षये ' । भौवादिकः । यद्वा । गोशब्दात् समूहार्थे ' इनित्रकट्यचश्च' (पा. सू. ४, २. ५१ ) इति त्रप्रत्ययः । गोत्रस्य गोसमूहस्य महः महतः स्वराजः स्वयमेव राजमानस्य य इन्द्रः क्षयति ईष्टे । क्षयतिरैश्वर्यकर्मा । स्वशब्दोपपदात् राजतेः **सत्सूद्विष°'** इति क्विप् । कृदुत्तरपदप्रकृतिस्वरत्वम् । **दुरश्च** बिलद्वाराणि च **विश्वाः** सर्वाः **स्वाः** वलासुरस्य स्वभूताः **अप** **अवृणोत्** अपगतावरणा अकरोत् । उद्घाटितवानित्यर्थः । यद्वा । दुरश्चापावृणोत् विश्वाः सर्वाः स्वः स्वभूता गा बिलमध्ये वर्तमाना अलभतेति शेषः । एवंभूतो य इन्द्रस्तस्मा इन्द्राय विवक्तीत्यन्वयः ॥