+++
title = "003"
devataa = "इन्द्रः"
RShiH = "बृहद्दिव आथर्वणः"
ChandaH = "त्रिष्टुप्"

+++


हे इन्द्र **त्वे** त्वयि ॥ सुपां सुलुक्' इति सप्तम्येकवचनस्य शेआदेशः ॥ **विश्वे** सर्वे यजमानाः **क्रतुम्** अनुष्ठेयं कर्म **वृञ्जन्ति** समापयन्ति । अपिशब्दो ब्राह्मणोक्तसर्वभूतानां सर्वमनसां समुच्चयार्थः। सर्वाणि पृथिव्यादीनि भूतानि सर्वेषां प्राणिनां मनांसि सर्वे यज्ञक्रतवश्व व्याप्ते त्वय्येव यजमानैः परिसमाप्यन्त इत्यर्थः । तथा च ब्राह्मणं-- ‘ त्वयीमानि सर्वाणि भूतानि सर्वाणि मनांसि सर्वे क्रतवोऽपि वृञ्जन्तीत्येव तदाह ' ( ऐ. आ. १. ३. ४ ) इति । **यत्** यस्मात् **एते** **ऊमाः** तर्पकाः॥ अवतेस्तर्पणार्थादौणादिको मन्प्रत्ययः ।  ‘ ज्वरत्वर' इत्यादिना वकारोपधयोः ऊठ् ॥ ईदृशा यजमानाः पूर्वमेकाकिनः सन्तः पश्चात् **द्विः** द्विवारं स्त्रीरूपेण पुंरूपेण च जाताः सन्तः पुनरपत्येन सार्धं **त्रिः** त्रिवारं जन्मभाजः **भवन्ति** । एक एवात्मा स्त्रीपुंसरूपेण जायते । **अर्धो** वा एष आत्मनो यत्पत्नी' (तै. ब्रा. ३. ३. ३ ) इति श्रुतेः । पुत्रोऽप्यात्मैव । आत्मा वै पुत्रनामासि' (श. ब्रा. १४. ९. ४. २६) इति श्रुतेः । यत एवमेतेऽभिवृद्धा भवन्ति ततोऽवगम्यते त्वय्येवानुष्ठितं सर्वं कर्म परिसमापयन्तीति । तथा च ब्राह्मणं -- द्वौ वै सन्तौ मिथुनौ प्रजायेते प्रजात्यै ' (ऐ. आ. १, ३, ४) इति । हे इन्द्र त्वं **स्वादोः** प्रियात् गृहधनादेरपि **स्वादीयः** स्वादुतरं प्रियतरमपत्यं **स्वादुना** स्वादुभूतेन मिथुनेन मातापित्रात्मकेन **सं** **सृज** संयोजय । यद्वा । स्वादुना भावेनोत्पन्नं तदपत्यमपि संयोजय । एतदेवाह । **अदः** तदपत्यं **मधु** मधुरं **मधुना** मदहेतुना मिथुनान्तरेण पौत्रेण वा **सु** सुष्ठु **अभि** **योधीः** अभियोधय । अभितः क्रीडय ॥ धातूनामनेकार्थत्वात् युध्यतिरत्र क्रीडार्थे वर्तते ॥  ‘ मिथुनं वै स्वादु प्रजा स्वादु' (ऐ. आ. १.३.४) इत्यादि ब्राह्मणमत्रानुसंधेयम् ॥