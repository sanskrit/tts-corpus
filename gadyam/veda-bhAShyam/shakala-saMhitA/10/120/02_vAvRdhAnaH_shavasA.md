+++
title = "002"
devataa = "इन्द्रः"
RShiH = "बृहद्दिव आथर्वणः"
ChandaH = "त्रिष्टुप्"

+++


**शवसा** बलेन **ववृधानः** वर्धमानः अत एव **भूर्योजाः** बहुबलः **शत्रुः** शातयितेन्द्रः **दासाय** उपक्षयकारिणे शत्रवे **भियसं** भीतिं **दधाति** विदधाति । करोति । **अव्यनत्** । विविधमनिति श्वसितीति **व्यनत्** प्राणवज्जङ्गमम् । तद्विलक्षणमव्यनत् स्थावरम् । तदुभयमपि **सस्नि** संस्नातमिन्द्रेण सम्यक् शोधितं भवति ॥ स्नातेः  ‘ आदृगमहन०' इति व्यत्ययेन कर्मणि किन्प्रत्ययः॥ यद्वा अन्तर्णीतण्यर्थात् कर्तर्येव किन् । वृष्ट्यादिना सम्यक् स्नापयिता शोधयिता भवति ॥  ‘न लोकाव्यय' इति कर्मणि षष्ठ्याः प्रतिषेधः । शिष्टः पादः प्रत्यक्षकृतः । हे इन्द्र **ते** तव **मदेषु** हर्षेषु हविषा स्तुत्या च जातेषु सत्सु **प्रभृता** प्रभृतानि प्रकर्षेण धृतानि पोषितानि वा सर्वाणि भूतजातानि **सं** **नवन्त** संगच्छन्ते । स्तोतुं हवींषि च दातुं समूहीभवन्तीत्यर्थः । नवतिर्गतिकर्मा ॥ प्रभृता । बिभर्तेः कर्मणि निष्ठा ।  ‘ शेश्छन्दसि बहुलम्' इति शेर्लोपः।  ‘ गतिरन्तरः' इति गतेः प्रकृतिस्वरत्वम् ॥