+++
title = "007"
devataa = "इन्द्रः"
RShiH = "बृहद्दिव आथर्वणः"
ChandaH = "त्रिष्टुप्"

+++


**तत्** तस्मिन् यजमानस्य गृहे **अवरम्** अल्पं भौमं धनं **परम्** उत्कृष्टं दिवि भवं धनं **च** हे इन्द्र त्वं **नि** **दधिषे** निदधासि । निक्षिपसि । **यस्मिन्** **दुरोणे** गृहे **अवसा** । अन्ननामैतत् । तर्पणकेनान्नेन हविर्लक्षणेन **आविथ** अवसि तृप्यसि ॥ अवतेस्तृप्त्यर्थात्  ‘ छन्दसि लुङलङ्लिटः इति सार्वकालिको लिट् । अत आदेः' इत्यभ्यासस्यात्वम् ।  ‘ यद्वृत्तान्नित्यम्' इति निघातप्रतिषेधः ॥ अपि च **मातरा** सकलस्य भूतजातस्य निर्मात्र्यौ द्यावापृथिव्यौ **जिगत्नू** गमनशीले इतस्ततः प्रचलन्त्यौ **आ** **स्थापयसे** स्वकीये स्थानेऽवस्थापयसि । नैश्चल्येन यथावतिष्ठते तथा करोषीत्यर्थः ।  ‘ विष्वक् तस्तम्भ पृथिवीमुत द्याम् ' (ऋ. सं. १०. ८९. ४ ) इति निगमान्तरम् । हे इन्द्र **अतः** कारणात् **पुरूणि** बहूनि **कर्वरा** । कर्मनामैतत् । कर्वराणि ॥ ‘शेश्छन्दसि बहुलम् । इति शेर्लोपः॥ कर्माणि लौकिकानि वैदिकानि च **इनोषि** प्राप्नोषि ॥  ‘ इण् गतौ ' । व्यत्ययेन श्नुः ॥