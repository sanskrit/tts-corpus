+++
title = "004"
devataa = "सूर्यः"
RShiH = "चक्षुः सौर्यः"
ChandaH = "गायत्री"

+++


**नः** अस्माकं **चक्षुषे** रूपोपलब्धिकारणायेन्द्रियाय **चक्षुः** प्रकाशकं तदनुग्राहकं तेजो हे सूर्य **धेहि** विधेहि कुरु । यद्वा । न इति व्यत्ययेन बहुवचनम् । चक्षुषे चक्षुःसंज्ञाय नो मह्यं चक्षुरिन्द्रियं वा तेजो वा हे सूर्य धेहि प्रयच्छ । **तनूभ्यः** अस्माकं शरीरेभ्यस्तनयेभ्यो वा **विख्यै** विख्यानाय प्रकाशनाय **चक्षुः** त्वदीयं प्रकाशं विधेहि । यत एवं तस्मात्कारणात् त्वदीयेन तेजसा वयं **च** **इदं** सर्वं जगत् **सं** **पश्येम** । सम्यग्द्रष्टारो भवेम । **वि** पश्येम **च** । विविधं च सविशेषं द्रष्टारो भवेम ॥