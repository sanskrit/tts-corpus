+++
title = "010"
devataa = "ज्ञानं"
RShiH = "बृहस्पतिः"
ChandaH = "त्रिष्टुप्"

+++


**सखायः** समानख्यानाः समानज्ञानाः **सर्वे** सभ्या मनुष्याः **सभासहेन** सभां सोढुं शक्नुवता **सख्या** ऋत्विजां सखिभूतेन यज्ञं प्रति **आगतेन** **यशसा** यशस्विना सोमेन हेतुना **नन्दन्ति** हृष्टा भवन्ति । स **हि** स एव सोमः **एषां** जनानां **किल्बिषस्पृत्** । यः स्वस्मादन्यः पुरुषः श्रेष्ठतामश्नुते  स किल्बिषं भवति बाध्यत्वेन । यथा पापं सदाचारैः बाधितव्यं भवति तद्वत् । पापरूपस्य शत्रोर्बाधकः । यद्वा । यज्ञे साध्वनुप्रवचनाकरणेन यत्किल्बिषमेषां जायते तद्यो बाधते स किल्बिषस्पृत् । तथा त्वं **पितुषणिः** । पितुरित्यन्ननाम दक्षिणा वा । तमनेन सोमेन सनोति यजमानः संभजत इति तादृशः । तेषामन्नदक्षिणादातेत्यर्थः । किंच **हितः** पात्रेषु निहितः सोमः **वाजिनाय** । इन्द्रियं वीर्यं वाजिनम् । तेषां वीर्याय तत्कर्तुम् **अरम्** अलं पर्याप्तः समर्थो **भवति** ।  ‘ सर्वे नन्दन्ति यशसागतेनेत्यन्वाह यशो वै सोमो राजा ' इत्यादिकम् इन्द्रियं वै वीर्यं वाजिनमाजरसं हास्मै वाजिनं नापच्छिद्यते ' इत्यन्तं ब्राह्मणमत्रानुसंधेयम् (ऐ.ब्रा. १. १३) ॥