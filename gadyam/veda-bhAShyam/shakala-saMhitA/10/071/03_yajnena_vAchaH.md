+++
title = "003"
devataa = "ज्ञानं"
RShiH = "बृहस्पतिः"
ChandaH = "त्रिष्टुप्"

+++


विदितार्था धीराः **पदवीयम्** । वेतेः ‘अचो यत्' । संज्ञापूर्वकस्य विधेरनित्यत्वाद्गुणाभावः । पदेन यातव्यः पन्थाः पदवीयः । ते **वाचः** मार्गं **यज्ञेन** **आयन्** प्राप्तवन्तः । **ऋषिषु** अतीन्द्रियार्थदर्शिषु **प्रविष्टां** **तां** वाचम् **अविन्दन्** अलभन्त । अनन्तरं **तां** वाचम् **आभृत्य** आहृत्य **पुरुत्रा** बहुषु देशेषु **व्यदधुः** व्यकार्षुः । सर्वान् मनुष्यानध्यापयामासुरित्यर्थः । एतादृशीं वाचं **रेभाः** शब्दायमानाः पक्षिणः पक्षिरूपाणि गायत्र्यादीनि **सप्त** छन्दांसि **अभि** **सं** **नवन्ते** अभितः संगच्छन्ते ॥