+++
title = "002"
devataa = "ज्ञानं"
RShiH = "बृहस्पतिः"
ChandaH = "त्रिष्टुप्"

+++


**तितउना** । परिपूयतेऽनेनेति । यद्वा । तता विस्तृता भृष्टयवा अत्रेति तितउः।  ‘ तनोतेर्डउः  सन्वच्च ' (उ. सू. ५, २२ ) इति डउप्रत्ययः । सन्वद्भावादित्वम्। उक्त निर्वचनेन सूर्पेण **सक्तुमिव** यथा कश्चित्सक्तुं दुर्धावं पुनाति तद्वत् प्रकृतितः प्रत्ययतश्च शब्दानुत्पुनन्तः **धीराः** धीमन्तो विद्वांसः **यत्र** यस्मिन् काले विद्वत्संघे वा **मनसा** प्रज्ञायुक्तेन **वाचमक्रत** अकृषत कुर्वन्ति । करोतेर्लुङि रूपम् । **अत्र** तत्र काले **सखायः** समानख्यानाः शास्त्रादिविषयज्ञानास्ते **सख्यानि** तेषु भवानि ज्ञानानि **जानते** जानन्ति । यद्वा । सखायो वाचा बद्धसख्यास्ते तस्यास्तस्या वाचः सख्यानि जानन्ति । वाक्ययुक्तानभ्युदयाँल्लभन्त इत्यर्थः। तस्मात् **एषां** **वाचि** **भद्रा** कल्याणी **निहिता** **लक्ष्मीः** भवति । अधिः सप्तम्यर्थद्योतकः । अर्थज्ञानं वाचि पश्याम इत्यर्थः ।  ‘ तितउ परिपवनं भवति ततवद्वा तुन्नवद्वा तिलमात्रतुन्नमिति वा सक्तुमिव तितउना ' ( निरु. ४. १० ) इत्यादि निरुक्तमनुसंधेयम् ॥