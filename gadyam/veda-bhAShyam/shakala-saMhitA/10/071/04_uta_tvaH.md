+++
title = "004"
devataa = "ज्ञानं"
RShiH = "बृहस्पतिः"
ChandaH = "त्रिष्टुप्"

+++


त्वशब्द एकवाची । एकः । उतशब्दोऽप्यर्थे । **पश्यन्** अपि मनसा पथलोचयन्नपि **वाचं** **न** **ददर्श** दर्शनफलाभावान्न पश्यति । **त्वः** एकः **शृण्वन्** अपि **एनां** वाचं **न** **शृणोति** श्रवणफलाभावात् । इत्यनेनार्धेन अविद्वानभिहितः । तृतीयपादेन विदितवेदार्थमाह । **त्वस्मै** एकस्मै अपि **तन्वम्** आत्मीयं शरीरं **वि** **सस्रे** स्वयं वाग्विविधं गमयति । आत्मानं विवृणुते प्रकाशयतीत्यर्थः । तत्र दृष्टान्तः । **जायेव** यथा उशती संभोगं कामयमाना **सुवासाः** शोभनवसना जाया **पत्ये** भर्त्रं ऋतुकाले संभोगार्थं स्वयमात्मानं विवृणुते । तद्वदेनां पश्यति शृणोति चेति विदितवेदार्थस्य प्रशंसा ।  ‘ अप्येकः पश्यन्न पश्यति वाचम् ' (निरु. १. १९) इत्यादि निरुक्तमत्र द्रष्टव्यम् ॥