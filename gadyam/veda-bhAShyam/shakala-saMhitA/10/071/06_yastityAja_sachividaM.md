+++
title = "006"
devataa = "ज्ञानं"
RShiH = "बृहस्पतिः"
ChandaH = "त्रिष्टुप्"

+++


**सचिविदम्** । सचिशब्दः सखिवाची। सखिविदम्। योऽध्येता स वेदस्य सखा संप्रदायोच्छेदनिवारकत्वेन वेदं प्रत्युपकारित्वात् । तादृशमुपकारिणमध्येतारं वेत्तीति सचिवित् । तमभिज्ञं **सखायम्** अध्येतॄणां पुरुषाणां स्वार्थबोधनेनोपकारित्वात्सखिभूतं वेदं **यः** पुमान् **तित्याज** तत्याज परार्थविनियोगेन परित्यजति । त्यजतेर्लिटि ‘अपस्पृधेथामानृचुः । इत्यादिना निपातितः । **तस्य** पुरुषस्य **वाचि** सर्वस्यां लौकिक्यां शास्त्रीयायां वाच्यपि **भागः** भजनीयः कश्चिदर्थः **न** **अस्ति** । **ईम्** अयं पुरुषः **यत्** वेदव्यतिरिक्तं **शृणोति** तत् **अलकम्** अलीकं व्यर्थमेव **शृणोति** । **हि** यस्मात्कारणात् **सुकृतस्य** **पन्थां** पन्थानं **न** **प्रवेद** श्रद्धाराहित्यानुष्ठानमार्गं न जानाति । तस्मात्तदीयश्रवणमपि निष्फलमित्यर्थः। द्वितीयचतुर्थपादयोरभिप्राय आरण्यके दर्शितः ‘न तस्यानूक्ते भागोऽस्ति' (ऐ. आ. ३. २. ४ ) इत्यादिना । तथा  ‘ तं योऽनूत्सृजत्यभागो वाचि भवत्यभागो नाके तदेषाभ्युक्ता ' (तै. आ. २. १५. ५) इत्यध्वर्युभिश्च ॥