+++
title = "011"
devataa = "ज्ञानं"
RShiH = "बृहस्पतिः"
ChandaH = "त्रिष्टुप्"

+++


अनया होत्राद्यृत्विक्कर्मणां विनियोगमाचष्टे । **त्वः** एको होता **ऋचा** **पोषं** यथाविधि कर्मणि प्रयोगं **पुपुष्वान्** । एको धातुरनुवादार्थः । बह्वीर्ऋचः पुष्यन् शंसन् **आस्ते** । **त्वः** एक उद्गाता **शक्वरीषु** । शक्वर्य ऋचः । अभिर्ऋग्भिर्वृत्रं हन्तुमिन्द्रः समर्थोऽभूदिति शक्वर्यः । तासु **गायत्रं** साम **गायति** । **त्वः** एकः **ब्रह्मा** च **जातविद्यां** जाते जाते कर्तव्ये प्रायश्चित्तादौ वेदयित्रीं वाचं **वदति** । ब्रह्मा हि सर्वं वेदितुं योग्यो भवति खलु ।' चादिलोपे विभाषा' इति न निघातः । **त्वः** एकोऽध्वर्युश्च **यज्ञस्य** **मात्रां** यज्ञो यथा मीयतेऽभिषवग्रहणादिकया क्रियया तां मात्रां यज्ञशरीरं **वि** **मिमीते** अत्यर्थं निर्मिमीते । ऋचामेकः पोषमास्ते पुपुष्वान् होतर्गंर्चनी ' ( निरु. १. ८) इत्यादिनिरुक्तानुसारेणार्थोऽभ्यधाथि । एवं बृहस्पतिर्विदितवेदार्थं तुष्टाव ॥ ॥ २४ ॥