+++
title = "007"
devataa = "विश्वेदेवाः"
RShiH = "लुशो धानाकः"
ChandaH = "जगती"

+++


हे **सवितः** त्वम् **अद्य** अस्मिन्नहनि **नः** अस्मभ्यं **वरेण्यं** वरणीयं **श्रेष्ठं** प्रशस्यतमं **भागं** भजनीयं धनम् **आ** **सुव** प्रेरय । देहीत्यर्थः । **हि** यस्मात् **सः** प्रार्थितस्त्वं **रत्नधाः** श्रेष्ठानां धनानां संविभक्ता **असि** भवसि । तथा च निगमान्तरं-- ‘ विभक्तारं हवामहे वसोश्चित्रस्य राधसः सवितारं नृचक्षसम् ' (ऋ. सं. १.२२.७) इति । **रायः** धनस्य **जनित्रीं** **धिषणां** सर्वदेवस्तुतिरूपां वाचम् **उप** **ब्रुवे** अहमुपब्रवीमि । यद्वा । धिषणां देवीमुप ब्रुवे उपस्तौमीत्यर्थः । सिद्धमन्यत् ॥