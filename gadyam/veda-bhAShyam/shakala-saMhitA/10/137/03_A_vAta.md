+++
title = "003"
devataa = "विश्वेदेवाः"
RShiH = "गोतमः"
ChandaH = "अनुष्टुप्"

+++


हे **वात** **भेषजं** सुखं व्याध्युपशमनमौषधं वा **आ** **वाहि** आगमय । हे **वात** **यद्रपः** अस्मदीयं पापं तत् **वि** **वाहि** विगमय । अस्मत्तो विश्लेषय । **त्वं** **हि** खलु **देवानां** **दूतः** **विश्वभेषजः** । विश्वानि भेषजानि यस्मिन् । 'बहुव्रीहौ विश्वं संज्ञायाम् ' इति पूर्वपदान्तोदात्तत्वम् । ईदृशश्च सन् **ईयसे** सततं गच्छसि ॥  ‘ ईङ् गतौ ' । दैवादिकः । श्यनो नित्त्वात्  ञ्नित्यादिर्नित्यम् ' इत्याद्युदात्तत्वम् । ' हि च' इति निघातप्रतिषेधः ॥