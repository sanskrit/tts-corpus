+++
title = "006"
devataa = "विश्वेदेवाः"
RShiH = "जमदग्निः"
ChandaH = "अनुष्टुप्"

+++


**आप** **इद्वै** आप एवं खलु **भेषजीः** भेषजभूताः । स्नानपानादिना सुखहेतवः । यद्वा । ओषधिरूपेण परिणता रोगोपशमनहेतवो भवन्ति।  ‘ केवलमामक° ' (पा. सू. ४. १. ३०) इत्यादिना भेषजशब्दात् ङीप् । उदात्तनिवृत्तिस्वरेण ङीप उदात्तत्वम्। जसि वा छन्दसि इति पूर्वसवर्णदीर्घत्वम् । यत एवमतः कारणात् **आपः** **अमीवचातनीः** अमीवचातन्यः रोगाणां नाशयित्र्यो भवन्ति । चातयतिर्वधकर्मा। किंच **आपः** **सर्वस्य** प्राणिजातस्य **भेषजीः** भेषजभूता भवन्ति न कतिपयस्य । **ताः** तथाविधा आपः **ते** तव **भेषजं** **कृण्वन्तु** कुर्वन्तु ॥