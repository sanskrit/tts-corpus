+++
title = "001"
devataa = "अग्निः"
RShiH = "मृळीको वासिष्ठः"
ChandaH = "बृहती"

+++


हे हव्यवाहन हव्यानां हविषां वोढरग्ने **समिद्धश्चित्** संदीप्तोऽपि **देवेभ्यः** यागार्थं **समिध्यसे** । पुनरप्यृत्विग्भिः समिद्भिः संदीप्यसे । स त्वम् **आदित्यैः** आदित्यादिभिस्त्रिभिर्गणैः सार्धं **नः** अस्मान् **आ** **गहि** आगच्छ । तथा **नः** अस्माकं **मृळीकाय** सुखाय तदर्थमपि **आ** **गहि** । यद्वा । मृळीकायैतत्संज्ञाय नो मह्यमृषये श्रेयांसि कर्तुमागच्छ ॥