+++
title = "003"
devataa = "कपोपहतौ प्रायश्चित्तं वैश्वदेवं"
RShiH = "कपोतो नैऋतः"
ChandaH = "त्रिष्टुप्"

+++


**पक्षिणी** पक्षोपेता **हॆतिः** हननहेतुः कपोतः **अस्मान्** **न** **दभाति** न हिनस्तु । **आष्ट्र्यां** व्याप्तायामरण्यान्याम् **अग्निधाने** अग्निर्निधीयतेऽस्मिन्नित्यग्निसहिते प्रदेशे **पदं** स्थानं **कृणुते** करोति । तत्रैव प्रदेशे निवसत्वित्यर्थः । यद्वा । अश्नन्त्यस्मिन्नित्याष्ट्री पचनशाला । तस्याम् । अग्निधाने यत्र पचनाग्निर्निधीयते तस्मिन् प्रदेशे पदं पादनिधानं कृणुते करोति । तद्धेतुको बाधो नोऽस्माकं न भवत्वित्यर्थः । अपि च **नः** अस्माकं **गोभ्यश्च** **पुरुषेभ्यश्च** **शं** सुख शंसनीयानां दोषाणां शान्तिर्वा **अस्तु** भवतु । हे **देवाः** **इह** अस्मिन् गृहे **कपोतः** **नः** अस्मान् **मा** **हिंसीत्** । युष्मदनुग्रहात् मा बाधताम् ॥