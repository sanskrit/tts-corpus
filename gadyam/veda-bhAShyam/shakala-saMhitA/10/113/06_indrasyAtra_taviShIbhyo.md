+++
title = "006"
devataa = "इन्द्रः"
RShiH = "शतप्रभेदनो वैरूपः"
ChandaH = "जगती"

+++


**अत्र** अस्मिन् काल एव **विरप्शिनः** महतो विविधं शब्दायमानस्य वा **ऋघायतः** शत्रून् हिंसतः **इन्द्रस्य** **तविषीभ्यः** । षष्ठ्यर्थे चतुर्थी । बलानां **मन्यवे** प्रख्यापनाय **अरंहयन्त** । आपो निरगच्छन् । रहिर्गत्यर्थः। **उग्रः** उद्गूर्णः सः **अपः** उदकानि **बिभ्रतं** धारयन्तं **तमसा** **परीवृतं** परितो वेष्टितम् । वृणोतेः कर्मणि क्तः ।  ‘ गतिरनन्तरः' इति स्वरः । संहितायाम् ' उपसर्गस्य घञि (पा, सू. ६.३० १२२) इति दीर्घः ॥ तं **वृत्रं** **यत्** यस्मिन् काले **ओजसा** स्ववीर्येण **व्यवृश्चत्** अत्यर्थमवधीत् ॥