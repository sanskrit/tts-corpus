+++
title = "005"
devataa = "इन्द्रः"
RShiH = "शतप्रभेदनो वैरूपः"
ChandaH = "जगती"

+++


**आत्** अपि च स **इन्द्रः** **तविषीः** महतीः सेनाः **सत्रा** सहैव **अपत्यत** अगच्छत् । ‘पद गतौ । दैवादिकः । वर्णव्यत्ययः ॥ यद्वा । पत्यत इत्यैश्वर्यकर्मा । सेनानामीष्टे  । तासामीश्वरोऽभवदित्यर्थः । स एव **द्यावापृथिवी** द्यावापृथिव्यौ **वरीयः** ॥ तृतीयायाः सुः । उरुतरेण महिम्ना **अबाधत** । तयोरन्तःस्थितान् शत्रूनवधीदित्यर्थः । **धृषितः** शत्रुवधे प्रगल्भः सन् **आयसम्** अयोमयं **वज्रम्** अवाभरत् अधारयत्। किमर्थम् । **मित्राय** **वरुणाय** **दाशुषे** हविर्दत्तवते यज्वने च **शेवं** सुखं कर्तुम् ॥ ॥ १४ ॥