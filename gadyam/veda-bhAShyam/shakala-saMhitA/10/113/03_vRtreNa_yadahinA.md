+++
title = "003"
devataa = "इन्द्रः"
RShiH = "शतप्रभेदनो वैरूपः"
ChandaH = "जगती"

+++


**युधये** योधनाय **आयुधा** आयुधानि वज्रादीनि **बिभ्रत्** धारयन्निन्द्रस्त्वं **यत्** यदा **अहिना** आहन्तव्येन **वृत्रेण** **समस्थिथाः** सहास्थाः ॥ तिष्ठतेर्लुङि  ‘ समवप्रविभ्यः स्थः' (पा. सू. १. ३. २२ ) इत्यात्मनेपदम् ।  ‘ स्थाध्वोरिच्च ' इति सिचः कित्त्वमिकारश्चान्तादेशः ।  ‘ ह्रस्वादङ्गात् ' (पा. सू. ८. २, २७ ) इति सिचो लोपः । यद्योगादनिघातः ।  ‘ तिङि चोदात्तवति ' इति गतेर्निघातः ॥ तत् **आविदे**॥ कृत्यार्थे केन्प्रत्ययः ॥ तव वृत्रवधादिकं वीर्यं प्रज्ञापयितुं **शंसम्** अशंसम् । शस्त्रैरहं स्तौमि ॥ शन्सु स्तुतौ । लङ्। वाक्यभेदादनिघातः ॥ किंच हे **उग्र** उद्गूर्णबल **अत्र** अस्मिन् काले एव **ते** त्वदीयं **महिमानमिन्द्रियं** वीर्यं च **विश्वे** सर्वे **मरुतः** **त्मना** आत्मना **सह** एव **अवर्धन्** । वर्णलोपश्छान्दसः । अवर्धयन् । मरुतो हीन्द्रस्य वीर्यं भवति ॥