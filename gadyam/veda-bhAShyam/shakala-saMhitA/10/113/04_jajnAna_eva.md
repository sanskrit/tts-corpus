+++
title = "004"
devataa = "इन्द्रः"
RShiH = "शतप्रभेदनो वैरूपः"
ChandaH = "जगती"

+++


स इन्द्रः **जज्ञान** **एव** ॥  ‘ जनी प्रादुर्भावे' । छान्दसस्य लिटः कानच् ॥ जायमाना एव **स्पृधः** शत्रून् **व्यबाधत** अत्यर्थमपीडयत् ॥ स्पृधः ।  ‘ स्पर्ध संघर्षे । क्विप।  ‘ अपस्पृधेथाम् । इति निपातनेनैकत्र संप्रसारणदर्शनादत्रापि भवति ॥ अत एव **वीरः** समर्थः सः **रणं** संग्रामम् अभिलक्ष्य **पौंस्यम्** आत्मीयं बलं **प्रापश्यत्** । अस्यैतावद्बलमिति प्रकर्षेण पश्यति । जानाति । किंच **अद्रिं** मेघम् **अवृश्चत्** वर्षणार्थमच्छिनत् । अनन्तरं **सस्यदः** ॥  ‘ स्यन्दू प्रस्रवणे'। क्विप् । शसि नलोपः । सह स्यन्दमाना अपः **अव** **सृजत्** अवाङ्मुखमसृजत् निरामयत्। तथा सः **पृथुं** महान्तं **नाकं** लोकं **स्वपस्यया** ॥ सुप आत्मनः क्यच् । अ प्रत्ययात् ' ( पा. सू. ३.३.१०२) इति स्त्रियामप्रत्ययः ॥ शोभनकर्मेच्छया अस्तभ्नात् । निरुद्धमकरोत् ॥ स्तम्भिः सौत्रो धातुः ॥