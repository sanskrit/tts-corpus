+++
title = "009"
devataa = "इन्द्रः"
RShiH = "शतप्रभेदनो वैरूपः"
ChandaH = "जगती"

+++


हे स्तोतारः **दक्षेभिः** वर्धनहेतुभिः **ऋक्वभिः** ॥  ‘ छन्दसीवनिपौ' इति वनिप्प्रत्ययः । अयस्मयादित्वेन भत्वाज्जश्त्वाभावः । पदत्वात् कुत्वम् (का. १. ४. २०) ॥ मन्त्रयुक्तैः **सख्येभिः** ॥ तदर्हतीत्यर्थे  ‘ छन्दसि च ' इति यत्प्रत्ययः ॥ सख्युरिन्द्रस्य योग्यैः **वचनेभिः** वचनैः स्तोत्रैः **सख्यानि** स्तुत्यस्तोतृलक्षणान्यभिलक्ष्य **भूरि** बहुवारम् इन्द्रं **प्र** **वोचत** प्रबूत अभिष्टुत । **इन्द्रः** तु **दभीतये** एतन्नामकाय राजर्षये **धुनिं** **च** **चुमुरिं** च एतन्नामकौ द्वावसुरौ **दम्भयन्** हिंसन् **श्रद्धामनस्या** । मनःशब्दात् क्यच् । श्रद्धायुक्तया मनस इच्छया **शृणुते** । युष्माभिः कृतानि स्तोत्राणि शृणोति ॥