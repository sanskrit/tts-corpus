+++
title = "008"
devataa = "इन्द्रो वैकुंठः"
RShiH = "इन्द्रो वैकुंठः"
ChandaH = "जगती"

+++


**अहं** **सप्तहा** सप्तसंख्याकानां शत्रुपुरां हन्ता। ‘सप्त यत्पुरः शर्म शारदीः ' (ऋ. सं. १. १७४.२ ) इत्युक्तम् । यद्वा । सप्त नमुच्यादीन् हतवान् । किंच **नहुषः** बन्धकस्यापि **नहुष्टरः** बन्धकतरोऽहं **शवसा** बलेन **तुर्वशं** **यदुं** च **प्राश्रावयं** शत्रुसंबन्धिगवादिप्रदानेन श्रावितवानस्मि । तौ यथा लोके श्रुतौ भवतः तथाकार्षमित्यर्थः । किंच **अहम्** **अन्यं** चास्मत्स्तोतारं **सहसा** बलेन **सहः** बलिनं **करम्** **अकार्षम्** । करोतेर्लुङि ‘कृमृदृरुहि°' इति च्लेरङ्। अडभावः । किंच **नव** नवसंख्याकाः **नवतिं** **च** नवतिसंख्याकाश्च । नवोत्तरनवतिमित्यर्थः । कथंभूताः । **व्राधतः** वर्धमानाः **वक्षयम्** अवहम् । व्यनाशयमित्यर्थः ॥