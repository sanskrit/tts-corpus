+++
title = "010"
devataa = "इन्द्रो वैकुंठः"
RShiH = "इन्द्रो वैकुंठः"
ChandaH = "जगती"

+++


**अहं** **तत्** प्रसिद्धं पयः **आसु** गोषु **धारयं** धृतवानस्मि । धृञ् धारणे । ण्यन्तस्य लङि रूपम् । **यत्** पयः **आसु** गोषु **देवश्चन** **त्वष्टा** देवशिल्पी सूर्यो वा देवः **न** **चन** **अधारयत** धर्तुं नाशक्नोत् । कीदृक् पयोऽधारयमिति चेत् उच्यते । **रुशत्** दीप्तं **स्पार्हं** स्पृहणीयम् । केषु प्रदेशेष्विति उच्यते । **गवामूधःसु** उद्धततरेषु गवां पयोधारणप्रदेशेषु । किंच **मधु** उदकं **वक्षणासु** । नदीनामैतत् । वहनशीलासु नदीषु धारयामीत्यनुषज्यते । नद्युदकधारणस्थावधिरुच्यते । **आ** **मधोः** आ उदकोत्पत्तेः । आगामिवर्षासमयपर्यन्तमित्यर्थः । कीदृशं मध्विति तदुच्यते । **श्वात्र्यम्** । श्वात्रमिति क्षिप्रनाम । क्षिप्रगमनार्हम् । यद्वा । श्वात्र्यमित्युत्तरत्र संबध्यते । श्वात्र्यं सुखावहं **सोमं** प्रति **आशिरं** धारयम् ॥