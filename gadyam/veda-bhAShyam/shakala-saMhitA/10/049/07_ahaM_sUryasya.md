+++
title = "007"
devataa = "इन्द्रो वैकुंठः"
RShiH = "इन्द्रो वैकुंठः"
ChandaH = "जगती"

+++


**अहं** **सूर्यस्य** देवस्य **आशुभिः** शीघ्रगामिभिः **एतशेभिः** एतशवर्णैरश्वैः **वहमानः** उह्यमानः **ओजसा** आत्मीयेन बलेन प्रकर्षेण **परि** **यामि** परिगच्छामि सूर्यात्मना । किंच **यत्** यदा **मा** मां **मनुषः** मनुष्यस्य **सावः** सोमाभिषवः **आह** ब्रूते । आह्वयतीत्यर्थः । किमर्थमाह । **निर्णिजे** । निर्णिगिति रूपनाम । यज्ञस्वरूपायेत्यर्थः । तदानीं **कृत्व्यं** कर्तव्यम् । हन्तव्यमित्यर्थः । **दासम्** उपक्षपयितारं शत्रुं **हथैः** हननसाधनैः **ऋधक्कृषे** पृथक्करोमि । ऋधगित्ययं पृथगर्थे ।