+++
title = "004"
devataa = "इन्द्रः"
RShiH = "ऐन्द्रो वसुक्रः"
ChandaH = "त्रिष्टुप्"

+++


हे **जरितः** शत्रूणां जरयितरिन्द्र त्वं **मे** मम **सु** शोभनमपि **इदम्** ईदृशं रूपं सामर्थ्यम् **आ** **चिकिद्धि** आ समन्ताज्जानीहि । कीदृशम् । **नद्यः** गङ्गाद्याः सरितः **प्रतीपं** प्रतिकूलं **शापम्** उदकं **वहन्ति** । अपि च **लोपाशः** । लुप्यमानं तृणमश्नातीति लोपाशो मृगः । मया प्रेषितः सन् **प्रत्यञ्चम्** आत्मानं प्रति गच्छन्तं **सिंहम्** **अत्साः** अत्सारीत् । आभिमुख्येन गच्छति । तथा **क्रोष्टा** शृगालः **वराहं** बलवन्तमपि सूकरं **कक्षात्** अतिगहनदेशात् **निरतक्त** निर्गमयति । एतदपि सर्वं सामर्थ्यं त्वत्पुत्रे मयि त्वत्प्रसादाल्लब्धमपि जानीहीत्यर्थः ॥