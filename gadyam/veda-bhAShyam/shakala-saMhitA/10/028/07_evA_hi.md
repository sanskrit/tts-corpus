+++
title = "007"
devataa = "इन्द्रः"
RShiH = "ऐन्द्रो वसुक्रः"
ChandaH = "त्रिष्टुप्"

+++


**हि** यस्मात्कारणात् **एव** एवमनेनोक्तप्रकारेण हे **इन्द्र** **देवाः** मरुदादयः ऋत्विग्यजमाना वा **तवसं** महान्तं त्वत्पुत्रं त्वद्रूपेणावस्थितं सन्तं वसुक्रं **मां** कर्मन्कर्मन् वृत्रवधाग्निहोत्रादौ सर्वस्मिन् कर्मणि **उग्रं** शूरमसह्यं वा **वृषणं** वर्षितारं हविषां दातारं **जज्ञुः** जानन्ति अतः **मन्दसानः** मोदमानोऽहं **वज्रेण** आयुधेन **वृत्रं** मेघमसुरं वा **वधीं** अवधिषम्। किंच **दाशुषे** हविर्दत्तवते यजमानाय वृष्टिप्रदानार्थं **महिना** महत्त्वेन व्रजं मेघसमूहम् **अप** **वम्** अपावम् अपवृणोमि ॥