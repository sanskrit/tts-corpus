+++
title = "002"
devataa = "ऐन्द्रो वसुक्रः"
RShiH = "इन्द्रः"
ChandaH = "त्रिष्टुप्"

+++


**वृषभः** कामानां वर्षिता **तिग्मशृङ्गः** तीक्ष्णरश्मिः **सः** इन्द्रोऽहं **पृथिव्याः** अन्तरिक्षस्य **वर्ष्मन्** वर्ष्मणि । वर्ष्मञ्शब्द उन्नतवचनः स्थिरवचनो वा । एवंभूते **वरिमन्** विस्तीर्णे प्रदेशे **रोरुवत्** भृशं शब्दायमानः सन् **आ** **तस्थौ** आतिष्ठामि । एवंभूतोऽहं **विश्वेषु** सर्वेषु **वृजनेषु** संग्रामेषु **एनम्** ईदृशं वसुक्रं यजमानं **पामि** रक्षामि। **यः** यजमानः **सुतसोमः** अभिषुतसोमः **मे** मम **कुक्षी** उभौ पार्श्वौ **पृणाति** सोमरसपुरोडाशादिहविर्भिः पूरयति । ईदृशं रक्षामीति संबन्धः॥