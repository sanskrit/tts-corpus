+++
title = "001"
devataa = "इन्द्रः"
RShiH = "जय ऐन्द्रः"
ChandaH = "त्रिष्टुप्"

+++


हे **पुरुहूत** बहुभिराहूतेन्द्र **शत्रून्** वैरिणः **प्र** **ससाहिषे** प्रकर्षेणाभिभवसि । **ते** तव **शुष्मः** शोषकं बलं **ज्येष्ठः** प्रशस्यतमं वृद्धतमं वा भवति । **इह** अस्मिन् कर्मणि **रातिः** तव दानम् **अस्तु** अस्मभ्यं भवतु । तदर्थं हे **इन्द्र** **दक्षिणेन** हस्तेन **वसूनि** धनानि **आ** **भर** आहर आनय । त्वं **रेवतीनां** रयिमतीनां बहुधनानां **सिन्धूनां** स्यन्दनशीलानां नदीनां **पतिः** **असि** स्वामी भवसि ॥ रयिशब्दान्मतुपि  ‘ रयेर्मतौ बहुलम्' इति संप्रसारणम् ।  ‘ छन्दसीरः इति मतुपो वत्वम् । रेशब्दाच्च°' (का. ६.१.१७६.१ ) इति तस्योदात्तत्वम् ॥