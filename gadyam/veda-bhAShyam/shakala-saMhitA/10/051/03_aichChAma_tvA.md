+++
title = "003"
devataa = "अग्निः सौचीकः"
RShiH = "देवाः"
ChandaH = "त्रिष्टुप्"

+++


एवमग्निना पृष्टा देवा अग्निं ब्रुवन्ति । हे **जातवेदः** जातप्रज्ञ **अग्ने** **त्वा** त्वाम् अनु **ऐच्छाम** । कीदृशं त्वाम् **अप्सु** उदकेषु **ओषधीषु** च **बहुधा** **प्रविष्टम्** । अन्विष्य च **तं** तादृशमप्प्रविष्टं **त्वा** त्वां **यमः** देवः **अचिकेत्** ज्ञातवान् हे **चित्रभानो** चायनीयरश्मे । कुत्र स्थितं ज्ञातवानिति तदुच्यते । **दशान्तरुष्यात्** । अन्तरुष्यं गूढमावासस्थानं तच्च स्थानं दशसंख्योपेतम् । तादृशं स्थानम् **अतिरोचमानम्** अतीत्य प्रकाशमानम् । अग्नेर्हि गूढानि दश स्थानानि भवन्ति । पृथिव्यादयस्त्रयो लोका अग्निवाय्वादित्यास्त्रयो देवा आप ओषधयो वनस्पतयः प्राणिशरीरमिति दश स्थानानि ॥