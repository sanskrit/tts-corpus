+++
title = "005"
devataa = "अग्निः सौचीकः"
RShiH = "देवाः"
ChandaH = "त्रिष्टुप्"

+++


अग्निनैवमुक्ता देवाः पुनरग्निमाह्वयन्ति । हे **अग्ने** **एहि** आगच्छ। **मनुः** मनुष्यो यष्टा मननीयो मनू राजा वा **देवयुः** देवान् यष्टुमिच्छन् **यज्ञकामश्च** भवति । अत एहि । किं कुर्वन् यज्ञकामो भवतीति चेदुच्यते । **अरंकृत्य** केवलं तेजःपुञ्जमेवालंकुर्वन् । यद्वेदमुत्तरत्र संबध्यते । त्वं तु अलंकृत्यात्मानमलंकुर्वन् **तमसि** अन्यैर्ज्ञातुमशक्येऽन्धकारे **क्षेषि** निवससि । हे अग्ने आगत्य च **देवयानान्** देवान प्रति यैर्मनुष्या गच्छन्ति तान् **पथः** मार्गान् **सुगान्** **कृणुहि** कुरु। ‘कृवि हिंसाकरणयोश्च । ‘ धिन्विकृण्व्योरञ्च' इत्युप्रत्ययः । संमत्या नो यज्ञनिष्पत्तेर्देवयानाः सुपथा भवन्ति । **वह** च **हव्यानि** अस्मदीयानि **सुमनस्यमानः** सौमनस्यमाचरंस्त्वम् ॥ ॥ १० ॥