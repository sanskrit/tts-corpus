+++
title = "008"
devataa = "देवाः"
RShiH = "अग्निः सौचीकः"
ChandaH = "त्रिष्टुप्"

+++


अनेनाग्निर्हविर्वहने दातव्यान्युक्त्वा दत्तेति प्रतिजानाति । हे देवाः **मे** मह्यं **प्रयाजान्** प्रधानस्य प्रमुखे यष्टव्यानेतन्नामकान् हविर्भागान् तथा **अनुयाजान्** अनु प्रधानात्पश्चाद्यष्टव्यानेतन्नामकान् **केवलान्** असाधारणान् **दत्त** प्रयच्छत । तथा **ऊर्जस्वन्तं** प्रत्यभिघारणास्सारवन्तं **हविषः** सर्वस्यापि चरुपुरोडाशादेः **भागं** स्विष्टकृदाख्यं भागं दत्त । अथवोर्जस्वन्तं हविषो भागं प्रयाजानुयाजाख्यं दत्तेति योज्यम्। किंच **अपां** सारभूतं ताभ्य उत्पन्नं वा **घृतम्** आज्यभागादिसाधनम् **ओषधीनाम्** ओषधीभ्य उत्पन्नं **पुरुषं** **च** भागं दत्त । किंच **अग्नेः** मम **दीर्घमायुः** **च** **अस्तु** । वषट्कारकृतवधभयं मा भूदित्यर्थः । अमुमितिहासं प्रस्तुत्य कौषीतकिब्राह्मणं- तस्मादाहुराग्नेयाः प्रयाजा आग्नेया अनुयाजा आग्नेयमाज्यमाग्नेयः पुरोडाशः' इति । शरीरदाया ह वा अग्नयो भवन्ति इति च ब्राह्मणं ‘ पुरुषाहुतिर्यस्य प्रियतमा' इति च ॥