+++
title = "002"
devataa = "विश्वेदेवा ऋत्विजो वा"
RShiH = "बुधः सौम्यः"
ChandaH = "त्रिष्टुप्"

+++


**मन्द्रा** मन्द्राणि मदकराणि स्तोत्राणि **कृणुध्वं** कुरुध्वं हे सखायः । ‘कृवि हिंसाकरणयोः । ‘ धिन्विकृण्व्योरच्च ' इत्युप्रत्यर्थः । अकारश्चान्तादेशः । यद्वा करोतेर्व्यत्ययेन श्नुः । तथा **धियः** कर्माणि चयनप्रदेशकर्षणादीनि **आ** **तनुध्वं** विस्तारयत । तथा **अरित्रपरणीं** कर्षणादिरूपेणारित्रेण पारयितव्यां नावं चयनाख्यां **कृणुध्वं** कुरुध्वम् । तथा **आयुधा** आयुधानि सीरयुगादीनि **अरम्** अलं **कृणुध्वम्** । हे **सखायः** ऋत्विजः **प्राञ्चं** प्रागञ्चनं **यज्ञं** यष्टव्यमग्निं **प्र** **णयत** प्रकर्षेण नयत । आदौ कर्षणं प्राञ्चं कुरुतेत्यर्थः ॥