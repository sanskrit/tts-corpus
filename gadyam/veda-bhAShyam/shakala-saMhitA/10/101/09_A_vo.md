+++
title = "009"
devataa = "विश्वेदेवा ऋत्विजो वा"
RShiH = "बुधः सौम्यः"
ChandaH = "जगती"

+++


हे **देवाः** स्तोतार ऋत्विजः **वः** युष्माकम् **ऊतये** **यज्ञियां** यज्ञार्हां **धियं** बुद्धिम् **आ** **वर्ते** प्रवर्तये । यद्वा । हे देवा ऋत्विजः वो यज्ञियां धियं युष्माकं कर्तव्यत्वेन संबन्धिनामस्माकमूतये रक्षणाय आ वत । अपि वा देवा एवं संबोध्याः । हे देवा: वो युष्माकं धियं बुद्धिमा वर्ते आवर्तयामि । किमर्थम् । ऊतयेऽस्माकं रक्षणाय । कीदृशीं धियम् । **यज्ञियां** यज्ञार्हां **देवीं** द्योतमानां **यजतां** पूज्याम् । **इह** अस्मिन् यागे अस्यां भूमौ वा । एको यज्ञियामिति शब्दः पूरणः । **सा** धीः **नः** अस्माकं **दुहीयत्** दुह्यात् । तत्र दृष्टान्तः । **यवसेव** यवसानि भक्षयित्वेव **गत्वी** पुनर्गोष्ठं गत्वा । पीत्वीतिवत् । **पयसा** **सहस्रधारा** **मही** महती **गौः** यथा दुग्धे तद्वत् ॥