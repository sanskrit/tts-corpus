+++
title = "001"
devataa = "विश्वेदेवा ऋत्विजो वा"
RShiH = "बुधः सौम्यः"
ChandaH = "त्रिष्टुप्"

+++


अग्निं चेष्यमाणा ऋत्विजो वदन्ति । हे **सखायः** सखिभूता ऋत्विजः **समनसः** समानमनस्काः परस्परमद्रोग्धारः । अन्योन्यं कर्मानुकूला इत्यर्थः । तादृशा यूयम् **उत्** उत्कृष्टं **बुध्यध्वं** जानीध्वम् । उत्तरत्र युष्माकं कर्तव्यमेवोपदिशति । तथा **अग्निं** **सम्** **इन्ध्वं** सम्यग्दीपयध्वम् । ‘ ञिइन्धी दीप्तौ । रौधादिकः । लोटि ‘श्नसोरल्लोपः' इत्यल्लोपः। **बहवः** अनेके **सनीळाः** समाननिवासा एकस्यामेव शालायां निवसन्तः । अहं च **दधिक्राम्** एतन्नामिकां देवताम् **अग्निमुषसं** **च** **देवीम्** एतांस्त्रीन् देवान् **इन्द्रावतः** इन्द्रेण युक्तान **वः** युष्मान्’ **अवसे** अस्माकं रक्षणाय **नि** नितरां **ह्वये** आह्वयामि ॥