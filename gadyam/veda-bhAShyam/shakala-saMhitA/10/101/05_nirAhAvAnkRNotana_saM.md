+++
title = "005"
devataa = "विश्वेदेवा ऋत्विजो वा"
RShiH = "बुधः सौम्यः"
ChandaH = "बृहती"

+++


हे सखायः **आहावान्** । आहूयन्ते पानार्थं गावोऽत्रेत्याहावा निपानानि । अत्रौचित्यादग्निचयनप्रदेशकर्षणार्थगोपानसाधनद्रुममयपानपात्राण्युच्यन्ते । तानाहावान् **निः** **कृणोतन** निष्कुरुत । आह्वयतेः ‘ निपानमाहावः (पा. सू. ३. ३. ७४ ) इति निपातितः । थाथादिस्वरः । कृणोतन । ‘ तप्तनप्' इत्यादिना तनप् । पित्त्वेनाङित्त्वाद्गुणः  । ‘ श्नाभ्यस्तयोरातः' इत्याकारलोपः । किमर्थमाहावकरणं वरत्रस्थापनं चेति । अत्रोच्यते । **वयम्** **अवतम्** अवटं सिञ्चामहै। कीदृशमवटम् । **उद्रिणम्** उद्राववन्तं **सुषेकं** सुष्ठु सेक्तुं शक्यम् **अनुपक्षितम्** अनुपक्षीणं कदाचिदप्युदकोपक्षयरहितम्॥