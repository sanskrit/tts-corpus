+++
title = "010"
devataa = "विश्वेदेवा ऋत्विजो वा"
RShiH = "बुधः सौम्यः"
ChandaH = "त्रिष्टुप्"

+++


हे अध्वर्यो त्वम् **ईम्** एनं **हरिं** हरितवर्णं सोमं **द्रोः** दुमविकारस्य पात्रस्य **उपस्थे** उपरि **आ** **सिञ्च** आसेकं कुरु। **तु** इति पूरणः । तदर्थं हे पात्रसंपादिनः **अश्मन्मयीभिः** अयःशिलासारभूताभिः **वाशीभिः** **तक्षत** पात्राणि । नकारोपजनश्छान्दसः । मयटः टित्त्वात् ङीप् । तानि पात्राणि सोमपूर्णानि **दश** दशसंख्याकानि **कक्ष्याभिः** प्रकारैः पर्यायेण **परि** **ष्वजध्वं** संस्कुरुध्वम् । आसादयत । यद्वा । वाशीभिरश्मन्मयीभिर्हविर्धानशकटे तक्षत । ते च दश कक्ष्याभिर्दशसंख्याकाभिः रज्जुभिः परि ष्वजध्वम्। **उभे** **धुरौ** युगसंबन्धिन्यौ **प्रति** वह्नी वाहकावनड्वाहौ **युनक्त**। अथवायं मन्त्रश्चयनक्षेत्रकर्षणसाधनहलविषयतया व्याख्येयः ॥