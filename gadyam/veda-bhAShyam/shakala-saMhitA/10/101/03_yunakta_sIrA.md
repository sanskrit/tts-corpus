+++
title = "003"
devataa = "विश्वेदेवा ऋत्विजो वा"
RShiH = "बुधः सौम्यः"
ChandaH = "त्रिष्टुप्"

+++


हे सखायो यूयं **सीरा** सीराणि **युनक्त** युङ्ध्वमनडुद्भिः सह । युजेर्लोटि ‘ तप्तनप्तनथनाश्च इति तबादेशः । अत एव अङित्त्वात् ' श्नसोरल्लोपः' इत्यल्लोपाभावः। तदर्थं **युगा** युगानि **वि** **तनुध्वं** विस्तारयध्वम् । **कृते** च **योनौ** **इह** सीतायां **बीजं** ग्राम्यमारण्यं च **वपत** निधत्त । तिलमाषव्रीह्यादिकं ग्राम्यसप्तकं वेणुश्यामाकनीवारादिकमारण्यबीजसप्तकं च कृष्टाकृष्टयोर्निवपतेत्यर्थः । ‘ सप्त ग्राम्याः कृष्टे सप्तारण्या अकृष्टे ' इत्यापस्तम्बः । तथा **नः** अस्माकं **गिरा** स्तुत्या प्रशस्त्या सहास्माकं **श्रुष्टिः** अन्नं **सभराः** सभरम् **असत्** भवति भवतु । तथा **नेदीय** **इत्** अन्तिकमेव **सृण्यः** । सृणिरङ्कुशः । अङ्कुशवद्वक्रो लवित्रः । **पक्वं** स्तम्बम् **एयात्** आभिमुख्येन गच्छतु । श्रुष्टिः सभरा असत् सृण्यः पक्वमेयादिति चशब्दानुवृत्तेः ‘चवायोगे प्रथमा ' इति प्रथमस्य निघाताभावः ॥