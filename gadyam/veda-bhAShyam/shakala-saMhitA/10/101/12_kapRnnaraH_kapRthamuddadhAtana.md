+++
title = "012"
devataa = "विश्वेदेवा ऋत्विजो वा"
RShiH = "बुधः सौम्यः"
ChandaH = "जगती"

+++


हे **नरः** नेतार ऋत्विजः एष इन्द्रः **कपृत्** । सुखस्य पूरको यष्टॄणां स्तोतॄणां च । कमिति सुखनाम । तं **कपृथं** सुखस्य पूरयितारमिन्द्रं **चोदयत** प्रेरयत **खुदत** खुर्दत क्रीडयत । खुर्द क्रीडायां' भौवादिकः । व्यत्ययेन शः । रेफलोपश्छान्दसः । संपिंष्ट संस्कुरुतेत्यर्थः । किमर्थम् । **वाजसातये** अन्नस्य लाभाय । तदेवाह । हे होतः **निष्टिग्र्यः** **पुत्रम्** । निष्टिं दितिं स्वसपत्नीं गिरतीहि निष्टिग्रीरदितिः । तस्याः पुत्रम् **इन्द्रं** **सबाधः** । सह पापैः प्रयासरूपैः कर्मभिर्बाध्यन्त इति सबाध ऋत्विजः। तथाविधा यूयं **सोमपीतये** तस्य सोमपानाय **ऊतये** अस्माकं रक्षणाय वा **आ** **च्यवय** । व्यत्ययेनैकवचनम्। आच्यावयतेत्यर्थः ॥ ॥ १९ ॥