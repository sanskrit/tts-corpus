+++
title = "001"
devataa = "हविर्धाने"
RShiH = "विवस्वानादित्यः"
ChandaH = "त्रिष्टुप्"

+++


हे हविर्धानशकटे **वां** युवामहं **पूर्व्यं** पूर्वस्मिन् काले भवम् । अनादिकालप्रवृत्तमित्यर्थः । एवंभूतं **ब्रह्म** मन्त्रम् । उच्चार्येति शेषः । **नमोभिः** सोमादिहविर्लक्षणैरन्नैः **युजे** युनज्मि । युवयोरुपरि सोमादिकमारोप्य पत्नीशालातो हविर्धानं प्रति युवां नयामीत्यर्थः । एवंभूतयोर्युवयोः **श्लोकः** शब्दः **वि** **एतु** विश्वान् देवान् प्रति विविधं गच्छतु । तत्र दृष्टान्तः । **पथ्येव** **सूरेः** । यथा स्तोतुः स्वभूता पथ्या परिणामसुखावहा आहुतिः विश्वान् देवान् प्रति विविधं गच्छति तद्वत् । **अमृतस्य** अमरणधर्मणः प्रजापतेः **पुत्राः** **विश्वे** देवाः एवंभूतं शब्दं **शृण्वन्तु** **ये** देवाः **दिव्यानि** दिवि भवानि **धामानि** स्थानानि **आ** **तस्थुः** अधिष्ठितवन्तः । ते शृण्वन्त्वित्यर्थः ॥