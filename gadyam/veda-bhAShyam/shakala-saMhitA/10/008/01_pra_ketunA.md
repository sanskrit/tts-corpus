+++
title = "001"
devataa = "अग्निः"
RShiH = "त्रिशिरास्त्वाष्ट्रः"
ChandaH = "त्रिष्टुप्"

+++


**अग्निः** **बृहता** महता **केतुना** प्रज्ञानेन युक्तः सन् **आ** इदानीं **रोदसी** द्यावापृथिव्यौ **प्र** **याति** प्रकर्षेण गच्छति । किंच देवानामाह्वानकाले **वृषभः** इव **रोरवीति** अत्यर्थं शब्दं करोति । **दिवश्चित्** द्युलोकस्यापि **अन्तान्** अवसानान् **उपमान्** समीपांश्च प्रदेशान् ज्वलनात्मनादित्यात्मना वा स्थितः **उदानट्** ऊर्ध्वं व्याप्नोति । **अपां** वृष्टिलक्षणानामुदकानाम् **उपस्थे** उपस्थानेऽन्तरिक्षे वैद्युतात्मना **महिषः** महान् ववर्ध वर्धते ॥