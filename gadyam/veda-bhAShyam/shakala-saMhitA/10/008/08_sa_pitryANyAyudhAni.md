+++
title = "008"
devataa = "इन्द्रः"
RShiH = "त्रिशिरास्त्वाष्ट्रः"
ChandaH = "त्रिष्टुप्"

+++


**आप्त्यः** आप्त्यस्य पुत्रोऽपां पुत्रो वा। तकारोपजनश्छान्दसः । **सः** त्रितः **पित्र्याणि** स्वपितृसंबन्धीनि **आयुधानि** **विद्वान्** जानन् **इन्द्रेषितः** त्रिशिरसा मया सह युद्धार्थमिन्द्रेण प्रेषितः सन् **अभ्ययुध्यत्** अभिमुख्येन युद्धवान् । तदनन्तरं सप्तरश्मिं शत्रुनियमनार्थं सप्तप्रग्रहहस्तम् । यद्वा । सप्तरश्मिरादित्यः । तत्सदृशम् । **त्रिशीर्षाणं** त्रिशिरस्कं मां **जघन्वान्** हतवान् । मूर्च्छितं कृतवानित्यर्थः । किं च **त्रितः** **त्वाष्ट्रस्य** **चित्** त्वष्टृपुत्रस्य ममापि **गाः** पशून् **निः** **ससृजे** विसृष्टवान् । अपहृतवानित्यर्थः ॥