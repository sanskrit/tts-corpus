+++
title = "004"
devataa = "अग्निः"
RShiH = "त्रिशिरास्त्वाष्ट्रः"
ChandaH = "त्रिष्टुप्"

+++


हे **वसो** स्वेन तेजसा सर्वस्याच्छादयितर्वसुमन् वा प्रशस्य वा अग्ने **त्वम्** **उषउषः** सर्वस्या एवोषसः **अग्रं** पूर्वम् **एषि** प्राप्नोषि । अपि च **यमयोः** युग्मयोः परस्परमवियुक्तयोरहोरात्रयोः **विभावा** दीप्तिमान् **अभवः** भवसि । **तन्वे** **स्वायै** आत्मीयाच्छरीरात् **मित्रम्** आदित्यं **जनयन्** उत्पादयन् **सप्त** **पदानि** सप्तसंख्याकानि धिष्ण्यादिस्थानानि **ऋताय** यज्ञार्थं **दधिषे** धारयसि ॥