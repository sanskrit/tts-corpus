+++
title = "006"
devataa = "अग्निः"
RShiH = "त्रिशिरास्त्वाष्ट्रः"
ChandaH = "त्रिष्टुप्"

+++


हे अग्ने त्वं **यत्र** यस्मिन्नन्तरिक्षे **शिवाभिः** कल्याणीभिः **नियुद्भिः** नियुत्संज्ञकाभिरश्वजातिभिः संबद्धं वायुं **सचसे** संगच्छसे तस्मिन्नन्तरिक्षे **यज्ञस्य** **रजसश्च** उदकस्य च **नेता** प्रापयिता **भुवः** भवसि । ‘अग्निर्वा इतो वृष्टिं समीरयति' ( निरु. ७. २४ ) इति श्रुतेः । किंच **दिवि** द्युलोके **मूर्धानं** शिरोवत्प्रधानभूतं **स्वर्षां** सर्वस्य संभक्तारमादित्यं **दधिषे** हविर्वहनद्वारेण धारयसि । हे **अग्ने** त्वं **जिह्वां** ज्वालां **हव्यवाहं** हविषां वोढ्रीं **चकृषे** करोषि ॥