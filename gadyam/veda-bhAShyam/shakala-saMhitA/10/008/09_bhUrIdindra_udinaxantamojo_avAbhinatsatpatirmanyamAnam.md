+++
title = "009"
devataa = "इन्द्रः"
RShiH = "त्रिशिरास्त्वाष्ट्रः"
ChandaH = "त्रिष्टुप्"

+++


**सत्पतिः** सतां पालकः **इन्द्रः** भूरीत् बह्वेव पूर्वतुल्यमतिरिक्तं वा **ओजः** बलम् **उदिनक्षन्तं** व्याप्नुवन्तं **मन्यमानं** शूरमित्यात्मानं चिन्तयन्तम् । यद्वा । मन्यतिर्दीप्तिकर्मा क्रोधक वा । दीप्यमानं क्रुध्यन्तं वा । त्वष्टृपुत्रं माम् **अवाभिनत्** वज्रेण विदारितवान् । विदार्य **त्वाष्ट्रस्य** **चित्** त्वष्टृपुत्रस्यापि **गोनां** गवाम् । स्वामिन इति शेषः । **विश्वरूपस्य** मम **त्रीणि** **शीर्षा** शीर्षाणि **आचक्राणः** आ समन्ताच्छब्दं कुर्वन् **परा** **वर्क्** पराङ्मुखस्य वृक्णवान् छिन्नवानित्यर्थः । ईदृशं भावि वस्तु विश्वरूपः स्वप्नान्तेऽनेन तृचेन दृष्टवान् ॥ ॥ ४ ॥