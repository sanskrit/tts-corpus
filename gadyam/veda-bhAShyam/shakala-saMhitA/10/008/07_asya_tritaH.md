+++
title = "007"
devataa = "इन्द्रः"
RShiH = "त्रिशिरास्त्वाष्ट्रः"
ChandaH = "त्रिष्टुप्"

+++


अस्मिंस्तृच इममर्थं ब्रवीति । हे त्रित सर्वेषामायुधानि वेत्ता त्वं त्वष्टृपुत्रस्य त्रिशिरसो वधार्थं मम साहाय्यं कुर्वितीन्द्रेणैवं पृष्टस्त्रितः स्ववीर्यवृद्ध्यर्थं यज्ञभागं वव्रे । स चेन्द्रस्तस्मै पाणिप्रक्षालनार्थं च जलं यज्ञभागं च दत्तवान् । अनेन यज्ञभागेन वृद्धवीर्यः **त्रितः** एतत्संज्ञक ऋषिः **एवैः** आत्मनो रक्षणैर्युक्तः **अन्तः** यज्ञस्य मध्ये **धीतिं** भागम् **इच्छन्** **परस्य** उत्कृष्टस्य **पितुः** सर्वस्य जगतः पालयितुः **अस्य** इन्द्रस्य **क्रतुना** त्रिशिरसो मम वधार्थं साहाय्यभूतेन कर्मणा निमित्तेन **वव्रे** सखायं वृतवान् । किंच **पित्रोः** मातापितृभूतयोर्द्यावापृथिव्योः **उपस्थे** समीपस्थे यज्ञे **सचस्यमानः** ऋत्विग्भिः सेव्यमानस्त्रितः **जामि** योग्यमिन्द्रस्यानुरूपं स्तोत्रं **ब्रुवाणः** इन्द्रस्य बलवृद्ध्यर्थमुच्चारयन् **आयुधानि** स्वभूतानि **वेति** । त्वष्टृपुत्रस्य मम वधार्थमागच्छति ॥