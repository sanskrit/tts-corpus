+++
title = "008"
devataa = "देवाः"
RShiH = "बृहस्पतिर्बृहस्पतिर्वा लौक्य अदितिर्वा दाक्षायणी"
ChandaH = "अनुष्टुप्"

+++


**अष्टौ** **पुत्रासः** पुत्रा मित्रादयः **अदितेः** भवन्ति **ये** अदितेः **तन्वस्परि** शरीरात् **जाताः** उत्पन्नाः । अदितेरष्टौ पुत्रा अध्वर्युब्राह्मणे परिगणिताः । तथा हि - ‘ ताननुक्रमिष्यामो मित्रश्च वरुणश्च धाता चार्यमा चांशश्च भगश्च विवस्वानादित्यश्च ' (तै. आ. १. १३. ३) इति । तथा तत्रैव प्रदेशान्तरेऽदितिं प्रस्तुत्याम्नातं--  ‘ तस्या उच्छेषणमददुस्तत्प्राश्नात् सा रेतोऽधत्त तस्यै चत्वार आदित्या अजायन्त सा द्वितीयमपचत् ' इत्यादिनाष्टानामादित्यानामुत्पत्तिर्वर्णिता (तै. सं. ६. ५. ६. १ ) । सादितिः **सप्तभिः** पुत्रैः **देवानुप** **प्रैत्** उपागच्छत् । अष्टमं पुत्रं **मार्ताण्डं** सूर्यं **परा** **आस्यत्** उपरि प्राक्षिपदित्यर्थः ॥