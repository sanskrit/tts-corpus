+++
title = "002"
devataa = "देवाः"
RShiH = "बृहस्पतिर्बृहस्पतिर्वा लौक्य अदितिर्वा दाक्षायणी"
ChandaH = "अनुष्टुप्"

+++


**ब्रह्मणः** अन्नस्य **पतिः** अदितिः **एता** एतानि देवानां जनिमानि **कर्मारइव** स यथा भस्त्रयाग्निमुपधमति प्रज्वलनार्थमेवं **सम्** **अधमत्** उदपादयदित्यर्थः । **देवानां** **पूर्व्र्ये** **युगे**। आदिसृष्टावित्यर्थः । तेषामुपादानकारणात **असतः** नामरूपवर्जितत्वेनासत्समानाद्ब्रह्मणः सकाशात् **सत्** नामरूपविशिष्टं देवादिकम् **अजायत** प्रादुरभूत् । असद्वा इदमग्र आसीत्ततो वै सदजायत ' (तै. उ. २. ७) इति हि श्रुतिः। न सदात्मकस्य प्रपञ्चस्यासत्कारणत्वं युक्तमिति वाच्यं, छन्दोगैः  ‘ कथमसतः सज्जायेत ' इति असत्कारणत्वमाक्षिप्य ‘सत्त्वेव सोम्येदमग्र आसीत् ' ( छाः उ, ६. २. २) इत्यवधारितत्वात् । तर्ह्यसत्कारणप्रतिपादकवाक्यानां का गतिरिति चेत् तेषामव्याकृतत्वाभिप्रायत्वात् ' तद्धेदं तर्ह्यव्याकृतमासीत्' (श. ब्रा. १४. ४. २. १५) इति श्रुतेः । यद्येवं तर्ह्यदितेः सकाशात्कथं देवाद्युत्पत्तिः । ‘वायोरग्निः' (तै. आ.८.१) इत्यादिवत् अधिष्ठानसकाशादुत्पत्तेः । यद्वा देवानां कारणभूतं सत् असतो ब्रह्मणः सकाशादुत्पन्नमिति योजनादुक्तन्यायोऽस्मिन्पक्षेऽपि समान एव ॥