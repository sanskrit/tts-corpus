+++
title = "006"
devataa = "देवाः"
RShiH = "बृहस्पतिर्बृहस्पतिर्वा लौक्य अदितिर्वा दाक्षायणी"
ChandaH = "अनुष्टुप्"

+++


अनयोत्तरेण चादित्याः स्तूयन्ते । **यत्** यदा हे **देवाः** **अदः** अमुष्मिन् **सलिले** यूयं **सुसंरब्धाः** सुष्ठु लब्धात्मानः **अतिष्ठत** स्थितवन्तः ।  ‘ आपो वा इदं सर्वम्' ( तै. आ. १०. २२ )  ‘ अप एव ससर्जादौ ' (मनु.१.८) इति श्रुतिस्मृती । **अत्र** अस्मिन् सलिले **नृत्यतामिव** **वः** युष्माकं संबन्धी **तीव्रः** दुःसहः **रेणुः** अंशभूत एकः **अपायत** अपागच्छत् । दिवं प्रति गत इति सूर्याभिप्रायम् ।  ‘ परा मार्ताण्डमास्यत् ' इति वक्ष्यति ॥