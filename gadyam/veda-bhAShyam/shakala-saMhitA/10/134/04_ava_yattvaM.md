+++
title = "004"
devataa = "इन्द्रः"
RShiH = "मान्धाता यौवनाश्वः"
ChandaH = "महापङ्क्तिः"

+++


हे **शतक्रतो** बहुकर्मन् बहुप्रज्ञ वा **इन्द्र** **सुन्वते** सोमाभिषवं कुर्वते । सुनोतेर्लटः शतृ । 'हुश्नुवोः सार्वधातुके' इति यण् । ‘शतुरनुमः' इति विभक्तेरुदात्तत्वम् । ईदृशाय यजमानाय **यत्** यदा **त्वं** **विश्वानि** व्याप्तान्यन्नानि धनानि वा **अव** **धूनुषे** अभिगमयसि ददासीत्यर्थः । तदा **रयिं** **न** रयिं च पुत्ररूपं धनं च **सहस्रिणीभिः** सहस्रसंख्यायुक्ताभिः **ऊतिभिः** रक्षाभिः **सचा** सह प्रदेहि । गतमन्यत् ॥