+++
title = "001"
devataa = "इन्द्रः"
RShiH = "मान्धाता यौवनाश्वः"
ChandaH = "महापङ्क्तिः"

+++


हे **इन्द्र** उभे रोदसी द्यावापृथिव्यौ  **यत्** यस्त्वम् **आपप्राथ** तेजसाप्रासि आपूरयसि ।  प्रा पूरणे'। आदादिकः । छान्दसो लिट् ।  **उषाइव** यथोषाः स्वभासा सर्वं जगदापूरयति तद्वत् । तं  **महीनां** महतां देवानामपि  **महान्तम्** अधिकं चर्षणीनां मनुष्याणामपि सम्राजम् ईश्वरमिन्द्रं **त्वा** त्वां देवी देवनशीला **जनित्री** साधु जनयित्री अदितिः  **अजीजनत्** अजनयत् । जनेर्ण्यन्तात्, लुङि चङि रूपमैतत् । यस्मादेषा **जनित्री** ईदृशं पुत्रम् अजीजनत् अतः कारणात् सा भद्रा कल्याणी प्रशस्ता जाता। जनेर्ण्यन्तात् साधुकारिणि तृन् । ' जनिता मन्त्रे' इतीयादौ णिलोपो निपत्यते।'ऋश्वेभ्यः' इति ङीप् ॥