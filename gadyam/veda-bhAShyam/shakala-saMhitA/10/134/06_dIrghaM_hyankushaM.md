+++
title = "006"
devataa = "इन्द्रः"
RShiH = "मान्धाता यौवनाश्वः~गोधा"
ChandaH = "महापङ्क्तिः"

+++


**दीर्घम्** आयतम् **अङ्कुशं** सृणिं **यथा** **बिभर्षि** एवमायतां शक्तिं हे **मन्तुमः**। मन्तुर्ज्ञानम्। तद्वन् ।' मतुवसो रुः' इति संबुद्धौ नकारस्य रुत्वम् । ईदृशेन्द्र **बिभर्षि** धारयसि ।' डुभृञ् धारणपोषणयोः। जौहोत्यादिकः । श्लौ  भृञामित्' इत्यभ्यासस्येत्वम् । हे **मघवन्** धनवन्निन्द्र यथा **पूर्वेण** देहस्य पूर्वभागे वर्तमानेन **पदा** पदेन अजः छागः **वयाँ** शाखामाकर्षति तथा पूर्वोक्तया शक्त्याकृष्य **यमः** शत्रून् नियच्छसि । यमेर्लेट्यागमः। 'बहुलं छन्दसि” इति शपो लुक् । गतमन्यत् ॥