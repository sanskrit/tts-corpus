+++
title = "005"
devataa = "भाववृत्तं"
RShiH = "प्रजापतिः परमेष्ठी"
ChandaH = "त्रिष्टुप्"

+++


एवमविद्याकामकर्माणि सृष्टेर्हेतुत्वेनोक्तानि । अधुना तेषां स्वकार्यजनने शैघ्र्यं प्रतिपाद्यते । येयं नासदासीदित्यविद्या प्रतिपादिता यश्च कामस्तदग्रे इति कामो मनसो रेतः प्रथमं यदासीदिति यत्कर्म **एषाम्** अविद्याकामकर्मणां वियदादिभूतजातानि सृजतां **रश्मिः** रश्मिसदृशो यथा सूर्यरश्मिः
उदयानन्तरं निमेषमात्रेण युगपत् सर्वं जगत् व्याप्नोति तथा शीघ्रं सर्वत्र व्याप्नुवन् यः कार्यवर्गः **विततः** विस्तृतः **आसीत्** । स्विदासीत् इति वक्ष्यमाणमत्रापि संबध्यते । ' विचार्यमाणानाम् '( पा. सू. ८. २.९७) इति प्लुतः । तत्रोदात्त इत्यनुवृत्तेः स चोदात्तः । **स्वित्** इति वितर्के ।
स कार्यवर्गः प्रथमतः किं **तिरश्चीनः** तिर्यगवस्थितो मध्ये स्थित आसीत् किंवा **अधः.** अधस्तात् **आसीत्** । आहोस्वित् **उपरि** उपरिष्टात् किमासीत् । ' उपरि स्विदासीदिति च ' ( पा. सू ८.२.१०२) इत्यनुदात्तः प्लुतः । ' आत्मन आकाशः संभूत आकाशाद्वायुर्वायोरग्निः ' ( तै.आ. ८. १) इत्यादिकया पञ्चमीश्रुत्या तत उद्गातारं ततो होतारमितिवत् क्रमप्रतिपत्तौ सत्यामपि विद्युत्प्रकाशवत् सर्गस्य शीघ्रव्यापनेन तस्य क्रमस्य दुर्लक्षणत्वादेतेषु त्रिषु स्थानेषु प्राथम्यं कुत्रेति विचार्यते । एवं नाम शीघ्रं सर्वतो दिक्षु सर्गो निष्पन्न इत्यर्थः । एतदेव विभजते । सृष्टेषु कार्येषु मध्ये केचिद्भावाः **रेतोधाः** रेतसो बीजभूतस्य कर्मणो विधातारः कर्तारो भोक्तारश्च जीवाः **आसन्** अन्ये भावाः **महिमानः** । स्वार्थिक इमनिच् । महान्तो वियदादयो भोग्याः **आसन्** । एवं मायासहितः परमेश्वरः सर्वं जगत् सृष्ट्वा स्वयं चानुप्रविश्य भोक्तृभोग्यादिरूपेण विभागं कृतवानित्यर्थः । अयमेवार्थस्तैत्तिरीयके ' तत्सृष्ट्वा तदेवानुप्राविशत् ' ( तै. आ. ८. ६) इत्यारभ्य प्रतिपाद्यते । तत्र च भोक्तृभोग्ययोर्मध्ये **स्वधा** । अन्ननामैतत् । भोग्यप्रपञ्चः **अवस्तात्** अवरो निकृष्ट आसीत् । **प्रयतिः** प्रयतिता भोक्ता **परस्तात्** पर उत्कृष्ट आसीत् । भोग्यप्रपञ्चं भोक्तृप्रपञ्चस्य शेषभूतं कृतवानित्यर्थः । ' विभाषा परावराभ्याम् ' ( पा. सू ५.३.२९) इति प्रथमार्थे अस्तातिः । ' अस्ताति च ' ( पा. सू. ५.३.४०) इत्यवरशब्दस्यावादेशः । अवस्तादिति संहितायाम् ईषाअक्षादित्वात् प्रकृतिभावः ॥