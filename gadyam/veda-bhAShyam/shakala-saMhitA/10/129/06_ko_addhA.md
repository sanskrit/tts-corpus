+++
title = "006"
devataa = "भाववृत्तं"
RShiH = "प्रजापतिः परमेष्ठी"
ChandaH = "त्रिष्टुप्"

+++


एवं भोक्तृभोग्यरूपेण सृष्टिः संग्रहेण प्रतिपादिता । ' इ१तावद्वा इदमन्नं चैवान्नादश्च सोम एवान्नमग्निरन्नादन्(श ब्रा. १ ४.२.१३) इतिवत् । अथेदानीं सा सृष्टिर्दुर्विज्ञानेति न विस्तरेणाभिहितेत्याह को अद्धेति । **कः** पुरुषः **अद्धा** पारमार्थ्येन **वेद** जानाति । **कः** वा **इह** अस्मिल्लोके **प्र** **वोचत्** प्रब्रूयात् । **इयं** दृश्यमाना **विसृष्टिः** विविधा भूतभौतिकभोक्तृभोग्यादिरूपेण बहुप्रकारा सृष्टिः **कुतः** कस्मादुपादानकारणात् । **कुतः** कस्माच्च निमित्तकारणात् **आजाता** समन्ताज्जाता प्रादुर्भूता । एतदुभयं सम्यक् को वेद को वा विस्तरेण वक्तुं शक्नुयादित्यर्थः । ननु देवाः अजानन्तः । सर्वज्ञास्ते ज्ञास्यन्ति वक्तुं च शक्नुवन्तीत्यत आह अर्वागिति । **देवाः** च **अस्य** जगतो विसर्जनेन **वियदादिभूतोत्पत्त्यनन्तरं** विविधं यद्भौतिकं सर्जनं सृष्टिस्तेन **अर्वाक्** अर्वाचीनाः कृताः । भूतसृष्टेः पश्चाज्जाता इत्यर्थः । तथाविधास्ते कथं स्वोत्पत्तेः पूर्वकालीनां सृष्टिं जानीयुः । अजानन्तो वा कथं प्रब्रूयुः । उक्तं दुर्विज्ञानत्वं निगमयति । **अथ** एवं सति देवा अपि च जानन्ति किल । तद्व्यतिरिक्तः **कः** नाम मनुष्यादिः **वेद** तज्जगत्कारणं जानाति **यतः** कारणात् कृत्स्नं जगत् **आबभूव** अजायत ॥