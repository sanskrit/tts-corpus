+++
title = "003"
devataa = "भाववृत्तं"
RShiH = "प्रजापतिः परमेष्ठी"
ChandaH = "त्रिष्टुप्"

+++


ननूक्तप्रकारेण यदि पूर्वमिदं जगन्नासीत् कथं तर्हि तस्य जन्म । जायमानस्य जनिक्रियायां कर्तृत्वेन कारकत्वात् कारकं च कारणावान्तरविशेष इति कारकस्य सतो नियतपूर्वक्षणवर्तित्वस्य अवश्यंभावात् । अथैतद्दोषपरिजिहीर्षया जनिक्रियायाः प्रागपि तद्विद्यत इत्युच्यते  । कथं तस्य जन्म । अत आह तमसा गूळ्हमग्रे इति । **अग्रे** सृष्टेः प्राक् प्रलयदशायां भूतभौतिकं सर्वं जगत् **तमसा**
“ग्रूळ्हम् । यथा नैशं तमः सर्वपदार्थजातमावृणोति तद्वत् । आत्मतत्त्वस्यावरकत्वान्मायापरसंज्ञं भावरूपाज्ञानमत्र तम इत्युच्यते । तेन तमसा निगूढं संवृतं कारणभूतेन तेनाच्छादितं भवति । आच्छादकात् तस्मात्तमसो नामरूपाभ्यां यदाविर्भवनं तदेव तस्य जन्मेत्युच्यते । एतेन कारणावस्थायामसदेव कार्यमुत्पद्यते इत्यसद्वादिनोऽसत्कार्यवादिनो ये मन्यन्ते ते प्रत्याख्याताः । ननु कारणे तमसि तज्जगदात्मकं कार्यं विद्यते चेत् कथं नासीद्रज इत्यादिनिषेधः । तत्राह **तम** **आसीत्** इति । तमोभावरूपाज्ञानं मूलकारणम् । तद्रूपता तदात्मनाम् । यतः सर्वं जगत् प्राक् तम आसीदतो निषिध्यत इत्यर्थः । नन्वावरकत्वादावरकं तमः कर्तृ आवार्यत्वाज्जगत्कर्म । कथं तयोः कर्मकर्त्रोस्तादात्य्थम् ।
तत्राह अप्रकेतमिति । **अप्रकेतम्** अप्रज्ञायमानम् । अयमर्थः । यद्यपि जगतस्तमसश्च कर्मकर्तृभावो यौक्तिको विद्यते तथापि व्यवहारदशायामिव तस्यां दशायां नामरूपाभ्यां विस्पष्टं न ज्ञायत इति तादात्म्यवर्णनम् । । अत एव मनुना स्मर्यते - ' आसीदिदं तमोभूतमप्रज्ञातमलक्षणम् । अप्रतर्क्यमनिर्देश्यं प्रसुप्तमिव सर्वतः ' ( मनु. १. ५) इति । कुतो वा न प्रज्ञायते तत्राह । **सलिलम्** । ' षल गतौ । औणादिक इलच् । **इदं** दृश्यमानं **सर्वं** जगत् सलिलं कारणेन संगतमविभागापन्नम् **आः** आसीत् । अस्तेर्लडिः तिपि ' बहुलं छन्दसि ' इतीडभावे ' हल्ङ्याब्भ्यः' इति तिलोपे ' तिप्यनस्तेः' ( पा. सू ८.२.७३) इति पर्युदासाद्दकाराभावः । यद्वा सलिलमिति लुप्तोपमम् । सलिलमिव । यथा क्षीरेणाविभागापन्नं नीरं दुर्विज्ञानं तथा तमसाविभागापन्नं जगन्न शक्यविज्ञानमित्यर्थः । ननु विविधविचित्ररूपभूयसः प्रपञ्चस्य कथमतितुच्छेन तमसा क्षीरेण नीरस्येवाभिभवः । तथा तमोऽपि क्षीरवद्बलवदित्येवोच्यते । तर्हि दुर्बलस्य जगतः सर्गसमयेऽपि नोद्भवसंभव इत्यत आह तुच्छ्येन इति । आ समन्ताद्भवतीति **आभुः** **तुच्छ्येन** । छान्दसो यकारोपजनः । तुच्छेन तुच्छकल्पनेन सदसद्विलक्षणेन भावरूपाज्ञानेन **अपिहितं** छादितम् **आसीत्** । दधातेः कर्मणि निष्ठा । दधातेर्हि । ' गतिरनन्तरः ' इति गतेः प्रकृतिस्वरत्वम् । **एकम्** एकीभूतं कारणेन तमसाविभागतां प्राप्तमपि तत्कार्यजातं **तपसः** स्रष्टव्यपर्यालोचनरूपस्य **महिनामाहात्म्येन** **अजायत** उत्पन्नम् । तपसः
स्रष्टव्यपर्यालोचनरूपत्वं चान्यत्राम्नायते-' यः सर्वज्ञः सर्वविद्यस्य ज्ञानमयं तपः ' ( मु. उ. १.१.९) इति॥