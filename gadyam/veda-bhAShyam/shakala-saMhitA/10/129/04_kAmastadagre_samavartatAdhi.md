+++
title = "004"
devataa = "भाववृत्तं"
RShiH = "प्रजापतिः परमेष्ठी"
ChandaH = "त्रिष्टुप्"

+++


ननूक्तरीत्या यदीश्वरस्य पर्यालोचनं जगतः पुनरुत्पत्तौ कारणं तदेव किंनिबन्धनमित्यत आह कामस्तदग्र इति । **अग्रे** अस्य विकारजातस्य सृष्टेः प्रागवस्थायां परमेश्वरस्य मनसि **कामः** **समवर्तत** सग्यगजायत । सिसृक्षा जातेत्यर्थः । ईश्वरस्य सिसृक्षा वा किंहेतुकेत्यत आह मनस इति । **मनसः** अन्तःकरणस्य संबन्धि वासनाशेषेण मायायां विलीनेऽन्तःकरणे समवेतम् । सामान्यापेक्षमेकवचनम् । सर्वप्राण्यन्तःकरणेषु समवेतमित्यर्थः । एतेनात्मनो गुणाधारत्वं प्रत्याख्यातम् । तादृशं **रेतः** भाविनः प्रपञ्चस्य बीजभूतं **प्रथमम्** अतीते कल्पे प्राणिभिः कृतं पुण्यात्मकं कर्म **यत्** यतः कारणात् सृष्टिसमये **आसीत्** अभवत् । भूष्णु वर्धिष्ण्वजायत परिपक्वं सत् फलोन्मुखमासीदित्यर्थः ।
तत्ततो हेतोः फलप्रदस्य सर्वसाक्षिणः कर्माध्यक्षस्य परमेश्वरस्य मनसि सिसृक्षा अजायतेत्यर्थः । तस्यां च जातायां स्रष्टव्यं पर्यालोच्य ततः सर्वं जगत् सृजति । तथा चाम्नायते -' सोऽकामयत बहुः स्यां प्रजायेयेति स तपोऽतप्यत स तपस्तप्त्वेदं सर्वमसृजत यदिदं किंच ' ( तै. आ. ८. ६) इति श्रुतिः । आत्मनेत्थमवगमितेऽर्थे विद्वदनुभवमप्यनुग्राहकत्वेन प्रमाणयति सत इति । **सतः** सत्त्वेन इदानीमनुभूयमानस्य सर्वस्य जगतः **बन्धुं** बन्धकं हेतुभूतं कल्पान्तरे प्राण्यनुष्ठितं कर्मसमूहं **कवयः** क्रान्तदर्शना अतीतानागतवर्तमानाभिज्ञा योगिनः **हृदि** हृदये निरुद्धया **मनीषा** मनीषया बुद्ध्या । ' सुपां सुलुक्०' इति तृतीयाया लुक् । **प्रतीष्य** विचार्य । ' अन्येषामपि' इति सांहितिको दीर्घः । **असति** सद्विलक्षणेऽव्याकृते कारणे **निरविन्दन्** निष्कृष्यालभन्त । विविच्याजानन्नित्यर्थः ॥