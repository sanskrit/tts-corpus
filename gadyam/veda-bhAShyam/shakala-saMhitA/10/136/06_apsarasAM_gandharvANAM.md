+++
title = "006"
devataa = "केशिनः"
RShiH = "एतशः"
ChandaH = "अनुष्टुप्"

+++


**अप्सरसां** देवस्त्रीणां **गन्धर्वाणां** **चरणे** संचारभूते दिव्यन्तरिक्षे च तथा **मृगाणां** सिंहादीनां संचारस्थले पृथिव्यां **चरन** व्याप्य संचरन् **केशी** अग्निर्वायुः सूर्यो वा **केतस्य** ज्ञातव्यस्य सर्वस्यार्थजातस्य **विद्वान्** यद्वा ज्ञातव्यस्यास्यर्षेरेतशस्य **सखा** विद्वान् अविशेषात् सर्वं जानन् स्वादुः स्वादयिता रसयिता सर्वस्य रसस्योत्पादकः अत एव **मदिन्तमः** मादयितृतमो भवति । ‘नाद्धस्य ' इति नुडागमः ॥