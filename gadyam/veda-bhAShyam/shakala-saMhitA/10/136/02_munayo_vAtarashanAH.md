+++
title = "002"
devataa = "केशिनः"
RShiH = "वातजूतिः"
ChandaH = "अनुष्टुप्"

+++


**वातरशनाः** वातरशनस्य पुत्राः **मुनयः** अतीन्द्रियार्थदर्शिनो जूतिवातजूतिप्रभृतयः **पिशङ्गा** पिशङ्गानि कपिलवर्णानि **मला** मलिनानि वल्कलरूपाणि वासांसि **वसते** आच्छादयन्ति । ‘वस आच्छादने । आदादिकः । ईदृशास्ते यत् यदा **देवासः** देवाः तपसो महिम्ना दीप्यमानाः सन्तः **अविक्षत** देवतास्वरूपं प्राविशन् । विशेर्लुङि शल इगुपधादनिटः क्सः । व्यत्ययेनात्मनेपदम् । तदा ते वातस्य वायोः **ध्राजिं** गतिम् **अनु** **यन्ति** अनुगच्छन्ति । प्राणोपासनया प्राणरूपिणो वायुभावं प्रपन्ना इत्यर्थः ॥