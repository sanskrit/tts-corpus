+++
title = "002"
devataa = "अग्निः"
RShiH = "उपस्तुतो वार्ष्टिहव्यः"
ChandaH = "जगती"

+++


**अपस्तमः** ॥ अपशब्दस्यान्तोदात्तत्वेन मत्वर्थो लुप्त इति ज्ञायते । अन्यथा  आपः कर्माख्यायाम्' इत्यसुनि कृत आद्युदात्तत्वमेव स्यात् ॥ अपस्वितमः कर्मवत्तमः **अग्निः** **नाम** ॥ तृतीयाया लुक् ॥ नाम्ना नमयितृणा हविषा स्तोत्रेण वा **धायि** यजमानैर्धार्यते खलु । यतः **दन्** यष्टॄणां धनदाता ॥ ‘ डुदाञ् दाने ' । हेतौ  छन्दस्युभयथा' इति शतुरार्धधातुकत्वेन आकारलोपः । अत एव शपोऽसंभवः ॥ **यः** अग्निः **भस्मना** भासकेन प्रकाशकेन तेजसा **दता** दन्तेन च **वना** वनान्यरण्यानि **सं** **युवते** संयुनक्ति । संदहतीति यावत् । ‘यु मिश्रणामिश्रणयोः'। व्यत्ययेन शः । आत्मनेपदं च । दता । दन्तशब्दस्य ‘पद्दन्' इत्यादिना दद्भावः । ‘ ऊडिदम्' इति विभक्तेराद्युदात्तत्वम् ॥ किंच **अभिप्रमुरा** ॥ ‘मूर्च्छा मोहसमुच्छ्राययोः । अस्मात् क्विपि ‘राल्लोपः' इति छकारलोपः। **मुर** संवेष्टने ' इत्यस्माद्वा क्विप् । कृदुत्तरपदप्रकृतिस्वरत्वम् ॥ अभितः समुच्छ्रितेनोद्यतेन यद्वा सर्वतो हविर्भिः संवेष्टितेन **जुह्वा** एतन्नामकेन पात्रविशेषेण **स्वध्वरः** शोभनयज्ञोऽग्निः अदनीये हविषि चरतीति शेषः । तत्र दृष्टान्तः । **इनः** समर्थः **प्रोथमानः** पर्याप्तः पुष्टाङ्गः **वृषा** **यवसे** **न** यथा वृषभो घासादिषु चरति ॥