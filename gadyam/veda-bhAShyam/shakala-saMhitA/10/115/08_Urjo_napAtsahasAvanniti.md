+++
title = "008"
devataa = "अग्निः"
RShiH = "उपस्तुतो वार्ष्टिहव्यः"
ChandaH = "त्रिष्टुप्"

+++


**ऊर्जा** **नपात्** । नपादित्यपत्यनाम । अन्नस्य पुत्र । ‘ अन्नं वा आज्यम्' इति श्रवणात्तेन प्रवृध्यमानत्वात् । बलस्य वा पुत्र ॥ ‘ सुबामन्त्रिते पराङ्गवत्स्वरे' इत्यूर्जं इत्यस्य पराङ्गवद्भावेन आमन्त्रितत्वे ' आमन्त्रितस्य च ' इति षाष्ठिकमाद्युदात्तत्वम् ॥ हे सहसावन सहस्विन्नग्ने **त्वा** त्वाम् **इति** एवम् **उपस्तुतस्य** एतन्नामकस्यर्षेर्मम **वृषा** हविषां वर्षयित्री तैः सहिता **वाक्** स्तुतिः **वन्दते** स्तौति ॥ वृषा । ‘ इगुपधज्ञा' इति कः । अजाद्यतष्टाप् ॥ किंच वयं **त्वां** **स्तोषाम** स्तवाम । स्तौतेर्लेट्याडागमः । ततः **त्वया** **सुवीराः** शोभनपुत्राः स्याम । **द्राघीयः** दीर्घतमम् **आयुः** जीवनं **प्रतरम्** अत्यर्थं **दधानाः** धारयन्तो भवेम ॥