+++
title = "004"
devataa = "अग्निः"
RShiH = "उपस्तुतो वार्ष्टिहव्यः"
ChandaH = "जगती"

+++


हे **अजर** जरारहित अग्ने **ज्रयसानस्य** ॥ ज्रयतिर्गत्यर्थः ॥ बाहुलकादस्मादप्यसानच्प्रत्ययः ॥ गमनशीलस्य **धक्षोः** ॥ दहेः सन् । ‘ द्विर्वचनप्रकरणे छन्दसि वेति वक्तव्यम्' ( का. ६.१.८.१ ) इति द्विर्वचनाभावः । तदन्तादुप्रत्ययः । अरण्यदहनेच्छोः **यस्य** **ते** तव स्वभूताः **अच्युताः** शत्रुभिः अच्यवनीयाः प्रभावाः **वाता** **न** वायव इव **वि** **परि** **सन्ति** सर्वतो विशेषेण वर्तन्ते ॥ सन्ति । अस्तेर्लट् । यद्योगादनिघातः ॥ **युयुधयो** **न** । युधेः किन्प्रत्ययः ॥ योद्धार इव **रण्वासः** शीघ्रं गन्तारः शब्दायमाना वा ऋत्विजः **इष्टये** यागाय **प्र** **शिषन्तः** प्रकर्षेण सिषन्तः सिषासन्तः संभक्तुमिच्छन्तः **सत्वनं** बलवन्तं **त्रितं** त्रिष्वाहवनीयादिषु स्थानेषु ततं विस्तृतं त्वाम् **आ** **नशन्त** । स्तुतिभिर्हविर्भिश्च व्याप्नुवन्ति । आङ्पूर्वो नशिर्व्याप्तिकर्मा । ‘आक्षाण आनट्' इति व्याप्तिकर्मसु पाठात् ॥