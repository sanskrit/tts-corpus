+++
title = "006"
devataa = "अग्निः"
RShiH = "उपस्तुतो वार्ष्टिहव्यः"
ChandaH = "जगती"

+++


हे **सुपित्र्य** । पितुरागतः पित्र्यः ॥ ‘ पितुर्यञ्च' ( पा. सू. ४. ३. ७९ ) इति यत्प्रत्ययः ॥ शोभनपित्र्य हे अग्ने **वाजिन्तमाय** अतिशयेनान्नवते अत्यन्तं बलवते वा ॥ ‘ नाद्धस्य ' इति नुडागमः ॥ **सह्यसे** सहीयसे शत्रूणामतिशयेनाभिभवित्रे **जातवेदसे** जातप्रज्ञाय तुभ्यं त्वां स्तोतुं **तृषु** क्षिप्रम् **अनु** **च्यवानः** स्तुतिभिरनुगत उद्युक्तोऽस्मि ॥ ‘ क्रियार्थोपपदस्य च कर्मणि ' इति जातवेदःशब्दस्य चतुर्थी । सह्यसे । सहस्विञ्शब्दादीयसुनि ‘विन्मतोर्लुक्' इतीयसुन ईकारलोपः छान्दसः॥ **अनुद्रे’** **चित्** उदकवर्जिते स्थले। आपदीत्यर्थः । शत्रुभिः संजातायामापदि **धृषता** शत्रुधर्षणसमर्थेन **धन्वनेत्** आत्मीयेन धनुषैव **अविष्यते** पालकाय **सते** भूष्णवे ॥ ‘शतुरनुमः  इति विभक्तेरुदात्तत्वम् ॥ **महिन्तमाय** पूज्यतमाय दातृतमाय वा ईदृशायाग्नये **यः** अहं **वरं** वरणीयं हविः प्रयच्छामि सोऽहं स्तुतिमपि तस्मै करोमीत्यर्थः ॥