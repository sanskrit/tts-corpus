+++
title = "001"
devataa = "अग्निः"
RShiH = "उपस्तुतो वार्ष्टिहव्यः"
ChandaH = "जगती"

+++


**शिशोः** शिशुभूतस्य अत एव **तरुणस्य** नूतनस्याग्नेः **वक्षथः** । वक्षेरौणादिकोऽथप्रत्ययः ॥ हविर्वहनं **चित्र** **इत्** आश्चर्यभूतमेव **यः** जातोऽग्निः **मातरौ** सर्वस्य निर्मात्र्यौ मातृपितृभूते द्यावापृथिव्यावरण्यौ वा **धातवे** **न** **अप्येति** ॥ ‘ धेट् पाने'। तुमर्थे तवेन्प्रत्ययः ॥ स्तनपानायापि न गच्छति ॥ ‘ इण् गतौ'। लट्युपसर्गेण समासः । ‘तिङि चोदात्तवति ' इति गतेर्निघातः ॥ **अनूधाः** ॥ नञ्बहुव्रीहिः । समासान्तस्यानङः स्त्रियामिष्टत्वादत्रानभावः ( पा. सू. ५.४.१३१) । प्रत्येकविवक्षयैकवचनम् ॥ ऊधोहितोऽयं लोकोऽसौ लोकश्चैनमग्निं **यदि** **जीजनत्** अजीजनत अजनयत् । तर्हि स्तनपानाय न गच्छतीति युक्तम् । तथा न भवति । किंतु द्यावापृथिव्यौ सर्वेषां कामदुघे खलु । तथापि न याति । तस्मादस्य हविर्वहनं चित्रम्। **अध** **च** उत्पत्त्यनन्तरमेव **नु** अद्य अस्मिन् दिने **सद्यः** तदानीमेव शीघ्रं **महि** महत् **दूत्यम्** ॥ ‘ दूतस्य भागकर्मणी ' ( पा. सू. ४. ४. १२०) इति कर्मणि यत्प्रत्ययः ॥ दूतकर्म **चरन्**  **ववक्ष** । देवान् प्रति हवींषि वहति ॥