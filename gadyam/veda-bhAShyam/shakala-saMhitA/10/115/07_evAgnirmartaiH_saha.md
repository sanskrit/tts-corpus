+++
title = "007"
devataa = "अग्निः"
RShiH = "उपस्तुतो वार्ष्टिहव्यः"
ChandaH = "जगती"

+++


**सहसः** बलस्य **सूनरः** सुष्ठु प्रेरकः । यद्वा । सूनुरित्यस्य वर्णव्यत्ययः । सूनरः सूनुः । बलेन मथ्यमानत्वात्तस्य पुत्रः । **अग्निः** **नृभिः** कर्मनेतृभिः **मर्तैः** मनुष्यैः **सह** **सूरिभिः** विद्वद्भिः अस्माभिः **वसु** धनमभिलक्ष्य **एव** एवं **स्तवे** स्तूयते । वसु ष्टवे इस्यत्र संहितायां ‘ पूर्वपदात् । इति षत्वम् ॥ **मित्रासो** **न** सुहृद इव **सुधिताः** सुहितास्तृप्ताः ॥ दधातेर्निष्ठायां सुधित वसुधित’ ' ( पा. सू. ७, ४, ४५ ) इति निपातितः । ‘ सुधितार्थास्तृप्त्यर्थाः ' इति काशिकायामुक्तम् ॥ **ऋतायवः** यज्ञं कामयमानाः । ‘ न च्छन्दस्यपुत्रस्य' इति दीर्घत्वयोः प्रतिषेधः ॥ ईदृशाः **ये** सूरयः **द्यावो** **न** द्योतमाना इव **द्युम्नैः** । द्युम्नं द्योततेर्यशो वान्नं बा' ( निरु. ५. ५ ) इति यास्कः । अग्निप्रदतैर्बलैरात्मीयैर्यशोभिर्वा **मानुषान्** शात्रवान् जनान् **अभि** **सन्ति** अभिभवन्ति ॥ यद्वृत्तयोगादनिघातः ॥