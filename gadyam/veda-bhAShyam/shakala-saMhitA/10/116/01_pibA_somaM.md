+++
title = "001"
devataa = "इन्द्रः"
RShiH = "अग्नियुतः स्थौरोग्नियूपो वा स्थौरः"
ChandaH = "त्रिष्टुप्"

+++


हे इन्द्र त्वं **महते** प्रभूताय **इन्द्रियाय** इन्द्रस्यात्मनो जुष्टाय वीर्याय **सोमम्** अस्माभिर्दीयमानं **पिब** ॥  ‘ इन्द्रियमिन्द्रलिङ्ग°' (पा. सू. ५, २. ९३ ) इत्यादिनेन्द्रियशब्दो यजन्तत्वेन निपातितः ॥ हे **शविष्ठ** अतिशयेन प्रवृद्ध **वृत्राय** **हन्तवे** वृत्रं हन्तुं सोमं **पिब** ॥  ‘ क्रियाग्रहणं कर्तव्यम्' इति वृत्रस्य संप्रदानत्वम् । तथा **हूयमानः** अस्माभिराहूयमानस्त्वं **राये** धनाय ॥ 'ऊडिदम्' इत्यादिना विभक्तेरुदात्तत्वम् ॥ **शवसे** अन्नाय । धनान्नयोः प्रदानाय सोमं **पिब** । **मध्वः** मदकरान् सर्वान् सोमान् **पिब** ॥  ‘ वा छन्दसि ' इति पूर्वसवर्णदीर्घभावः । अनन्तरं हे **इन्द्र** **तृपत्** तृप्तो भवन् **आ** **वृषस्व** । अस्मदभिलषितान्यासिञ्च । ददस्व ॥ तृपत्।  ‘ तृम्प तृप्तौ' । तौदादिकः ।  ‘ अनित्यमागमशासनम्' इति नुमभावः ॥