+++
title = "007"
devataa = "इन्द्रः"
RShiH = "अग्नियुतः स्थौरोग्नियूपो वा स्थौरः"
ChandaH = "त्रिष्टुप्"

+++


हे **मघवन्** धनवन् **सम्राट्** सम्यग्राजमान सर्वेषामीश्वरेति वा **इदं** सोमादिलक्षणं **रातम्** अस्माभिर्दत्तं **हविः** हे इन्द्र **तुभ्यम्** **अहृणानः** अक्रुध्यन् **प्रति** **गृभाय** प्रतिगृहाण ॥ ग्रहेर्लोटि श्नाप्रत्ययस्य  ‘ छन्दसि शायजपि ' इति शायजादेशः । हृग्रहोर्भः । संनिपातपरिभाषाया अनित्यत्वाद्धेर्लुक् ॥ हे **मघवन्** **तुभ्यम्** एव अयं सोमः **सुतः** ॥ ङयि च ' ( पा. सू. ६. १, २१२ ) इत्याद्युदात्तत्वम् ॥ **तुभ्यम्** एवायं पुरोड़ाशादिः **पक्वः** । हे इन्द्र तं पुरोङाशम् **अद्धि** भक्षय । किंच **प्रस्थितस्थ** हविर्धानादुत्तरवेदिं प्रति प्रस्थापितं सोमं पिब । वाक्यभेदादनिघातः । यद्वा । आमन्त्रितस्याविद्यमानत्वेन तिङ उत्तरत्वादनिघातः ॥