+++
title = "002"
devataa = "इन्द्रः"
RShiH = "अग्नियुतः स्थौरोग्नियूपो वा स्थौरः"
ChandaH = "त्रिष्टुप्"

+++


हे **इन्द्र** **क्षुमतः** स्तुतियुक्तस्य यद्वा हवीरूपान्नवतः **प्रस्थितस्य** हविर्धानादुत्तरवेदिं प्रति प्रस्थापितस्य **सुतस्य** अभिषुतस्य **अस्य** **सोमस्य** **वरं** वरणीयं त्वदीयं भागम् **आ** आभिमुख्येन **पिब** ॥ प्रस्थितस्य । तिष्ठतेः कर्मणि निष्ठा ।  ‘ गतिरनन्तरः' इति गतेः प्रकृतिस्वरत्वम् । ततः **स्वस्तिदाः** कल्याणस्य दाता त्वं **मनसा** अन्तःकरणेन **मादयस्व** हृष्टो भव । यद्वा । अस्मानपि हृष्टान् कुरु। तदेवोच्यते । **रेवते** धनवते सौभगाय सौभाग्याय तदस्मभ्यं दातुम् अर्वाचीनः अभिमुखाञ्चनो भव ॥  ‘ विभाषाञ्चेरदिक्स्त्रियाम्' इति खः । रयिशब्दात मतुपः  ‘ छन्दसीरः । इति वत्वम् ।  ‘ रयेर्मतौ बहुलम्' इति संप्रसारणम् । पूर्वरूपत्वे गुणः । सौभगाय । उद्गात्रादिषु सुभगमन्त्र इति पठ्यते । तस्योत्तरपदस्य ‘ हृद्भग° ' इति वृद्धिर्नेष्यते सर्वविधीनां छन्दसि विकल्पितत्वात् । ञित्स्वरेणाद्युदात्तत्वम् ॥