+++
title = "005"
devataa = "इन्द्रः"
RShiH = "अग्नियुतः स्थौरोग्नियूपो वा स्थौरः"
ChandaH = "त्रिष्टुप्"

+++


हे इन्द्र **भ्राश्यानि** प्रकाश्यानि **तिग्मानि** तीक्ष्णान्यायुधानि नितरां **भ्राशयन्** प्रकाशयन् ॥  ‘ भ्राशृ दीप्तौ' । स त्वं **यातुजूनाम्** ॥ जु इति सौत्रो धातुः ।  ‘ भ्राजभास' इत्यत्र जवतेर्दीर्घः (का, ३. ३. १७७. १ )।  ‘ क्विप्च' इति क्विप् । दीर्घस्यामि नुडागमछान्दसः ॥ यातुधानानां **स्थिरा** स्थिराणि दृढान्यपि शरीराणि **अव** **तनुहि** । अवस्तात्तनुभूतान् पातथ । **उग्राय** उद्गूर्णबलाय **ते** तुभ्यं **सहः** शत्रुसहनसमर्थं **बलं** बलहेतुकं हविः **ददामि** अहं प्रयच्छामि । ततः **विगदेषु** । विविधं गदन्ति शब्दायन्ते ॥ गदेः  ‘ घञर्थे कविधानम्' इत्यधिकरणे कः ॥ **शत्रून्** **प्रतीत्य** प्रतिगम्य प्रतिकूलं गत्वा **वृश्च** तांश्छिन्धि ॥ ओव्रश्चू छेदने । तौदादिकस्य लोट् ॥ ॥२०॥