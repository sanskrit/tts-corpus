+++
title = "004"
devataa = "इन्द्रः"
RShiH = "अग्नियुतः स्थौरोग्नियूपो वा स्थौरः"
ChandaH = "त्रिष्टुप्"

+++


**द्विबर्हा:** द्वयोर्लोकयोः परिवृढः । यद्वा । द्वाभ्यां स्तुतशस्त्राभ्यां वर्धनीयः ॥ वृहेर्वर्धनार्थस्य कर्तरि कर्मणि वा असुन् । **अमिनः** । अमतेर्गत्यर्थादौणादिक इनच् । सर्वत्र गन्ता । यद्वा । कान्त्यर्थात् । सर्वैः काम्यमानः । अत एव **वृषा** अभिलषितानां वर्षकः **इन्द्रः** **परिषिक्तं** वसतीवरीभिः परितः सिक्तम् **अन्धः** अस्मदीयं सोमलक्षणमन्नं प्रति **हरिभ्याम्** एतन्नामकाभ्यामश्वभ्यां सह **आ** **यातु** आगच्छतु । अथ प्रत्यक्षः ॥ हे इन्द्र **अरुशहा** । अरुशाः शत्रवः । तेषां हन्ता । अर्तेरौणादिक उशन् ।  ‘ बहुलं छन्दसि ' इति हन्तेः क्विप् ॥ **सत्रा** । सप्तम्या डादेशः । अस्मदीये सत्रे यज्ञे **गवि** आनड़ुहे चर्मणि **सुतस्य** अभिषुतस्य **प्रभृतस्य** पात्रेषु प्रहृतस्य । हृग्रहोर्भः । ईदृशस्य **मध्वः** मदकरस्य सोमस्य पानेन हृष्टः सन् **खेदां** खिद्यमानानां शत्रूणामुत्खित्तये आभिमुख्येन **वृषस्व** वृष इवाचर ॥ वृषशब्दादाचारार्थे क्विप् । व्यत्ययेनात्मनेपदम् । खेदाम् ।  खिद दैन्ये । कर्मणि घञन्तस्यामि नुडभावश्छान्दसः । ।