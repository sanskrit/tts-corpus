+++
title = "008"
devataa = "इन्द्रः"
RShiH = "अग्नियुतः स्थौरोग्नियूपो वा स्थौरः"
ChandaH = "त्रिष्टुप्"

+++


हे इन्द्र **प्रस्थिता** प्रस्थितान्युत्तरवेदिं प्रति **इमा** इमानि । उभयत्र डादेशः । हवींषि **अद्धीत्** । इदवधारणे । भक्षयैव । **चनः** । चन इत्यन्ननाम । तत् **दधिष्व** धारय । उदरे प्रक्षिप ॥ दधातेर्लोटि ‘ छन्दस्युभयथा' इति थास आर्धधातुकत्वादिडागमः ॥ **पचता** पचतानि सवनीयपुरोडाशादीनि च धारय ॥ पचेः  ‘ भृमृदृशि° ' इत्यादिना कर्मण्यतच्प्रत्ययः ॥ **उत** अपि च **सोमं** पिब । ततः **प्रयस्वन्तः** । प्रीणयतीति प्रयोऽन्नम् । तेन तद्वन्तः सन्तः **त्वा** त्वां **प्रति** **हर्यामसि** हर्यामः । कामयामहे धनादीनि ॥ हर्यतिः प्रेप्साकर्मा । इदन्तो मसिः ॥ तस्मात् **यजमानस्य** यागं कुर्वाणस्थ **कामाः** धनादिविषया अभिलाषा: **सत्याः** यथार्थाः **सन्तु** ॥  ‘ पूङ्यजोः शानन्' (पा, सू. ३. २. १२८) इति यजेः शानन्प्रत्ययः । नित्त्वादाद्युदात्तः ॥