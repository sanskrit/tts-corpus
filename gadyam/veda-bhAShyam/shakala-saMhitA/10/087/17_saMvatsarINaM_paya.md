+++
title = "017"
devataa = "अग्नी रक्षोहा"
RShiH = "पायुः"
ChandaH = "त्रिष्टुप्"

+++


हे **नृचक्षः** नृणां द्रष्टः **अग्ने** **उस्रियायाः** अस्मदीयाया गोः। ‘उस्रिया अही ' इति गोनामसु पाठात् । **संवत्सरीणं** संवत्सरेण भवं यत् **पयः** अस्ति **यातुधानः** राक्षसः **तस्य** **माशीत्** तत्पयः मा भक्षयतु । किंच **यतमः** यो राक्षसः **पीयूषं** पीयूषेण । विभक्तिव्यत्ययः । अस्मदीयाया गोः पयसा **तितृप्सात्** आत्मानं तर्पयितुमिच्छति **तं** प्रत्यञ्चं युद्धायात्मानं प्रतिगतं राक्षसं **मर्मन्** मर्मणि प्राणवियोगस्थाने **अर्चिषा** स्वकीयेन तेजसा **विध्य** ताडय । मारयेत्यर्थः ॥