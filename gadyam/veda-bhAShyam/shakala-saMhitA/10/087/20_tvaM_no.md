+++
title = "020"
devataa = "अग्नी रक्षोहा"
RShiH = "पायुः"
ChandaH = "त्रिष्टुप्"

+++


हे **अग्ने** **त्वं** **नः** अस्मान् **अधरात्** दक्षिणतः। उत्तरादिदिक्समभिव्याहारादधरशब्दोऽत्र दक्षिणदिक्पर इति विज्ञायते । **उदक्तात्** उत्तरतश्च **रक्ष** पाहि । **उत** अपि च हे अग्ने **त्वं** **पश्चात्** पश्चिमतः **पुरस्तात्** पूर्वतश्च नोऽस्मान् रक्ष । चतसृषु दिक्ष्ववस्थितेभ्यो राक्षसेभ्योऽस्मान् पाहीत्यर्थः । किंच **ते** तव संबन्धिनः **ते** **तपिष्ठाः** अतिशयेन तप्यमानाः **अजरासः** जरावर्जिताः **शोशुचतः** ज्वलन्तः सन्तो रश्मयः **अघशंसं** पापशंसकं राक्षसं **प्रति** **दहन्तु** भस्मीकुर्वन्तु ॥ ॥ ८ ॥