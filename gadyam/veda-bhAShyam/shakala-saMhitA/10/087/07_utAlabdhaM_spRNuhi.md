+++
title = "007"
devataa = "अग्नी रक्षोहा"
RShiH = "पायुः"
ChandaH = "त्रिष्टुप्"

+++


**उत** अपि च हे **जातवेदः** **अग्ने** त्वम् **आलब्धं** हन्तुं हस्ताभ्यामारब्धं साधुं मां स्तोतारं यष्टारं वा **आलेभानात्** आलभमानात् **यातुधानात्** राक्षसात् **ऋष्टिभिः** आत्मीयैरायुधविशेषैः **स्पृणुहि** पारय । रक्षेत्यर्थः । किंच **पूर्वः** मुख्यस्त्वं **शोशुचानः** प्रज्वलन् **नि** **जहि** मां हन्तुमुद्युक्तं यातुधानं मारय । किंच **तं** यातुधानम् **आमाद:** अपक्वस्य मांसस्य भक्षकाः **क्ष्विङ्काः** शब्दकारिण्यः ।  ‘ टुक्षु शब्दे'। यद्वा । क्ष्विङ्का नाम पक्षिविशेषाः । **एनीः** गन्त्र्यः **अदन्तु** भक्षयन्तु ॥