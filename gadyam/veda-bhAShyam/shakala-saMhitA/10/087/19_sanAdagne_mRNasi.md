+++
title = "019"
devataa = "अग्नी रक्षोहा"
RShiH = "पायुः"
ChandaH = "त्रिष्टुप्"

+++


हे **अग्ने** त्वं **सनात्** चिरादेवारभ्य **यातुधानान्** राक्षसान् **मृणसि** बाधसे । तथापि **त्वा** त्वां **पृतनासु** संग्रामेषु **रक्षांसि** राक्षसाः **न** **जिग्युः** नाजयन् । किंच स त्वमधुना **अनु** अनुक्रमेण **सहमूरान्** मूलेन सहितान् मारकव्यापारेण युक्तान् **क्रव्यादः** मांसभक्षकान् राक्षसान् **दह** तेजसा भस्मीकुरु । किंच तव संबन्धिनः दैव्यायाः दैव्यात् **हेत्याः** आयुधात् **ते** यातुधानाः **मा** 'मुक्षत मुक्ता मा भूवन् ॥