+++
title = "012"
devataa = "अग्नी रक्षोहा"
RShiH = "पायुः"
ChandaH = "त्रिष्टुप्"

+++


हे **अग्ने** त्वं **रेभे** शब्दायमाने राक्षसे **तत्** **चक्षुः** तेजः **प्रति** **धेहि** प्रक्षिप **येन** चक्षुषा **शफारुजं** शफाभ्यामारुजन्तं शफसदृशैर्नखैः साधूनामाभिमुख्येन भञ्जकं **यातुधानं** राक्षसं **पश्यसि** । किंच **सत्यं** **धूर्वन्तम्** असत्येन हिंसन्तम् **अचितम्** अज्ञानं **दैव्येन** दिवि भवेन **ज्योतिषा** तेजसा **अथर्ववत्** **न्योष** नितरां दह । दध्यङ्ङथर्वा रक्षसां हन्तेति प्रागुक्तम् ॥