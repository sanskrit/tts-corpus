+++
title = "016"
devataa = "अग्नी रक्षोहा"
RShiH = "पायुः"
ChandaH = "त्रिष्टुप्"

+++


**यः** **यातुधानः** राक्षसः **पौरुषेयेण** पुरुषसंबन्धिना **क्रविषा** मांसेन **समङ्क्ते** आत्मानं संगमयति । **यः** च **अश्व्येन** अश्वसमूहेन । तदीयेन मांसेनेत्यर्थः । आत्मानं संगमयति । यो वा यातुधानोऽन्येन **पशुना** आत्मानं संगमयति । **यः** वा यातुधानः **अघ्न्यायाः** गोः **क्षीरं** **भरति** हरति । हे **अग्ने** त्वं **तेषां** सर्वेषामपि राक्षसानां **शीर्षाणि** शिरांसि **हरसा** त्वदीयेन तेजसा **वृश्च** छिन्द्धि ॥