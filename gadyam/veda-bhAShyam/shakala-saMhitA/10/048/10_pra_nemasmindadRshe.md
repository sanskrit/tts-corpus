+++
title = "010"
devataa = "इन्द्रो वैकुंठः"
RShiH = "इन्द्रो वैकुंठः"
ChandaH = "त्रिष्टुप्"

+++


**नेमस्मिन्** । नेमशब्दोऽर्धपर्यायः । यष्टा अयष्टा च द्वौ पुरुषौ युध्यन्तौ। तयोरेकस्मिन् यष्टरीत्यर्थः । तस्मिन् **अन्तः** **सोमः** **ददृशे** दृश्यते । तं **नेमम्** अर्धमेकं **गोपाः** गोपायितेन्द्रः **अस्था** क्षेपणसाधनेन वज्रेण **आविः** **कृणोति** प्रकटयति । शत्रुभिरनभिभूतं करोतीत्यर्थः । **सः** यत्र सोमो न दृश्यते सः **तिग्मशृङ्गं** तीक्ष्णायुधं **वृषभं** बाणान् वर्षयन्तमिन्द्रेणानुगृहीतं प्रति **युयुत्सन्** योद्भुमिच्छन् **द्रुहः** द्रोग्ध्रा **बद्धः** सन् **बहुले** अन्धकारे **अन्तः** तस्य मध्ये **तस्थौ** तिष्ठति । यद्वा एवं व्याख्येयम् । नेमस्मिन्निन्द्रभक्तेऽन्तः सोमो ददृशे । नेममन्यं गोपाः स्वभक्तरक्षक इन्द्रोऽस्था अस्थ्ना वज्रेणाविष्कृणोति । आविष्करोति । वज्रेण पीडयतीत्यर्थः । स नेमो द्रुहस्तिग्मशृङ्गं वृषभमिन्द्रं युयुत्सन् । शिष्टं समानम् ॥