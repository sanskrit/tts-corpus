+++
title = "005"
devataa = "इन्द्रो वैकुंठः"
RShiH = "इन्द्रो वैकुंठः"
ChandaH = "जगती"

+++


**इन्द्रः** सर्वस्य धनस्य स्वामी **अहं** **धनम्** आत्मीयं **न** **परा** **जिग्य** **इत्** नैव पराभावयामि । मदीयं धनं न पराभूयत इत्यर्थः। किंचाहं **मृत्यवे** सर्वेषां मारकाय **कदा** **चन** कदापि **न** **अव** **तस्थे** नावस्थितो भवामि । इन्द्रभक्ता न मृत्युभाजो भवन्ति किल किमु वक्तव्यमिन्द्रस्य मृत्युविरहे । यस्मादेवं तस्मात् **सोमं** **सुन्वन्तः** हे यजमानाः **वसु** युष्मदपेक्षितं धनं **मा** **इत्** मामेव **याचत** । हे **पूरवः** मनुष्याः **मे** **सख्ये** **न** **रिषाथन** मा रिष्टा भवथ। मत्सख्यं मा विनाशयत ॥ ॥ ५ ॥