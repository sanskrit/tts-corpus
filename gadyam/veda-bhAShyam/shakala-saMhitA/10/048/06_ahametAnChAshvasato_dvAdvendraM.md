+++
title = "006"
devataa = "इन्द्रो वैकुंठः"
RShiH = "इन्द्रो वैकुंठः"
ChandaH = "जगती"

+++


**अहम्** इन्द्रः **एतान्** वक्ष्यमाणान् **शाश्वसतः** भृशं प्राणतः प्रवृद्धबलान् शत्रून्  **द्वाद्वा** द्वौ द्वौ। युग्मभूतानित्यर्थः। तानहनमिति संबन्धः। एतानित्युक्तं कानित्याह । **ये** शत्रवः **इन्द्रं** शत्रूणां दारकम् । इन्द्रः शत्रूणां दारयिता इति निरुक्तम् (निरु. १०. ८ )। ईदृशं **वज्रं** बलिनं यद्वा वज्रवन्तं **युधये** युद्धाय **अकृण्वत** अकुर्वत तानेतानित्यर्थः । पुनः कीदृशान् । **आह्वयमानान्** एहि युध्यस्वेत्याह्वयतः शत्रून् **नमस्विनः** नमनवतो बलान्नामयित्वा **अनमस्युः** अप्रणतिशीलः सन् **दृळ्हा** दृढानि भयजनकानि स्थिराणि वचनानि **वदन्** **अहनं** हतवानस्मि ॥