+++
title = "002"
devataa = "इन्द्रो वैकुंठः"
RShiH = "इन्द्रो वैकुंठः"
ChandaH = "जगती"

+++


आद्यपादस्येतिहासमाहुः । आथर्वणं दध्यञ्चं मधुविद्यावन्तमिन्द्र आगत्य मधुविद्यां कस्यचिन्न ब्रूया इति नियमितवान् । यदि ब्रूयास्ते शिरो हरामीत्युक्तवान् । स चाथर्वणोऽश्विभ्यामुवाच । इदं वै तन्मधु दध्यङ्ङाथर्वाणोऽश्विभ्यामुवाच ' (श. ब्रा. १४.२.५.१६)  ‘ अश्वस्य शीर्ष्णा प्र यदीमुवाच ' (ऋ. सं. १. ११६. १२) इति हि श्रुतिः । स चेन्द्र आगत्य दधीचः शिरोऽहरदिति तदत्रोच्यते । **इन्द्रः** **अहम्** **अथर्वणः** अथर्वणः पुत्रस्य दधीचः **वक्षः** । तदुपलक्षितं शिर इत्यर्थः । तस्य **रोधः** रोधको हर्तास्मि । तथा **त्रिताय** एतन्नामकायाप्त्याय कूपपतितायोद्धरणार्थम् **अहेः** मेघस्य **अधि** उपरि **गाः** उदकानि **अजनयम्** उदपादयम् । त्रितस्य कूपपतितस्येन्द्रं प्रत्युद्धरणप्रार्थनं 'सं मा तपन्त्यभितः' ( ऋ. सं. १०.३३.२) इत्यत्र प्रतिपादितम् । तथा **अहं** **दस्युभ्यः** उपक्षपयितृभ्यः शत्रुभ्यः सकाशात् **नृम्णं** धनम् **आ** **ददे** आदत्तवानस्मि । किं कुर्वन् । **गोत्रा** गवामुदकानां रक्षकान मेघान **शिक्षन्** विनयन्। किमर्थम् । **मातरिश्वने** मातरिश्वनः पुत्राय **दधीचे** एतन्नामकायर्षये वर्षकामाय प्रवर्षयितुमिच्छन् ॥