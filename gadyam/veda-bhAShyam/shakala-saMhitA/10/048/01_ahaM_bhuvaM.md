+++
title = "001"
devataa = "इन्द्रो वैकुंठः"
RShiH = "इन्द्रो वैकुंठः"
ChandaH = "जगती"

+++


**अहम्** इन्द्रः **वसुनः** धनस्य पूर्व्यः मुख्योऽसाधारणः **पतिः** स्वामी **भुवम्** अभवम् । भवतेर्लंङि  बहुलं छन्दसि ' इति शपो लुक् । 'अचि नुधातुभ्रुवाम् ' इत्यादिना उवङादेशः । अडभावश्छान्दसः । तथा **अहं** **शश्वतः** । बहुनामैतत् । बहोः शत्रोः संबन्धीनि **धनानि** । **सम्** इत्येकीभावे । सह **जयामि** । किंच **माम्** एव **जन्तवः** प्राणिनो यजमानाः **हवन्ते** आह्वयन्ति । **पितरं** **न** पितरमिव पुत्राः । **अहं** **दाशुषे** हविषो दात्रे यजमानाय **भोजनम्** अन्नं **वि** **भजामि** ददामि ॥