+++
title = "003"
devataa = "ब्रह्मणस्पतिः"
RShiH = "शिरिंबिठो भारद्वाजः"
ChandaH = "अनुष्टुप्"

+++


**अदः** विप्रकृष्टदेशे वर्तमानम् **अपूरुषं** निर्मात्रा पुरुषेण रहितं **यद्दारु** दारुमयं पुरुषोत्तमाख्यं देवताशरीरं **सिन्धोः** **पारे** समुद्रतीरे **प्लवते** जलस्योपरि वर्तते **तत्** दारू हे **दुर्हणो** दुःखेन हननीय केनापि हन्तुमशक्य हे स्तोतः **आ** **रभस्व** आलम्बस्व । उपास्स्वेत्यर्थः । **तेन** दारुमयेण
देवेनोपास्यमानेन **परस्तरम्** अतिशयेन तरणीयमुत्कृष्टं वैष्णवं लोकं **गच्छ** । अपर आह । हे दुर्हणो दुःखेन हननीये दुष्टहनुयुक्ते वा हे अलक्ष्मि सिन्धोः पारे समुद्रतीरप्रान्तेऽपूरुषं पुरुषैर्जनैर्वियुक्तमदोऽस्मत्तो दूरे देशे वर्तमानं यद्दारु दारुमयी नौः प्लवते तद्दारु आ रभस्व परिगृहाण । गृहीत्वा
च तेन दारुणा परस्तरमतिशयेन तरणीयं ब्रह्मणस्पतिना प्रेरिता सती द्वीपान्तरं गच्छ ॥