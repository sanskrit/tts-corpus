+++
title = "012"
devataa = "विश्वेदेवाः"
RShiH = "शार्यातो मानवः"
ChandaH = "जगती"

+++


**उत** अपि च **नः** अस्माकम् **उशिजां** कामयमानानामृत्विजाम् **उर्विया** उर्वीं बह्वीं स्तुतिं **कविः** मेधावी **बुध्न्यः** बुध्ने अन्तरिक्षे भवः सः **अहिः** देवः **हवीमनि** हूयन्ते यत्र देवेभ्यो हवींषि तस्मिन्यज्ञे **शृणोतु** । **दिविक्षिता** दिवि वसन्तौ **विचरन्ता** विशेषेण चरन्तौ **सूर्यामासा** सूर्याचन्द्रमसौ **धिया** बुद्ध्या **अस्य** स्तोत्रमिदं **बोधतं** बुध्येताम्। **शमी** कर्मवती पृथिवी ।  ‘ शमी' इति कर्मनामसु पाठात् । **नहुषी** द्यौः । अत्र वाजसनेयकं -- द्यौर्नहुषीयं वै शमी तस्या एष गर्भः ' इति । हे द्यावापृथिव्यौ युवां स्तोत्रं धिया स्वीयया प्रज्ञया बुध्येतमवगच्छतमित्यर्थः ॥