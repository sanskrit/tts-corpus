+++
title = "010"
devataa = "विश्वेदेवाः"
RShiH = "शार्यातो मानवः"
ChandaH = "जगती"

+++


**हि** यस्मात्कारणात् **वृषभः** कामानां वर्षिता **बृहस्पतिः** **सोमजामयः** अन्ये सोमबन्धवः **ते** विश्वे देवाः **प्रजायाः** अर्थाय **श्रवः** अन्नं **वि** **अभरन्त** विभरन्ति वृष्टिद्वारेण पोषयन्ति तस्मात्कारणात् तासां प्रजानां मध्ये **अथर्वा** नामर्षिः **प्रथमः** प्रथममेव क्रियमाणैः **यज्ञैः** **वि** **धारयत्** देवान् कर्ममार्गान् वा विधृतानकरोत् । अत्र निगमः - ‘ यज्ञैरथर्वा प्रथमः पथस्तते । (  ऋ. सं. १. ८३. ५) इति । अथ **दक्षैः** बलैः सह **देवाः** विश्वे **भृगवः** ऋषयश्च **सं** **चिकित्रिरे** अथर्वणा कृतं यज्ञं गत्बा पशून् संज्ञातवन्तः ॥ ॥ २४ ॥