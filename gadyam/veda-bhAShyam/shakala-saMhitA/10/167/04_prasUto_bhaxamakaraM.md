+++
title = "004"
devataa = "इन्द्रः"
RShiH = "विश्वामित्रजमदग्नी"
ChandaH = "जगती"

+++


हे इन्द्र **प्रसूतः** त्वया प्रेरितोऽहं **चरौ** चरणीये चरुणा वा युक्ते यज्ञे **भक्षम्** **अपि** भक्षणीयं चर्वादि हविश्च **अकरं** त्वदर्थमकार्षम् । **प्रथमः** मुख्यः **सूरिः** स्तोताहम् **इमं** **स्तोमं** स्तोत्रं **च** त्वदर्थम् **उन्मृजे** उन्मार्ज्मि संस्करोमि । उच्चारयामीत्यर्थः । इदानीमिन्द्रः अन्तरात्मरूपः सन् सूक्तस्य द्रष्टारावृषी संबोध्य बूते । हे **विश्वामित्रजमदग्नी** **वां** युवां **प्रति** **दमे** यज्ञगृहे **सुते** अभिषुते सोमे सति **सातेन** संभक्तव्येन धनेन सार्धं **यदि** यदा यस्मिन् कालेऽहम् **आगमम्** आगच्छामि तदा युवां स्तोत्रं कुरुतमित्यर्थः ॥ ॥ २५ ॥