+++
title = "002"
devataa = "इन्द्रः"
RShiH = "विश्वामित्रजमदग्नी"
ChandaH = "जगती"

+++


**स्वर्जितम्** उक्तप्रकारेण स्वर्गस्य जेतारं **महि** महान्तम् **अन्धसः** अन्नस्य सोमस्य पानेन **मन्दानं** मोदमानं हृष्यन्तं **शक्रं** सर्वकार्येषु शक्तमिन्द्रं **सुतानुप** अभिषुतान् सोमान् प्रति **परि** **हवामहे** । परित आह्वयामहे । हे इन्द्र इत्थमाहूयमानस्त्वं **नः** अस्माकम् **इमं** **यज्ञम्** **इह** अस्मिन् देशे **बोधि** बुध्यस्व । बुद्ध्वा च **आ** **गहि** आगच्छ । **स्पृधः** स्पर्धमानाः शत्रुसेनाः **जयन्तम्** अभिभवन्तं **मघवानं** धनवन्तं त्वाम् **ईमहे** । अपेक्षितानि धनानि याचामहे ॥