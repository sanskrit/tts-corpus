+++
title = "001"
devataa = "इन्द्रः"
RShiH = "विश्वामित्रजमदग्नी"
ChandaH = "जगती"

+++


हे **इन्द्र** **इदं** **मधु** सोमलक्षणं तुभ्यं त्वदर्थं **परि** **षिच्यते** आहवनीये प्रक्षिप्यते । **त्वम्** एव **सुतस्य** अभिषुतस्य **कलशस्य** द्रोणकलशावस्थितस्य सोमस्य **राजसि** ईशिषे । राजतिरैश्वर्यकर्मा । सः **त्वं** **नः** अस्माकं **पुरुवीरां** बहुपुत्रं **रयिं** धनं **कृधि** कुरु । उशब्दः पूरकः । यद्वा अवधारणे । बहुपुत्रोपेतमेव धनं कुरु न केवलमित्यर्थः। तथा **त्वं** **तपः** शतसंख्याश्वमेधलक्षणं **परितप्य** अनुष्ठाय **स्वः** स्वर्गम् **अजयः** जितवानसि ॥