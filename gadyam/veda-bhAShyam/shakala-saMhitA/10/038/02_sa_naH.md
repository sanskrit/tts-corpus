+++
title = "002"
devataa = "इन्द्रः"
RShiH = "इन्द्रो मुष्कवान्"
ChandaH = "जगती"

+++


हे **इन्द्र** **सः** सर्वानुग्राहकत्वेन प्रसिद्धस्त्वं **नः** अस्माकं **सदने** गृहे **क्षुमन्तम्** अन्नवन्तं शब्दवन्तं वा **गोअर्णसम्** । गावोऽर्णं उदकमिव प्रवृद्धा यस्मिन् । तं **श्रवाय्यं** श्रवणीयं **रयिं** धनं **व्यूर्णुहि** विविधमाच्छादय । किंच हे **वसो** वासक **शक्र** इन्द्र **जयतः** शत्रुं **ते** तव प्रसादाद्वयं **मेदिनः** मेदसा युक्ता बलवन्तः **स्याम** भवेम । किं बहूक्त्या । **यथा** यत् **वयमुश्मसि** कामयामहे **तत्** सर्वं **कृधि** कुरु ॥