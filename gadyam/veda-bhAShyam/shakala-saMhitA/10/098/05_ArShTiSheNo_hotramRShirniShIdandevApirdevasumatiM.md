+++
title = "005"
devataa = "देवाः"
RShiH = "देवापिरार्ष्टिषेणः"
ChandaH = "त्रिष्टुप्"

+++


**आर्ष्टिषेणः** ऋष्टिषेणस्य पुत्रः **देवापिः** **ऋषिः** **देवसुमतिं** देवानां कल्याणीं मतिं स्तुतिं **चिकित्वान्** जानन् **होत्रं** होतृकर्म कर्तुं निषीदन् निषण्णो भवति । **स** **उत्तरस्मात्** उपरि वर्तमानादन्तरिक्षाख्यात् समुद्रात् **अधरम्** अधो वर्तमानं पार्थिव **समुद्रम्** **अभि** **दिव्याः** दिवि भवाः **वर्ष्याः** वर्षभवाः **अपः** **असृजत्** सृजतु । अत्र ' आर्ष्टिषेण ऋष्टिषेणस्य पुत्रः' (निरु. २. ११) इत्यादि निरुक्तं द्रष्टव्यम् ॥