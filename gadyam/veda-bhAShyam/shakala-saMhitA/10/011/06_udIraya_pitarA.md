+++
title = "006"
devataa = "अग्निः"
RShiH = "हविर्धान आङ्गिः"
ChandaH = "जगती"

+++


हे अग्ने त्वदीयं ज्योतिः **पितरा** पितरौ सर्वप्राणिनां मातापितृभूते द्यावापृथिव्यौ प्रति **उदीरथ** उद्गमय । तत्र दृष्टान्तः । आकार उपमार्थे । रात्रेर्नक्षत्रादिदीप्तीनां च जरयितृत्वात् **जारः** आदित्यः । स यथा द्यावापृथिव्यौ प्रति **भगं** भजनीयं स्वीयं ज्योतिरुद्गमयति तद्वत् । **हर्यतः** यागं कामयमानान् प्रति **इयक्षति** यजमानो यष्टुमिच्छति । **हृत्तः** हृदयेन च इष्यति । इषिरयं गत्यर्थः शुद्धोऽप्युपसर्गपूर्वो द्रष्टव्यः । अधीष्यति देवान् यष्टुमधिगच्छति । **विवक्ति** विवक्षति । शस्त्रलक्षणाः स्तुतीर्वक्तुमिच्छति च । **वह्निः** वोढा स्तुतीनां देवान् प्रति प्रापयिता होता च स्वपस्यते शोभनमात्मीयं कर्म कर्तुमिच्छति । **मखः** । यज्ञनामैतत् । अत्र तत्प्रयोक्ताध्वर्युरुच्यते । स च **तविष्यते** । तविषिर्वृद्धयर्थः। स चात्रान्तर्णीतसनर्थश्च द्रष्टव्यः। तुतुविषति स्तोत्रलक्षणाः स्तुतीवर्धयितुमिच्छतीत्यर्थः । **असुरः** प्राणवान् प्रज्ञावान् वा । ब्रह्मेति शेषः। **मती** मत्या बुद्ध्या **वेपते** । कर्मवैगुण्यात् बिभ्यत् कम्पते। हे अग्ने यतो यजमानः सर्वर्त्विजश्च स्वस्वकर्म कर्तुं त्वामागच्छन्ति अतस्त्वं शीघ्रमुद्गमयेत्यर्थः॥