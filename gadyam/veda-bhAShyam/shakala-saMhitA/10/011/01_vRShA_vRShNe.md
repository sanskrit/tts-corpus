+++
title = "001"
devataa = "अग्निः"
RShiH = "हविर्धान आङ्गिः"
ChandaH = "जगती"

+++


**वृषा** आहुतिद्वारेण वृष्टेर्वर्षिता **यह्वः** महान् **अदाभ्यः** केनाप्यहिंस्योऽग्निः **अदितेः** अक्षीणयागक्रियस्य **वृष्णः** यज्ञद्वारेण स्तुतीनां हविषां वा वर्षितुर्यजमानस्यार्थाय **दोहसा** दोहनेन महता प्रक्षारणेन दिवः सकाशात् **पयांसि** वृष्टिलक्षणान्युदकानि **दुदुहे** दोग्धि प्रक्षारयति । किंच **यथा** **वरुणः** आदित्यः **धिया** आत्मानुरूपया प्रज्ञया **विश्वं** सर्वं **वेद** जानाति तथा **सः** अयमग्निः जानातीत्यर्थः । **यज्ञियः** यज्ञार्हः **सः** अग्निः **यज्ञियान्** यज्ञार्हान् **ऋतून्** **यजतु** पूजयतु ॥