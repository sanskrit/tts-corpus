+++
title = "005"
devataa = "अग्निः"
RShiH = "हविर्धान आङ्गिः"
ChandaH = "जगती"

+++


हे **अग्ने** त्वं **सदा** सततं **रण्वः** **असि** रमणीयो भवसि। तत्र दृष्टान्तः । **यवसेव** **पुष्यते** । यथा यवसानि तृणानि स्वपुष्टिं कुर्वते हस्त्यश्वगौमहिषादिचतुष्पदाय सर्वदा रमणीयानि भवन्ति तद्वत् । अपि च हे अग्ने **मनुषः** मनुष्यस्य स्वभूतैः **होत्राभिः** । होत्रेति यज्ञनामैतत् । यज्ञैः **स्वध्वरः** शोभनयज्ञो भवेति शेषः । **विप्रस्य** **वा** स्तोतुर्वा **यत्** यस्य यजमानस्य वा स्वभूतम् **उक्थ्यं** स्तोत्रं **शशमानः** प्रशंसन् **वाजं** हविर्लक्षणमन्नं **ससवान्** संभजमानश्च **भूरिभिः** बहुभिर्देवैः सह **उपयासि** उपगच्छसि ॥ ॥ ९ ॥