+++
title = "001"
devataa = "मन्युः"
RShiH = "मन्युस्तापसः"
ChandaH = "त्रिष्टुप्"

+++


हे **मन्यो** हे **मरुत्वः** **त्वया** **सरथं** समानमेकमेव रथमारुह्येति शेषः । **आरुजन्तः** गच्छन्तः **हर्षमाणासः** हृष्टाः **धृषिताः** धृष्टाः **तिग्मेषवः** तीक्ष्णबाणाः **आयुधा** आयुधानि **संशिशानाः** सम्यग्निश्यन्तः **नरः** युद्धस्य नेतार इन्द्रादयो देवास्त्वदनुचरा वा **अग्निरूपाः** अग्निवत्तीक्ष्णदाहादिकर्माणो यद्वा संनद्धाः कवचिनः **अभि** **प्र** **यन्तु** युद्धे सहायार्थम् । अत्र त्वया मन्यो सरथमारुह्य रुजन्तः' ( निरु. १०. ३०) इत्यादि निरुक्तमनुसंधेयम् ॥