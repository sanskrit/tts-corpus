+++
title = "003"
devataa = "इन्द्रः"
RShiH = "सुवेदाः शैरीषिः"
ChandaH = "जगती"

+++


हे **पुरुहूत** बहुभिराहूतेन्द्र **एषु** **सूरिषु** स्तोतृषु **आ** **चाकन्धि** अत्यर्थमभिदीप्यस्व अभिकामयस्व वा ॥  ‘ कनी दीप्तिकान्तिगतिषु' । अस्माच्चर्करीतमेतत् ॥ हे **मघवन्** धनवन्निन्द्र **ये** सूरयः **वृधासः** त्वत्प्रसादाद्वर्धमानाः सन्तः **मघं** धनम् **आनशुः** प्राप्नुवन्ति। अपि च **मेधसाता** मेधसातौ यज्ञे **वाजिनं** बलवन्तमन्नवन्तं वेजनवन्तं वा त्वां ये **अर्चन्ति** पूजयन्ति **तोके** पुत्रे **तनये** तत्पुत्रे **परिष्टिषु** परित इष्यमाणेष्वन्येष्वपि फलेषु **अह्रये** अलज्जाकरे **धने** च । एतेषु निमित्तभूतेषु सत्सु त्वामेव स्तुत्यादिभिः पूजयन्तीत्यर्थः ॥