+++
title = "001"
devataa = "इन्द्रः"
RShiH = "सुवेदाः शैरीषिः"
ChandaH = "जगती"

+++


हे इन्द्र **ते** तव **मन्यवे** कोपाय तेजसे वा **प्रथमाय** मुख्याथ **श्रत्** **दधामि** । श्रद्धा नामादरातिशयः । तद्विषयं करोमि । **यत्** येन मन्युना त्वं **वृत्रम्** आवरकमसुरं मेघं वा नर्यं नेतव्यम् **अहन** अवधीः हत्वा च तेनावृताः **अपः** उदकानि च **विवेः** इमं लोकं प्रत्यागमयः । तस्मै मन्यव इत्यन्वयः। **यत्** यदा **उभे** **रोदसी** द्यावापृथिव्यौ **त्वा** त्वामनुसृत्य **भवतः** वर्तेते । त्वदधीने अभूतामित्यर्थः । तदानीं **पृथिवी** **चित** । पृथिवीत्यन्तरिक्षनाम । प्रथितं विस्तीर्णमन्तरिक्षमपि हे **अद्रिवः** वज्रवन्निन्द्र **शुष्मात्** त्वदीयाद्बलात् **रेजते** कम्पते ॥