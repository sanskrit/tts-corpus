+++
title = "004"
devataa = "इन्द्रः"
RShiH = "सुवेदाः शैरीषिः"
ChandaH = "जगती"

+++


**स** **इत्** स एव स्तोता **सुभृतस्य** सुष्ठु संपादितस्य **रायः** धनस्य । द्वितीयार्थे षष्ठी ॥ ईदृशं  धनं **नु** क्षिप्रं **चाकनत्** कामयते । लभत इत्यर्थः । **रंह्यम्** । रंहो वेगः । तदर्हम् **अस्य** इन्द्रस्य **मदं** सोमपानजन्यं हर्षं **यः** स्तोता **चिकेतति** स्तुतिपदैर्जानाति । हे **मघवन्** **त्वावृधः** त्वया वर्धितः **दाश्वध्वरः** दत्तयज्ञो यजमानः **नृभिः** नेतृभिर्ऋत्विग्भिर्भृत्यैर्वा **धना** धनानि **वाजम्** अन्नं च **मक्षु** शीघ्रं **भरते** संपादयति ॥