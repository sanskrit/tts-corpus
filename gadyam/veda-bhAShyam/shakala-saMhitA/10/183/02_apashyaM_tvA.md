+++
title = "002"
devataa = "यजमानपत्नी"
RShiH = "प्रजावान् प्राजापत्यः"
ChandaH = "त्रिष्टुप्"

+++


हे पत्नि **दीध्यानां** दीप्यमानां **स्वायाम्** आत्मीयायां **तनू** तन्वां शरीरे **ऋत्व्ये** । ऋतु काले भवं गर्भधारणरूपं कर्म ऋत्वियम् । तस्मिन्निमित्तभूते **नाधमानां** भर्तुरुपगमनं याचमानां **त्वा** त्वां **मनसा** **अपश्यम्** अद्राक्षम् । हे **पुत्रकामे** पुत्रान् कामयमाने **माम्** **उप** मत्समीपं प्राप्य सा त्वम् **उच्चा** उच्चैर्भृशं **युवतिः** तरुणी **बभूयाः** भूयाः । छन्दस्युभयथा ' इत्याशीर्लिङः  सार्वधातुकत्वाच्छप् । तस्य छान्दसः श्लुः । अलिढ्यपि व्यत्ययेन  ‘ भवतेरः ' (पा. सू. ७. ४. ७३ ) इत्यभ्यासस्यात्वम् । युवतिर्भूत्वा च **प्रजया** प्रजनेन **प्र** **जायस्व** पुत्रान् प्रसूष्व । जनी प्रादुर्भावे। श्यनि  ‘ ज्ञाजनोर्जा ' इति जादेशः ॥