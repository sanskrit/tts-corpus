+++
title = "001"
devataa = "यजमानः"
RShiH = "प्रजावान् प्राजापत्यः"
ChandaH = "त्रिष्टुप्"

+++


हे यजमान **त्वा** त्वां मनसा बुद्यात  **अपश्यम्** अदर्शम् । कीदृशम् । **चेकितानं** कर्माणि भृशं जानन्तं **तपसः** दीक्षारूपाद्व्रतात् **जातं** पुनरुत्पन्नं यद्वा जन्मान्तरानुष्ठितात्सुकृतादुत्पन्नं **तपसः** अनुष्ठीयमानाद्यज्ञाद्धेतोः विभूतं व्याप्तं सर्वत्र प्रख्यातम् । हे **पुत्रकाम** पुत्रान् कामयमान स त्वम् **इह** अस्मिँल्लोके **प्रजां** पुत्रपौत्रादिरूपां **रराणः** रमयन् **रयिं** धनम् **इह** अस्मिँल्लोके रमयन् **प्रजया** प्रजनेन **प्र** **जायस्व** पुत्रादिरूपेणोत्पद्यस्व । प्रजा उत्पादयेत्यर्थः ॥