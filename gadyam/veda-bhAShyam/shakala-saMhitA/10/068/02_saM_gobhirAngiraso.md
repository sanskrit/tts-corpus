+++
title = "002"
devataa = "बृहस्पतिः"
RShiH = "अयास्यः"
ChandaH = "त्रिष्टुप्"

+++


**आङ्गिरसः** अङ्गिरसः पुत्रः **नक्षमाणः** स्वतेजसा व्याप्नुवन् **भगइवेत्** भगो देव इव स्थितो बृहस्पतिरेव **अर्यमणं** स्तुतेः प्रेरकं स्तोतारं **गोभिः** सह **सं** **निनाय** संनयति संयोजयति । **मित्रो** **न** मित्रो यथा **जने** जनपदे स्वरश्मीन् संयोजयति तद्वत् **दंपती** जायापती **अनक्ति** संगमयति । स्वसामर्थ्येन तत्र स्थापयतीत्यर्थः । हे **बृहस्पते** आशून् व्याप्तान् स्वरश्मीन् **वाजय** तव स्तोतृषु गमय स्थापय । **आशूनिव** व्याप्तानश्वान् **आजौ** संग्रामे योद्धारो यथा संगमयन्ति तद्वत् ॥