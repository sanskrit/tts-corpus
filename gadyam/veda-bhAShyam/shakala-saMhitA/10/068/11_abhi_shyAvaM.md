+++
title = "011"
devataa = "बृहस्पतिः"
RShiH = "अयास्यः"
ChandaH = "त्रिष्टुप्"

+++


**पितरः** पालयितारो देवाः **द्यां** द्युलोकं **नक्षत्रेभिः** अश्विन्यादिभि: **अभि** **अपिंशन्** अभितोऽदीपयन्।  ‘ पिश अवयवे'। अयं दीपनायां वर्तते । तत्र दृष्टान्तः। **श्यावं** **न** यथा श्याववर्णम् **अश्वं** **कृशनेभिः** सौवर्णैराभरणैरलंकुर्वन्ति तद्वत् । तथा **रात्र्यां** **तमः** निहितवन्तः । किंच **अहन्** अह्नि **ज्योतिः** आदित्याख्यम् **अदधुः** । अदधुरित्युत्तरवाक्येन संबन्धः करणीयः । अन्यथा स्वरो न घटेत। अत्र तु वाक्यभेदादनिघातः । यदा **बृहस्पतिः** **अद्रिं** वलेनाधिष्ठितं शिलोच्चयं **भिनत** अभिनत् विभिद्य च तत्र स्थितान् **गाः** पशून् **विदत्** अविदत् अलभत । विदेर्लुङि लृदित्त्दवाङ्। तदा देवा एवमकार्षुरित्यर्थः ॥