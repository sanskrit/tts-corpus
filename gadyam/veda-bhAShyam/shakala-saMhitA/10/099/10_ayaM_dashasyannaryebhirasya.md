+++
title = "010"
devataa = "इन्द्रः"
RShiH = "वम्रो वैखानसः"
ChandaH = "त्रिष्टुप्"

+++


**अयम्** इन्द्रः **दशस्यन्** स्तोतृभ्यो धनं प्रयच्छन् । दशस्यतिर्दानकर्मा । नर्येभिः नर्यैर्नृहितैः मरुद्भिः **अस्य** अस्यति । छान्दसस्तिपो लोपः। यद्वा। व्यत्ययेन लोण्मध्यमः । तथा **देवेभिः** द्योतमानैः स्वतेजोभिः **दस्मः** दर्शनीयः **वरुणो** **न** वरुण इव । वरुणस्तमोवारक आदित्यो वरुण एव वा । स इव **मायी** मायावान्। तथा **अयं** **कनीनः** कमनीयः **ऋतुपाः** ऋतौ पाता **अवेदि** अज्ञायि । तथा **अररुम्** असुरमेतन्नामानम् **अमिमीत** अमिनात् । **यः** अररुः **चतुष्पात्** पादचतुष्टयोपेतः । “ मीङ् हिंसायाम्' । लङि ‘ बहुलं छन्दसि ' इति विकरणस्य श्लुः ॥