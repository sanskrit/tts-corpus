+++
title = "007"
devataa = "इन्द्रः"
RShiH = "वम्रो वैखानसः"
ChandaH = "त्रिष्टुप्"

+++


**सः** इन्द्रः द्रुह्वणे द्रुह्वणाय दृढं शत्रुभिर्वामितव्याय **मनुषे** मनुष्याय योद्ध्रे स्वभक्ताय **ऊर्ध्वसानः** । ऊर्ध्वं उच्छ्रितः शोर्यादिभिर्गुणैरधिकः सन् स्यति शत्रूणामन्तं करोतीत्यूर्ध्वसः । स इवाचरन् । ऊर्ध्वसशब्दादाचारार्थे क्विबन्ताच्छानच्” । **अर्शसानाय** शत्रूणां हिंसित्रे **शरुं** हिंसकमायुधम् **आ** **साविषत्** अभिमुख्येन प्रसोति यच्छति । यद्वा । द्रुह्वणे मनुषे द्रोग्धव्याय मनुष्यायार्शसानाय स्वभक्तहिंसित्रे तस्य वधार्थमूर्ध्वसानः सन् शरुम् आ साविषत् वज्रं प्रेरयति । **सः** एवेन्द्रः **नहुषः** मनुष्यात् **नृतमः** मनुष्याणां नेतृतमः संग्रामे शूराणां गमयितृतमः । यद्वा । नृतमो नहुषो बन्धकश्च । **अस्मत्** अस्मदर्थं **सुजातः** सुष्ठु प्रादुर्भूतः **अर्हन्** पूज्यः सन् **दस्युहत्ये** । दस्यवः उपक्षपयितारः शत्रवः । तेषां हत्यं हननं यस्मिन् तादृशे संग्रामे **पुरः** शत्रूणां शरीराणि **अभिनत्** भिन्नवान् ॥