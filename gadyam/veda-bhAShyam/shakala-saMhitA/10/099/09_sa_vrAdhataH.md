+++
title = "009"
devataa = "इन्द्रः"
RShiH = "वम्रो वैखानसः"
ChandaH = "त्रिष्टुप्"

+++


**सः** इन्द्रः **व्राधतः** । महन्नामैतत् । महतोऽपि शत्रून् **शवसानेभिः** बलमाचरद्भिरायुधैः **अस्य** अस्यतु । ‘ असु क्षेपणे '। व्यत्ययेन मध्यमः। **कुत्साय** एतन्नामकाय **कृपणे** स्तोत्रे । कृपतिः स्तुतिकर्मा । **शुष्णं** शोषकमेतन्नामकमसुरं **परादात्** पराभूय खण्डितवान्। ‘कुत्साय शुष्णमशुषं नि बर्हीः ' (ऋ. सं. ४. १६. १२) इति मन्त्रान्तरम् । किंच **अयम्** इन्द्रः **कविम्** उशनसम् । कविरिति पितृनाम्ना पुत्रस्यापि व्यवहार उपचारात् । **शस्यमानं** स्तुवन्तम् **अनयत्** वशं प्रापयत्तस्य विरोधिनम् । यद्वा । कविं भार्गवमेव स्तोतृभिः शस्यमानं स्ववशमनयत् । **यः** कविः **अस्य** इन्द्रस्य **अत्कं** रूपं **सनिता** संभक्ता भवति । ‘न लोकाव्यय° ' इति षष्ठीप्रतिषेधः । **उत** अपि च **नृणां** वृष्ट्यादिनेतॄणामिन्द्रानुचराणां मरुतां यः कविः सनिता तमनयदिति ॥