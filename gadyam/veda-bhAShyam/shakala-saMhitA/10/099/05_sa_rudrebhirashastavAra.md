+++
title = "005"
devataa = "इन्द्रः"
RShiH = "वम्रो वैखानसः"
ChandaH = "त्रिष्टुप्"

+++


**सः** इन्द्रः **रुद्रेभिः** रुद्रपुत्रैर्मरुद्भिः सहितः **आगात्** आगच्छतु । कीदृशः । **अशस्तवारः** स्तोतृभिरप्रार्थितधनः । स्वयमेव प्रदातेत्यर्थः । तथा **ऋभ्वा** महान् **गयं** **हित्वी** हित्वा स्वस्थानं परित्यज्यागात् आगच्छतु । तत्र संबन्धः। **आरेअवद्यः** दूरगतगर्ह्यः । किंच **वम्रस्य** एतन्नामकस्य ऋषेर्मम **मिथुना** मिथुनौ मातापितरौ **विवव्री** विगतज्वरौ **मन्ये** अवगच्छामि । अयं वम्रः **अन्नं** शत्रुसंबन्धि **अभीत्य** अभिप्राप्य **मुषायन्** मुष्णन् **अरोदयत्** रोदयति । 'छन्दसि शायजपि ' इत्यहावपि मुषेः श्नः शायजादेशः ॥