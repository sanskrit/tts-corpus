+++
title = "006"
devataa = "इन्द्रः"
RShiH = "वम्रो वैखानसः"
ChandaH = "त्रिष्टुप्"

+++


**स** **इत्** स एवेन्द्रः **पतिः** सर्वस्य स्वामी **दासम्** उपक्षपयितारं **तुवीरवं** बहुशब्दं संग्रामे भयंकरं शब्दं कुर्वाणं वृत्रं **दन्** दमयन् **षळक्षम्** अक्षिषट्कोपेतं **त्रिशीर्षाणं** त्रिशिरस्कं त्वष्टुः पुत्रं विश्वरूपं **दमन्यत्** दमितुं प्रहर्तुमैच्छत् । अवधीदित्यर्थः । यद्वा । दमयतीति दमनः । नन्द्यादित्वात् ल्युः । स इवाचरति । उपमानादाचारे ' (पा. सू. ३. १. १०) इति क्यच्यन्त्यलोपश्छन्दसः । ततो लङि • बहुलं छन्दसि ' इत्यडभावः । किंच **त्रितः** एतन्नामा महर्षिः अस्य इन्द्रस्य **ओजसा** बलेन **वृधानः** वर्धमानः **विपा** अङ्गुल्या । कीदृश्या । **अयोअग्रया** अयोवत्कठिननखया **वराहं** वराहारम् उदकवन्तं मेघं व्यहन् विहतवान् ॥ ॥ १४ ॥