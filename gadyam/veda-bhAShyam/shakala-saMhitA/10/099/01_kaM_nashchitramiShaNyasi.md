+++
title = "001"
devataa = "इन्द्रः"
RShiH = "वम्रो वैखानसः"
ChandaH = "त्रिष्टुप्"

+++


हे इन्द्र **नः** अस्माकं **चित्रं** चायनीयं **कं** धनविशेषम् **इषण्यसि** प्रेरयसि । **चिकित्वान्** सर्वथा प्रेरणीयमिति जानन् । कीदृशं तम् । **पृथुग्मानं** पृथुभावं प्राप्नुवन्तं **वाश्रं** शब्दनीयं स्तुत्यम् । किमर्थम्। **ववृधध्यै** अस्माकं वर्धनाय । किंच **तस्य** इन्द्रस्य **शवसः** बलस्य **व्युष्टौ** व्युच्छने सति **कत्** **दातु** किं दानमस्माकं भवतीति शेषः । यं **वज्रं** **वृत्रतुरं** वृत्रस्यावरकस्य पापस्य हिंसकं त्वष्टा **तक्षत्** अतक्षत् साधु संपादितवान् अपिन्वत् असिञ्चच्च । तस्य शवसो व्युष्टाविति संबन्धः । यद्वा । हे इन्द्र कत् किं तस्य वज्रस्य दानं भवति यं वज्रमिन्द्रार्थं तक्षदिति योजना । ‘मह्यं त्वष्टा वज्रमतक्षदायसम्' ( ऋ. सं. १०, ४८. ३ ) इति मन्त्रान्तरम् ॥