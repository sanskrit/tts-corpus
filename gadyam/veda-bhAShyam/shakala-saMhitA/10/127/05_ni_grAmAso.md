+++
title = "005"
devataa = "रात्रिः"
RShiH = "कुशिकः सौभरो रात्रिर्वा भारद्वाजी"
ChandaH = "गायत्री"

+++


**ग्रामासः** ग्रामाः । अन्न ग्रामशब्दो जनसमूहे वर्तते यथा ग्राम आगत इति । सर्वे जनाः **नि** **अविक्षत** । तस्यां रात्रावागतायां निविशन्ते । शेरते ॥ निपूर्वाद्विशतेश्छान्दसे लुङि पूर्ववदात्मनेपदम् । ‘शल इगुपधादनिटः क्सः ' (पा. सू. ३. १. ४५),  ‘ क्सस्याचि ' (पा. सू. ७. ३.७३ ) इत्यकारलोपः ॥ तथा **पद्वन्तः** पादयुक्ता गवाश्वादयश्च निविशन्ते । तथा **पक्षिणः** पक्षोपेताश्च निविशन्ते । **अर्थिनः** । अर्तेरर्थो गमनम् । शीघ्रगमनयुक्ताः । **श्येनासश्चित्** श्येना अपि तस्यां रात्र्यां निविशन्ते एषा रात्रिः सर्वाणि भूतजातान्यहनि संचारेण श्रान्तानि स्वयमागत्य सुखयतीत्यर्थः ॥