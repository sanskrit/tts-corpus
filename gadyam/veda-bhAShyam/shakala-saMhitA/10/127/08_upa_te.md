+++
title = "008"
devataa = "रात्रिः"
RShiH = "कुशिकः सौभरो रात्रिर्वा भारद्वाजी"
ChandaH = "गायत्री"

+++


हे **रात्रि** रात्रिदेवते **ते** त्वां **गाइव** पयसो दोग्ध्रीर्धेनूरिव उपेत्य **आकरं** स्तुतिभिरभिमुखीकरोमि ॥ करोतेश्छान्दसे लुङि ‘कृमृदृरुहिभ्यः' इति च्लेरङादेशः ॥ **दिवः** **दुहितः** द्योतमानस्य सूर्यस्य पुत्रि यद्वा दिवसस्य तनये ॥  ‘ परमपि च्छन्दसि ' (पा. सू. २. १, २. ६) इति परस्य षष्ठ्यन्तस्य पूर्वामन्त्रिताङ्गवद्भावात् पदद्वयसमुदायस्याष्टमिकं सर्वानुदात्तत्वम् ॥ त्वत्प्रसादात् **जिग्युषे** शत्रून् जिग्युषो मम **स्तोमं** **न** स्तोत्रमिव हविरपि **वृणीष्व** त्वं भजस्व ॥ जयतेर्लिटः क्वसुः ।  ‘ सन्लिटोर्जेः ' इत्यभ्यासादुत्तरस्य जकारस्य कुत्वम् । षष्ठ्यर्थे चतुर्थी वक्तव्या ' इति चतुर्थी ।  ‘ वसोः संप्रसारणम् ' इति संप्रसारणम् ॥ ॥ १४ ॥