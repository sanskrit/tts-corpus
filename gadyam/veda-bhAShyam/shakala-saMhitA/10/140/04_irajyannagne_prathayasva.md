+++
title = "004"
devataa = "अग्निः"
RShiH = "अग्निः पावकः"
ChandaH = "सतो बृहती"

+++


हे **अग्ने** **जन्तुभिः** जातैः शत्रुभिः सह **इरज्यन्** ईर्ष्यन् स्पर्धां कुर्वन् । ‘इरज् ईर्ष्यायाम् । कण्ड्वादिः । यद्वा इरज्यतिरैश्वर्यकर्मा । जन्तुभिर्जायमानैरात्मीयैस्तेजोभिः इरज्यन् ईश्वरो भवन् । हे **अमर्त्य** मरणरहित **अग्ने** **अस्मे** अस्माकम् । ‘सुपां सुलुक्° ' इति षष्ठ्या: शेआदेशः । **रायः** धनानि **प्रथयस्व** विस्तारय । रयिशब्दाच्छसः स्थाने व्यत्ययेन जस् । शसो वा व्यत्ययेन ‘ उडिदम्' इति विभक्त्युदात्तत्वं न क्रियते । **सः** त्वं **दर्शतस्य** दर्शनीयस्य **वपुषः** तेजोमयस्य शरीरस्य **वि** **राजसि** । तृतीयार्थे षष्ठी वा । ईदृशेन शरीरेण विशेषेण दीप्यसे । यद्वा । राजतिरैश्वर्यकर्मा । वपुरिति च रूपनाम । दर्शनीयेन रूपेण वि राजसि विशेषेण ईशिषे । अत एवं **सानसिं** संभजनीयं **क्रतुं** कर्मं **पृणक्षि** अस्माभिः संपर्चयसि । फलेन वा संयोजयसि ॥