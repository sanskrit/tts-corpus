+++
title = "006"
devataa = "अग्निः"
RShiH = "अग्निः पावकः"
ChandaH = "त्रिष्टुप्"

+++


**ऋतावानं** सत्यवन्तं यज्ञवन्तं वा। 'छन्दसीवनिपौ ' इति मत्वर्थीयो वनिप् । महिषं महान्तं पूज्यं वा **विश्वदर्शतं** विश्वैः सर्वैर्दर्शनीयम्। यद्वा विश्वं दर्शनं यस्य । ‘ बहुवीहौ विश्वं संज्ञायाम्' इति पूर्वपदान्तोदात्तत्वम् । ईदृशम् **अग्निं** **सुम्नाय** सुखार्थं **जनाः** ऋत्विग्यजमानरूपाः **पुरः** **दधिरे** पुरो दधते । सर्वकर्मभ्यः पुरस्ताद्धारयन्ति । यद्वा पुरः पुरस्तात् पूर्वस्यां दिशि आहवनीयरूपेण धारयन्ति । परोऽर्धर्चः प्रत्यक्षकृतः । अपि च हे अग्ने **श्रुत्कर्णं** श्रुत् स्तुतीः सम्यक् शृण्वन् कर्णः श्रोत्रेन्द्रियं यस्य तादृशं **सप्रथस्तमम्** अतिशयेन प्रख्यातं यद्वा सर्वतो विस्तार्यमाणं **दैव्यं** देवानां हविर्वोढृत्वेन संबन्धिनम् ईदृशं **त्वा** त्वां **मानुषा** मानुषाणि मनोरपत्यानि **युगा** युगानि युगलानि पत्नीयजमानरूपाणि **गिरा** स्तुत्या स्तुवन्तीति शेषः ॥ ॥ २८ ॥