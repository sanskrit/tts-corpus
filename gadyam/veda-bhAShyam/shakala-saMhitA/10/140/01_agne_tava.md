+++
title = "001"
devataa = "अग्निः"
RShiH = "अग्निः पावकः"
ChandaH = "विष्टारपङ्क्तिः"

+++


हे **अग्ने** **तव** **वयः** अन्नं **श्रवः** श्रवणीयं प्रशस्यम् । हविरात्मकस्य तस्य मन्त्रसंस्कृतत्वेन प्रशस्तत्वात् । अन्नेषु मध्ये तवैवान्नं श्रेष्ठमित्यर्थः । हे **विभावसो** । विशिष्टा दीप्तिर्विभा । सैव वसु धनं यस्य तादृशाग्ने **अर्चयः** दीप्तयः **महि** महत् बहुलं **भ्राजन्ते** दीप्यन्ते । ‘भ्राजृ दीप्तौ । अनुदात्तैत् । भौवादिकः । हे **बृहद्भानो** प्रौढदीप्ते **कवे** क्रान्तदर्शिन्नग्ने एवंमहानुभावस्त्वं **शवसा** बलेनोपेतम् **उक्थ्यं** प्रशस्यम् । यद्वा । उक्थो यज्ञः । तद्योग्यं **वाजम्** अन्नं **दाशुषे** हवींषि दत्तवते यजमानाय **दधासि** ददासि प्रयच्छसि ॥