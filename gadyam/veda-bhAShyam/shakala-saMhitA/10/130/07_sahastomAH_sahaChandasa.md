+++
title = "007"
devataa = "भाववृत्तं"
RShiH = "यज्ञः प्राजापत्यः"
ChandaH = "त्रिष्टुप्"

+++


स्तोमैः त्रिवृत्पञ्चदशादिभिः सह वर्तमानाः **सहस्तोमाः** **सहछन्दसः** गायत्र्यादिभिः छन्दोभिः सह वर्तमानाः **आवृतः** आवर्तमानाः **सहप्रमाः** । प्रमितिः प्रमा यज्ञस्येद्यत्तापरिज्ञानम् । तेन सह वर्तमानाः **दैब्याः** देवस्य प्रजापतेः संबन्धिनः यद्वा देवानां यष्टव्यानां संबन्धिनः **ऋषयः** द्रष्टारः सप्तसंख्याकाः शीर्षण्याः । यद्वा । मरीचिप्रमुखाः सप्तर्षयो होत्रादयः सप्त वषट्कर्तारो वा । एवंविधा एते **पूर्वेषां** पूर्वपुरुषाणामङ्गिरःप्रभृतीनां विश्वसृजां देवानां वा **पन्थां** पन्थानमनुष्ठानमार्गम् **अनुदृश्य** क्रमेण ज्ञात्वा **धीराः** धीमन्तः सन्तः **अन्वालेभिरे** अनुक्रमेण आरब्धवन्तः । यागानुष्ठाने प्रवृत्ता इत्यर्थः । **रथ्यो** **न** यथा रथिनो रथेन युक्ता रथस्य नेतारः सूताः **रश्मीन्** अश्वनियोजनार्थान् प्रग्रहान् सम्यग्रथस्य नयनाय हस्तेनान्वारभन्ते । अन्वारभ्य च सम्यक् तं रथं प्रवर्तयन्ति एवमेतेऽप्यनुष्ठानमार्गं श्रुतितोऽवगम्य सम्यगन्वतिष्ठन्नित्यर्थः ॥ ॥३ ८॥