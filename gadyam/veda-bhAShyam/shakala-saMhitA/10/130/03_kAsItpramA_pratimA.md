+++
title = "003"
devataa = "भाववृत्तं"
RShiH = "यज्ञः प्राजापत्यः"
ChandaH = "त्रिष्टुप्"

+++


विश्वसर्जनोपायत्वेन प्रजापतिना सृष्टे यज्ञे विश्वस्य स्रष्टारो विश्वसृजो देवा विश्वसर्जनाय तं यज्ञमन्वतिष्ठन् । तस्मिन् समये जगतोऽनुत्पत्तेर्जगदन्त:पातिनो यागोपकरणभूताः पदार्थाः कथमासन्नित्यनया प्रश्नः क्रियते । **यत्** यदा **विश्वे** सर्वे साध्याः **देवाः** **देवं** प्रजापतिम् **अयजन्तु** तदानीं तस्य यज्ञस्य **प्रमा** प्रमाणम् इयत्ता **का** कथंभूता **आसीत्** । तथा **प्रतिमा** । हविष्प्रतियोगित्वेन मीयते निर्मीयत इति प्रतिमा देवता । सा च तस्य यज्ञस्य कासीत् । तथा **निदानम्** आदिकारणं यागेऽप्रवृत्तस्य प्रवर्तकं फलं **किम्** आसीत् । तथा **आज्यं** घृतमेतदुपलक्षितं हविर्वा तस्य यज्ञस्य **किमासीत्** । तथा **परिधिः** । परितो धीयन्त इति त्रयः परिधयो बाहुमात्राः पलाशादिवृक्षजन्याः । परिपूर्वात् दधातेः उपसर्गे धोः किः' ( पा. सू. ३, ३.९२) इति कित्ययः । सामान्यापेक्षमेकवचनम् । परिधयः क आसन्नित्यर्थः । तथा तस्य यज्ञस्य गायत्र्यादिकं **छन्दः** **किमासीत्** । तथा **प्रउगम्** **उक्थम्** । उपलक्षणमेतत्! आज्यप्रउगादीन्युक्थानि शस्त्राणि वा कान्यासन् । एतेषु प्रश्नेषु त्रयाणामुत्तरं द्वृचेनाह ॥