+++
title = "002"
devataa = "भाववृत्तं"
RShiH = "यज्ञः प्राजापत्यः"
ChandaH = "त्रिष्टुप्"

+++


**पुमान्** पुरुष आदिपुरुषः प्रजापतिः **एनं** यज्ञं **तनुते** विस्तारयति । सृष्टवानित्यर्थः । तथा च ब्राह्मणं - ' स प्रजापतिर्यज्ञमतनुत तमाहरत्तेनायजत ' ( ऐ. ब्रा. ५.३.२) इति ' प्रजापतिर्यज्ञमसृजत यज्ञं सृष्टमनु ब्रह्मक्षत्रे असृज्येताम् ' ( ऐ- ब्रा. ७-१९) इति च । स एव पुमान् सृष्टं तं यज्ञम् **उत्कृणत्ति** उद्वेष्टयति । ' कृती वेष्टने ' । रौधादिकः । रा एव **पुमान्** प्रजापतिः **अस्मिन्** भूलोके **नाके** । अकं दुःखं नास्त्यस्मिन्निति नाकः स्वर्गलोकः । ' नभ्राण्नपात्' इत्यादिना नञः प्रकृतिभावः । तत्र च **वि** **तत्ने** इमं यज्ञं विस्तारयति । अधिः सप्तम्यर्थानुवादी । तनोतेर्लिटि ' तनिपत्योश्छन्दसि ' इत्युपधालोपः । तस्य स्थानिवद्भावात् द्विर्वचनम् । **मयूखाः** रश्मिभूतास्तस्य प्रजापतेः प्राणात्मकाः **इमे** विश्वसृजो देवाः **सदः** सदनं देवयजनस्थानम् **उप** **सेदुः** । विश्वसर्जनहेतुभूतं विश्वसृजामयनाख्यं यज्ञं कर्तुमुपसीदन्ति । उपसद्य च **सामानि** रथन्तरादीनि **ओतवे** वयनाय यज्ञाख्यं वस्त्रमोतुं **तसराणि** तिर्यक्सराणि  तिरश्चीनसूत्राणि **चक्रुः** ॥