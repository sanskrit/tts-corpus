+++
title = "005"
devataa = "सपत्नघ्नं"
RShiH = "ऋषभो वैराजः शाक्वरो वा"
ChandaH = "महापङ्क्तिः"

+++


हे सपत्नाः **वः** युष्माकं **योगक्षेमम्** । अप्राप्तस्य धनस्य प्राप्तिर्योगः । प्राप्तस्य रक्षणं क्षेमः । तदुभयम् **आदाय** युष्मत्तो गृहीत्वा **अहम्** **उत्तमः** श्रेष्ठः **भूयासम्** । ततः **वः** युष्माकं **मूर्धानं** शिरः **आ** **अक्रमीम्** आक्रमिषम् । पादेनाधितिष्ठामि ॥ क्रमेर्लुङि अमो मश् (पा. सू. ७.१.४०)।  ‘ इट ईटि ' (पा. सू. ८. २. २८) इति सिचो लोपः ॥ अनन्तरं **मे** मम **अधस्पदात्** पादस्याधस्ताद्वर्तमाना यूयम् **उद्वदत** उच्चैराक्रोशत। **उदकात्** वृष्टाज्जलादधःप्रदेशे वर्तमानाः **मण्डूकाइव** । यथा ते भृशमाक्रोशन्ति तथोद्वदतेत्यर्थः । **मण्डूका** **उदकादिव** इति पुनरुक्तिरादरार्था ॥ ॥२४॥