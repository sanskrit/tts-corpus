+++
title = "001"
devataa = "सपत्नघ्नं"
RShiH = "ऋषभो वैराजः शाक्वरो वा"
ChandaH = "अनुष्टुप्"

+++


हे सपत्ननाशनाभिमानिन्निन्द्र **मा** मां **समानानां** सदृशानामस्मत्कुलीनानां मध्ये **ऋषभम्** ऋषभवत्प्रशस्तं **कृधि** कुरु। तथा **स**  पत्नानां शत्रूणां विषासहिं विशेषेणाभिभवितारं कुरु। येऽस्मत्कुल एव जाता अस्माकमेवानिष्टमाचरन्ति ते सपत्नाः । अपि च **शत्रूणाम्** अन्येषामपि शातयितॄणां वैरिणां हन्तारं हिंसितारं **कृधि** कुरु । तथा **विराजं** विशेषेण राजमानं **गोपतिं** गोस्वामिनं च मां कुरु । न केवलमेकस्या एव गोः पतिम् अपि तु सर्वासामित्याह **गवाम्** इति ॥