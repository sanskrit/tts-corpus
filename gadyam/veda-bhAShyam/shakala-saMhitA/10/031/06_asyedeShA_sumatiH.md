+++
title = "006"
devataa = "विश्वेदेवाः"
RShiH = "कवष ऐलूषः"
ChandaH = "त्रिष्टुप्"

+++


**इत्** इदानीम् **अस्य** देवगणसंबन्धिनी **एषा** **सुमतिः** सुष्टुतिः **पप्रथानाभवत्** विस्तीर्यमाणाभूत् । अस्माभिः क्रियमाणेत्यर्थः । कीदृशी । **पूर्व्या** पूर्वकालीना **भूमना** भूम्ना बहुत्वेन युक्तेति शेषः । सर्वदेवसंबन्धित्वाद्भृशं जातेत्यर्थः । **गौः** देवान्प्रति गन्त्री । एतज्ज्ञात्वा सर्वे देवाः **असुरस्य** प्रजारूपबलवतः **अस्य** मम संबन्धिनि **समाने** सर्वदेवसाधारणे **भरणे** सर्वेषां देवानां पुष्टिकरे **योनौ** यज्ञाख्ये स्थाने **सनीळाः** समानस्थानाः **बिभ्रमाणाः** अस्मदर्थं दृष्टादृष्टफलं धारयन्तः **आ** गच्छन्त्विति शेषः ॥