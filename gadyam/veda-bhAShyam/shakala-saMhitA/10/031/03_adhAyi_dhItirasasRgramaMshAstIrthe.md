+++
title = "003"
devataa = "विश्वेदेवाः"
RShiH = "कवष ऐलूषः"
ChandaH = "त्रिष्टुप्"

+++


**धीतिः** देवयागक्रिया **अधायि** निहिता स्थापिता । अस्माभिः प्रवर्तितेत्यर्थः । तदनन्तरम् **ऊमाः** अवितारस्तर्पयितारः **अंशाः** अस्माभिर्दत्ता हविर्भागाः **दस्मं** दर्शनीयं शत्रूणामुपक्षपयितारं वा **अससृग्रम्** असमानसृष्टिम् । उत्कृष्टजन्मानमित्यर्थः । एवंभूतं देवसंघम् **उप** **यन्ति** उपगच्छन्ति । तत्र दृष्टान्तः । **तीर्थे** **न** । यथा गङ्गादितीर्थे तर्पणमुखे विसृष्टा अपामंशाः देवसंघमुपगच्छन्ति तद्वत् । तदनन्तरं वयं **सुवितस्य** सु इतस्य सुष्ठु प्राप्तस्य स्वर्गादिकस्य **शूषं** सुखम् **अभ्यानश्म** अभिप्राप्नवाम। किंच वयम् **अमृतानां** देवानां **नवेदसः** । न वेदेत्येतस्मिन्नर्थे नवेदः शब्दो ‘नभ्राण्नपान्नवेदा' इति निपातितः । न न वेत्तारो वेत्तार एव । स्वरूपतो ज्ञातार एवेत्यर्थः । **अभूम** भवेमेत्याशास्महे ॥