+++
title = "002"
devataa = "विश्वेदेवाः"
RShiH = "कवष ऐलूषः"
ChandaH = "त्रिष्टुप्"

+++


**मर्तः** मनुष्यः यजमानः **परि** **चित्** सर्वतः **द्रविणं** विश्वेषां देवानां यागार्थं धनं ममन्यात् । मन्यतिः कान्तिकर्मा । कामयेत लब्धुमिच्छेत् । धनं लब्ध्वा च **ऋतस्य** यज्ञस्य **पथा** मार्गेण **नमसा** हविराख्येनान्नेन **आ** **विवासेत्** परिचरेत् । **उत** अपि च **स्वेन** आत्मीयेन **क्रतुना** प्रज्ञानेन । मनसेत्यर्थः । **सं** **वदेत** । संवादोऽत्र समाध्यानमुच्यते । हविर्गृहीत्वा वषट्करिष्यन् विश्वान् देवान् मनसाध्यायेदित्यर्थः । विश्वेषां देवानां यागानन्तरं च तत्प्रसादात् **श्रेयांसम्** अतिशयेन प्रशस्यमात्मानं **दक्षं** प्रवृद्धं सर्वव्यापिनं **मनसा** ध्यानसाधनेनान्तःकरणेन **जगृभ्यात्** गृह्णीयात् ॥