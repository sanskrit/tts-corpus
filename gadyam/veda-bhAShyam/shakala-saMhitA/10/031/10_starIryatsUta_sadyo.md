+++
title = "010"
devataa = "विश्वेदेवाः"
RShiH = "कवष ऐलूषः"
ChandaH = "त्रिष्टुप्"

+++


अरण्योः कारणभूतां शमीं गोत्वेन रूपयति । **स्तरीः** निवृत्तप्रसवा गौः **सद्यः** शीघ्रम् **अज्यमाना** निषिच्यमानरेतस्का सती **यत्** यदा **सूत** वत्सं प्रसूते तदा **व्यथिः** दुःखानां बाधयित्री **स्वगोपा** स्वायत्तगोप्तृका स्वभूतरक्षणा वा सती सा गौः **अव्यथीः** व्यथारहिताः प्रजाः **कृणुत** करोति । यदा शमी पुत्रस्थानीयमश्वत्थं प्रसूते तदानीमरण्याहरणाय तादृशमश्वत्थमन्विष्यतामृत्विजामश्वत्थस्य जनयित्री शमी सुखहेतुर्भवतीत्यर्थः। शमीगर्भादश्वत्थादरणी आहर्तव्ये । श्रूयते हि - शमीगर्भादग्निं मन्थन्ति ' ( तै. ब्रा. १.१.९ ) इति । अपि च **पूर्वः** पुरातनः **पुत्रः** । पुन्नाम्नो नरकात् त्राता । यद्वा । पुत्रस्थानीयोऽग्निः । **पित्रोः** जनयित्र्योररण्योः सकाशात् **यत्** यदा **जनिष्ट** मथनेन प्रादुर्भवति तदानीं **गौः** पृथिवी तयोररण्योर्मातृभूतां **शम्याम्** अश्वत्थगर्भां तां शमीम् । ‘सुपां सुलुक्' इति सुपो ड्यादेशः । **जगार** उद्गिरति । **यद्ध** यां खलु शमीं **पृच्छान्** ऋत्विजः पृच्छन्ति वीप्सन्ति गवेषयन्ति ॥