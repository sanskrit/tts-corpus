+++
title = "002"
devataa = "इन्द्रः"
RShiH = "नभःप्रभेदनो वैरूपः"
ChandaH = "त्रिष्टुप्"

+++


हे **इन्द्र** **मनसः** अपि **जवीयान्** अतिशयेन गन्ता **ते** त्वदीयः **यः** **रथः** अस्ति **तेन** रथेन **सोमपेयाय** अस्मदीयं सोमं पातुम् **आ** **याहि** आगच्छ ॥ ‘पा पाने'। भावेऽचो यत् ।  ‘ ईंद्यति' इतीत्वम् । आर्धधातुकलक्षणो गुणः । कृदुत्तरपदप्रकृतिस्वरत्वम् ॥ तथा **ते** त्वदीयाः **हरयः** रथे संयुक्ता अश्वाः **तूयं** क्षिप्रम् **आ** आभिमुख्येन **प्र** **द्रवन्तु** प्रगच्छन्तु । **वृषभिः** सेक्तृभिः **येभिः** यैरश्वैः **मन्दमानः** मोदमानः सन् **यासि** गच्छसि।  ‘ हरी इन्द्रस्य ' (नि. १. १५. १) इति वचनादिन्द्रस्य द्वावेवाश्वाविति न चोदनीयम् ' आ त्वा सहस्रमा शतम्' ( ऋ. सं. ८. १. २४ ) इत्यादिनिगमान्तरे दर्शनात् ॥