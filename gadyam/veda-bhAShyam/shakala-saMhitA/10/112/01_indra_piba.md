+++
title = "001"
devataa = "इन्द्रः"
RShiH = "नभःप्रभेदनो वैरूपः"
ChandaH = "त्रिष्टुप्"

+++


हे **इन्द्र** त्वं **प्रतिकामं** ये ये कामास्तांस्तान्प्रति । अव्ययीभावसमासः । तस्य स्वरः । यथेच्छं **सुतस्य** अभिषुतस्य यो भागस्तुभ्यं दातव्यस्तं **पिब** ॥ आमन्त्रितस्याविद्यमानत्वेन पादादित्वादनिघातः ॥ **प्रातःसावः** प्रातःसवनेऽभिषूयमाणः सोमः **तव** **हि** । तृतीयार्थे षष्ठी। त्वयैव **पूर्वपीतिः** प्रथमत एव पातव्यः । यद्वा । प्रातःसावः । सप्तम्याः सुः । प्रातःसवने तवैव प्रथमपानं खलु । ऐन्द्रवायवग्रहे ह्यादित एवेन्द्रः पिबति ॥ तत्पुरुषे दासीभारादित्वात्पूर्वपदान्तोदात्तत्वम् । यद्वा बहुव्रीहिः ॥ ततो हे **शूर** समर्थ त्वं **शत्रून्** **हन्तवे** हन्तुं **हर्षस्व** हृष्टो भव । अथ **ते** त्वदीयानि **वीर्या** वृत्रहननादिलक्षणानि वीर्याणि **उक्थेभिः** उक्थैः शस्त्रैः **प्र** **ब्रवाम** प्रकर्षेण वदाम ॥