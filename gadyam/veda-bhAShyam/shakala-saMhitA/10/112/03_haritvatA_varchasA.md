+++
title = "003"
devataa = "इन्द्रः"
RShiH = "नभःप्रभेदनो वैरूपः"
ChandaH = "त्रिष्टुप्"

+++


हे **इन्द्र** **हरित्वता** ॥ हरिच्छब्दान्मतुपः ‘झयः' (पा. सू. ८.२.१०) इति वत्वम्॥ हरिद्वर्णयुक्तेन **सूर्यस्य** **वर्चसा** तेजसा तत्सदृशैः **श्रेष्ठैः** प्रशस्यतमैरात्मीयैः **रूपैः** **तन्वम्** आत्मीयं शरीरं मदीयं वा । यद्वा । तायत इति तनूर्यज्ञः । तं **स्पर्शयस्व** । तेजोयुक्तं कुरु । किंच **सध्रीचीनः** ।  ‘ विभाषाञ्चेरदिक्स्त्रियाम्' इति खप्रत्ययः ॥ मरुद्भिः सहाञ्चनस्त्वं **सखिभिः** सखिभूतैः **अस्माभिः** **हुवानः** आहूयमानः सन् **निषद्य** यज्ञे निषण्णो भूत्वा **मादयस्व** । सोमपानेन हृष्टो भव ॥