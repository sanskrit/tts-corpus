+++
title = "005"
devataa = "इन्द्रः"
RShiH = "नभःप्रभेदनो वैरूपः"
ChandaH = "त्रिष्टुप्"

+++


हे **इन्द्र** **पपिवान्** ॥ पिबतेः क्वसौ ‘वस्वेकाजाद्धसाम्' इतीडागमः ॥ सोमं पीतवांस्त्वम् **अनानुकृत्या** अनुकरणरहितेन सकृत्प्रहारेण शत्रुहननसमर्थेन **रण्या** सांयुगीनेनायुधेन। रणशब्दात् साध्वर्थे प्राग्घितीयो यत् ॥ **यस्य** यजमानस्य **शत्रून्** **शश्वत्** बहुवारं **चकर्थ** हतवानसि ॥  ‘ कृञ् हिंसायाम् । लिटि थलि यद्योगादनिघाते लित्स्वरः ॥ **सः** यष्टा **ते** त्वदर्थं **तविषीं** महतीं **पुरंधिं** बह्वीं स्तुतिम् **इयर्ति** प्रेरयति ॥  ‘ऋ  गतौ ' । जौहोत्यादिकः । ‘अर्तिपिपर्त्योः' इत्यभ्यासस्येत्वम्। 'अभ्यासस्यासवर्णे' इतीयङ् ॥ हे **इन्द्र** **सुतः** अभिषुतः **सः** **सोमः** **ते** **मदाय** समर्थो भवति । यद्वा । स यष्टा सुतः सोमः । सुब्व्यत्ययः । अभिषुतं सोमं त्वन्मदाय प्रेरयति ॥ ॥ १२ ॥