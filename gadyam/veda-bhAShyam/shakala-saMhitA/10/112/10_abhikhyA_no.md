+++
title = "010"
devataa = "इन्द्रः"
RShiH = "नभःप्रभेदनो वैरूपः"
ChandaH = "त्रिष्टुप्"

+++


हे **मघवन्** धनवन्निन्द्र **नाधमानान्** ॥  ‘ नाधृ नाथृ याञ्चोपतापैश्वर्याशीःषु । भौवादिकः । अनुदात्तेत् ॥ याचमानान् **नः** अस्मान् **अभिख्या** अभिख्यापनेन तेजसा युक्तान कुरु। प्रसिद्धान् वा कुरु। । हे **सखे** धनदानेन हे **वसुपते** वसूनां स्वामिन् त्वं **सखीनां** स्तोतृत्वेन सखिभूतानामस्माकं स्वभूतानि स्तोत्राणि **बोधि** बुध्यस्व ॥  ‘ बुध अवगमने'। भौवादिकः । लोटि छान्दसः शपो लुक्। छन्दस्युभयथा    इति हेरार्धधातुकरत्वेनाङित्त्वात् ' अङितिश्च ' इति हेर्धिभावः। अत एव गुणः। सार्वधातुकत्वेन ङित्त्वादन्तोदात्तत्वम् । वर्णलोपष्छान्दसः ॥ हे **रणकृत्** शत्रुभिः सह  युद्धकर्तः अत एव हे **सत्यशुष्म** यथार्थबलोपेत त्वं **रणं** **कृधि** कुरु । शत्रून् जहि ॥ करोतेर्लोटि  ‘ श्रुशृणुपॄकृवृभ्यश्छन्दसि' इति हेर्धिः ॥ किंच **अभक्ते** **चित्** असंभजनीये स्थानेऽपि **अस्मान्** **राये** धनाय **आ** **भज** भागिनः कुरु । ' द्व्यचोऽतस्तिङः ' इति संहितायां दीर्घः । ॥ १३॥ ॥९॥