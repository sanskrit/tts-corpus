+++
title = "002"
devataa = "मायाभेदः"
RShiH = "पतङ्गः प्राजापत्यः"
ChandaH = "त्रिष्टुप्"

+++


**पतङ्गः** सूर्यः **वाचं** त्रयीरूपां **मनसा** प्रज्ञया **बिभर्ति** धारयति । श्रूयते हि--- ऋग्भिः पूर्वाह्णे दिवि देव ईयते यजुर्वेदे तिष्ठति मध्ये अह्नः सामवेदेनास्तमये महीयते वेदैरशून्यस्त्रिभिरेति सूर्यः' (तै. ब्रा.३.१२.९.१ ) इति । **ताम्** एव वाचं **गर्भे** शरीरस्य मध्ये वर्तमानः **गन्धर्वः** । गाः शब्दान् धारयतीति गन्धर्वः प्राणवायुः । **अन्तः** मध्ये **अवदत्** वदति प्रेरयति ।  ‘ मारुतस्तूरसि चरन्मन्द्रं जनयति स्वरम् ' ( पा. शि. ७) इति स्मरणात् । **द्योतमानां** स्वर्यं स्वर्गमयित्रीं स्वर्गाय हितां वा **मनीषां** मनस ईशित्रीं **तां** त्रयीरूपां वाचम् **ऋतस्य** यज्ञस्य सत्यभूतस्य सूर्यस्य वा **पदे** स्थाने **कवयः** मेधाविन ऋषयः **नि** **पान्ति** । अध्यापनेन नितरां रक्षन्ति । यद्वा । पतङ्गः सर्वोपाधिशून्यो व्याप्तः परमात्मा। स सृष्ट्यादौ वाचं मनसा बिभर्ति । कानि कानि स्रष्टव्यानीति पर्यालोचनेन मनसा सकलार्थप्रतिपादकं वेदं परामृष्टवानित्यर्थः । स्मर्यते हि -- वेदशब्देभ्य एवादौ निर्ममे स महेश्वरः' इति । गर्भे हिरण्मये ब्रह्माण्डेऽन्तर्वर्तमानो गन्धर्वो हिरण्यगर्भस्तां वाचमवदत् प्रथममुच्चारितवान् । द्योतमानत्वादिगुणविशिष्टां तां वाचं कवयः क्रान्तदर्शिनो देवा ऋतस्य सत्यस्य ब्रह्मणः पदे स्थाने नि पान्ति निभृतं रक्षन्ति ।