+++
title = "001"
devataa = "मायाभेदः"
RShiH = "पतङ्गः प्राजापत्यः"
ChandaH = "जगती"

+++


**असुरस्य** असनकुशलस्य सर्वोपाधिविहीनस्य परब्रह्मणः संबन्धिया **मायया** त्रिगुणात्मिकया **अक्तं** व्यक्तमभिव्यक्तम् । यद्वा। मायेति प्रज्ञानाम । प्रज्ञया संबद्धं सर्वज्ञं **पतङ्गम्**। पतति गच्छतीति पतङ्गः सूर्यः । तं **विपश्चितः** विद्वांसः **हृदा** हृत्स्थेन । तात्स्थ्यात्ताच्छब्द्यम् । हृदि निरुद्धेन **मनसा** **पश्यन्ति** जानन्ति । **कवयः** क्रान्तदर्शिनस्ते **समुद्रे** । समुद्द्रवन्त्यस्माद्रश्मय इति समुद्रं सूर्यमण्डलम् । तस्मिन् **अन्तः** मध्ये **वि** **चक्षते** विपश्यन्ति । मण्डलान्तर्वर्तिनं हिरण्मयं पुरुषमपि जानन्तीत्यर्थः । य एवं **वेधसः** विधातार उक्तप्रकारेण सूर्योपासनस्य कर्तारस्ते **मरीचीनां** रश्मीनां **पदं** स्थानं सूर्यमण्डलम् **इच्छन्ति** अभिलषन्ति । तदुपासनया प्राप्नुवन्तीत्यर्थः । यद्वा । माययाक्तं जीवरूपेणाभिव्यक्तमात्मानं विपश्चितो वेदान्ताभिज्ञा हृत्स्थेनान्तर्मुखेन मनसा पतङ्गम् । पतति व्याप्नोतीति पतङ्गः परमात्मा । तं पश्यन्ति । उपाधिपरित्यागेन जीवात्मनः परमात्मना तादात्म्यं साक्षात्कुर्वन्तीत्यर्थः । अपि च ते कवयः क्रान्तदर्शिनो वेदान्ताभिज्ञाः समुद्रे । समुद्द्रवन्त्यस्माद्भूतानीति समुद्रः परमात्मा । तस्मिन्नधिष्ठानभूतेऽन्तर्मध्ये सर्वं दृश्यजातमध्यस्तत्वेन वि चक्षते विपश्यन्तीति । अतो दृग्व्यतिरिक्तस्य सर्वस्य मिथ्यात्वाद्वेधसो विधातारस्ते मरीचीनां वृत्तिज्ञानानां पदमधिष्ठानभूतं सच्चित्सुखात्मकं यत्परं ब्रह्म तदेवेच्छन्ति । तद्भावप्राप्तिमेव कामयन्ते ॥