+++
title = "006"
devataa = "इन्द्रः"
RShiH = "अप्रतिरथ ऐन्द्रः"
ChandaH = "त्रिष्टुप्"

+++


**गोत्रभिदम्** । गा उदकानि त्रायन्त इति गोत्रा मेघाः । यद्वा गौर्भूमिः । तां त्रायन्त इति गोत्राः पर्वताः। तेषां भेत्तारं **गोविदम्** उदकस्य लब्धारं **वज्रबाहुं** वज्रहस्तम्। 'प्रहरणार्थेभ्यः (पा. सू. २. २. ३६. ४) इति परनिपातः । **जयन्तं** जयनशीलम् **अज्म** गमनशीलं शत्रुबलम् **ओजसा** बलेन जयन्तं यद्वा अज्म आजिं जयन्तमोजसा बलेन **प्रमृणन्तं** शत्रूनभिभवन्तमीदृशं महानुभावम् **इमम्** इन्द्रं हे **सजाताः** सहोत्पन्ना योद्धारो यूयम् **अनु** वीरयध्वम् । एनमग्रतः कृत्वानु पश्चाद्वीरयध्वं वीरकर्मं युद्धं कुरुध्वम् । ‘शूर वीर विक्रान्तौ । वीरशब्दात् ‘तत्करोति तदाचष्टे इति णिच् । हे **सखायः** परस्परं सखिभूता यूयमिमम् **इन्द्रं** संरभमाणम् **अनु** **सं** **रभध्वम्**॥॥२२॥