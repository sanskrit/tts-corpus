+++
title = "001"
devataa = "इन्द्रः"
RShiH = "अप्रतिरथ ऐन्द्रः"
ChandaH = "त्रिष्टुप्"

+++


अयमिन्द्रः **आशुः** शीघ्रकारी व्यापको वा **शिशानः** निशितः । शत्रूणां भयजनक इत्यर्थः । क इव । **वृषभो** **न** **भीमः** । बिभेत्यस्मादिति भीमः । तादृशो वृषभ इव । स यथा तीक्ष्णाभ्यां ऋङ्गाभ्यां भीमो भवति तद्वत् । अथवा शिशानस्तीक्ष्णमतिः । व्यत्ययेनात्मनेपदम् । वृषभो न भीमः वृषभो यथा शृङ्गाभ्यां भयजनकः तद्वच्छत्रूणाँ भयजनकश्च । **घनाघनः** घातकः शत्रूणाम् । हन्तेः पचाद्यचि • हन्तेर्घश्च ' (पा.सू. ६.१.१२.७) इति द्विर्वचनमभ्यासस्याडागमो घत्वं च धात्वभ्यासयोः । **चर्षणीनाम्** । चर्षणयो मनुष्याः । मनुष्याणां द्वेष्याणां **क्षोभणः** क्षोभयिता । **संक्रन्दनः** सम्यक्क्रन्दयिता प्राणिनामाकर्षणेन प्रहारेण वा । **अनिमिषः** चक्षुर्निमेषरहितः । सर्वदा स्वयज्ञगमनयुद्धादिकार्येष्वनलस इत्यर्थः । **एकवीरः** । वीरयत्यमित्रानति वीरः । एकश्चासौ वीरश्च । अथवा एक एव विक्रान्तः । असाहाय्येन कार्यक्षम इत्यर्थः । ईदृशोऽयम् **इन्द्रः** **शतं** **सेनाः** **साकं** सह एकोद्योगेनैव **अजयत्** जयति ॥