+++
title = "003"
devataa = "इन्द्रः"
RShiH = "अप्रतिरथ ऐन्द्रः"
ChandaH = "त्रिष्टुप्"

+++


पूर्वमन्त्र इन्द्रेण जयत इत्युक्तम् । अत्र इन्द्रस्य जयसाधनसमर्थत्वं दर्शयति । **सः** इन्द्रः **इषुहस्तैः** भटैः मरुदादिभिः **वशी** वश्यैस्तद्वान् । तथा **निषङ्गिभिः** युक्तः। निषङ्गः खड्गः। तद्वद्भिः **वशी** । **सः** च **इन्द्रः** **युधः** युध्यमानः सन् । इगुपधलक्षणः कः । अथवा युधो युद्धहेतोः **गणेन** शत्रुसंघेन सह **संस्रष्टा** एकीभवनशीलः । यत एवंविधोऽतः **संसृष्टजित्** । ये परस्परैकमत्येन युद्धाय संसृष्टा भवन्ति तेषां जेता । तथा **सोमपाः** सोमस्य पाता। **बाहुशर्धी** । शर्धो बलम् । बाह्वोर्बलं बाहुबलम् । तद्वान् । मत्वर्थीय इनिः । यद्वा । ‘ शृधु प्रसहने ' । बाहुभ्यां शर्धयत्यभिभवतीति बाहुशर्धी। ‘ सुप्यजातौ णिनिस्ताच्छील्ये' (पा. सू. ३. २. ७८ ) इति णिनिः। **उग्रधन्वा** उद्यतधन्वा **प्रतिहिताभिः** शत्रुषु प्रेरिताभिरिषुभिः **अस्ता** मारयिता । यत्रेषून्मुञ्चति तत्र वृथा न भवन्तीत्यर्थः । ईदृशेनेन्द्रेण जयतेति संबन्धः ॥