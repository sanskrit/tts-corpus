+++
title = "002"
devataa = "इन्द्रः"
RShiH = "अप्रतिरथ ऐन्द्रः"
ChandaH = "त्रिष्टुप्"

+++


अस्तु नामेन्द्र उक्तविधः तथाप्यस्माकं किमिति चेत् तत्राह । **संक्रन्दनेनानिमिषेण** चोक्तलक्षणेन **जिष्णुना** जयशीलेन **युत्कारेण** । योधनं युत् । युद्धकारिणा। कर्मण्यण् । **दुश्च्यवनेन** अन्यैरविचाल्येन । ' च्युङ् प्रुङ् गतौ । छन्दसि गत्यर्थेभ्यः' (पा. सू. ३. ३. १२९ ) इति युच् । **धृष्णुना** धर्षकेण ईदृशेन **इन्द्रेण** **तत्** युद्धं **जयत** । **तत्** शत्रुबलं **सहध्वम्** अभिभवत । हे **युधः** योद्धारो हे **नरः** नेतारः । ‘ विभाषितं विशेषवचने बहुवचनम् ' (पा. सू. ८. १. ७४ ) इति पूर्वस्याविद्यमानवत्त्वनिषेधादुत्तरं निहन्यते । पुनः कीदृशेनेन्द्रेणेति । **इषुहस्तेन** **वृष्णा** वर्षित्रा च ॥