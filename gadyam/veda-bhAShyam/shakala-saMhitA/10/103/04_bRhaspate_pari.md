+++
title = "004"
devataa = "बृहस्पतिः"
RShiH = "अप्रतिरथ ऐन्द्रः"
ChandaH = "त्रिष्टुप्"

+++


हे **बृहस्पते** बृहतां पात: पालयितर्देव **रथेन** **परि** **दीय** परिगच्छ । दीयतिर्गतिकर्मा। आगत्य च **रक्षोहा** रक्षसां हन्ता **अमित्रान्** शत्रून् **अपबाधमानः** सर्वतो नाशयन् तथा **सेनाः** शत्रुसंबन्धिनीः **प्रभञ्जन** प्रकर्षेण नाशयन् **प्रमृणः** प्रकर्षेण हिंसन् । “ मृण हिंसायाम् । इगुपधलक्षणः कः । केन हिंसन् । **युधा** युद्धेन । ‘सावेकाचः' इति विभक्तेरुदात्तत्वम्। **जयन्** एवं सर्वत्र जयं प्रतिपद्यमानः ईदृशस्त्वम् **अस्माकं** **रथानाम्** अविता **एधि** भव ॥