+++
title = "012"
devataa = "अप्वा देवी"
RShiH = "अप्रतिरथ ऐन्द्रः"
ChandaH = "त्रिष्टुप्"

+++


हे **अप्वे** पापाभिमानिनि देवते **अमीषां** योद्धृणां शत्रूणां **चित्तं** **प्रतिलोभयन्ती** विमोहयन्ती सती **अङ्गानि** तेषामवयवान् शिरआदिकान् गृहाण स्वीकुरु। **अभि** **प्रेहि** **अभिगच्छ**। तेषां समीपं गत्वा च **हृत्सु** हृदयेषु **शोकैः** **निर्दह** नितरां भस्मीकुरु । ते **अमित्राः** अस्मच्छत्रवः **अन्धेन** **तमसा** **सचन्तां** संगच्छन्ताम् ॥