+++
title = "005"
devataa = "इन्द्रः"
RShiH = "अप्रतिरथ ऐन्द्रः"
ChandaH = "त्रिष्टुप्"

+++


सर्वस्य भूतस्य बलं विजानातीति **बलविज्ञायः** । यद्वा । बलं ममायमिति सर्वैर्बलत्वेन विज्ञायत इति बलविज्ञायः । सर्वस्य बलभूत इत्यर्थः । **स्थविरः** महान् **प्रवीरः** प्रकर्षेण वीरः **सहस्वान्** पराभिभवसामर्थ्यवान् **वाजी** वेजनवानन्नवान्वा **सहमानः** शत्रूणामभिभविता **उग्रः** उद्गूर्णबलः **अभिवीरः** । अभिगता वीरा वीर्यवन्तोऽनुचरा यस्य स तथोक्तः । **अभिसत्वा** अभिगतसत्वा **सहोजाः** सहसो बलाज्जातः एवंमहानुभावस्त्वं हे **इन्द्र** **जैत्रं** जयशीलं **रथम्** **आ** **तिष्ठ** अस्मत्सहायार्थमारोढुमर्हसि । त्वं च **गोवित्** उदकस्य स्तुतेर्वा लब्धा वेदिता वा ॥