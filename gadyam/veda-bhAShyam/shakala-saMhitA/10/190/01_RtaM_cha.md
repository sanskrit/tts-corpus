+++
title = "001"
devataa = "भाववृत्तं"
RShiH = "अघमर्षणो माधुच्छन्दसः"
ChandaH = "अनुष्टुप्"

+++


ऋतम् इति तृचम् एकोनचत्वारिंशं सूक्तं मधुच्छन्दसः पुत्रस्याघमर्षणस्यार्षम् आनुष्टुभम्। रात्र्यादीनां भावानां सृष्ट्य्-आदि-प्रतिपादकत्वात् तादृग्-रूप एवार्थो देवता। तथा चानुक्रान्तम् -  

> ऋतं माधुच्छन्दसोऽघमर्षणो भाव-वृत्तम् आनुष्टुभं त्व् 

इति। लिङ्गाद् विनियोगो ऽवगन्तव्यः॥

**ऋतम्** इति सत्यनाम। **ऋतं** मानसं यथार्थ-सङ्कल्पनं, **सत्यं** वाचिकं यथार्थ-भाषणम्। चकाराभ्याम् अन्यद् अपि शास्त्रीयं धर्म-जातं समुच्चीयते।+++(4)+++ 

तत् सर्वम् **अभीद्धाद्** अभितप्ताद् ब्रह्मणा पुरा सृष्ट्यर्थं कृतात् **तपसोऽधि** - अध्य् उपर्य्-अर्थे - उपर्य् **अजायत** = उपपद्यत।  
तपस् तप्त्वेदं सर्वम् असृजत। तै. आ. ८-६ इति श्रुतेः।  
**तपश्** चात्र स्रष्टव्य-पर्यालोचन-लक्षणम्। यस्य ज्ञानमयं तपः - मुं १-१-९। इति श्रुत्यन्तरात्।  
अभिपुर्वादिन्धेः कर्मणि निष्ठा। श्वीदितो निष्ठायामितीट् प्रतिषेधः। गतिरन्त्नत्र इति गतेः प्रकृतिस्वरत्वम्। स्वरितो वानुदात्ते पदादावित्येक्दादेशः स्वर्यते। 

यद् वा- **अभीद्धाद्** अभितः प्रकाशमानात् परमात्मनो मायाधिष्ठान-रूपापादान-भूताद् **ऋतम् सत्यं चाजायत**।  
जनिकर्तुः प्रकृतिः। पा. १-४-३०। इति प्रकृतेम्पादानसञ्ज्ञा। 

**ततस्** तस्माद् एवेश्वाराद् रात्री। उपलक्षणम् एतद् अह्नोऽपि। अहश् च **रात्रिश् चाजायत**।  
रात्रेश् चाजसाविति ङीप्। ततस्तस्मादेवेश्वरादर्णवोऽर्णसोदकेन युक्तः समुद्रश्चाजायत। 

**समुद्र**-शब्दोऽन्तरिक्षोदध्योः साधारण इत्य् अभिमतार्थस्य प्रकाशनायार्णवशब्देन विशेष्यते।  
अर्णसः सलोपश्च। का. ५-२-१०९-३। इति मत्वर्थीयो वप्रत्ययः सलोपश्च॥१॥