+++
title = "015"
devataa = "इन्द्रः"
RShiH = "विमद ऐन्द्रः प्राजापत्यो वा वसुकृद्वा वासुक्रः"
ChandaH = "त्रिष्टुप्"

+++


**पिबपिब** इति वीप्सातित्वराप्रदर्शनार्थम् । हे **शूर** वीर **इन्द्र** त्वमभिषुतं **सोमं** शीघ्रं पिब । यागकालातिपातो यावन्न भवति तावच्छीघ्रं सोमं पिबेत्यर्थः। **इत्** इति पूरणः । हे **वसवान** वसूनां धनानामानेतः त्वं **वसुः** प्रशस्तः **सन्** **मा** **रिषण्यः** यागकालातिक्रमजातेन दोषेणास्मान्मा हिंसीः । प्रशस्तस्य तव कर्मवैगुण्यकरणेन हिंसितुमयुक्तमित्यर्थः । **उत** अपि च हे इन्द्र त्वं **गृणतः** त्वां स्तुवतः स्तोतॄन्  **मघोनः** हविर्लक्षणधनवतो यजमानांश्च **त्रायस्व** प्रमादजनितकर्मवैगुण्यदोषात् पालयस्व । किंच महश्च राय इत्युभयत्र तृतीयार्थे षष्ठी । **महः** महता **रायः** धनेन च’ **नः** अस्मान् **रेवतः** **कृधि** धनवतः कुरु ॥ ॥ ८ ॥