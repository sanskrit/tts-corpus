+++
title = "008"
devataa = "इन्द्रः"
RShiH = "विमद ऐन्द्रः प्राजापत्यो वा वसुकृद्वा वासुक्रः"
ChandaH = "पुरस्ताद्बृहती"

+++


**अकर्मा** अविद्यमानयागादिकर्मा **दस्युः** उपक्षपयिता **अभि** आभिमुख्येन स्वरूपतः **नः** अस्मान् **अमन्तुः** अज्ञाता । यद्वा । अत्र अवेत्युपसर्गस्य वकारलोपो द्रष्टव्यः । अवमन्तुरवमन्ताभिभविता । **अन्यव्रतः** श्रुतिस्मृतिव्यतिरिक्तकर्मा **अमानुषः** मनुष्यसंव्यवहाराद्बाह्यः । असुरप्रकृतिरित्यर्थः । य एवंभूतोऽस्ति हे **अमित्रहन्** शत्रूणां हन्तरिन्द्र **त्वं** **दासस्य** उपक्षपयितव्यस्य **वधः** हन्ता सन् **दम्भय** तं शत्रुं हिन्धि ॥