+++
title = "007"
devataa = "इन्द्रः"
RShiH = "विमद ऐन्द्रः प्राजापत्यो वा वसुकृद्वा वासुक्रः"
ChandaH = "अनुष्टुप्"

+++


हे **इन्द्र** त्वम् । न इति तृतीयार्थे षष्ठी । **नः** अस्माभिः **उद्यतम्** उत्क्षिप्तम् । दत्तमित्यर्थः । **अस्माकम्** अस्मदीयं **ब्रह्म** हविर्लक्षणमन्नम् । आङ् मर्यादायाम् । आ तृप्तेरित्यर्थः । **पृक्षसे** आत्मना संपर्चय । ‘पृची संपर्के' इति धातो रूपम् । आभक्षयेत्यर्थः । किंच वयमपि **त्वा** एवंभूतं त्वां **तत्**। यदुत्कृष्टमस्तीति शेषः । तत्तादृशमन्नम् **अवः** तद्रक्षणं च **याचामहे** प्रार्थयामहे । तथा **यत्** **शुष्णं** बलम् **अमानुषं** मनुष्यादन्यं राक्षसादिकं **हन्** हन्ति तदुत्कृष्टं बलं च याचामहे । यद्वा । हे इन्द्र त्वं शुष्णमेतन्नामानममानुषं मनुष्यव्यतिरिक्तमसुरं हन् हतवानसि । हत्वा च यद्येन रक्षणेन त्रैलोक्यं पालितवानसि तदवः पालनमस्माकमपि भवेदिति त्वां याचामह इति वाक्यार्थः ॥