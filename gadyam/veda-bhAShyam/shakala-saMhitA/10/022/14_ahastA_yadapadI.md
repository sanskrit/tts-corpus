+++
title = "014"
devataa = "इन्द्रः"
RShiH = "विमद ऐन्द्रः प्राजापत्यो वा वसुकृद्वा वासुक्रः"
ChandaH = "पुरस्ताद्बृहती"

+++


हे इन्द्र **यत्** यदा **क्षाः** भूमिः **अहस्ता** पाणिरहिता **अपदी** चरणवर्जिता च । अमनुष्यकर्मकेत्यर्थः। **वेद्यानां** स्तोत्रयोग्यानां त्वत्प्रभृतीनां देवानां संबन्धिभिः **शचीभिः** कर्मभिः **वर्धत** अवर्धत । धनधान्यादिभिः समृद्धेत्यर्थः। तदा त्वं **परि** **प्रदक्षिणित्** एवंभूतां पृथिवीं परिवेष्ट्य प्रदक्षिणं यथा भवति तथा स्थितं **शुष्णम्** असुरं **विश्वायवे** । तादर्थ्ये चतुर्थी । सर्वत्राप्रतिहतगामिन एतदाख्यस्यौर्वशेयराज्ञोऽर्थाय **नि** **शिश्नथः** नितरां ताडितवानसि । यद्वा । यदा शुष्णस्याच्छादनार्थं हस्तपादवर्जिता काचित्पृथिवी वेदितव्यानामसुराणां मायारूपैः कर्मभिः शुष्णमसुरं परिवेष्ट्य प्रदक्षिणं यथा भवति तथावस्थितावर्धत तदानीं तां मायोत्पादितां पृथिवीं विश्वायवे सर्वव्यापकस्य मरुद्गणस्य प्रवेशनार्थं नि शिश्नथः ॥