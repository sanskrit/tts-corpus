+++
title = "006"
devataa = "इन्द्रः"
RShiH = "विमद ऐन्द्रः प्राजापत्यो वा वसुकृद्वा वासुक्रः"
ChandaH = "पुरस्ताद्बृहती"

+++


**अध** अथ यज्ञसमाप्त्यनन्तरम् **उशना** भार्गव ऋषिः हे इन्द्राग्नी **ग्मन्ता** स्वस्थानं प्रति गच्छन्तौ **वां** युवां **पृच्छते** पृच्छति स्म । यद्वा । उशनेति विभक्तिव्यत्ययः। उशनसमिन्द्रस्य सखिभूतं भार्गवमिन्द्रं च युवां सर्वो यजमानः पृच्छति । किं पृष्टवानिति उच्यते । युवां **कदर्था** कदर्थौ किंप्रयोजनवन्तौ सन्तौ नः अस्मदीयम् । आकारः प्रतीत्यस्यार्थे । **गृहं** प्रति **पराकात्** । दूरनामैतत् । दूरात् **आ** **जग्मथुः** आगतवन्तौ स्थः । तदेवोक्तम् । **दिवश्च** द्युलोकाच्च **ग्मश्च** भूलोकाच्च **मर्त्यं** मनुष्यं मां प्रत्यागतवन्तौ । युवयोः कृतार्थत्वादत्रागमनमस्मदनुग्रहार्थमेव न स्वार्थमिति ब्रुवन्ननुव्रजतीत्यर्थः ॥