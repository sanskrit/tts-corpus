+++
title = "004"
devataa = "इन्द्रः"
RShiH = "विमद ऐन्द्रः प्राजापत्यो वा वसुकृद्वा वासुक्रः"
ChandaH = "पुरस्ताद्बृहती"

+++


हे **वज्रिवः** वज्रवन्निन्द्र । एको मत्वर्थीयोऽनुवादकः । **देवः** द्योतमानस्त्वं **देवस्य** द्योतमानस्य **वातस्य** वायोः **धुनी** प्रेरकौ । वायोरपि शीघ्रगामिनावित्यर्थः। **अश्वा** अश्वौ त्वदीयौ हरिनामकौ **युजानः** स्वरथे संयोजयन् । कीदृशौ । **विरुक्मता** विरोचनवता **पथा** मार्गेण **स्यन्ता** स्यन्तौ गच्छन्तौ । **अध्वनः** युद्धे गमनमार्गान् **सृजानः** उत्पादयन् **स्तोषि** सततं स्तूयसे ॥