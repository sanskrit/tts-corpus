+++
title = "022"
devataa = "इन्द्रः"
RShiH = "इन्द्रः"
ChandaH = "पङ्क्तिः"

+++


गत्वा पुनरागतं वृषाकपिमिन्द्रः पृच्छति । हे **इन्द्र** परमैश्वर्यवन् हे **वृषाकपे** यूयम् **उदञ्चः** उद्गामिनः सन्तो मद्गृहम् **अजगन्तन** आगच्छ । एकस्यापि बहुवचनं पूजार्थम् । तत्र भवतः संबन्धी **पुल्वघः** बहूनां भौमरसानामत्ता **स्यः** सः **मृगः** **क्व** अभूत् **जनयोपनः** जनानां मोदयिता मृगः **कं** वा देशम् **अगन्** अगच्छत् । सोऽहम् **इन्द्रः** **विश्वस्मात्** **उत्तरः** । यद्वा इन्द्राणीवाक्यमिदम् । अत्र यास्कः---- ‘ यदुदुञ्चो वृषाकपे गृहमिन्द्राजगमत क्व स्य पुल्वघो मृगः क्व स बह्वादी मृगः । मृगो मार्ष्टेर्गतिकर्मणः । कमगमद्देशं जनयोपनः ' (निरु. १३. ३ ) इति ॥