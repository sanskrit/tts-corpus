+++
title = "015"
devataa = "इन्द्रः"
RShiH = "इन्द्राणी"
ChandaH = "पङ्क्तिः"

+++


अथेन्द्राणी ब्रवीति । **तिग्मशृङ्गः** तीक्ष्णशृङ्गः **वृषभो** **न** यथा वृषभः **यूथेषु** गोसंघेषु **अन्तः** मध्ये **रोरुवत्** शब्दं कुर्वन् गा अभिरमयति तथा हे इन्द्र त्वं मामभिरमयेति शेषः । किंच **हे** इन्द्र **ते** तव **हृदे** हृदयाय **मन्थः** दध्नो मथनवेलायां शब्दं कुर्वन् **शं** शंकरो भवत्विति शेषः । किंच **ते** तुभ्यं **यं** सोमं **भावयुः** भावमिच्छन्तीन्द्राणी **सुनीति** अभिषुणोति सोऽपि शंकरो भववित्यर्थः । मम पतिः **इन्द्रः** **विश्वस्मात्** **उत्तरः** ॥ ॥ ३ ॥