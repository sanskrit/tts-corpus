+++
title = "021"
devataa = "इन्द्रः"
RShiH = "इन्द्रः"
ChandaH = "पङ्क्तिः"

+++


आगत्य प्रतिगतं वृषाकपिमिन्द्रो ब्रवीति । हे **वृषाकपे** त्वं **पुनरेहि** अस्मान् प्रत्यागच्छ । आगते च त्वयि **सुविता** सुवितानि कल्याणानि त्वच्चित्तप्रीतिकराणि कर्माणि **कल्पयावहै** इन्द्राण्यहं च आवामुभौ पर्यालोच्य कुर्याव । किंच **यः** स्वप्ननंशनः उदयेन सर्वस्य प्राणिनः स्वप्नानां नाशयिता आदित्यः सः **एषः** त्वं **पथा** मार्गेण **अस्तम्** आत्मीयमावासं **पुनः** **एषि** गच्छसि । यतोऽहम् **इन्द्रः** **विश्वस्मात्** **उत्तरः**। तथा च यास्कः - ‘ सुप्रसूतानि वः कर्माणि कल्पयावहै य एष स्वप्ननंशनः स्वप्नान्नाशयस्यादित्य उदयेन सोऽस्तमेषि पथा पुनः' (निरु. १२.२८) इति ॥