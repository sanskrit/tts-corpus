+++
title = "019"
devataa = "इन्द्रः"
RShiH = "इन्द्रः"
ChandaH = "पङ्क्तिः"

+++


अथेन्द्रो ब्रवीति । **विचाकशत्** पश्यन् यजमानान् **दासम्** उपक्षपयितारमसुरम् **आर्यम्** अपि च **विचिन्वन्** पृथक्कुर्वन् **अयम्** अहमिन्द्रः **एमि** यज्ञं प्रति गच्छामि। यज्ञं गत्वा च **पाकसुत्वनः** । पचतीति पाकः । सुनोतीति सुत्वा । हविषां पक्तुः सोमस्याभिषोतुर्यजमानस्य पाकेन विपक्वेन मनसा सोमस्याभिषोतुर्वा यजमानस्य संबन्धिनं सोमं **पिबामि** । तथा **धीरं** धीमन्तं यजमानम् **अभि** **अचाकशम्** अभिपश्यामि । योऽहम् **इन्द्रः** **विश्वस्मात्** **उत्तरः** ॥