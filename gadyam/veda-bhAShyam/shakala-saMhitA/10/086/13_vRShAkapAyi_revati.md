+++
title = "013"
devataa = "इन्द्रः"
RShiH = "वृषाकपिः"
ChandaH = "पङ्क्तिः"

+++


हे वृषाकपायि । कामानां वर्षकत्वादभीष्टदेशगमनाच्चेन्द्रो वृषाकपिः । तस्य पत्नि । यद्वा । वृषाकपेर्मम मातरित्यर्थः । **रेवति** धनवति **सुपुत्रे** शोभनपुत्रे **सुस्नुषे** शोभनस्नुषे हे इन्द्राणि **ते** तवायम् **इन्द्रः** **उक्षणः** सेचनसमर्थान् **आदु** अनन्तरमेव । शीघ्रमेवेत्यर्थः । पशून् **घसत्** प्राश्नातु । किंच **काचित्करम्** । कं सुखम् । तस्याचित् संघः । तस्करं हविः **प्रियम्** इष्टं कुर्विति शेषः । किंच ते पतिः **इन्द्रः** **विश्वस्मात्** **उतरः** । तथा च यास्कः - ‘ वृषाकपायि रेवति सुपुत्रे  मध्यमेन सुस्नुषे माध्यमिकया वाचा । स्नुषा साधुसादिनीति वा साधुसानिनीति वा । प्रियं कुरुष्व सुखाचयकरं हविः सर्वस्माद्य इन्द्र उत्तरः' (निरु. १२, ९) इति ॥