+++
title = "001"
devataa = "इन्द्रः"
RShiH = "इन्द्रः"
ChandaH = "पङ्क्तिः"

+++


**सोतोः** सोमाभिषवं कर्तुं **वि** **असृक्षत** । यागं प्रति मया विसृष्टा अनुज्ञाताः स्तोतारो वृषाकपेर्यष्टारः । **हि** इति पूरणः । तत्र **देवं** द्योतमानम् **इन्द्रं** मां **न** **अमंसत** । मया प्रेरिताः सन्तोऽपि ते स्तोतारो न स्तुतवन्तः । किंतु मम पुत्रं वृषाकपिमेव स्तुतवन्तः । **यत्र** येषु **पुष्टेषु** सोमेन प्रवृद्धेषु यागेषु **अर्यः** स्वामी **वृषाकपिः** मम पुत्रः मत्सखा मम सखिभूतः सन् **अमदत्** सोमपानेन हृष्टोऽभूत् । यद्यप्येवं तथापि **इन्द्रः** अहं **विश्वस्मात्** सर्वस्माज्जगतः **उत्तरः** उत्कृष्टतरः। माधवभट्टास्तु वि हि सोतोरित्येषर्गिन्द्राण्या वाक्यमिति मन्यन्ते। तथा च तद्वचनम् । इन्द्राण्यै कल्पितं हविः कश्चिन्मृगोऽदूदुषदिन्द्रपुत्रस्य वृषाकपेर्विषये वर्तमानः । तत्रेन्द्रमिन्द्राणी वदति । तस्मिन्पक्षे त्वस्या ऋचोऽयमर्थः । सोतोः सोमाभिषवं कर्तुं वि ह्यसृक्षत। उपरतसोमाभिषवा आसन् यजमाना इत्यर्थः । किंच मम पतिमिन्द्रं देवं नामंसत स्तोतारो न स्तुवन्ति । कुत्रेति अत्राह । यत्र यस्मिन् जनपदे पुष्टेषु प्रवृद्धेषु धनेष्वर्यः स्वामी वृषाकपिरमदत् । मत्सखा मत्प्रियश्चेन्द्रो विश्वस्मात् सर्वस्माज्जगत उत्तरः उत्कृष्टतरः ॥