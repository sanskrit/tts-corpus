+++
title = "004"
devataa = "इन्द्रः"
RShiH = "विमद ऐन्द्रः प्राजापत्यो वा वसुकृद्वा वासुक्रः"
ChandaH = "जगती"

+++


तच्छब्दश्रुतेर्यच्छब्दोऽध्याहर्तव्यः । या महती वृष्टिरस्ति **सो** सा **वृष्टिः** **नु** क्षिप्रम् । **चित्** इत्युपमार्थे। यथा सर्वं सिञ्चति तथा **इन्द्रः** **स्वा** स्वानि **यूथ्या** यूथानि मरुदादिगणलक्षणानि **सचा** सह स्वानि **श्मश्रूणि** च **हरिता** हरिद्वर्णेन सोमेन **अभि** **प्रुष्णुते** । ‘प्रुष प्लुष स्नेहनसेचनपूरणेषु' इति धातुः । आभिमुख्येन स्थित्वा क्षिप्रं सिञ्चति । सोमं पाययति पिबति चेत्यर्थः । अपि च **सुक्षयं** शोभनं यज्ञगृहम् **अव** **वेति** अभिगच्छति । गत्वा च **सुते** सोमे अभिषुते सति **मधु** मधुररसोपेतं सोमं पीत्वा । मत्तः सन्निति शेषः। **उदिद्धूनोति** स्वशरीरमुत्कम्पयति । तत्र दृष्टान्तः । **वातः** वायुः **यथा** **वनं** वृक्षसमूहमुत्कम्पयति तद्वत् ॥