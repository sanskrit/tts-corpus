+++
title = "002"
devataa = "इन्द्रः"
RShiH = "विमद ऐन्द्रः प्राजापत्यो वा वसुकृद्वा वासुक्रः"
ChandaH = "जगती"

+++


**अस्य** इन्द्रस्य संबन्धिनौ **या** यौ **हरी** अश्वौ **वने** । वन्यन्ते संभज्यन्तेऽस्मिन् देवा इति वनं यज्ञोऽरण्यं वा । तस्मिन् **वसु** ऋजीषलक्षणं धनं यवसलक्षणं वा **नु** क्षिप्रं **विदे** विन्देते लभेते । यद्वा । यौ हरी अस्येन्द्रस्य वने संभजनार्थं वसु वसुनो लाभाय क्षिप्रं भवत इति शेषः । ताभ्यां हरिभ्यां **मघैः** धनैः **मघवा** धनवान् **इन्द्रः** **वृत्रहा** वृत्राख्यस्यासुरस्य मेघस्य वा हन्ता **भुवत्** भवति । अपि च **ऋभुः** दीप्तः **वाजः** बलवान् **ऋभुक्षाः** महानिन्द्रः **शवः** शवसो बलस्य धनस्य वा **पत्यते** ईष्टे । यद्वा । शत्रूणां बलं प्रति पत्यते प्रतिपद्यते गच्छति । अहमपि तस्य प्रसादात् **दासस्य** उपक्षपयितव्यस्य शत्रोः **नाम** **चित्** । नम्यतेऽनेनेति नाम शिरः। तदपि **अव** **क्ष्णौमि** अव हन्मि । किमुतान्यदङ्गम् । अथवा नामधेयमपि नाशयामि किमुत शत्रुम् ॥