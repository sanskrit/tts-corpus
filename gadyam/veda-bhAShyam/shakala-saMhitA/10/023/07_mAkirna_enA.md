+++
title = "007"
devataa = "इन्द्रः"
RShiH = "विमद ऐन्द्रः प्राजापत्यो वा वसुकृद्वा वासुक्रः"
ChandaH = "त्रिष्टुप्"

+++


हे **इन्द्र** **तव** **च** **विमदस्य** **ऋषेः** मम **च** **नः** । ‘अस्मदो द्वयोश्च' (पा. सू. १. २. ५९) इति द्वयोर्बहुवचनम् । आवयोः **एना** एनानि **सख्या** सख्यानि स्तुत्यस्तोतृत्वेज्ययष्टृत्वलक्षणानि सखिकर्माणि **माकिः** **वि** **यौषुः** केचिदपि न विश्लथयेयुः। अपि च **हि** यस्मात् कारणात् हे **देव** द्योतमानेन्द्र **ते** तव **प्रमतिं** प्रकृष्टां मतिमनुग्राहिकां बुद्धिं **विद्म** वयं जानीमः। तत्र दृष्टान्तः । **जामिवत्** । यथा भ्राता स्वभगिन्यां स्नेहयुक्तां मतिं जानाति तद्वत् । तस्मात्कारणात् **अस्मे** अस्माकं **ते** तव च **सख्या** सख्यानि **शिवानि** **सन्तु** मङ्गलानि भवन्तु । अनपायानीत्यर्थः ॥ ॥ ९ ॥