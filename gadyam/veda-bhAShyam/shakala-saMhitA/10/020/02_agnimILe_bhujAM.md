+++
title = "002"
devataa = "अग्निः"
RShiH = "विमद ऐन्द्रः प्राजापत्यो वा वसुकृद्वा वासुक्रः"
ChandaH = "अनुष्टुप्"

+++


**भुजां** हविर्भुजां देवानां मध्ये **यविष्ठम्** अहन्यहन्यग्निहोत्रादिकर्मार्थं जायमानत्वादतिशयेन युवानं **शासा** अनुशासनेन **मित्रम्** । यस्मादिदं कर्तव्यमिदं न कर्तव्यमिति सर्वमनुशास्ति तस्मात्सर्वस्य मित्रभूतमित्यर्थः । **दुर्धरीतुं** दुर्धरणीयं संग्रामे शत्रुभिर्दुर्निवारणीयमेवंभूतम् **अग्निम्** **ईळे** स्तौमि । अपि च **यस्य** अग्नेः **धर्मन्** धर्मण्यग्निहोत्रादिके कर्मणि **स्वः** द्युलोकमादित्यं सर्वं देवजातं वा **एनीः** एन्यः प्रतिगन्त्र्य आहुतयः स्तुतयश्च **सपर्यन्ति** परिचरन्ति सेवन्ते । यद्वा । स्वः सपर्यन्तीत्यनयोः सामानाधिकरण्यम् । अत्र स्वरित्ययं सर्वशब्दो निपातः । स्वः सर्वे देवाः एनीरात्मनः प्रतिगन्त्रीराहुतीः स्तुतीश्च सपर्यन्ति सेवन्ते । उपजीवन्तीत्यर्थः। तत्र दृष्टान्तः । लुप्तोपममेतत् । **मातुः** गोः **ऊधः** क्षीरोपसंहारस्थानं प्रति यथा वत्सा उपजीवन्ति तद्वत् । तमग्निमीळ इति पूर्वेण संबन्धः ॥