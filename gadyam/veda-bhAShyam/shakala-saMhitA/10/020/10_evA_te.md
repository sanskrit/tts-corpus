+++
title = "010"
devataa = "अग्निः"
RShiH = "विमद ऐन्द्रः प्राजापत्यो वा वसुकृद्वा वासुक्रः"
ChandaH = "त्रिष्टुप्"

+++


एवमुक्तप्रकारेण हे **ऊर्जो** **नपात्** ओषधिवनस्पतिपितृभूतस्यान्नस्य पौत्र हे **अग्ने** **अमृतेभिः** अमृतैर्हविर्लक्षणैरन्नैः **सजोषाः** संगतः **विमदः** नामर्षिः **मनीषां** प्रकृष्टां बुद्धिं कामयमानः सन् **ते** तुभ्यं **गिरः** स्तुतिलक्षणा वाचः **आ** **वक्षत्** आभिमुख्येनोक्तवान् । वक्तेश्छन्दसि लेटि रूपम् । ततस्त्वमेतज्ज्ञात्वा **सुमतीरियानः** शोभनलक्षणा बुद्धीः संगमयन **इषम्** अन्नम् **ऊर्ज़ं** क्षीरादिकं रसं च **सुक्षितिं** शोभननिवासम् । यद्वा । क्षितयो मनुष्याः । शोभनपुत्रपौत्रादिकं यत्किंचित् देयमस्ति तत् **विश्वं** धनं च **आभाः** तस्मै विमदायाहर देहि ॥ ॥ ३ ॥