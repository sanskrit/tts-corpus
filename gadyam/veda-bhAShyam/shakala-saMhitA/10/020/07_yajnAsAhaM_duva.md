+++
title = "007"
devataa = "अग्निः"
RShiH = "विमद ऐन्द्रः प्राजापत्यो वा वसुकृद्वा वासुक्रः"
ChandaH = "गायत्री"

+++


अत्रैकवाक्यतायै यत्तच्छब्दावध्याहार्यौ । अपरार्धर्चः पूर्वं व्याख्येयः । **आयुं** देवानामाह्वानार्थं दूत्येन गन्तारं यम् **अग्निम्** **अद्रेः** सूनुम् अश्मनः पुत्रम् **आहुः** ‘त्वमद्भ्यस्त्वमश्मनस्परि' (ऋ. सं. २. १. १ ) इत्येवमादयो मन्त्रा वदन्ति । **यज्ञसहं** यागस्य वोढारम् । धारयितारमित्यर्थः ॥ तमग्निमभिलक्ष्य **दुवः** परिचरणम् **इषे** इच्छामि । किमर्थम् । **पूर्वस्य** । अत्र पूर्वशब्द उत्कृष्टवाची । उत्कृष्टस्य **शेवस्य** स्वर्गापवर्गलक्षणसुखस्य प्राप्त्यर्थमिति शेषः ॥