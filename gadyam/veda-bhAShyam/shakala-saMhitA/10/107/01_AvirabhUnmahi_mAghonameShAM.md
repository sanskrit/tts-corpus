+++
title = "001"
devataa = "दक्षिणा तद्दातारो वा"
RShiH = "दिव्यो दक्षिणा वा प्राजापत्या"
ChandaH = "त्रिष्टुप्"

+++


इदं सूक्तं दक्षिणाया वा तद्दातॄणां वा स्तावकम् । दक्षिणा तु यागाङ्गं यागस्तु सायंकाले न क्रियते । न सायमस्ति देवया अजुष्टम् ' ( ऋ. सं. ५, ७७, २ ) इत्यादिश्रवणात्। तस्मात् अह्येि व कर्तव्यः । अहश्च सूर्योदयात्पश्चाद्भवतीति सूक्तादौ सूर्योदयोऽभिधीयते । **माघोनम्** । मघवेन्द्रः। इन्द्रश्च सूर्यः ‘ चैत्रमासे तयोरिन्द्रः' इति स्मरणात् । तस्य संबन्धि ॥ ‘ तस्येदम् । इत्यण् । अतद्धिते प्रत्यये संप्रसारणमभिहितम् (पा. सू. ६. ४. १३३ )। सर्वविधीनां छन्दसि विकल्पितत्वादत्र तद्धितेऽपि संप्रसारणम् ॥ सूर्यात्मकस्येन्द्रस्य स्वभूतं **महि** महत् तेजः **एषां** यजमानानां यागसिद्ध्यर्थम् **आविरभूत्** । प्रकाशितमुद्गतमभूत् । तत्र **विश्वं** सर्वं **जीवं** स्थावरजङ्गमात्मकं जगत् **तमसः** सकाशात् **निरमोचि** निर्मुक्तमभूत्। मुञ्चतेः कर्मलुङि चिणि रूपम् । अथानन्तरं **पितृभिः** यत् पितृभिर्देवैः **दत्तं** नो हविषामागमनाय तत् **महि** महत् **ज्योतिः** सूर्याख्यम् **आगात्** आगच्छति । पश्चात् **दक्षिणायाः** यागाङ्गभूतायाः **उरुः** महान् **पन्थाः** मार्गः **अदर्शि** सर्वैर्यंजमानैर्दृष्टोऽभूत् । सर्वे यागं कृत्वा ऋत्विग्भ्यो दक्षिणां दत्तवन्त इत्यर्थः ॥