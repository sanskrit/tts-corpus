+++
title = "009"
devataa = "दक्षिणा तद्दातारो वा"
RShiH = "दिव्यो दक्षिणा वा प्राजापत्या"
ChandaH = "त्रिष्टुप्"

+++


**भोजाः** दातारः **अग्रे** प्रथममेव **योनिं** क्षीरादेरुत्पत्तिस्थानं **सुरभिं** धेनुं **जिग्युः** । शत्रुभ्यो जितवन्तः ॥ ‘ जि जये। लिटि ‘ सन्लिटोर्जेः' इत्यभ्यासादुत्तरस्य कवर्गादेशः ॥ तथा **भोजाः** दातारः **वध्वं** वधूं नवोढां स्त्रीं **जिग्युः** । **या** स्त्रीः **सुवासाः** शोभनवासा अस्ति तां जिग्युः । किंच **भोजाः** शत्रूणां **सुरायाः** **अन्तःपेयम्** अन्तःपानं **जिग्युः** ॥ ‘ पा पाने'। भावे यत् । 'ईद्यति' इतीत्वम् । आर्धधातुकलक्षणो गुणः । कृदुत्तरपदप्रकृतिस्वरत्वम् ॥ **ये** शत्रवः **अहूताः** बलाधिक्येनानाहूयमानाः **प्रयन्ति** प्रमुखमागच्छन्ति तान् **भोजाः** दक्षिणाया दातारो जनाः **जिग्युः** जयन्ति ॥