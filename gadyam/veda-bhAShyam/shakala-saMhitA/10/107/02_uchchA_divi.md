+++
title = "002"
devataa = "दक्षिणा तद्दातारो वा"
RShiH = "दिव्यो दक्षिणा वा प्राजापत्या"
ChandaH = "त्रिष्टुप्"

+++


**दक्षिणावन्तः** दक्षिणाया देयत्वेन तद्वन्तो दक्षिणां दत्तवन्तो यजमानाः **उच्चा** उच्चैः स्थानैः स्थिते **दिवि** द्युलोके **अस्थुः** तिष्ठन्ति । सामान्येनोक्त्वा दातृविशेषाणां फलविशेषमाह । **अश्वद्राः** अश्वानां दातारः **ये** यजमानाः **ते** **सूर्येण** सर्वस्य स्वस्वकर्मणि प्रेरकेणादित्येन **सह** तिष्ठन्ति । ये **हिरण्यदाः** हिरण्यदातारः ते **अमृतत्वम्** अमरणधर्मत्वं देवत्वं **भजन्ते** । ‘ अमृतं वै हिरण्यम् । (तै. सं. ५.२.७.२ ) इत्याम्नानात् । तथा ‘ सौम्यं वै वासः '(तै, ब्रा. २.२.५) इति श्रवणात् सोम एवं संबोध्यते । हे **सोम** **वासोदाः** त्वद्देवत्यवस्त्राणां दातारो ये सन्ति ते त्वया सह तिष्ठन्तीति शेषः । एते सर्वे **आयुः** जीवनं **प्र** **तिरन्ते** प्रवर्धयन्ति । प्रपूर्वस्तिरतिर्वृद्ध्यर्थः ॥