+++
title = "008"
devataa = "दक्षिणा तद्दातारो वा"
RShiH = "दिव्यो दक्षिणा वा प्राजापत्या"
ChandaH = "त्रिष्टुप्"

+++


**भोजाः** भोजयितारो धनादिदानेन दातारः **न** **मम्रुः** न म्रियन्ते । देवत्वं भजन्त इत्यर्थः ॥ अत एव **न्यर्थम्** ॥  ‘ऋ गतौ । उषिकुषिगार्तिभ्यस्थन् (उ, सू. ३. ४)। समासे थाथादिस्वरः ॥ निकृष्टां गतिं **न** **ईयुः** न प्राप्नुवन्ति ॥ ' इण् गतौ । लिटि ‘ दीर्घ इणः किति' (पा. सू. ७. ४, ६९ ) इति दीर्घः ॥ तथा **न** **रिष्यन्ति** । कैश्चिदप्यहिंसिता भवन्ति । कर्मणि व्यत्ययेन परस्मैपदम् । अत एव **भोजाः** दातारः **न** **व्यथन्ते** । परस्परं न भीता न बाधिता वा भवन्ति । **ह** प्रसिद्धौ । किंच **इदं** परिदृश्यमानं **विश्वं** सर्वं **भुवनं** **यत्** भूतजातमस्ति **स्वश्च** स्वर्गलोकश्च **एतत्सर्वं** **दक्षिणा** स्वयम् **एभ्यः** तद्दातृभ्यः **ददाति** प्रयच्छति ॥