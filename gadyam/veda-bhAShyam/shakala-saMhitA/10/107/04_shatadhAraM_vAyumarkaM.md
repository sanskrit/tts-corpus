+++
title = "004"
devataa = "दक्षिणा तद्दातारो वा"
RShiH = "दिव्यो दक्षिणा वा प्राजापत्या"
ChandaH = "जगती"

+++


**शतधारं** बहुधारेणोपेतं **वायुम्** एतन्नामकं **स्वर्विदं** स्वर्गस्य लम्भकं सर्वस्य वेत्तारं वा **अर्कम्** अर्चनीयमादित्यं च एतौ **नृचक्षसः** नृणां द्रष्टॄनन्यानिन्द्रादीन् देवांश्चाभिलक्ष्य **ते** यजमानाः **हविः** **चक्षते** । तेभ्यो दातुं पश्यन्ति जानन्ति। चष्टेर्लटि रूपम् । किंच **संगमे** । कर्मकरणार्थम्
ऋत्विजोऽत्र संगच्छन्त इति संगमः ॥ ‘ ग्रहवृदृनिश्चिगमश्च' इत्यधिकरणेऽप् । थाथादिस्वरः ॥ तस्मिन् यज्ञे **ये** यष्टारः **पृणन्ति** स्तुतिभिः प्रीणयन्ति । ये **च** तेभ्यो देवेभ्यो हवींषि **प्र** **यच्छन्ति** । उभयत्र यद्योगादनिघातः । **ते** **सप्तमातरम्**। सप्तसंख्याका मातृभूता अग्निष्टोमादिसंस्था यस्यां भवन्ति सा । यद्वा। सप्तसंख्याका मातरः कर्मणां निर्मातारः कर्तारो होत्रादयः सन्ति । तादृशीं **दक्षिणां** **दुहते** ऋत्विभ्यो दुहन्ति ।