+++
title = "006"
devataa = "दक्षिणा तद्दातारो वा"
RShiH = "दिव्यो दक्षिणा वा प्राजापत्या"
ChandaH = "त्रिष्टुप्"

+++


**तमेव** दक्षिणाया दातारम् **ऋषिम्** अतीन्द्रियार्थदर्शिनं यद्वा सत्कर्मकरणेन ऋषिमित्याहुः । तथा **तमु** तमेव **ब्रह्माणमाहुः** । किंच तमेव **यज्ञन्यम्** ॥ ‘णीञ् प्रापणे '। क्विप्  । ‘उदात्तस्वरितयोर्यणः०' इत्यमः स्वरितत्वम् ॥ यज्ञस्य नेतारमध्वर्युमित्याहुः । तमेव **सामगां** साम्नां गातारमिति । तथा **उक्थशासम्** । ‘शन्सु स्तुतौ'। क्विप् । संहितायां दीर्घश्छान्दसः। उक्थशसं शस्त्राणां शंसितारं होतारमिति ब्रुवन्ति । दक्षिणादानेन तत्कर्मणः परिग्रहात्। **सः** दाता **शुक्रस्य** दीप्यमानस्य ज्योतिषः **तिस्रः** **तन्वः** अग्निवैद्युतादित्यात्मकानि त्रीणि शरीराणि **वेद** जानाति ॥ यद्वा । शुक्रस्य दीप्तस्याग्नेराहवनीयाद्यात्मकानि त्रीणि शरीराणि जानाति । **प्रथमः** मुख्यः **यः** जनः **दक्षिणया** **रराध** ऋत्विगादीनाराधयति ॥ ‘राध संसिद्धौ' । लिटि रूपम् । लित्स्वरः ॥