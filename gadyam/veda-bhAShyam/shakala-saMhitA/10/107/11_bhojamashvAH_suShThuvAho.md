+++
title = "011"
devataa = "दक्षिणा तद्दातारो वा"
RShiH = "दिव्यो दक्षिणा वा प्राजापत्या"
ChandaH = "त्रिष्टुप्"

+++


**सुष्ठुवाहः** ॥ ‘ वह प्रापणे ' । “ वहश्च ' इति ण्विप्रत्ययः । शोभनवहनसमर्थाः **अश्वाः** **भोजं** दातारं **वहन्ति** । लक्ष्यं देशं प्रापयन्ति । ततः **दक्षिणायाः** दातुर्यंजमानस्य **सुवृत्** सुष्ठु चक्रादिवर्तनं यस्य सोऽश्वादिसहितः **रथः** **वर्तते** । अथ प्रत्यक्षः । हे **देवासः** हे देवा इन्द्रादयः **भरेषु** । भ्रियत' आहवनीयादिरूपेणाग्निरत्रेति भरा यज्ञाः । यद्वा । ‘ भॄ भर्त्सने ' । भृणन्ति भर्त्सयन्ति योद्धार अत्रेति भराः संग्रामाः । तेषु **भोजं** दातारम् **अवत** रक्षत । ततो युष्माभिः पालितः **भोजः** धनादिदानेन जनानां भोजयिता सन् **समनीकेषु** संग्रामेषु **शत्रून्** **जेता** जयशीलो भवति । ‘ जि जये'। ताच्छीलिकस्तृन् । अत एव ‘ न लोकाव्यय° ' इति शत्रुशब्दस्य षष्ठीप्रतिषेधः । ॥ ४ ॥