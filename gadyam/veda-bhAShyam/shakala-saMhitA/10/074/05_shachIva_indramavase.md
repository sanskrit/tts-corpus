+++
title = "005"
devataa = "इन्द्रः"
RShiH = "गौरवीतिः"
ChandaH = "त्रिष्टुप्"

+++


हे **शचीवः** कर्मवन्तो यजमानाः । व्यत्ययेनैकवचनम् । **इन्द्रं** देवम् **अवसे** रक्षणाय **कृणुध्वं** कुरुध्वम् । कीदृशमिन्द्रम्। **अनानतं** कदाचिदपि परेषामनवनतं **पृतन्यून्** पृतना इच्छतः शत्रून् **दमयन्तं** वशं प्रापयन्तं **ऋभुक्षणं** महान्तं **मघवानं** धनवन्तं सुवृक्तिं सुष्टुतिम् ।' **यः** **पुरुक्षुः** बहुशब्द इन्द्रः **नर्यं** नरेभ्यो हितम् । असुरविघातित्वात् । तादृशं **वज्रं** **भर्ता** बिभर्ति तमिन्द्रमवसे कृणुध्वमिति ॥