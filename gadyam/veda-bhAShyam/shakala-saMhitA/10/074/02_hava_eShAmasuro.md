+++
title = "002"
devataa = "इन्द्रः"
RShiH = "गौरवीतिः"
ChandaH = "त्रिष्टुप्"

+++


**एषाम्** अनुष्ठातॄणामङ्गिरसां **हवः** आह्वानशब्दः **असुरः** इन्द्रस्य प्रेरकः द्यां दिवं **नक्षत** व्याप्नोत् । तत्रत्या इन्द्रसंबन्धिनो देवाः **श्रवस्यता** अन्नमिच्छता **मनसा** **क्षां** पृथिवीं **निंसत** प्राप्तवन्तः । **यत्र** यस्यां पृथिव्यां **चक्षाणाः** पणिभिरपहृता गाः पश्यन्तः **देवाः** **सुविताय** सुष्ठु हिताय स्वात्मनोऽभ्युदयाय **द्यौर्न** आदित्य इव **वारेभिः** वरणीयैः **स्वैः** तेजोभिः **कृणवन्त** प्रकाशमकुर्वन् । गवां प्रदानायान्धकारमपनेतुमिति शेषः । अथवा । एषां यज्विनामपहृतानां गवां हवोऽसुर इन्द्रस्य प्रेरयिता सन्नक्षत। इन्द्रप्रेरिता अङ्गिरसः **श्रवस्यता** अन्नं कीर्तिं वेच्छता मनसा क्षां भूमिं निंसत । अनुष्ठातॄणां गाः प्रदर्शयितुमित्यर्थः । इतरत्समानम् ॥