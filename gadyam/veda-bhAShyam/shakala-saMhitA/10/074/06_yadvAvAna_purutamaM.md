+++
title = "006"
devataa = "इन्द्रः"
RShiH = "गौरवीतिः"
ChandaH = "त्रिष्टुप्"

+++


**यत्** यदा **पुरुतमम्** अत्यन्तं प्रवृद्धतमं वृत्रं **ववान** हन्ति पुराषाट् शत्रुपुराणामभिभविता इन्द्रः तदानीम् **आ** अनन्तरमेव **वृत्रहेन्द्रः** **नामानि** उदकानि **अप्राः** पूरयति । व्यत्ययेन मध्यमः । सोऽयमिन्द्रः **प्रासहः** शत्रूणां प्रकर्षेणाभिभविता **पतिः** सर्वस्य स्वामी **तुविष्मान्** । तुवीति बहुनाम तत्सामर्थ्याद्धनं परिगृह्यते । बहुधन इत्यर्थः । ईदृशः सन् **अचेति** सर्वैः प्रज्ञातः । स महानिन्द्रः **यदीं** यदेतत्कर्म **उश्मसि** वयं कामयामहे **तत्** **करत्** करोत्येव । इदं भवत्विदं भवत्विति यत्कामयामहे तत्तदानीमेव करोत्येव नोदास्त इत्यर्थः ।  ‘ सैतदेव प्रत्यपद्यत यद्वावान पुरुतमं पुराषाट्' (ऐ. ब्रा. ३. २२) इत्यादिकं ब्राह्मणमत्र द्रष्टव्यम् ॥ ॥ ५ ॥