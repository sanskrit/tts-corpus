+++
title = "003"
devataa = "अग्निः सौचीकः"
RShiH = "देवाः"
ChandaH = "त्रिष्टुप्"

+++


यस्माद्वयं यज्ञस्यास्य जिह्वां जिह्वास्थानीयं भगवन्तमग्निमविदाम ज्ञातवन्तः लब्धवन्तो वा । वेत्तेर्विन्दतेर्वा व्यत्ययेन शप्रत्ययः, नुमभावश्च । कीदृशीं जिह्वां? गुह्यामविदुषां गूहनीयाम् । गुहायां भवेति दिगादित्वाद्यत्, 'यतोऽनावः' इत्याद्युदात्तत्वम् । तादृशीं तां भक्तिसामर्थ्याद्वयमविदाम । तस्मादद्य अस्मिन्नह्नि, नः अस्माकभस्माभिः क्रियमाणां देववीतिं देवभक्षं देवपूजां वा साध्वीं शोभनां अकः करोतु । 'छन्दसि लुङ्लङ्लिटः' इति लुङ्, 'मन्त्रे घस' इत्यादिना च्लेर्लुक् ।    
किञ्च - स एवाग्निः आयुः वसानः आच्छादयन् आयुषा परिवीयमाणः अस्मान्वा आयुषा परिवारयन् आयुष्मतोस्मान्कुर्वन्, सुरभिस्सुगन्धिः चरुपुरोडाशादिगन्धयुक्तः अस्मानागादागच्छतु । पूर्ववल्लुङ्, 'गातिस्था' इत्यादिना सिचो लुक् । आगत्य चास्माकमायुरर्थे, अद्यास्मिन्नहनि नः अस्माकं देवहूतिं देवा हूयन्ते अस्यामिति देवहूतिरिष्टिः तां भद्रां शोभनां यथोक्तमनुतिष्ठतां अकः करोतु इति । स एव लुङ् । देववीतिदेवहूतिशब्दयोः दासीभारादित्वात्पूर्वपदप्रकृतिस्वरत्वम् ॥

अयमग्निः सुष्टु अद्य **नः** अस्माकं **देववीतिं** देवानामागमनवन्तं देवानां हविर्भक्षणोपेतं वा यज्ञं **साध्वीमकः** साधुमकरोत् । वयं च **यज्ञस्य** **गुह्यां** गूढतरां **जिह्वाम् अविदाम** लब्धवन्तः स्म । अग्निर्हि यज्ञस्य जिह्वा तेन देवानां पानाज्जिह्वात्वेनोपचारः । 

**सः** तादृशोऽग्निः **सुरभिः** सुगन्धः **आयुः** देवैः दत्तमायुष्यं **वसानः** आच्छादयन् **आगात्** आगच्छति । आगत्य च **नः** अस्मदर्थं **देवहूतिं** देवानामाह्वानवन्तं यज्ञं **भद्रात्मकः** कल्याणं कृतवान् **अद्य** इदानीम् ॥