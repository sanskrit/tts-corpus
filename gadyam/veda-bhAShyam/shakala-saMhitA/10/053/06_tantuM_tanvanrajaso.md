+++
title = "006"
devataa = "अग्निः सौचीकः"
RShiH = "देवाः"
ChandaH = "जगती"

+++


हे अग्ने **तन्तुं** यज्ञं **तन्वन्** विस्तारयन् **रजसः** रञ्जनात्मकस्य लोकस्य **भानुं** भासकमादित्यम् **अन्विहि** अनुगच्छ। रश्मिद्वारा सूर्यमण्डलं प्रविशेत्यर्थः । किंच **ज्योतिष्मतः** प्रकाशवतो यज्ञस्य **पथः** गमनमार्गान् । अथवा ज्योतिष्मतो दीप्तिमतः स्वर्गस्य पथो मार्गान् देवयानान् । **रक्ष** पालय । कीदृशान्मार्गान् । **धिया** कर्मणा **कृतान्** संपादितान् । किंच सोऽग्निः **जोगुवां** स्तोतॄणाम् **अपः** । कर्मनामैतत् । क्रियया व्याप्यं कर्म **अनुल्बणम्** अनतिरिक्तं **वयत** करोतु । 'यदेव यज्ञ उल्बणं क्रियते तस्यैवैषा शान्तिः ' (तै. सं. ३. ४. ३. ७) इति हि ब्राह्मणम् । स त्वं **मनुर्भव** मन्तव्यो भव । स्तुत्यो भवेत्यर्थः। किंच **दैव्यं** **जनं** देवसंघं **जनय** उत्पादय । यज्ञाभिगमनवन्तं कुर्वित्यर्थः ॥