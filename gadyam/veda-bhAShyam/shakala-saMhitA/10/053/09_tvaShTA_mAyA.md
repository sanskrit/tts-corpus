+++
title = "009"
devataa = "अग्निः सौचीकः"
RShiH = "देवाः"
ChandaH = "जगती"

+++


अयं **त्वष्टा** देवशिल्पी **मायाः**। कर्मनामैतत् । कर्माणि पात्रनिर्माणविषयाणि **वेत्** वेत्ति जानाति । स च त्वष्टा **अपसां** शोभनकर्मवतां मध्ये **अपस्तमः** अतिशयेन शोभनकर्मा **देवपानानि** देवाः पिबन्ति येषु तानि **पात्रा** सोमपात्राणि **बिभ्रत्** धारयन् वर्तत इति शेषः । स च त्वष्टा **नूनम्** इदानीमग्नौ हविर्वहनायाङ्गीकृते सति स्वायसं शोभनायःसारभूतं **परशुं** **शिशीते** तीक्ष्णयति । त्वष्टा पात्रसंपादनार्थं **येन** परशुना **एतशः** एतशवर्णः **ब्रह्मणस्पतिः** ब्रह्मणो मन्त्रस्य पाता पात्रादिसंपादनरूपस्य कर्मणः स्वामी वा **वृश्चात्** वृश्चति ॥