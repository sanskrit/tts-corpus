+++
title = "007"
devataa = "अग्निः सौचीकः"
RShiH = "देवाः"
ChandaH = "जगती"

+++


अत्र यज्ञजिगमिषवो देवाः परस्परं ब्रुवते । हे **सोम्याः** सोमार्हा देवाः यूयम् **अक्षानहः** अक्षेषु नह्यान् बन्धनीयानश्वान् **नह्यतन** नह्यत बघ्नीत रथे। **उत** अपि च **रशनाः** अश्वबन्धनप्रग्रहान् **इष्कृणुध्वं** निष्कुरुत सम्यक् संस्कुरुत । नकारलोपश्छान्दसः। **उत** अपि च **आ** **पिंशत** ।  ‘ पिश अवयवे'। अश्वानलंकुरुतेत्यर्थः । अष्टावन्धुरम् । वन्धुरं सारथिनिवासस्थानम् । अष्टसंख्याकवन्धुरोपेतं **रथं** सूर्यसंबन्धिनम् **अभितः** सर्वतः **वहत** । सूर्यरथेन साकं युष्मदीयान्रथान् यज्ञं प्रति गमयतेत्यर्थः । **येन** **देवासः** देवाः **प्रियम्** अस्मान् **अनयन्** अभिगमयन्ति तं रथमभितो वहतेति संबन्धः । यद्वा । तं यज्ञं प्रति वहतेति योज्यम् ॥