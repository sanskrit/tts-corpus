+++
title = "004"
devataa = "देवाः"
RShiH = "अग्निः सौचीकः"
ChandaH = "त्रिष्टुप्"

+++


इदमुत्तरं चाग्नेर्वाक्यमित्युक्तम् । **अद्य** इदानीं **प्रथमम्** । मुख्यनामैतत् । वाचां मुख्यं **तत्** **वाचः** वचः वचनं **मसीय** मंसीय उच्चारयामि । **येन** वचसा अहं **देवाः** च वयम् **असुरान्** **अभि** **असाम** अभिभवेम । किं तत् प्रथमं वचनमिति उच्यते । **ऊर्जादः** हे अन्नादः उत अपि च **यज्ञियासः** यज्ञार्हा हे **पञ्च** **जनाः** देवमनुष्यादयः यूयं **मम** **होत्रं** **जुषध्वं** सेवध्वमिति । एवं बहूच्यमानेऽग्निमनूद्यन्ति सर्वे देवा इत्यभिप्रायः । अत्र ‘तदद्य वाचः' (निरु. ३. ८) इत्यादि निरुक्तं द्रष्टव्यम् ॥ ।