+++
title = "003"
devataa = "अश्विनौ"
RShiH = "भूतांशः काश्यपः"
ChandaH = "त्रिष्टुप्"

+++


**शकुनस्येव** पक्षिण इव यथा पक्षिणः **पक्षा** पक्षौ संहत्य वर्तमानौ तद्वत् **साकंयुजा** साकंयुजौ सहावियुज्य वर्तमानौ भवथः ॥ युजेः ‘सत्सूद्विष° ' इत्यादिना क्विप् ॥ **पश्वेव** पशू इव ॥ सुप आकारः ॥ तौ यथा चायनीयौ तद्वत् **चित्रा** चित्रौ चायनीयौ युवां **यजुः** यजनावस्मदीयौ **आ** **गमिष्टम्** आगच्छतम् ॥ यजेरौणादिको भाव उसिन्प्रत्ययः । गमिष्टम् । गमेर्लेटि • सिब्बहुलं लेटि' इति सिप् । सिप आर्धधातुकत्वात् ‘गमेरिट् परस्मैपदेषु' (पा. सू. ७. २. ५८) इतीडागमः ॥ **देवयोः** देवानिच्छतो यजमानस्य यज्ञे **अग्निरिव** अग्निर्यथा हविर्भिः स्तुतिभिश्च दीप्यते तद्वत् **दीदिवांसा** दीदिवांसौ स्तुतिभिर्दीप्तौ भवथः ॥ दीव्यतेः क्वसौ ‘वस्वेकाजात्' इति नियमादिडभावः । वलि लोपे तुजादित्वादभ्यासदीर्घः ॥ **परिज्मानेव** परिज्मानाविव परितो अजतो गच्छतः। कर्मकरणार्थमिति परिज्मानावध्वर्यू इव स्थितौ युवां **पुरुत्रा** बहुषु देशेषु **यजथः** देवान् पूजयथः ॥ ‘अश्विनौ हि देवानामध्वर्यू' (ऐ. ब्रा. १. १८) इत्याम्नानात् । यद्वा । परिज्मानेव परितो गन्तारौ । पुरो वा पश्चाद्वा तौ यथा बहुषु देशेषु यजथः संगच्छमानौ भवथः ॥ ‘यज देवपूजासंगतिकरणदानेषु' । पुरुत्रा। देवमनुष्य इत्यादिना त्राप्रत्ययः ॥