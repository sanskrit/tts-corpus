+++
title = "002"
devataa = "अश्विनौ"
RShiH = "भूतांशः काश्यपः"
ChandaH = "त्रिष्टुप्"

+++


**उष्टारेव** । उष्टः कामयेते गन्तव्यं देशमित्युष्टारौ प्रासङ्गस्य वोढारावनड्वाहाविव ॥ ‘वश कान्तौ ' इत्यस्मात्तृचि छान्दसं संप्रसारणमिडभावश्च ॥ तौ यथा संपूर्णघासेषु संचरतः तद्वत् **फर्वरेषु** स्तुतिभिर्हविर्भिश्च पूरयितृषु जनेषु **श्रयेथे** । तत्स्वीकरणार्थमाश्रयथः ॥ फर्वतिः पूरणार्थः । अस्मादौणादिको रन्प्रत्ययः ॥ **प्रायोगेव** प्रायोगौ प्रयोक्तव्यावनड्वाहाविव । प्रपूर्वाद्युजेः कर्मणि घञ्युपसर्गस्य दीर्घः । थाथादिस्वरेणान्तोदात्तः ॥ तौ यथा **श्वात्र्या** श्वात्र्यौ । शु क्षिप्रमतनं श्वात्रम् । तत्र साधू भवतः तद्वत् । यद्वा । युद्धार्थं प्रयोक्तव्यावश्वाविव श्वाञ्यौ। श्वात्र्यमिति धननाम । तत्र भवौ । धनस्य साधकावित्यर्थः । तौ युवां **शासुः** शंसितुः स्तोतुः स्तुतिं प्रति **एथः** आगच्छथः । ‘इण् गतौ' । आदादिकः । दूतेव दूताविव यथा राज्ञः प्रियतमौ दूतौ जनपदेषु यशस्विनौ भवतः तद्वत् **जनेषु** स्तोतृषु **यशसा** यशस्विनौ **स्थः** **हि** भवथः खलु ॥ अस्तेर्लटि रूपम् । हियोगादनिघातः ॥ **महिषेव** महिषाविव यथा श्रान्तौ महिषौ **अवपानात्** । पीयतेऽस्मिन्निति पानं हृदादि । अधिकरणे ल्युट् । पानमेवावपानम्। संनिकृष्टात् पानान्नापगच्छतः तद्वद्युवामस्मदीयाद्धविषः स्तोत्राच्च **माप** **स्थातं** मापक्रम्य तिष्ठतम् ॥ तिष्ठतेर्लुङि गातिस्था°' इति सिचो लुक् । ‘न माङ्योगे' इत्यडभावः ॥