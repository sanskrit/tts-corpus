+++
title = "009"
devataa = "अश्विनौ"
RShiH = "भूतांशः काश्यपः"
ChandaH = "त्रिष्टुप्"

+++


**बृहन्तेव** बृहन्ताविव प्रांशू पुरुषौ यथा **गम्भरेषु** गहनेषु जलेषु प्रतिष्ठां विन्दतः तद्वत् गह्वरेषु गम्भीरेषु दुष्प्रवेशेषु स्थानेषु **प्रतिष्ठाम्** अवस्थितिमासदं युवां **विदाथः** जानीथः । **पादेव** पादाविव यथा **तरते** । षष्ठ्यर्थे चतुर्थी । तरतः पुरुषस्य पादौ यथा **गाधं** जलं वित्तः तद्वद्युवां तार्येषु जलेषु गाधं विदाथः जानीथः । ‘विद ज्ञाने'। लेट्याडागमः । **कर्णेव** यथा कर्णावुक्तं शब्दं विदतुः तद्वद्युवां **शासुः** शासितारं स्तुतिं कुर्वाणं जनम् **अनु** **हि** स्मराथः अनुकूलं जानीथः  खलु। स्मरतेर्लेट्याडागमः । हियोगादनिघातः । ‘अधीगर्थदयेशां कर्मणि' (पा. सू. २. ३. ५२ ) इति शासुरित्यस्य षष्ठी । **अंशेव** अंशाविव यथावयवौ तद्वन्तं यज्ञं भजेते तद्वद्युवां **नः** अस्मदीयं  **चित्रं** चायनीयम् **अप्नः** कर्म **भजतम्** आश्रयतम् ॥ अप्नः।' आप्लृ व्याप्तौ । अस्मादापः कर्माख्यायां ‘ह्रस्वो नुट् च वा' ( उ. सू. ४. २०७ ) इत्यसुन तत्संनियोगेन ह्रस्वो नुडागमश्च । नित्स्वरेणाद्युदात्तः ॥