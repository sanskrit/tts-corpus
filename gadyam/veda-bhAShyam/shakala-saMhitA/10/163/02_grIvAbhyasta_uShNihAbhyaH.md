+++
title = "002"
devataa = "यक्ष्मघ्नं"
RShiH = "विवृहा काश्यपः"
ChandaH = "अनुष्टुप्"

+++


हे व्याधिगृहीत **उष्णिहाभ्यः** ऊर्ध्वाभिमुखं स्निग्धाभ्य उत्स्नाताभ्यो वा स्नायुभ्यः **ग्रीवाभ्यः** गलगताभ्यो धमनीभ्यः **ते** तव **यक्ष्मं** **वि** **वृहामि** । तथा **कीकसाभ्यः** अस्थिभ्यः **अनूक्यात्** अस्थिसंधेश्च यक्ष्मं वि वृहामि । ' उच समवाये ' । अनूच्यते समवेयत इत्यस्थ्नः संधिरनूक्यः । ऋहलोर्ण्यत् । ' चजोः कु धिण्ण्यतोः ' इति कुत्वम् । तित्स्वरितः । अपि च दोष्णोर्भवं **दोषण्यम्** । पूर्ववद्यति ' पद्दन्' इत्यादिना दोःशब्दस्य दोषन्नादेशः । पूर्ववत्प्रकृतिभावः । तमपि यक्ष्मं रोगं **ते** तव **अंसाभ्यां** **बाहुभ्यां** च वि वृहामि । हस्तयोरूर्ध्वभागावंसावधोभागौ बाहू ॥