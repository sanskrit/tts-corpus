+++
title = "001"
devataa = "यक्ष्मघ्नं"
RShiH = "विवृहा काश्यपः"
ChandaH = "अनुष्टुप्"

+++


हे यक्ष्मगृहीत **ते** तव **अक्षीभ्यां** चक्षुर्भ्यां यक्ष्मरोगं **वि** **वृहामि** उद्धारयामि । विश्लेषयामीत्यर्थः ॥ ' ई च द्विवचने ' ( पा. सू ७.१. ७७) इत्यक्षिशब्दस्येकारान्तादेशः । स चोदात्तः ॥ तथा **नासिकाभ्यां** घ्राणेन्द्रियाच्च **कर्णाभ्यां** श्रोत्राभ्यां च **छुबुकात्** चुबुकादोष्ठस्याधःप्रदेशाच्च ।
अधिरनर्थकः । अपि च **शीर्षण्यम्** । शिरसि भवो रोगः शीर्षण्यः । ' भवे छन्दसि ' इति यत् । ' ये च तद्धिते ' ( पा. सू. ६. १. ६१) इति शिरसः शीर्षन्नादेशः । ' ये चाभावकर्मणोः ' ( पा. सू. ६.४.१६८) इति प्रकृतिभावः ॥ ईदृशं **यक्ष्मं** रोगं **ते** तव **मस्तिष्कात्** । शिरसोऽन्तरवस्थितो मांसविशेषो मस्तिष्कः । तस्मात् **जिह्वायाः** रसनायाश्च सकाशाद्वि वृहामि उद्धारयामि । पृथक्करोमीत्यर्थः । ' वृहू उद्यमने ' इति धातुः ॥