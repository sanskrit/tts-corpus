+++
title = "003"
devataa = "यक्ष्मघ्नं"
RShiH = "विवृहा काश्यपः"
ChandaH = "अनुष्टुप्"

+++


हे यक्ष्माभिभूत **ते** तव **आन्त्रेभ्यः** । आन्त्रं पुरीतदन्नपानयोराधानभूतम् । तत्संबन्धिभ्यः स्नायुभ्यः **गुदाभ्यः** याभिर्नाडीभिरन्नरसः समानवायुना धातुषु नीयते ताभ्यो नाडीभ्यश्च सकाशात् यक्ष्मं वि वृहामि । तथा **वनिष्ठोः** स्थविरान्त्रात् **हृदयादधि** हृदयपुण्डरीकाच्च यक्ष्मं वि वृहामि । अपि च **ते** तव **मतस्नाभ्याम्** । मतस्नौ पार्श्वयोर्वर्तमानावाम्रफलाकृती वृक्कौ । ताभ्यां **यक्नः**।   हृदयसमीपे वर्तमानः कालमांसविशेषो यकृत् । तस्माच्च । ' पद्दन् ' इत्यादिना यकृच्छब्दस्य यकन्नादेशः । **प्लाशिभ्यः** अन्येभ्योऽपि क्लोमप्लीहादिसंज्ञेभ्यश्च मांसेभ्यश्च **यक्ष्मं** रोगं **वि** **वृहामि** उत्क्षिपामि ॥