+++
title = "004"
devataa = "इन्द्रः"
RShiH = "पृथुर्वैन्यः"
ChandaH = "त्रिष्टुप्"

+++


हे **इन्द्र** त्वदर्थम् **इमा** इमानि पुरोवर्तीनि **ब्रह्म** ब्रह्माणि परिवृढानि स्तोत्राणि **शंसि** अशंसिषत । शस्यन्ते । शंसेश्छान्दसे कर्मणि लुङि व्यत्ययेनैकवचनम्। हे **शूर** शौर्यवन्निन्द्र त्वं **नृणां** मनुष्याणां मध्ये **नृभ्यः** स्तुत्यादेः नेतृभ्यः **शवः** बलं **दाः** देहि । अपि च **तेभिः** तैः **सक्रतुः** समानकर्मा समानप्रज्ञो वा **भव** **येषु** स्तोतृषु **चाकन्** हविरादि कामयसे ॥  ‘कन दीप्तिकान्तिगतिषु' । अस्माद्यङ्लुगन्ताच्छान्दसे लङि सिपि रूपमेतत् । कमेर्वा पूर्ववत् । सिपि ‘मो नो धातोः' इति नत्वम् ॥ **उत** अपि च **गृणतः** स्तोतॄन **त्रायस्व** पालय । **उत** अपि च **स्तीन्** । स्त्यायतेरेतद्रूपम् । संघीभूय स्थितान् यजमानानपि त्रायस्व ॥