+++
title = "003"
devataa = "इन्द्रः"
RShiH = "पृथुर्वैन्यः"
ChandaH = "त्रिष्टुप्"

+++


**विप्रः** मेधावी **ऋषीणां** मन्त्रदर्शिनां **सुमतिं** सुष्टुतिं **चकानः** कामयमानः **विद्वान्** जानन् **अर्यो** **वा** स्वामी च भवन् हे इन्द्र ईदृशस्त्वं **गिरः** स्तोतॄन् स्तुतीर्वा **अभ्यर्च** । सम्यक्स्तुतमित्यभिपूजय । अपि च **ते** वयं **स्याम** सर्वदा भवेम **ये** **सोमैः** त्वां **रणयन्त** रमयन्ति । **उत** अपि च हे **रथोळ्ह** रथैरभ्युह्यमान ॥आ ऊढ ओढः । रथेन ओढो रथोढः । ओमाङोश्च' (पा. सू. ६. १. ९५ ) इति पररूपम् ॥ ईदृशेन्द्र **भक्षैः** भक्षणीयैश्चरुपुरोडाशादिभिः सार्धम् **एना** इमानि स्तोत्राणि **तुभ्यं** त्वदर्थं क्रियन्ते ॥