+++
title = "006"
devataa = "इन्द्रः"
RShiH = "कौत्सो दुर्मित्रो नाम्ना दुर्मित्रो गुणतो वा नाम्ना दुर्मित्रो गुणतः"
ChandaH = "उष्णिक्"

+++


**ऋष्वौजाः** दर्शनीयबलः व्याप्तबलो वा **ऋष्वेभिः** दर्शनीयैर्मरुद्भिः सह प्रास्तौत् प्रस्तौति । स्तुत्यादिकं सम्यक्कृतमनेनेति प्रशंसति । यद्वा । कर्मणि कर्तृप्रत्ययः । प्रकर्षेण स्तुतोऽभूत् । य इन्द्रः **शूरः** विक्रान्तः **मातरिश्वा** वृष्टेर्निर्मातर्यन्तरिक्षे श्वसन् वर्तमानः सन् **शवसा** बलेन **क्रतुभिः** क्रियमाणैः कर्मभिः । यद्वा । क्रतुरिति प्रज्ञानाम् । बलेन प्रज्ञाभिश्च **ततक्ष** वृत्रवधादिकं चकार । तत्र दृष्टान्तः । **ऋभुर्न** ऋभव इव । “ सुपां सुलक्' इति जसः सुरादेशः । ऋभवो यथा कर्मभिः प्रज्ञाभिश्चानन्यसाधारणरथचमसादिनिर्माणमकुर्वन् तद्वदित्यर्थः ॥