+++
title = "006"
devataa = "विश्वकर्मा"
RShiH = "विश्वकर्मा भौवनः"
ChandaH = "त्रिष्टुप्"

+++


हे **विश्वकर्मन्** विश्वविषयकर्मन्नेतन्नामक परमेश्वर **हविषा** हविर्भूतेन मया विश्वकर्मणा मया दत्तेन वा हविषा **ववृधानः** वर्धमानः ।  ‘ विश्वकर्मा सर्वाणि भूतानि जुहवांचकार स आत्मानमप्यन्ततो जुहवांचकार ' इति हि निरुक्तं पूर्वमुदाहृतम् । **स्वयम्** एव **पृथिवीम्** **उत** अपि च **द्यां** दिवं च स्वसृष्टे द्यावापृथिव्यौ स्वयं प्रवृद्धः सन् **यजस्व** पूजय । **अन्ये** मत्तोऽन्ये **जनासः** जना अयष्टारोऽस्मद्यागविरोधिनी वा **मुह्यन्तु** मुग्धा भवन्तु **अभितः** सर्वतः । अथ परोक्षकृतः । **इह** अस्मिन्यागे **अस्माकं** **मघवा** अस्मत्प्रत्तेन हविर्लक्षणेन धनेन धनवान् सः **सूरिः** स्वर्गादिफलस्य प्रेरकः **अस्तु** भवतु । अत्र विश्वकर्मन् हविषा वर्धमानः ' (निरु. १०. २७) इत्यादि निरुक्तमनुसंधेयम् ॥