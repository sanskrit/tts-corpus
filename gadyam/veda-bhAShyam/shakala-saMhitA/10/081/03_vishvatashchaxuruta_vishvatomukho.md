+++
title = "003"
devataa = "विश्वकर्मा"
RShiH = "विश्वकर्मा भौवनः"
ChandaH = "त्रिष्टुप्"

+++


अनया सर्वात्मकत्वेन कुलालादिविलक्षणत्वादधिष्ठाद्यभावेऽपि स्रष्टुं शक्नोतीत्यह। **विश्वतश्चक्षुः** सर्वतो व्याप्तचक्षुः । **उत** अपि च **विश्वतोमुखः** । तथा **विश्वतोबाहुः** । **उत** अपि च **विश्वतस्पात्** । स एवंविधः परमेश्वरः स्वस्मिंस्त्रैलोक्यमुत्पादयतीत्यर्थः । कथमिति उच्यते । **बाहुभ्यां** दिवं **सं** **धमति** । धमतिर्गतिकर्मा । सम्यक्प्रेरयति । तथा **पतत्रैः** गमनशीलैः पादैः पृथिवीं **सं** धमतीति । उभयोरेव श्रवणं प्राधान्याभिप्रायम् । एवं **द्यावाभूमी** **जनयन्** दिवं च पृथिवीं चोत्पादयन् **देवः** द्योतमानः स्वयंप्रकाशः परमेश्वरः **एकः** असहाय एव वर्तते ॥