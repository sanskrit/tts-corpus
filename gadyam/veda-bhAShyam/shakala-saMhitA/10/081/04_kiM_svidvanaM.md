+++
title = "004"
devataa = "विश्वकर्मा"
RShiH = "विश्वकर्मा भौवनः"
ChandaH = "त्रिष्टुप्"

+++


पूर्वस्यामृच्युक्तं ब्रह्मैव भूम्यादिकारणमिति । तदेवानया प्रश्नकथनव्याजेनोच्यते । लोके हि प्रौढं प्रासादं निर्मिमाणः कस्मिंश्चित्प्रौढे वने कंचित् महान्तं वृक्षं छित्त्वा तक्षणादिना स्तम्भादिकं संपादयति । इह तु परमेश्वरप्रेरिता जगत्स्रष्टारः **यतः** यस्माद्विनाद्यं वृक्षमादाय **द्यावापृथिवी** **निष्टतक्षुः** तक्षणेन द्यावापृथिव्यौ निष्पादितवन्तः तत् **वनं** **किं** **स्वित्** किं नाम स्यात् । तथा **क** **उ** **स** **वृक्ष** आस कस्तादृशो महान् वृक्षोऽभूत् । हे **मनीषिणः** मनस ईश्वराः तदुभयं **मनसा** जिज्ञासायुक्तेन **पृच्छतेदु** पृच्छतैव। किंच ईश्वरः **भुवनानि** **धारयन्** **यत्** स्थानम् **अध्यतिष्ठत्** **तत्** अपि पृच्छत । एतस्य सर्वस्याप्युत्तरं  ‘ ब्रह्म स वृक्ष आसीत् ' इत्यादिकमुत्तरम् ॥