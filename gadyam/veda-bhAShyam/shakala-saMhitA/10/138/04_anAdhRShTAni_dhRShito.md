+++
title = "004"
devataa = "इन्द्रः"
RShiH = "अङ्ग औरवः"
ChandaH = "जगती"

+++


**धृषितः** शत्रूणां धर्षयिता प्रगल्भ इन्द्रः **अनाधृष्टानि** इतः पूर्वं शत्रुभिरप्रधृष्टानि अबाधितान्यसुरबलानि **व्यास्यत्**  व्याक्षिप्तवान् । तथा **अयास्यः** अयासनीयश्चालयितुमशक्यः । यद्वा। अयास्योऽङ्गिराः । स्तोतृवाचिना शब्देन स्तुत्यो लक्ष्यते । अयास्येनर्षिणा स्तुत्य इन्द्रः **निधीन्** असुरैर्निहितान् धनसमूहान् । यद्वा । निधातॄन्नितरां बलानां धारयितॄन् **अदेवान्** देवविरोधिनोऽसुरान् **अमृणत्** अहिंसीत्। 'मृण हिंसायाम्। तौदादिकः । अपि च **सूर्यः** **मासेव** मासेनेव ।  ‘ पद्दन् इत्यादिना मासशब्दस्य मास्भावः । स यथा मासविशेषेण भौमान् रसानादत्ते तथा **पुर्यम्** असुराणां पुरि भवम् ।  ‘ भवे छन्दसि' इति यत् । हलि च' इति दीर्घस्य न भकुर्छुराम्' (पा, सू. ८. २. ७९) इति प्रतिषेधः ।  ‘ यतोऽनावः' इत्याद्युदात्तत्वम् । ईदृशं **वसु** धनम् **आ** **ददे** आदत्ते स्म ॥  ‘ आङो दोऽनास्यविहरणे' इत्यात्मनेपदम् । तथा **गृणानः** स्तोतृभिः स्तूयमानः सन् ॥ व्यत्ययेन कर्मणि कर्तृप्रत्ययः ॥ **शत्रून्** शातयितॄनसुरान् **विरुक्मता** विरोचमानेन वज्रेण **अशृणात्** अहिंसीत् ॥