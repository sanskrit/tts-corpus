+++
title = "001"
devataa = "इन्द्रः"
RShiH = "अङ्ग औरवः"
ChandaH = "जगती"

+++


हे **इन्द्र** **तव** **सख्येषु** सखित्वेषु सत्सु **त्ये** ते प्रसिद्धः **वह्नयः** वोढारो हविषां स्तुतीनां वा अत एव **ऋतं** यज्ञं **मन्वानाः** अवबुध्यमानाः अङ्गिरसः **वलं** गवामपहर्तारमेतत्संज्ञकमसुरं **व्यदर्दिरुः** अत्यर्थं व्यदारयन् । ‘दॄ विदारणे । अस्मात् यङ्लुगन्तात् लुङि ‘सिजभ्यस्त° । इति झेर्जुः । 'जुसि च ' इति गुणः । व्यत्ययेनेत्वम् । अपि च **यत्र** यस्मिन् काले **मन्मन्** मन्मनि स्तोत्रे सति **कुत्साय** महर्षये **उषसः** उषःकालान् वृत्रेणावृतत्वात् पूर्वमसत्प्रायांस्तदपनोदनेन **दशस्यन्** प्रयच्छन् तथा **अपः** वृत्रेणावृतान्युदकानि च **रिणन्** तस्मान्निर्गमयन् वर्तते ।  ‘री गतिरेषणयोः । क्रैयादिकः । प्वादीनां ह्रस्वत्वम् । तदानीम् **अह्यः** अहेर्वृत्रस्य **च** **दंसयः** कर्माणि वितथान्यासन्नित्यर्थः ॥