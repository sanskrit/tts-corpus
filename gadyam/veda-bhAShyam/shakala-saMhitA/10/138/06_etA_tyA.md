+++
title = "006"
devataa = "इन्द्रः"
RShiH = "अङ्ग औरवः"
ChandaH = "जगती"

+++


हे इन्द्र **त्या** तानि **ते** तव त्वदीयानि वीर्यकर्माणि **एता** एतान्येव **केवला** केवलानि **श्रुत्यानि** श्रोतव्यानि स्तुत्यर्हाणि । नान्यदीयानि । कानि पुनस्तानि । **एकः** असहायस्त्वम् **एकं** प्रधानभूतम् **अयज्ञं** यज्ञरहितमसुरम् **अकृणोः** अहिंसीरिति **यत्** एतदेकं कर्म ॥  ‘कृवि हिंसाकरणयोश्च । अत्र हिंसार्थः । इदित्त्वान्नुम् । धिन्विकृण्व्योरच्च' इत्युप्रत्ययोऽकारान्तादेशश्च । तस्य लोपे सति स्थानिवद्भावाल्लघूपधगुणाभावः ॥ तथा **मासां** मासानाम् ॥ ' पद्दन् इत्यादिना मासशब्दस्य मास्भावः । ऊडिदम्' इत्यादिना विभक्तेरुदात्तत्वम् ॥ मासानां **विधानं** विधातारं कर्तारं सूर्यम् **अधि** **द्यवि** द्युलोक उपरि **अदधाः** अधारयः ॥ विपूर्वात् दधातेः  ‘ कृत्यल्युटो बहुलम्' इति कर्तरि ल्युट् ॥ इदमपरं कर्म । तथा **पिता** पालको द्युलोकः **विभिन्नं** विदारितं वृत्राद्विभक्तं **प्रधिं** रथचक्रस्य पार्श्वम् । पार्श्व फलके प्रधी इत्युच्येते । ईदृशं सूर्यरथसंबन्धिनं प्रधिमन्यैर्धारयितुमशक्यं **त्वया** एव **भरति.** धारयति । इदमपरं कर्म । एतत्प्रभृतीनि त्वया कृतानि कर्माणि परेषामसाधारणानि सर्वदा स्तोतव्यानीत्यर्थः ॥ ॥ २६ ॥