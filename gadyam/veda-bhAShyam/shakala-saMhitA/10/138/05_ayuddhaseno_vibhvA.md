+++
title = "005"
devataa = "इन्द्रः"
RShiH = "अङ्ग औरवः"
ChandaH = "जगती"

+++


**विभ्वा** विभुना व्याप्तेन विभिन्दता विदारयता एवंविधेनापि परकीयबलेन **अयुद्धसेनः** अप्रहृतसेजः । यद्वा । विभ्वा विभुर्व्याप्तो विभिन्दता शत्रुबलानि विदारयता वज्रेण । **वृत्रहा** वृत्रं हतवान् एवंविध इन्द्रः **दाशत्** दाशति । स्तोतृभ्यो धनं प्रयच्छति । दाशृ दाने'। लेट्यडागमः । तथा **तुज्यानि** प्रेर्याणि शत्रुबलानि **तेजते** तनूकरोति अल्पीकरोति । ' तिज निशाने '। यद्वा। शत्रून् प्रति प्रेर्याण्यायुधानि तेजते निश्यति तीक्ष्णीकरोति । ईदृशस्य **इन्द्रस्य** अभिश्नथः अभितो हिंसकात् **वज्रात** सर्वं शत्रुजातम् **अबिभेत्** भीतिं प्राप्नोत् । एवमसुरेष्विन्द्रेण निरस्तेषु शुन्ध्यूः शोधयितादित्यः **प्राक्रामत्** जगत्प्रकाशनाय गन्तुं प्रक्रान्तवान् । **उषाः** उषोदेवता च **अनः** स्वकीयं शकटं रथम् **अजहात्** गन्तुं पर्यत्यजत् । **ओहाक्** त्यागे'।