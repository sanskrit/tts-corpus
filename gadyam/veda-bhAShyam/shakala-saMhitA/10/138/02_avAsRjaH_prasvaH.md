+++
title = "002"
devataa = "इन्द्रः"
RShiH = "अङ्ग औरवः"
ChandaH = "जगती"

+++


हे इन्द्र **प्रस्वः**। प्रसूतिर्जन्म । तद्धेतुभूता अपः **अवासृजः** । आवरकान्मेघादधः पातितवानसि । तथा **गिरीन्** पर्वतान् बलेन गोमतो बिलस्य पिधानाय निहितान् **श्वञ्चयः** अगमयः । अभैत्सीरित्यर्थः।  ‘श्वचि गतौ । अस्माण्ण्यन्ताल्लङि 'बहुलं छन्दस्यमाङ्योगेऽपि ' इत्यडभावः ।  ‘ समानवाक्ये निघातयुष्मदस्मदादेशा वक्तव्याः ' (पा. सू. ८. १. १८.५) इति वचनात पूर्वपदस्यासमानवाक्यगतत्वेनास्य ' तिङ्ङतिङः' इति निघाताभावः। तथा वलासुरेण बिले निहिता **उस्राः** गाः पर्वतभेदनानन्तरम् **उदाजः** उदगमयः । ततः पयोदध्याज्यादिकं **प्रियम्** अनुकूलं **मधु** मधुरं हविः **अपिबः** पीतवानसि । यद्वा । श्रयणसाधनासु तासु गोष्वागतातु यजमानैः प्रियमभीष्टं मधु सोमास्मकमपिबः पिबसि । तथा **वनिनः** वनसंबद्धान् वृक्षान् । यद्वा । वनमित्युदकनाम । तद्युक्तान् समुद्रान्। **अवर्धयः** वृष्टिप्रदानेन वर्धयसि । **ऋतजातया** । ऋतं यज्ञम् । तदर्थं जातं जन्म यस्याः तथा **गिरा** वेदात्मिकया वाचा स्तूयमानस्य **अस्य** इन्द्रस्य **दंससा** कर्मणा आवृण्वतो वृत्रादेरपि नोदनात्मकेन **सूर्यः** **शुशोच** नभसि प्रदिदीपे। यद्वा। ऋतजातया गिरेति सूर्यस्यैव विशेषणम् । त्रयीरूपया वाचा प्रदीप्यत इत्यर्थः । ‘ऋग्भिः पूर्वाह्णे दिवि देव ईयते ' (तै. ब्रा. ३. १२. ९, १ ) इत्यादिकं तैत्तिरीयकमत्रानुसंधेयम् ॥ शुशोचेत्यस्य पदापरत्वेऽपि पादादित्वादपादादाविति पर्युदासस्यानुवृत्तेर्निघाताभावः ॥