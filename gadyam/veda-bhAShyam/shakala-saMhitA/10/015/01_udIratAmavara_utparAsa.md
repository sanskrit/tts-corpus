+++
title = "001"
devataa = "पितरः"
RShiH = "शङ्खो यामायनः"
ChandaH = "त्रिष्टुप्"

+++


त्रिविधाः पितर उत्तमा मध्यमा अधमाश्चेति । यथाविधं श्रौतं कर्मानुष्ठाय पितृत्वं प्राप्ता उत्तमाः । स्मार्तकर्ममात्रपरा मध्यमाः । अत्रापि कैश्चित्संस्कारैर्विकला अधमाः। एतदेवाभिप्रेत्य • ये अग्निदग्धा ये अनग्निदग्धाः' इत्यादिमन्त्रः समाम्नातः । तेषु **अवरे** निकृष्टाः **उदीरताम्** उत्तमं हविः प्राप्नुवन्तु । **परासः** उत्तमाः **पितरः** **उत्** ईरताम् । मध्यमाः पितरश्च उत् ईरताम् । ते सर्वेऽप्यस्मद्विषये **सोम्यासः** सोम्या अनुग्रहपराः सन्तु । **ये** पितरः **अवृकाः** वृकवदरण्यश्ववदस्मासु हिंसामकुर्वन्तः **ऋतज्ञाः** अस्मदनुष्ठितं यज्ञं जानन्तः **असुम्** अस्मत्प्राणम् **ईयुः** रक्षितुं प्राप्ताः **ते** **पितरः** **हवेषु** अस्मदीयेष्वाह्वानेषु **नः** अस्मान् **अवन्तु** रक्षन्तु ॥