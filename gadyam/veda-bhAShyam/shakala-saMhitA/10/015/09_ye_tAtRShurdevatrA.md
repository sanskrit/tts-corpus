+++
title = "009"
devataa = "पितरः"
RShiH = "शङ्खो यामायनः"
ChandaH = "त्रिष्टुप्"

+++


**देवत्रा** देवान् **जेहमानाः** क्रमेण गच्छन्तः । क्रमेण देवत्वं प्राप्ता इत्यर्थः । **होत्राविदः** यज्ञान् सम्यक् कर्तुं वेदितारः **अर्कैः** अर्चनीयैः स्तोत्रैः **स्तोमतष्टासः** स्तोमानां च सम्यक्कर्तारः **ये** पितरः **तातृषुः** तृष्यन्ति हे **अग्ने** त्वं तैः **पितृभिः** **अर्वाङ्**  अस्मदभिमुखः **आ** **याहि** आगच्छ । कीदृशैः । **सुविदत्रेभिः** सुविदत्रैः सत्यैः अविसंवादिभिः **कव्यैः** । कव्यं नाम पितृदेवत्यं हविः । तत्संबन्धिभिः । यद्वा कव्यैः कविभिर्मेधाविभिः । स्वार्थिको यत् । **घर्मसद्भिः** यज्ञसादिभिः ॥