+++
title = "004"
devataa = "पितरः"
RShiH = "शङ्खो यामायनः"
ChandaH = "त्रिष्टुप्"

+++


हे **बर्हिषदः** । यज्ञे सीदन्तीति बर्हिषदः । अत्रापि ‘ ये वै यज्वानस्ते पितरो बर्हिषदः' (तै.ब्रा.१.६.९) इत्यत्र श्रुतत्वाद्यागं कृत्वा प्रेत्य पितृलोकं प्राप्ता बर्हिषदः । तादृशा हे **पितरः** **अर्वाक्** अर्वाचीनानामस्माकम् **ऊती** रक्षा भवद्भिः कर्तव्येति शेषः । **वः** युष्मदर्थम् **इमा** **हव्या** एतानि हवींषि **चकृम** अतस्तानि **जुषध्वम्** । **ते** हविर्जुष्टवन्तो यूयं **शंतमेन** सुखतमेन **अवसा** रक्षणेन निमित्तभूतेन **आ** **गत** आभिमुख्येनास्मान् प्राप्नुत । **अथ** अनन्तरं **नः** अस्मभ्यं **शं** सुखं **योः** दुःखवियोगम् **अरपः** पापरहितं च **दधात** दत्त ॥