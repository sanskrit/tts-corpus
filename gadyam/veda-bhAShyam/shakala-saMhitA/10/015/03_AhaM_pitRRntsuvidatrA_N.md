+++
title = "003"
devataa = "पितरः"
RShiH = "शङ्खो यामायनः"
ChandaH = "त्रिष्टुप्"

+++


**अहं** यजमानः **सुविदत्रान्** मदीयां भक्तिं सुष्ठु जानतः **पितॄन्** **अवित्सि** आभिमुख्येन लब्धवानस्मि । **विष्णोः** व्यापिनो यज्ञस्य **नपातं** **च** विनाशाभावं च **विक्रमणं** **च** विशेषेण प्रवृत्तिं च लब्धवानस्मि । **ये** पितरः **बर्हिषदः** बर्हिषि सीदन्ति **ते** **इह** अस्मिन् कर्मणि **आगमिष्ठाः** अतिशयेनागताः। आदरपूर्वं समागत्य **स्वधया** पुरोडाशाद्यन्नेन सह **सुतस्य** अभिषुतस्य सोमलक्षणस्य **पित्वः** पितोरन्नस्य भागं **भजन्त** सेवन्ते उपयुञ्जते ॥