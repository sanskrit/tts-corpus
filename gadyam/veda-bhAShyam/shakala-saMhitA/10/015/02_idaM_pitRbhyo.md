+++
title = "002"
devataa = "पितरः"
RShiH = "शङ्खो यामायनः"
ChandaH = "त्रिष्टुप्"

+++


**पूर्वासः** यजमानोत्पत्तेः पूर्वमुत्पन्ना ज्येष्ठभ्रातृपितामहादयः **ये** **ईयुः** पितृलोकं प्राप्ताः । **ये** चान्ये **उपरासः** यजमानजन्मन उपरि उत्पन्नाः कनिष्ठभ्रातृस्वपुत्रादय ईयुः पितृलोकं प्राप्ताः । **ये** अप्यन्ये **पार्थिवे** पृथिवीसंबन्धिनि **रजसि** रजोगुणकार्येऽस्मिन् कर्मणि **आ** **निषत्ताः** हविः स्वीकर्तुमागत्योपविष्टाः । **ये** **वा** केचिदन्ये बन्धुवर्गरूपाः पितरः **विक्षु** बन्धुरूपासु प्रजासु आ निषत्ताः श्राद्धादिस्वीकारायागत्योपविष्टाः । कीदृशीषु विक्षु। **सुवृजनासु** । वृज्यते परित्यज्यते दारिद्र्यमनेनेति वृजनं धनम् । शोभनं वृजनं यासां ताः सुवृजनाः । तादृशीषु धनसमृद्ध्या श्राद्धादिकर्मपरास्वित्यर्थः । सर्वेभ्य उक्तेभ्यः **पितृभ्यः** **अद्य** अस्मिन् कर्मणि **इदं** **नमः** **अस्तु** । अयमाहुतिप्रदानपूर्वको नमस्कारो भवतु ॥