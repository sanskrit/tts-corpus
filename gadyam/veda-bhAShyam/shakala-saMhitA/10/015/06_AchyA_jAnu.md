+++
title = "006"
devataa = "पितरः"
RShiH = "शङ्खो यामायनः"
ChandaH = "त्रिष्टुप्"

+++


पितॄणामयं स्वाभाविको धर्मः ‘अथैनं पितरः प्राचीनावीतिनः सव्यं जान्वाच्य' (श. ब्रा. २. ४. २. २ ) इति वचनात् । हे पितरः **विश्वे** सर्वे यूयं **जानु** **आच्य** भूमौ निपात्य **दक्षिणतः** दक्षिणपार्श्वे **निषद्य** उपविश्य **इमम्** अस्मदीयं **यज्ञमभि** **गृणीत** अभिष्टुत । विशिष्टतृप्तियोगात् परया प्रीत्या सगुणोऽयं यज्ञ इति प्रशंसतेत्यर्थः । अपि च **वः** युष्माकं **यत्** किंचित् कर्मवैगुण्यजनितम् **आगः** अपराधं **पुरुषता** मनुष्यत्वेन हेतुना **कराम** वयं कृतवन्तः हे **पितरः** तेन **केन** **चित्** अप्यपराधेन **नः** अस्मान् **मा** **हिंसिष्ट** ॥