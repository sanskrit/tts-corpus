+++
title = "015"
devataa = "आपः अपान्नपाद्वा"
RShiH = "कवष ऐलूषः"
ChandaH = "त्रिष्टुप्"

+++


**आपः** वसतीवर्येकधनाख्याः **इदम्** ईदृशं **बर्हिः** वेदिस्तरणम् **उशतीः** उशत्यः कामयमानाः **आग्मन्** आगच्छन् । अस्मद्यज्ञं प्रति **आ** आगत्य च **अध्वरे** अस्मदीये यज्ञे **देवयन्तीः** देवान् कामयमानाः। तर्पयितुमिच्छन्त्य इत्यर्थः । **नि** **असदन्** न्यसीदन्। एतज्ज्ञात्वा हे अध्वर्यवः यूयम् **इन्द्राय** इन्द्रार्थं **सोमं** **सुनुत** अभिषुणुत । इदानीमपां प्रसादात् **वः** युष्माकं **देवयज्या** देवानिन्द्रादीनुद्दिश्य क्रियमाणा यागक्रिया **सुशका** सुष्ठु कर्तुं शक्या **अभूदु** आसीदेव ॥ ॥ २६ ॥