+++
title = "006"
devataa = "आपः अपान्नपाद्वा"
RShiH = "कवष ऐलूषः"
ChandaH = "त्रिष्टुप्"

+++


**युवतयः** तरुण्यः स्त्रियः **यूने** तरुणाय **नमन्त** यथा प्रह्वीभवन्ति **एव** एवं वसतीवर्येकधनाख्या आपः सोमाय प्रह्वीभवन्ति । यद्वा । युवतयः सोमेन सह मिश्रयित्र्य आपो यूने अभिषवादिकर्मणामात्मना सह मिश्रयित्रे कर्त्रेऽध्वर्यवे नमन्त प्रह्वीभवन्त्येव । **इत्** इति पूरणः । कदा । **यत्** यदा **उशन्** अभिषवार्थं वसतीवरीः कामयमानः सोमः सोमाभिषवं कर्तुं कामयमानः अध्वर्युर्वा **उशतीः** सोमेन सह मिश्रीभावमभिषवादिकर्माङ्गभावं च कामयमानाः **ईम्** एना अपः **अच्छ** प्राप्तुम् **एति** गच्छति तदोपनमन्ते । **अध्वर्यवो** **धिषणा** तदीया स्तुतिलक्षणा वाक् च **देवीः** देव्यः **आपश्च** **मनसा** विशिष्टया बुद्ध्या **सं** **जानते** सम्यग्जानन्ति **सं** **चिकित्रे** स्वं स्वमधिकारं परस्परोपकारं च चक्षुषा सम्यक् पश्यन्ति ॥