+++
title = "002"
devataa = "आपः अपान्नपाद्वा"
RShiH = "कवष ऐलूषः"
ChandaH = "त्रिष्टुप्"

+++


हे **अध्वर्यवः** यूयं **हविष्मन्तो** **हि** अभिषोतव्येन सोमलक्षणेन हविषा युक्ताः खलु **भूत** भवत । किंच हे **उशन्तः** सोमाभिषवं कर्तुं कामयमाना अध्वर्यवो यूयम् **उशतीः** सोमाभिषवाङ्गभावमभिलषन्तीरेकधनालक्षणाः **अपः** **अच्छ** आभिमुख्येन **इत** गच्छत । **अरुणः** रक्तवर्णः **सुपर्णः** सुपतनः सोमः **अव** अधस्तात् अन्तरिक्षे **याः** मेघोदरगता अपः **चष्टे** पश्यति हे **सुहस्ताः** सोमाभिषवादिशोभनकर्मकारित्वात् सुवर्णमयपवित्राद्यलंकृताः। यद्वा शोभनहस्ताः । एतेऽध्वर्यवः यूयम् **अद्य** इदानीं **तं** तादृशम् **ऊर्मिं** सोमसंघातं ताभिरद्भिः सह **अस्यध्वम्** आभिमुख्येन स्थित्वा महतादरेण दशापवित्रे शोधनार्थं प्रक्षिपत ॥