+++
title = "008"
devataa = "आपः अपान्नपाद्वा"
RShiH = "कवष ऐलूषः"
ChandaH = "त्रिष्टुप्"

+++


अत्र यच्छब्दसंबन्धाद्द्वितीयः पादः पूर्वं व्याख्येयः । हे **सिन्धवः** स्यन्दनशीला आपः **वः** युष्माकं **यः** **गर्भः** **मध्वः** मधुररसस्य **उत्सः** उत्स्यन्दनः प्रस्रवणः । यच्छब्दयोगात्तच्छब्दोऽध्याहार्यः । तं **मधुमन्तं** मधुररसोपेतम् **ऊर्मिम्** अप्संघातम् । सारमित्यर्थः । **अस्मै** अस्येन्द्रस्यार्थाय
“प्र **हिनोत** प्रहिणुत । प्रगमयत । कीदृशम् । **अध्वरेषु** यज्ञेषु **घृतपृष्ठं** घृतमाज्यं पृष्ठे यस्य तम् । पश्चाद्घृतपातिनमित्यर्थः । **ईड्यं** स्तुत्यम्।  किंच हे **आपः** यूयं **रेवतीः** रेवत्यः अस्मभ्यं यानि धनानि दातव्यानि तैर्धनवत्यः **मे** मदीयं **हवम्** आह्वानं **शृणुत** ॥