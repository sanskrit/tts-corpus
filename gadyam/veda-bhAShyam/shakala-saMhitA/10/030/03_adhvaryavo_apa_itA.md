+++
title = "003"
devataa = "आपः अपान्नपाद्वा"
RShiH = "कवष ऐलूषः"
ChandaH = "त्रिष्टुप्"

+++


हे **अध्वर्यवः** यूयम् **अपः** एकधनालक्षणान्युदकानि । आहर्तुमिति शेषः । **समुद्रम्** उदधिस्थानीयं जलाशयम् **इत** गच्छत । इदानीमुत्तरोऽर्धर्चो व्याख्यायते पश्चात् द्वितीयः पादः । आर्थिकोऽयं क्रमः। अद्य इदानीं **सः** अपां नपात् **वः** जलाशयं प्रतिगतेभ्यो युष्मभ्यं **सुपूतं** सुशुद्धम् **ऊर्मिं** जलसमूहं **ददत्** ददातु । यूयमपि तेन समूहेन **तस्मै** अपां नपाते **मधुमन्तं** मधुरस्वादूपेतं **सोम** **सुनोत** अभिषुणुत । अभिषुतेन सोमाख्येन **हविषा** **अपां** **नपातं** वृष्टिकर्मण्यधिकृतं देवं **यजध्वम्**॥