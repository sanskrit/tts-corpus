+++
title = "001"
devataa = "आपः अपान्नपाद्वा"
RShiH = "कवष ऐलूषः"
ChandaH = "त्रिष्टुप्"

+++


**ब्रह्मणे** । तृतीयार्थे चतुर्थी । ब्रह्मणा स्तोत्रेण । स्तूयमान इति शेषः। **गातुः** देवानपो वा प्रतिगमनशीलः सोमः **देवत्रा** देवीर्द्योतमानाः **अपः** वसतीवर्येकधनालक्षणान्युदकानि **अच्छ** अभि **प्र** **एतु** प्रकर्षेण गच्छतु । तत्र दृष्टान्तः । मनसो **न** **प्रयुक्ति** । यथा मनसः प्रयुक्तिः प्रयोग उद्योगः शीघ्रं गच्छति तद्वत् । एवं सोमेऽपः प्रतिगते सति हे मदीयात्मन् अध्वर्यो वा **महीं** **धासिं** महत्सोमलक्षणमन्नं **मित्रस्य** **वरुणस्य** चार्थाय **पृथुज्रयसे** विस्तीर्णजवाय। महागतेरिन्द्रस्य चार्थायेत्यर्थः । **रीरध** संसाधय संस्कुरु । दानयोग्यं कुरु । **सुवृक्तिं** सुष्ठु दोषैर्वर्जितां स्तुतिं च कुरु ॥