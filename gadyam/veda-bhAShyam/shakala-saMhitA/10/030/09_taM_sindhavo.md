+++
title = "009"
devataa = "आपः अपान्नपाद्वा"
RShiH = "कवष ऐलूषः"
ChandaH = "त्रिष्टुप्"

+++


हे **सिन्धवः** स्यन्दनशीला आपः **यः** युष्मदीयः सारभूतः समूहः **उभे** अस्मभ्यं दृष्टादृष्टफले दाता सन् **इयर्ति** कर्माङ्गभावं प्रतिपद्यते **मत्सरं** मादयितारमिन्द्रादिदेवानां तर्पयितारम् **इन्द्रपानं** देवानां प्रमुखेनेन्द्रेण पानीयं **तं** तादृशम् **ऊर्मिम्** उदकसमूहं **प्र** **हेत** प्रगमयत अस्मद्यज्ञं प्रति प्रेरयत । कीदृशम् । **मदच्युतं** मदस्य च्यावकम् **औशानं** सोमेन सह मिश्रीभावं कामयमानं **नभोजां** नभस्यन्तरिक्षे वृष्टिरूपेण जातं **परि** सर्वतः **त्रितन्तुं** त्रयाणां लोकानां तनितारं विस्तारयितारं **विचरन्तं** यज्ञपात्रेषु गच्छन्तम् **उत्सम्** उत्स्यन्दनम् । तर्पितारं देवान् प्रत्यूर्ध्वं गन्तारमित्यर्थः ॥