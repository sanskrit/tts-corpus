+++
title = "004"
devataa = "आपः अपान्नपाद्वा"
RShiH = "कवष ऐलूषः"
ChandaH = "त्रिष्टुप्"

+++


उत्तरार्धस्य प्रत्यक्षकृतत्वादेकवाक्यतायै युष्मच्छब्देन समानार्थो भवच्छब्दः प्रथमार्धेऽध्याहार्यः। **यः** भवान् अपां नपात् **अप्स्वन्तः** अपां मध्ये मेघस्थाने **अनिध्मः** काष्ठवर्जितः सन् **दीदयत** दीप्यते । **विप्रासः** मेधाविन ऋत्विग्यजमानाः **अध्वरेषु** यागेषु **यं** भवन्तम् **ईळते** स्तुवन्ति हे **अपां** **नपात्** स त्वं **मधुमतीः** मधुररसयुक्ताः **अपः** वृष्टिलक्षणाः **दाः** अस्मभ्यं देहि। **याभिः** वसतीवर्येकधनारूपाभिः सोमेन मिश्रिताभिरद्भिः **इन्द्रः** **वीर्याय** वृत्रवधादिशूरकर्मणे **ववृधे** वर्धते ता अपो देहीति संबन्धः ॥ ।