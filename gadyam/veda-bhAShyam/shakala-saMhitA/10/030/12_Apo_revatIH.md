+++
title = "012"
devataa = "आपः अपान्नपाद्वा"
RShiH = "कवष ऐलूषः"
ChandaH = "त्रिष्टुप्"

+++


हे **आपो** **रेवतीः** रेवत्यो धनवत्यः यूयं **वस्वः** वसुनः धनस्य **क्षयथ** हि ईशिध्वे खलु। किंच **भद्रं** भजनीयं **क्रतुं** **च** सोमयागादिलक्षणं कर्म च **अमृतं** **च** अमरणरूपं तज्जन्यफलं च **बिभृथ** धारयथ । पुष्णीथ वा । तथा **रायश्च** धनस्य च **स्वपत्यस्य** शोभनपुत्रस्य च **पत्नीः** पत्न्यः पालयित्र्यः **स्थ** भवथ । तथा **सरस्वती** तदभिमानिनी देवता **गृणते** स्तुवते मह्यं **तत्** इदं सर्वं **वयः** अन्नलक्षणं धनं **धात्** ददातु ॥