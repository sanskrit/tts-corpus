+++
title = "010"
devataa = "आपः अपान्नपाद्वा"
RShiH = "कवष ऐलूषः"
ChandaH = "त्रिष्टुप्"

+++


**अध** अथानन्तरं गोषुयुधो **न** । गोष्वप्सु निमित्तभूतासु मेघैः सह युध्यत इति गोषुयुदिन्द्रः। तस्य यथा वृष्टिलक्षणा अपः **द्विधाराः**। द्विशब्दोऽत्रानेकत्ववाची । अनेकधाराः । अपर्यन्तधारा इत्यर्थः । अस्माकमप्येवंस्थिताः **आवर्वृततीः** आवृत्ताः **नियवं** सोमं प्रति निश्चयेन **मिश्रीभावं** **चरन्तीः** गच्छन्तीः **भुवनस्य** लोकस्य **जनित्रीः** जनयित्रीः **पत्नीः** पालयित्रीश्च **सवृधः** सह सोमस्य वर्धयित्रीः **सयोनीः** सोमेन सह समानस्थानाः हे **ऋषे** मदीयान्तरात्मन् अध्वर्यो वा त्वमेवंभूताः **अपः** **नु** क्षिप्रं **वन्दस्व** स्तुहीत्यर्थः ॥ ॥ २५ ॥