+++
title = "011"
devataa = "आपः अपान्नपाद्वा"
RShiH = "कवष ऐलूषः"
ChandaH = "त्रिष्टुप्"

+++


हे **ऋत्विजः** **हिनोत** प्रहिणुत प्रगमयत प्रोत्सर्पयतैतम् **अध्वरं** यज्ञं **देवयज्या** देखयज्यायै देवयजनार्थम् । किंच प्रहिणुत **ब्रह्म** स्तुत्याख्यं यथाशास्त्रक्रमेण **सनये** लब्धये **नः** अस्माकं **धनानाम्** । किच **ऋतस्य** यज्ञस्य **योगे** संयोगे यदेतदूधरिव सोमपूर्णमधिषवणचर्म वर्तते । अथवा योगसंबन्धाच्छकटं योगः । तद्धि  तत्रैव युज्यते । तेनाधिषवणचर्मणा ऊधसोऽधस्तादवस्थितेनेति मन्यमानो निरुक्तकारो ब्रवीति...’याज्ञे शकट इति वा ' (निरु. ६. २२) इति । यदेतद्यज्ञशकटस्याधस्तादुपरि चाधिषवणचर्म एतत् **वि** **ष्यध्वं** विमुञ्चध्वम् । ग्रहचमसस्थाल्यादिषु यो निषेकः सोमस्यैतद्विमोचनमधिषवणचर्मोधसः । तद्धि सोम उत्सिच्यमाने श्लथीभवति यथेतरद्गोरूधो दुह्यमानायां गवि । एवमृत्विज उक्त्वाधुनैव सोमसंमिश्रा अपो ब्रवीति । यूयमपि हे **आपः** एभिः ऋत्विग्भिरुत्सिच्यमानाः **श्रुष्टीवरीः** सुखवत्यः **भूतन** भवत **अस्मभ्यम्** । एवमत्र प्रशब्देनार्थस्य सुतरां प्रकटता भवतीति भाष्यकारेण प्रशब्दोऽध्याहृतः । प्रहिणुतेति । अध्वरमित्यनेन संबन्धाद्धिनोतेः गत्यर्थत्वमुपपद्यते । एतस्या ऋचो व्याख्यानं निरुक्तटीकाया उद्धृतम् ॥४