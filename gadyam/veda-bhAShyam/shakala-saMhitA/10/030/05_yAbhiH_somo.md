+++
title = "005"
devataa = "आपः अपान्नपाद्वा"
RShiH = "कवष ऐलूषः"
ChandaH = "त्रिष्टुप्"

+++


अभिषुतः सोमः **याभिः** वसतीवर्येकधनाख्याभिरद्भिः सह **मोदते** मुदितो भवति **हर्षते** **च** । पुनरुक्तिरादार्था । अत्यर्थं हृष्यतीत्यर्थः । तत्र दृष्टान्तः। **कल्याणीभिः** कमनीयाभिः **युवतिभिः** तरुणीभिः स्त्रीभिः सह **मर्यो** **न** यथा मनुष्यो मोदते तद्वत् । हे **अध्वर्यो** त्वं **ताः** तादृशीः **अपः**  **अच्छ** अभिप्राप्तुं **परेहि** जलाशयं प्रतिगच्छ। किंच **यत्** यदा आहृताभिस्ताभिरद्भिः आसिञ्चाः आ समन्तात्सोमानासिञ्चसि तदा **ओषधीभिः** सोमैः सहापश्च **पुनीतात्** दशापवित्रेण पुनीहि॥ ॥२४॥