+++
title = "015"
devataa = "विश्वेदेवाः"
RShiH = "नाभानेदिष्ठो मानवः"
ChandaH = "त्रिष्टुप्"

+++


**उत** अपि च हे **इन्द्र** **त्या** तौ प्रसिद्धौ **रौद्रौ** रुद्रपुत्रौ । ‘क्षोदो न रेत इतऊति सिञ्चत् ' (ऋ. सं. १०. ६१. २) इति हि रुद्रपुत्रत्वमुक्तम् । **अर्चिमन्ता** दीप्तिमन्तौ **नासत्यौ** अश्विनौ **मे** **गूर्तये** स्तुतये **यजध्यै** यागाय च भवेतामिति शेषः । किंच **मनुष्वत्** मम पितुर्मनोरिव तस्य यज्ञे यथा तथैव **वृक्तबर्हिषे** स्तीर्णबर्हिषे मह्यं **रराणा** रममाणौ **मन्दू** मदिष्णू **हितप्रयसा** प्रेरितधनौ **विक्षु** ऋत्विक्ष्वस्मदीयेषु तथा **यज्यू** यष्टव्यौ भवतमिति शेषः ॥ ॥ २८ ॥