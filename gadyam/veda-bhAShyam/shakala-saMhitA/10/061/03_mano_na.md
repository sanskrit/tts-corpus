+++
title = "003"
devataa = "विश्वेदेवाः"
RShiH = "नाभानेदिष्ठो मानवः"
ChandaH = "त्रिष्टुप्"

+++


हे अश्विनौ युवां **मनो** **न** मन इव यथा मनः **तिग्मं** तीक्ष्णमाशु धावति आगच्छति एवं **येषु** 'हवनेषु आह्वानेषु **विपः** स्तोतुः **शच्या** प्रज्ञानेन गन्तव्यमिति बुद्ध्या **द्रवन्ता** द्रवन्तौ गच्छन्तौ **वनुथः** संभजथ:। **यः** अध्वर्युः **आ** आभिमुख्येन **तुविनृम्णः** प्रभूतहविर्लक्षणधनः सन् **अस्य** कर्मणि प्रवृत्तस्य मम संबन्धी **शर्याभिः** अङ्गुलीभिः **अश्रीणीत** श्रीणाति । किं कृत्वा । **गभस्तौ** हस्ते धृत्वा **आदिशम्** आदिश्य । इदमश्विभ्यामिति निर्दिश्येत्यर्थः । तादृशं मदीयमध्वर्युं येषु हवनेषु **वनुथः** संभजथः तौ युवां हुव इत्युत्तरत्र संबन्धः ॥