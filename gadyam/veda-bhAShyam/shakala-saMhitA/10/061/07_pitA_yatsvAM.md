+++
title = "007"
devataa = "विश्वेदेवाः"
RShiH = "नाभानेदिष्ठो मानवः"
ChandaH = "त्रिष्टुप्"

+++


**पिता** प्रजापतिः **यत्** यदा **स्वां** **दुहितरं** दिवमुषसं वा **अधिष्कन्** अध्यस्कन्दत् तदानीमेव **क्ष्मया** पृथिव्या सह **संजग्मानः** संगच्छमानः प्रजापतिरस्मिँल्लोके रोहितं भूतामृश्यो भूत्वा **रेतः** **नि** **षिञ्चत्** निषेकमकरोत् । ‘तामृश्यो भूत्वा रोहितं भूतामभ्यैत् ' (ऐ. ब्रा, ३. ३३ ) इति ब्राह्मणम् । तदानीं **स्वाध्यः** सुध्यानाः सुकर्माणो वा **देवाः** **ब्रह्म** **अजनयन्** उदपादयन् । किं तद्ब्रह्मेति तदाह । **वास्तोष्पतिं** यज्ञवास्तुस्वामिनं **व्रतपां** व्रतस्य कर्मणः रक्षःप्रभृतिभ्यः पालकं **निरतक्षन्** समुदपादयन् । यज्ञवास्तुस्वामित्वं दत्त्वा कर्मरक्षकत्वेन निर्मितवन्त इत्यर्थः ॥