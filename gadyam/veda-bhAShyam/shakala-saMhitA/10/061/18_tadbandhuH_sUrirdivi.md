+++
title = "018"
devataa = "विश्वेदेवाः"
RShiH = "नाभानेदिष्ठो मानवः"
ChandaH = "त्रिष्टुप्"

+++


**तद्बन्धुः** । सैव पृथिवी बन्धुकोत्पत्त्यधिष्ठानत्वेन यस्यासौ तद्बन्धुः । तन्मातृक इत्यर्थः । **सूरिः** स्तुतेः प्रेरकः **दिवि** वर्तमानस्य **ते** तव स्वभूत इति शेषः । त्वदपत्यभूत इति यावत् । षष्ठीसामर्थ्यात्संबन्धसामान्यं प्रतीयते । तच्चादित्यपुत्रो मनुर्मनोः पुत्रो नाभानेदिष्ठ इत्येवं सूर्यापत्यत्वेऽपि पर्यवस्यति । सूर्यनाभानेदिष्ठयोः संबन्धश्चरमपाद उत्तरमन्त्रे च वक्ष्यते । स च **धियधाः** कर्मणां धारको **नाभानेदिष्ठः** **वेनन्** अङ्गिरोदत्तं गोसहस्रं वेनन् कामयन् **प्र** **रपति** प्रलपति । स्तौतीत्यर्थः। **वा** अपि चेत्यर्थः । **सा** द्यौः **नः** अस्माकं **परमा** उत्कृष्टा **नाभिः** बन्धिका च **अस्य** आदित्यस्य अधिष्ठानभूतास्ति । **घ** इति पूरणः । **अहं** **तत्** तस्यादित्यस्य **पश्चा** पश्चादनन्तरं **कतिथः** कतिपयानां पूरणः **आस** अभवम् । अनेन ममादित्येन जन्यजनकभावः संबन्धः संनिकृष्ट इत्युक्तं भवति ॥