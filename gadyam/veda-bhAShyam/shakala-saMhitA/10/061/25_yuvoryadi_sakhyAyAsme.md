+++
title = "025"
devataa = "विश्वेदेवाः"
RShiH = "नाभानेदिष्ठो मानवः"
ChandaH = "त्रिष्टुप्"

+++


हे मित्रावरुणो **युवोः** युवयोः **शर्धाय** बलवते **अस्मे** अस्माकं **सख्याय** । यद्वा । युवयोः सख्याय अस्मे अस्माकं शर्धाय बलाय च । **यदि** **नमस्वान्** अन्नवानध्वर्युः स्तोत्रवान् होता वा **स्तोमं** जुजुषे सेवते । **यस्मिन्** सख्ये सिद्धे सति **विश्वत्र** विश्वस्मिञ्जनपदे **गिरः** अङ्गिरसां संबन्धिन्यः **समीचीः** समीच्यः **आ** गच्छन्तीति शेषः । उदाराणां गृह इदं गृहाण इदं गृहाणेत्येवंरूपाः श्रूयन्त इत्यर्थः । यद्वा । योगानुष्ठातॄणां स्तुतिगिर आगच्छन्तीति । पूर्वीव **गातुः** प्राची दिगिव सा यथा गच्छतां सुखं प्रयच्छति तद्वत् । यद्वा । पूर्वी पुरा प्रसिद्धा पुरातनीव गातुः सरणिरिव सा यथा गच्छतां सुखं प्रयच्छति तद्वत् । **सूनृतायै** प्रियसत्यरूपायै स्तुतिवाचे **दाशत्** प्रयच्छतु ॥