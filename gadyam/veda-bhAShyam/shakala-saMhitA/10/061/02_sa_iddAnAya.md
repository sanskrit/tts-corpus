+++
title = "002"
devataa = "विश्वेदेवाः"
RShiH = "नाभानेदिष्ठो मानवः"
ChandaH = "त्रिष्टुप्"

+++


**स** **इत्** स कृष्णशवासी पुरुषो रुद्राख्यः **दानाय** स्तोतॄणां धनप्रदानाय **दभ्याय** शत्रूणां वधाय च **वन्वन्** स्तोतॄन् संभजन् **सूदैः** सूदकैर्हिंसकैः शस्त्रैः **च्यवानः** रक्षांसि च्यावयन् **वेदिम्** **अमिमीत** परिमितवान् । यज्ञवास्त्वधिष्ठितवानित्यर्थः । ‘तं कृष्णशवास्युत्तरत' उपोत्थायाब्रवीन्मम' वा इदं मम वै वास्तुहमिति' ( ऐ. ब्रा. ५. १४ ) इति ब्राह्मणम् । तदेवाह । **तूर्वयाणः** तूर्णगमनः **गूर्तवचस्तमः** अत्यन्तमुद्यतवचा रुद्रः **क्षोदो** **न** उदकमिव । उदकं यथा घनः सिञ्चति तद्वत् **रेतः** स्वसामर्थ्यम् **इतऊति** इतोगमनवद्यथा भवति तथा **सिञ्चत्** प्रेरितवानित्यर्थः । यद्वा । अनेनोत्तरार्धेनोत्तराभ्यां च प्रासङ्गिक्यश्विनोः स्तुतिः क्रियते । तूर्वयाणस्तूर्णगमनोऽतिशयेनोद्यतवचनो रुद्रः क्षोदो न उदकमिव रेत उत्पादनसामर्थ्योपेतं रेत इतऊति सिञ्चत् जनयामासाश्विनौ । अन्यत्रेतऊतीत्यश्विनोरभिधानादन्यत्र तयो रुद्रपुत्रत्वसिद्धेश्चायमर्थो लभ्यते ॥ ।