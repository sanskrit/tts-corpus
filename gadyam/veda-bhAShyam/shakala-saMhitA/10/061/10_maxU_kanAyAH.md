+++
title = "010"
devataa = "विश्वेदेवाः"
RShiH = "नाभानेदिष्ठो मानवः"
ChandaH = "त्रिष्टुप्"

+++


**नवग्वाः** अङ्गिरसः । गवामयनाख्यं सत्रमनुतिष्ठतामङ्गिरसां मध्ये ये नवसु मासेषु लब्धगावः सन्त उत्थितास्ते नवग्वाः । ते **ऋतं** **वदन्तः** **मक्षु** शीघ्रं **कनायाः** कमनीयायाः स्तुतेर्नाभानेदिष्ठप्रेरितायाः सकाशात् **ऋतयुक्तिम्** उक्तयोगपरिसमाप्तिम् **अग्मन्** प्राप्ताः । यद्वा । ऋतयुक्तिं यज्ञयोगोपेतमृतं शब्दं स्तुतिं वदन्तोऽङ्गिरसः कनायाः पृश्न्याः सख्यमग्मन्निति योजना । **द्विबर्हसः** द्वयोः स्थानयोर्द्यावापृथिव्योः परिवृढाः **ये** अङ्गिरसः **गोपं** गोपायितारं नाभानेदिष्ठमिन्द्रं वा उप **आगुः** उपगताः ते **अदक्षिणासः** दक्षिणारहिताः । अदक्षिणानि सत्राणीत्याहुः ' इति हि वचनं ' ये यजमानास्त ऋत्विजः' इति । ते च **अच्युता** उदकान्यक्षीणानि फलानि वा दुधुक्षन् ॥ ॥ २७ ॥