+++
title = "001"
devataa = "विश्वेदेवाः"
RShiH = "नाभानेदिष्ठो मानवः"
ChandaH = "त्रिष्टुप्"

+++


**गूर्तवचाः** उद्यतवचनो नाभानेदिष्ठः **इदं** **ब्रह्म** स्तोत्रं **रौद्रं** रुद्रप्रणीतम् **इत्था** इत्थमिदानींक्रियमाणप्रकारं **क्रत्वा** प्रज्ञानेन निष्पाद्यं स्तोत्रं **शच्यामन्तः** कर्मणि सत्रमध्ये **आजौ** अङ्गिरसां संघे करोतीति शेषः । **यत्** स्तोत्रं **क्राणा** भागं कुर्वाणा भागं कुर्वाणौ **अस्य** **पितरा** पितरावन्ये च **मंहनेष्ठाः** भागप्रदाने वर्तमाना भ्रातरश्च गोलाभसाधनत्वेनाकल्पयन्निति शेषः । तेन नाभानेदिष्ठः **पक्थे** पक्तव्ये **अहन्** अहनि। षष्ठेऽहनीत्यर्थः । ‘ ते षष्ठंषष्ठमेवाहरागत्य मुह्यन्ति तानेते सूक्ते षष्ठेऽहनि शंसय ' ( ऐ. ब्रा. ५.१४ ) इत्युक्तत्वात् । **सप्त** होतॄन् होतृप्रशास्तृब्राह्मणाच्छंस्यादिकान् **आ** **पर्षत्** सर्वतोऽपूरयत् । इदमित्थेति सूक्ताभ्यां यज्ञं पारं प्रापयामासेत्यर्थः ॥