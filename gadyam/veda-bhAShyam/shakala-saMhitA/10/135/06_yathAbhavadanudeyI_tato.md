+++
title = "006"
devataa = "यमः"
RShiH = "कुमारो यामायनः"
ChandaH = "अनुष्टुप्"

+++


**अनुदेयी** अनुदातव्यः **यथा** येन प्रकारेण पितरमनुलक्ष्य अयं कुमारो यमेन दत्तः **अभवत्** भवति तथा **ततः** तस्माद्वाजश्रवसात् पितुः **अग्रं** यमसमीपं गच्छेति वचनस्याग्रतो वर्तमानं नचिकेतसा यमेन सह वदितव्यं ' तं वै प्रवसन्तं गन्तासीति होवाच ' ( तै. व्रा. ३१ १.८ .२) इत्यादिकं
ब्राह्मणान्तरोक्तम् **अजायत** प्रादुरभवत् । पितोपदिष्टवानित्यर्थः । **पुरस्तात्** ततः पूर्वं **बुध्नः** उक्तस्याग्रस्य मूलभूतं यमस्य गृहं प्रतिगच्छ इति वचनम् **आततः** अतिविस्तृतमासीत् । अतः तदशक्यपरिहारमिति **पश्चात्** क्रोधं परित्यज्य **निरयणं** तस्माद्यमान्निर्गमनोपाय **कृतं** पित्राचरितम् ।
यद्वा । अनुदेयी आत्मानमनु दातव्यात्मस्वरूपव्यतिरिक्तान्यपदार्थसत्ता यथाभवत् भवति तदनुगुणं ततस्तस्मान्मायाविशिष्टादात्मनोऽग्रं स्रष्टव्यस्य विकारजातस्यायं मनस्तत्त्वं सिसृक्षाकारणमजायत उदपद्यत । पुरस्तात् सृष्टेः प्रागवस्थायां बुध्नो मूलमव्याकृतं मायात्मकं कारणमेवाततः । आ समन्तात् ततं विस्तृतमासीत् । पश्चात्तमस उत्पत्त्यनन्तरं निरयणं तद्गतानां कार्याणां तस्मात् कारणान्निर्गमनं घटपटादिभेदेन स्वरूपालम्भनं कृतम्। ब्रह्मणा निर्मितम् । तथा मृद्विकारो घटादिर्मृदोऽन्यो न भवति । आदित्यानुग्रहात् ब्रह्मभावं प्राप्तस्य मम विकारः प्रपञ्चो मदन्यो न भवतीति व्यतिरिक्तस्य पित्रादेराक्षेपः पूर्वोक्तः समर्थितः ॥