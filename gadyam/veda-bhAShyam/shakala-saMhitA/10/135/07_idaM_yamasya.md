+++
title = "007"
devataa = "यमः"
RShiH = "कुमारो यामायनः"
ChandaH = "अनुष्टुप्"

+++


**इदं** **यमस्य** नियन्तुरादित्यस्य वैवस्वतस्य वा **सदनं** स्थानम् । छान्दसः सांहितिको दीर्घः। **यत्** सदनं **देवमानं** देवैर्निर्मितमिति **उच्यते** सर्वत्र अभिधीयते । यद्वा । देवानां रश्मीनां निर्माणसाधनमिति गीयते । **अस्य** यमस्य प्रीणनाय **इयं** **नाळीः** वाद्यविशेषो वेणुः **धम्यते** वाद्यते । यद्वा । नाळीति वाङ्नाम । इयं स्तुतिरूपा वागस्य प्रीणनाय धम्यते उच्चार्यते । एवं सति **अयं** यमः **गीर्भिः** स्तुतिभिः **परिष्कृतः** अलंकृतोऽभूत् । ‘संपर्युपेभ्यः' इति सुडागमः । ‘परिनिविभ्यः । इति षत्वम् । “ गतिरनन्तरः' इति गतेः प्रकृतिस्वरत्वम् ॥ ॥ २३ ॥