+++
title = "005"
devataa = "यमः"
RShiH = "कुमारो यामायनः"
ChandaH = "अनुष्टुप्"

+++


**कः** पुरुषः इमं **कुमारमजनयत्** । अधिक्षेपे किंशब्दः । ईदृशम् बालं यमसमीपं प्रहिण्वन् कथं पिता समीचीनः स्यात्। तत्तावदास्ताम् । **कः** वा पुरुषोऽस्य बालस्य यमसमीपं प्रतिगमनाय तं **रथं** **निरवर्तयत्** निर्वर्तितवान् । सोऽपि मूर्ख इत्यर्थः । **यथा** येन प्रकारेणायं कुमारः **अनुदेयी** अनुदातव्यः **अभवत्** भवति **तत्** तदनुगुणं वचनमुपायकथनम् **अद्य** अस्मिन् काले **नः** अस्माकं **कः** **स्वित्** को नाम **ब्रूयात्** अभिदध्यात् । प्रथमं यमसमीपं गत्वा पश्चात् ततो निर्गमनोपायं ब्रुवन्नपि न प्राज्ञ इत्यर्थः । अथवा । कुमाराख्य ऋषिरात्मनः सार्वात्म्यमवगच्छन् स्वव्यति-
रिक्तस्यान्यस्यासंभवं किंशब्देनाक्षेपवाचिना दर्शयति । कुमारं मां कः पिताजनयत् । न कोऽपि । ' अजो नित्यः शाश्वतः ' ( क. उ. २. १८) इति श्रुत्युक्तरूपोऽहं भवामि । कश्च शरीरात्मकं रथं निरवर्तयत् निर्वर्तयति । मद्व्यतिरिक्तस्य निर्वर्तयितुरभावात् तथा निर्वर्त्यस्यान्यस्यासंभवाच्च । अद्य अस्मिन् काले सार्वात्म्यानुभवदशायां तं तं प्रकारं कः स्वित् को नाम नोऽस्माकं ब्रूयात् यथा येन प्रकारेण अनुदेयी अनुदातव्या मद्व्यतिरिक्तान्यपदार्थसत्ता अभवत् भवतिं । स प्रकारोऽपि दुर्वचन इत्यर्थः ॥