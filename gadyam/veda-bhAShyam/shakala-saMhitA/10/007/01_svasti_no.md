+++
title = "001"
devataa = "अग्निः"
RShiH = "त्रित आप्त्यः"
ChandaH = "त्रिष्टुप्"

+++


हे **देव** दानादिगुणविशिष्ट **अग्ने** त्वं **दिवः** **पृथिव्याः** द्यावापृथिव्योः सकाशात् **नः** अस्मभ्यं **विश्वायुः** सर्वान्नं **स्वस्ति** पुत्रादि **यजथाय** देवयागार्थं **धेहि** प्रयच्छ । सर्वोपद्रवरहिताः सर्वान्नपुत्रयुक्ताश्च सन्तो वयं यथा यज्वानो भवेम तथास्मान् कुर्विति वाक्यशेषः । अपि च वयं **सचेमहि** । हे **दस्म** दर्शनीय **देव** अग्ने **उरुभिः** बहुभिः **शंसैः** शंसनीयैः **तव** संबन्धिभिः **प्रकेतैः** पालनोपायप्रज्ञानैः **नः** अस्मान् **उरुष्य** रक्ष ॥