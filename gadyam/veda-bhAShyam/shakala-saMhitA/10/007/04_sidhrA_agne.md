+++
title = "004"
devataa = "अग्निः"
RShiH = "त्रित आप्त्यः"
ChandaH = "त्रिष्टुप्"

+++


हे **अग्ने** **सनुत्रीः** संभक्त्र्यः **अस्मे** अस्माकं संबन्धिन्यः **धियः** स्तुतयः **सिध्राः** सिद्धा निष्पन्नाः । त्वदर्थमस्माभिः कृता इत्यर्थः । **दम** **आ** अस्मद्यज्ञगृहे मर्यादयावस्थितस्त्वं **नित्यहोता** सततं होमनिष्पादको देवानामाह्वाता वा सन् **यं** मां **त्रायसे** कर्मवैगुण्यात् रक्षसि **सः** अहं त्वत्प्रसादात् त्वत्सायुज्यं गतः सन् **ऋतवा** यज्ञवान् सत्यवान् वा स्यामिति शेषः । **रोहिदश्वः** रोहित्संज्ञकाश्वः **पुरुक्षुः** बह्वन्नश्च स्याम् । किंच **अस्मै** ईदृग्भूताय तुभ्यं **द्युभिः** दीप्तेषु **अहभिः** अहःसु दिवसेषु **वामं** वननीयं हविः **अस्तु** ।