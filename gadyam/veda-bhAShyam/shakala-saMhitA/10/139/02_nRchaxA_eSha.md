+++
title = "002"
devataa = "सविता"
RShiH = "विश्वावसुर्देवगन्धर्वः"
ChandaH = "त्रिष्टुप्"

+++


**नृचक्षाः** नॄन् मनुष्यान् पश्यन् यद्वा नृभिर्नेतृभिः रश्मिभिः प्रकाशमानः **एषः** सविता **दिवः** द्युलोकस्य **मध्ये** **आस्ते** निषीदति । किं कुर्वन् । **रोदसी** द्यावापृथिव्यौ **अन्तरिक्षं** च **आपप्रिवान्** स्वतेजसा आपूरयन् ॥  ‘ प्रा पूरणे '। अस्माच्छान्दसो लिट् । 'क्वसुश्च' इति तस्य क्वसुरादेशः ।  ‘ वस्वेकाजाद्धसाम् ' इतीडागमः ॥ **सः** देवः **विश्वाचीः** विश्वमञ्चन्तीः सर्वव्यापिनीः प्राच्यादिमहादिशः **अभि** **चष्टे** प्रकाशयति । तथा **घृताचीः** घृतं दीप्तं रूपमञ्चन्तीः आग्नेय्यादिविदिशश्च प्रकाशयति ॥ अञ्चतेः क्विनन्तात् ' अञ्चतेश्चोपसंख्यानम्' इति ङीप् । ततो भसंज्ञायाम् ' अचः । इत्यकारलोपे ' चौ' इति दीर्घत्वम् । उदात्तनिवृत्तिस्वरेण ङीप उदात्तत्वे प्राप्ते 'चौ ' इति पूर्वस्याच उदात्तत्वम् ॥ तथा **पूर्वं** पूर्वभागं **केतुं** प्रज्ञापनीयम् **अपरं** पृष्ठभागं **च** **अन्तरा** अन्तरालं च अभि चष्टे प्रकाशयति ॥