+++
title = "006"
devataa = "विश्वावसुः"
RShiH = "विश्वावसुर्देवगन्धर्वः"
ChandaH = "त्रिष्टुप्"

+++


**सस्निम्** अद्भिः संस्नातं प्रकर्षेण सर्वस्य जगतः स्नापयितारं मेघम् । ष्णा शौचे '।  ‘ आदृगमहन° ' इति किन्प्रत्ययः । लिड्वद्भावात् द्विर्वचनम् । **नदीनां** शब्दकारिणीनामपां **चरणे** संचरणस्थानेऽन्तरिक्षे **अविन्दत्** । इन्द्रोऽलभत । लब्ध्वा च **अश्मव्रजानाम्** । अश्मा व्याप्तो मेघः । तत्र व्रजन्तीनाम् । यद्वा । मेघो व्रजो गोष्ठं निवासस्थानं यासां तादृशीनाम् । अपां **दुरः** द्वाराणि मेघान्निर्गमनप्रदेशान् **अपावृणोत्** अपावृतवान् । यद्वा । अश्मसु शिलासु व्रजन्तीनां गच्छन्तीनां व्याप्तगमनानां वा नदीनां गङ्गायमुनादीनां चरणे संचरणे प्रवहणे निमित्तभूते सति तदर्थमिन्द्रः सस्निं मेघमविन्दत् अलभत । लब्ध्वा चान्तर्गतानामपां निर्गमसाधनानि मेघस्य दुरो द्वाराणि अपावृणोत् अपावृतवान् । तथा **आसां** नदीनाम् **अमृतानि** अमरणसाधकानि उदकानि **गन्धर्वः** गोर्वज्रस्य धर्ता विश्वावसुरूपेण वर्तमानः **इन्द्रः** **प्र** **वोचत्** प्रब्रवीति । प्रवोढुमनुजानाति । तथा **दक्षम्** । दक्षत्युदकं प्रयच्छतीति दक्षो वर्षणसमर्थो मेघः । तादृशं मेघम् **अहीनां** मेघानां मध्ये **परि** **जानात्** परितः सर्वतो जानाति । ‘ज्ञा अवबोधने । लेट्याडागमः । ज्ञाजनोर्ज्ञा  इति जादेशः । ॥ २७ ॥