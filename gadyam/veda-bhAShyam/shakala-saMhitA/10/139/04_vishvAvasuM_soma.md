+++
title = "004"
devataa = "विश्वावसुः"
RShiH = "विश्वावसुर्देवगन्धर्वः"
ChandaH = "त्रिष्टुप्"

+++


हे सोम त्वया सहितं **गन्धर्वं** गीतरूपां गां शब्दं धारयन्तं **विश्वावसुम्** एतत्संज्ञं माम् । उत्तरत्र तच्छब्दश्रुतेर्यच्छब्दाध्याहारः । यत् **आपः** वसतीवर्याख्याः **ददृशुषीः** दृष्टवत्यः ॥ दृशेर्लिटः क्वसुः।  ‘ उगितश्च ' इति ङीप् ।  ‘ वसोः संप्रसारणम् ' इति संप्रसारणम् । जसि वा छन्दसि । इति पूर्वसवर्णदीर्घः॥ **तत्** तदानीम् **ऋतेन** यज्ञेन हेतुना **व्यायन्** विविधमगच्छन् यष्टृजनाः । **तत्** गमनम् **आसाम्** अपां **ररहाणः** गमयिता **इन्द्रः** **अन्ववैत्** अन्वबुध्यत । बुद्ध्वा च कुत्र यज्ञः प्रवृत्त इति **सूर्यस्य** **परिधीन्** परितो धीयमानान् प्राच्यादिदिग्भागान् **परि** **अपश्यत्** परितो दृष्टवान् ॥