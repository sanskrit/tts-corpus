+++
title = "003"
devataa = "अग्निः"
RShiH = "विमद ऐन्द्रः प्राजापत्यो वा वसुकृद्वा वासुक्रः"
ChandaH = "आस्तारपङ्क्तिः"

+++


**धर्माणः** यज्ञस्य धारयितार ऋत्विजः **जुहूभिः** संपूर्णाहुतिभिर्होमपात्रैः **त्वे** त्वामेव **आसते** उपासते सेवन्ते । तत्र दृष्टान्तः । **सिञ्चतीरिव** । वृष्टिलक्षणाः पृथिवीं सिञ्चन्त्य आपोऽग्निं यथा स्वपितृत्वेन सेवन्ते तद्वत् । अग्नेरापः' (तै. आ. ८.१ ) इति श्रुतेस्तस्यापां पितृत्वम् । यद्वा । जुहूभिः सिञ्चतीरिव सिच्यमाना आहुतय इव धर्माणस्त्वया धार्यमाणा रश्मयस्त्वे त्वय्यासते निवसन्ति । हे अग्ने त्वं **कृष्णा** कृष्णवर्णानि **अर्जुना** अर्जुनानि श्वेतवर्णानि ज्वालान्तर्गतरूपाणि च **विश्वाः** सर्वाः **श्रियः** शोभाः **अधि** **धिषे** अधिकं यथा भवति तथा धारयसि । किमर्थम् । **वः** युष्माकं सर्वेषां देवानां **विमदे** विविधसोमपानजन्यमदार्थम् । यत एवमतः **विवक्षसे** त्वं महान् भवसि ॥