+++
title = "007"
devataa = "कः"
RShiH = "हिरण्यगर्भः प्राजापत्यः"
ChandaH = "त्रिष्टुप्"

+++


**बृहतीः** बृहत्यो महत्यः ॥ जसि वा छन्दसि ' इति पूर्वसवर्णदीर्घः ।  ‘ बृहन्महतो रुपसंख्यानम् ' इति ङीप उदात्तत्वम् ॥ **अग्निम्**। उपलक्षणमेतत् । अग्न्युपलक्षितं सर्वं वियदादि भूतजातं **जनयन्तीः** जनयन्त्यः तदर्थं **गर्भं** हिरण्मयाण्डस्य गर्भभूतं प्रजापतिं **दधानाः** धारयन्त्यः **आपो** **ह** आप एव **विश्वमायन्** सर्वं जगत् व्याप्नुवन् **यत्** यस्मात् **ततः** तस्माद्धेतोः **देवानां** देवादीनां सर्वेषां प्राणिनाम् **असुः** प्राणभूतः **एकः** प्रजापतिः **समवर्तत** समजायत । यद्वा । यत् यं गर्भं दधाना आपो विश्वात्मनावस्थितः ततो गर्भभूताः प्रजापतेर्देवादीनां प्राणात्मको वायुरजायत । अथवा । यत् । लिङ्गवचनयोर्व्यत्ययः । उक्तलक्षणा या आपो विश्वमावृत्य स्थिताः ततस्ताभ्योऽद्भ्यः सकाशादेकोऽद्वितीयोऽसुः प्राणात्मकः प्रजापतिः समवर्तत निश्चक्राम। तस्मै **कस्मै** इत्यादि गतम् ॥