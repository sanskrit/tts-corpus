+++
title = "008"
devataa = "कः"
RShiH = "हिरण्यगर्भः प्राजापत्यः"
ChandaH = "त्रिष्टुप्"

+++


**यज्ञं** यज्ञोपलक्षितं विकारजातं **जनयन्तीः** उत्पादयन्तीः तदर्थं **दक्षं** प्रपञ्चात्मना वर्धिष्णुं प्रजापतिमात्मनि **दधानाः** धारयित्रीः ॥ दधातेर्हेतौ शानच् । ‘अभ्यस्तानामादिः' इत्याद्युदात्तत्वम् ॥ ईदृशीः **आपः** । व्यत्ययेन प्रथमा । अपः प्रलयकालीनाः **महिना** महिम्ना । छान्दसो मलोपः। स्वमाहात्म्येन **यश्चित्** यश्च प्रजापतिः **पर्यपश्यत्** परितो दृष्टवान् **यः** च **देवेष्वधि** देवेषु मध्ये **देवः** तेषामपीश्वरः सन् **एकः** अद्वितीयः **आसीत्** भवति ॥ अस्तेश्छान्दसो लङ। ' अस्तिसिचोऽपृक्ते ' (पा. सू. ७. ३. ९६ ) इतीडागमः ॥ तस्मै **कस्मै** इत्यादि गतम् ॥