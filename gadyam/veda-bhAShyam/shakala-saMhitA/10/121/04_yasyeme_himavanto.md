+++
title = "004"
devataa = "कः"
RShiH = "हिरण्यगर्भः प्राजापत्यः"
ChandaH = "त्रिष्टुप्"

+++


हिमा अस्मिन् सन्तीति हिमवान् । तेन बहुवचनान्तेन सर्वे पर्वता लक्ष्यन्ते । यथा छत्रिणो गच्छन्तीति । **हिमवन्तः** हिमवदुपलक्षिताः **इमे** दृश्यमानाः सर्वे पर्वताः **यस्य** प्रजापतेः **महित्वा** महत्त्वं माहात्म्यमैश्वर्यमिति **आहुः** । तेन सृष्टत्वात्तद्रूपेणावस्थानाद्वा । तथा **रसया**। रसो जलम् । तद्वती रसा नदी ॥ अर्शआदित्वादच् ॥ जातावेकवचनम्। रसाभिर्नदीभिः सह **समुद्रम्** । पूर्ववदेकवचनम् । सर्वान् समुद्रान् **यस्य** महाभाग्यमिति **आहुः** कथयन्ति सृष्ट्यभिज्ञाः । **यस्य** च **इमाः** **प्रदिशः** प्राच्यारम्भा आग्नेय्याद्याः कोणदिश ईशितव्याः । तथा **बाहू** । वचनव्यत्ययः । बाहवो भुजाः । भुजवत्प्राधान्ययुक्ताः प्रदिशश्च **यस्य** स्वभूताः । तस्में **कस्मै** इत्यादि समानं पूर्वेण ॥