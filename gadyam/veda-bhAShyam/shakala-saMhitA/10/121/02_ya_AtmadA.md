+++
title = "002"
devataa = "कः"
RShiH = "हिरण्यगर्भः प्राजापत्यः"
ChandaH = "त्रिष्टुप्"

+++


**यः** प्रजापतिः **आत्मदाः** आत्मनां दाता । आत्मानो हि सर्वे तस्मात् परमात्मन उत्पद्यन्ते । यथाग्नेः सकाशाद्विस्फुलिङ्गा जायन्ते तद्वत् । यद्वा आत्मनां शोधयिता । दैप् शोधने ' ।  ‘ आतो मनिन्  इति विच् । **बलदाः** बलस्य च दाता शोधयिता वा । **यस्य** च **प्रशिषं** प्रकृष्टं शासनमाज्ञां **विश्वे** सर्वे प्राणिनः **उपासते** प्रार्थयन्ते सेवन्ते वा ।  ‘ शासु अनुशिष्टौ ।  ‘ शास इत्°  ( पा. सू. ६.४.३४ ) इत्युपधाया इत्वम् । शासिवसिघसीनां च ' इति षत्वम् । कृदुत्तरपदप्रकृतिस्वरत्वम् । आसेरनुदात्तेत्त्वाल्लसार्वधातुकानुदात्तत्वे धातुस्वरः ।  ‘ तिङि चोदात्तवति ' इति गतिरनुदात्ता । तथा **देवाः** अपि **यस्य** प्रशासनमुपासते । अपि च **अमृतम्** अमृतत्वम् । भावप्रधानो निर्देशः । यद्वा । अमृतम् । मरणं नास्त्यस्मिन्नित्यमृतं सुधा। बहुव्रीहौ  ‘ नञो जरमरमित्रमृताः' इत्युत्तरपदाद्युदात्तत्वम् । तदपि **यस्य** प्रजापतेः **छाया** छायेव वर्ति भवति । **मृत्युः** यमश्च प्राणापहारी छायेव भवति । तस्मै **कस्मै** **देवाय** इत्यादि समानं पूर्वेण **हविषा** पुरोडाशात्मनेति तु विशेषः ॥