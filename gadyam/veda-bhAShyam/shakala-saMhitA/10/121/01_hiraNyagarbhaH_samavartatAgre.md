+++
title = "001"
devataa = "कः"
RShiH = "हिरण्यगर्भः प्राजापत्यः"
ChandaH = "त्रिष्टुप्"

+++


**हिरण्यगर्भः** हिरण्मयस्याण्डस्य गर्भभूतः प्रजापतिर्हिरण्यगर्भः। तथा च तैत्तिरीयकं -- ‘ प्रजापतिर्वै हिरण्यगर्भः प्रजापतेरनुरूपत्वाय ' ( तै. सं. ५, ५. १. २) इति । यद्वा हिरण्मयोऽण्डो गर्भवद्यस्योदरे वर्तते सोऽसौ सूत्रात्मा हिरण्यगर्भ इत्युच्यते । **अग्रे** प्रपञ्चोत्पत्तेः प्राक् **समवर्तत** । मायाध्यक्षात सिसृक्षोः परमात्मनः समजायत । यद्यपि परमात्मैव हिरण्यगर्भः तथापि तदुपाधिभूतानां वियदादीनां ब्रह्मण उत्पत्तेस्तदुपहितोऽप्युत्पन्न इत्युच्यते । स च **जातः** जातमात्र एव **एकः** अद्वितीयः सन् **भूतस्य** विकारजातस्य ब्रह्माण्डादेः सर्वस्य जगतः **पतिः** ईश्वरः आसीत् । न केवलं पतिरासीदेव अपि तर्हि **सः** हिरण्यगर्भः **पृथिवीं** विस्तीर्णां **द्यां** दिवम् **उत** अपि च **इमाम्** अस्माभिर्दृश्यमानां पुरोवर्तिनीमिमां भूमिम् । यद्वा पृथिवीत्यन्तरिक्षनाम। अन्तरिक्षं दिवं भूमिं च **दाधार** धारयति ॥  ‘ छन्दसि लुङ्लङ्लिटः' इति सार्वकालिको लिट् । तुजादित्वादभ्यासदीर्घः ॥ **कस्मै** । अत्र किंशब्दोऽनिर्ज्ञातस्वरूपत्वात् प्रजापतौ वर्तते । यद्वा । सृष्ट्यर्थं कामयत इति कः । कमेर्डप्रत्ययः । यद्वा । कं सुखम् । तद्रूपत्वात् क इत्युच्यते । अथवा इन्द्रेण पृष्टः प्रजापतिर्मदीयं महत्त्वं तुभ्यं प्रदायाहं कः कीदृशः स्यामित्युक्तवान् । स इन्द्रः प्रत्यूचे यदीदं ब्रवीष्यहं कः स्यामिति तदेव त्वं भवेति । अतः कारणात् क इति प्रजापतिराख्यायते । ‘इन्द्रो वै वृत्रं हत्वा सर्वां विजितीर्विजित्याब्रवीत् ' ( ऐ. ब्रा. ३.२१ ) इत्यादिकं ब्राह्मणमत्रानुसंधेयम् ॥ यदासौ किंशब्दस्तदा सर्वनामत्वात् स्मैभावः सिद्धः । यदा तु यौगिकस्तदा व्यत्ययेनेति द्रष्टव्यम्। 'सावेकाचः' इति प्राप्तस्य  ‘ न गोश्वन्साववर्ण ' इति प्रतिषेधः ।  ‘ क्रियाग्रहणं कर्तव्यम् ' इति कर्मणः संप्रदानत्वाच्चतुर्थी । कं प्रजापतिं **देवाय** देवं दानादिगुणयुक्तं **हविषा** प्राजापत्यस्य पशोर्वपारूपेणैककपालात्मकेन पुरोडाशेन  वा **विधेम** वयमृत्विजः परिचरेम । विधतिः परिचरणकर्मा ॥