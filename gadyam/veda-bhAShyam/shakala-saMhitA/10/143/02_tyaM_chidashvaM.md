+++
title = "002"
devataa = "अश्विनौ"
RShiH = "अत्रिः साङ्ख्यः"
ChandaH = "अनुष्टुप्"

+++


**अरेणवः** अहिंस्यमानाः प्रबला असुराः **वाजिनं** वेगवन्तम् **अश्वं** न अश्वमिव **यम्** अत्रिम् **अत्नत** अतन्वत बद्धमकृषत ॥ तनोतेर्लुङि ‘तनिपत्योश्छन्दसि' इत्युपधालोपः। **त्यं** **चित्** तं च **अत्रिं** **यविष्ठं** युवतमं स्तुतेर्मिश्रयितृतमं वा **रजः**। रजन्त्यस्मिन् जना इति रजो भूलोकः । रज इमं लोकम् **आ** अभि हे अश्विनौ **वि** **ष्यतं** व्यमुञ्चतम् । दृढं स्थिरतरं **ग्रन्थिं** **न** ग्रन्थिमिव । यथा कश्चित् तादृशं ग्रन्थिमयत्नेन विमुञ्चति तथा युवां तमृषिमसुरकृताद्बन्धनात् मोचितवन्तावित्यर्थः ॥ स्यतमिति ‘ षोऽन्तकर्मणि' इत्यस्माल्लङि श्यनि “ ओतः श्यनि' इत्योकारलोपे रूपम् । छान्दसोऽभावः ॥ यद्वा । अत्रिं मां बन्धाद्वि ष्यतं विमुञ्चतमित्यृषिः असुरैर्बद्धः सन् अश्विनौ प्रार्थयते ॥