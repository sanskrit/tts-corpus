+++
title = "006"
devataa = "अश्विनौ"
RShiH = "अत्रिः साङ्ख्यः"
ChandaH = "अनुष्टुप्"

+++


हे **विश्ववेदसा** सर्वज्ञौ सर्वधनौ वा हे **नरा** नेतारौ **वां** युवां **शंयूइव** सुखयुक्तौ राजानाविव **मंहिष्ठा** दातृतमावतिशयेन पूज्यौ वा सन्तौ सुम्नैः अस्मभ्यं दातव्यैः सुखैः सार्धम् **आ** । उपसर्गश्रुतेर्योग्यक्रियाध्याहारः । आगच्छतम् । यद्वा । उपसर्गस्य भूषतमित्यनेन संबन्धः । मंहिष्ठेत्यपि संबोधनम् । हे मंहिष्ठा दातृतमौ उक्तगुणावश्विनौ वां युवां सुम्नैः सार्धं शंयूइव **अस्मे** अस्मान् सम्यक् आ **भूषतम्** अभिप्राप्नुतम् ॥' भू प्राप्तौ । अस्माल्लोटि व्यत्ययेन सिप्शपौ । यद्वा । ‘भूष अलंकारे' ॥ आ समन्तात् सम्यक् भूषतम् अलंकुरुतम् । **पिप्युषीः** प्रवृद्धानि **इषः** इष्यमाणानि पयांसि **उत्सं** न गोरूध इव । यथा बहुभिः पयोभिः ऊधः अलंकृतं सत् दृश्यते अस्मानप्येवं बहुभिर्धनैरलंकुरुतमित्यर्थः ॥ पिप्युषीरिति प्यायतेर्लिटः क्वसुः । ‘लिड्यड्योश्च' इति पीभावः । जसि ‘वा छन्दसि' इति पूर्वसवर्णदीर्घः । यद्वा । उत्सः प्रवाहो यथा पिप्युषीः वृद्धानीषोऽन्नान्यलंकरोति' तद्वत् ॥ ॥ १ ॥