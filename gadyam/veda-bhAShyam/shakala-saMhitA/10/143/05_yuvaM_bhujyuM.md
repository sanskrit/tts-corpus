+++
title = "005"
devataa = "अश्विनौ"
RShiH = "अत्रिः साङ्ख्यः"
ChandaH = "अनुष्टुप्"

+++


हे अश्विनौ **युवं** युवां **समुद्रे** उदधौ निमग्नं **रजसः** उदकस्य **पारे** प्रान्ते तरङ्गसमूहे **ईङ्खितं** डोलायितम् एवंभूतं **भुज्युं** तुग्रपुत्रम् **अच्छ** अभि **पतत्रिभिः** पक्षोपेतैर्नौविशेषैः सह **आ** **यातम्** आगतवन्तौ स्थः । आगत्य च हे **नासत्या** सत्यस्य नेतारौ सत्यस्वभावौ वा हे अश्विनौ **सातये** युवयोः संभजनाय समर्थं **कृतं** पुनर्युवामकुरुतम् ॥ करोतेर्लङि छान्दसो विकरणस्य लुक् । अडभावश्च । लुङि वा मन्त्रे घस' इति च्लेर्लुक् ॥