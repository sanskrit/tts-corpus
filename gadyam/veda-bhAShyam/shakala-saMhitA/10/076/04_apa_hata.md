+++
title = "004"
devataa = "ग्रावाणः"
RShiH = "जरत्कर्ण ऐरावतः सर्पः"
ChandaH = "जगती"

+++


हे अद्रयः यूयम् **अप** **हत** विनाशयत **रक्षसः** राक्षसान् । कीदृशान् । **भङ्गुरावतः** भञ्जकेन कर्मणा तद्वतः । तथा स्कभायत दूरे परिहरत **निर्ऋतिं** पापदेवताम् । यथामुं यज्ञं नागच्छति तथा। किंच **सेधत** निषेधत **अमतिं** हिंसामतिं रक्षःप्रभृतिम्। किंच **नः** अस्माकं **सर्ववीरं** बहुपुत्राद्युपेतं रयिं धनम् आ **सुनोतन** । अभिषवेन पुत्रधनादीनां लाभादेवमुक्तम् । किंच **देवाव्यं** देवप्रीणनं **श्लोकं** भरत संपादयत ॥