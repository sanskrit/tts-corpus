+++
title = "006"
devataa = "ग्रावाणः"
RShiH = "जरत्कर्ण ऐरावतः सर्पः"
ChandaH = "जगती"

+++


**यशसः** यशस्विनः **ग्रावाणः** **नः** अस्मभ्यं **सोतु** सुतम् **अन्धसः** सोमस्य रसं **भुरन्तु** भरन्तु संपादयन्तु । उकारश्छान्दसः। किंच **दिवित्मता** दीप्तिमत्या । लिङ्गव्यत्ययः । **वाचा** स्तुतिवाचा **दिविता** दिवितायां दीप्तिमत्तायां वास्मान् कुर्वन्तु । सोमयागे स्थापयन्त्वित्यर्थः । क्वैषा दीप्तिमत्तेति उच्यते । **नरः** नेतार ऋत्विजः यत्र यागे **काम्यं** कमनीयं मधु सोमरसं **दुहते** । किं कुर्वन्तः । **आघोषयन्तः** सर्वतोऽभिषवशब्दं स्तोत्रशस्त्रादिरूपं वा शब्दं कुर्वन्तः । **अभितः** सर्वतः **मिथस्तुरः** त्वरमाणाः । सा दीप्तिमत्तेति ॥