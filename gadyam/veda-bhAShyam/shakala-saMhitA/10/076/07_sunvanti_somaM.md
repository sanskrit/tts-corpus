+++
title = "007"
devataa = "ग्रावाणः"
RShiH = "जरत्कर्ण ऐरावतः सर्पः"
ChandaH = "जगती"

+++


**रथिरासः** रथवन्तो रंहणवन्तः **अद्रयः** ग्रावाणः **सोमं** **सुन्वन्ति** । ग्रावाणः **अस्य** सोमस्य **रसं** **निः** **दुहन्ति** निःशेषेण दुहन्ति । **गविषः** स्तुतिवाचमिच्छन्तः सन्तः । दुहन्ति **ऊधः** रसं सोमसंबन्धिनम् । किमर्थम् । **उपसेचनाय** अग्नेः । **कम्** इति पादपूरणः । **नरः** नेतारोऽभिषवकर्तार ऋत्विजः **हव्या** **न** हवींषि चाग्न्युपसेचनानन्तरम् **आसभिः** स्वास्यैः **मर्जयन्ते** शोधयन्ति । शेषभक्षणेन शुद्धीकुर्वन्ति । यद्वा । अग्नौ होतुर्दशापवित्रात्पुरासभिरास्योपलक्षितैः स्तोत्रैर्मर्जयन्ते ॥