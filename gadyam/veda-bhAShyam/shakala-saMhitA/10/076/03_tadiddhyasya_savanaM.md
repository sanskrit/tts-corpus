+++
title = "003"
devataa = "ग्रावाणः"
RShiH = "जरत्कर्ण ऐरावतः सर्पः"
ChandaH = "जगती"

+++


**इत्** इति पूरणः । अस्य ग्राव्णः **तत्** **सवनम्** अभिषवोपेतमस्मदीयं सोमयागाख्यम् **अपः** कर्म **विवेः** व्याप्नोतु । विपूर्वस्य वेतैर्लङ्यदादित्वाच्छपो लुक् । वेतैर्विपूर्वस्य वा छान्दसे श्लौ वापररूपमिति संदेहादनवग्रहः । समासस्वरः । **यथा** **पुरा** मनवे राज्ञे **गातुं** गमनम् **अश्रेत्** आजगाम तद्वत् व्याप्नोतु । किंच **गोअर्णसि** गोरूपे अपहृतैर्गोभिः परिवृते तथा **अश्वनिर्णिजि** । निर्णिगिति रूपनाम । अश्वरूपे । अपहृतैरश्वैर्वृत इत्यर्थः । ईदृशे **त्वाष्ट्रे** त्वष्टुः पुत्रे हन्तव्ये सतीति शेषः । **ईम्** एतान् **अध्वरान्** असुरैरहिंस्यानध्वरसाधकान् चोपलान् **अध्वरेषु** अशिश्रयुः आश्रयन्ति पूर्वे यजमानाः ॥