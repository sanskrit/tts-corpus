+++
title = "002"
devataa = "ग्रावाणः"
RShiH = "जरत्कर्ण ऐरावतः सर्पः"
ChandaH = "जगती"

+++


हे ग्रावाणः यूयं **तदु** तमेव **श्रेष्ठं** प्रशस्यं **सवनं** सोमं **सुनोतन** अभिषुणुत । अथैकवदाह । **अद्रिः** अभिषवग्रावा **हस्तयतः** हस्ताभ्यां गृहीतः सन् **अत्यो** **न** धृतोऽश्व इव भवति **सोतरि** अभिषवकर्तर्यध्वर्यौ । स यथा हस्ताभ्यां दृढं गृहीतोऽपि वल्गति तद्वत् । **अर्यः** ग्राव्णामभिषवाय प्रैरको यजमानः **अभिभूति** शत्रूणामभिभावुकं **पौंस्यं** बलं **विदद्धि** लभते खलु देवेभ्यः । यद्वा । अभिषवायाध्वर्य्यादेः प्रेरितो ग्रावाभिभूति पौंस्यं विदद्यजमानार्थम् । किंच **महे** महते **राये** **चित्** धनायापि **यत्** यो ग्रावा **अर्वतः** अश्वान् **तरुते** तनुते प्रयच्छति ॥