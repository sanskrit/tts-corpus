+++
title = "001"
devataa = "सूर्यः"
RShiH = "अभितपाः सौर्यः"
ChandaH = "जगती"

+++


हे ऋत्विजः यूयं **मित्रस्य** **वरुणस्य** मित्रावरुणयोः **चक्षसे** द्रष्ट्रे **महः** महते **देवाय** द्योतमानाय **दूरेदृशे** दूरे सन्तमपि पश्यते **देवजाताय** देवेषु जाताय **केतवे** विश्वस्य प्रज्ञापकाय **दिवः** **पुत्राय** पुत्रभूताय । दिवि जायमानत्वात् तत्पुत्रत्वव्यपदेशः । **सूर्याय** सूर्यार्थं **नमः** कृत्वा **तत्** विहितम् **ऋतं** यागादिलक्षणं कर्म **सपर्यत** पूजयत । **शंसत** स्तुतिमपि कुरुत ॥