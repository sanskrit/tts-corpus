+++
title = "007"
devataa = "सरमा"
RShiH = "पणयोसुराः"
ChandaH = "त्रिष्टुप्"

+++


ते पुनराहुः । हे **सरमे** **अयं** **निधिः** अस्मदीयः कोशः अद्रिबुध्नः ।  ‘बन्ध बन्धने ।  ‘ बन्धेर्ब्रधिबुधी च' ( उ. सू. ३. ५ ) इति नप्रत्ययो बुध इत्यादेशः । अद्रिर्बन्धको यस्य तादृशः । तथा आहृतैः गोभिरश्वेभिः अश्वैश्च **वसुभिः** आत्मीयैर्धनैश्च न्यृष्टः नितरां प्राप्तो भवति ॥ ऋषी गतौ । क्तप्रत्यये  ‘ श्वीदितो निष्टायाम्' इतीट्प्रतिषेधः ।  ‘ गतिरनन्तरः' इति गतेः प्रकृति स्वरत्वम् ॥ **सुगोपाः** ।  ‘ गुप रक्षणे ' । आयप्रत्ययान्तात् क्विपि अतोलोपयलोपौ । सुष्ठु गोपयितारः **ये** **पणयः** तेऽसुराः **तं** निधिं **रक्षन्ति** पालयन्ति । **रेकु** । ‘रेकृ शङ्कायाम् । औणादिक उप्रत्ययः । शङ्कितं गोभिः शब्दायमानं **पदम्** अस्माभिः पालितं स्थानम् **अलकं** व्यर्थमेव **आ** **जगन्थ** आगतवत्यसि ॥ गमेर्लिटि रूपम् ॥