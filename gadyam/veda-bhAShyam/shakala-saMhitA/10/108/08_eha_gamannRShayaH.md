+++
title = "008"
devataa = "पणयः"
RShiH = "सरमा देवशुनी"
ChandaH = "त्रिष्टुप्"

+++


सरमा पुनः प्रत्युवाच । हे पणयः  **सोमशिताः** सोमेन तीक्ष्णीकृताः सोमपानेन मत्ताः ॥  ‘ शिञ् निशाने '। कर्मणि क्तप्रत्ययः ।  ‘ तृतीया कर्मणि' इति पूर्वपदप्रकृतिस्वरत्वम् । तादृशाः **नवग्वाः** नवगतयः । यद्वा । अङ्गिरसां सत्रमासीनानां मध्ये केचन नवसु माःसूदतिष्ठन् ते **नवग्वाः** । अनेन दशग्वा अप्युपलक्ष्यन्ते । उभयविधास्ते **अङ्गिरसः** **ऋषयः** तेषां प्रथमः अयास्यः एतन्नामा च त एते **इह** युष्मदीये स्थाने **आ** **गमन्** आगच्छेयुः ॥ गमेः छन्दसि लुङ्लङ्लिटः इति सार्वकालिको लुङ । लृदित्त्वाच्च्लेरङ् ॥ आगत्य च **ते** **गोनाम्** ॥  ‘ गोः पादान्ते' इति छन्दसि नुडागमः ॥ गवाम् **ऊर्वं** तं समूहं **वि** **भजन्त** विभाग कुर्युः ॥ अत्रापि पूर्ववत् सार्वकालिको लुङ ॥ **अथ** अनन्तरं **पणयः** यूयम् **एतद्वचः** पूर्वं यत् व्यर्थमागतासीति यद्वाक्यमवोचत तद्वाक्यं तदा **वमन्नित्** वमन्तः परित्यजन्त एव भवथ ॥  ‘ वमु उद्गिरणे ' । शतरि  ‘ सुपा सुलुक्° । इति जसो लुक् । नुमागमः । संयोगान्तस्य लोपः । यद्वा । लङि रूपम् । स्वरश्छान्दसः ॥