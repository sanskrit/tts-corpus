+++
title = "005"
devataa = "सरमा"
RShiH = "पणयोसुराः"
ChandaH = "त्रिष्टुप्"

+++


क्रुद्धाः पणयः प्रत्यूचुः । हे **सुभगे** शोभनसौभाग्यवति हे **सरमे** **दिवः** द्युलोकस्य **अन्तान्** पर्यन्तान् **परि** **पतन्ती** कुत्र गावस्तिष्ठन्तीति परितो गच्छन्ती त्वम् **इमाः** परिदृश्यमानाः **याः** **गावः** । सुब्व्यत्ययः । गाः **ऐच्छः** कामयसे ता: **एनाः** गाः **ते** त्वदीयः **कः** **अयुध्वी** अयुद्ध्वा **अव** **सृजात्** । अस्मात् पर्वतादवसृजेत् । विनिर्गमयेत् । सृजेर्लेटि रूपम् । अयुध्वी । युधेः क्त्वाप्रत्यये स्नात्व्यादयश्च ' इति निपातितः । नञ्समासत्वाल्ल्यबादेशाभावः। नञः प्रकृतिस्वरत्वम् । **उत** अपि च **अस्माकं** **तिग्मा** तीक्ष्णानि **आयुधा**  आयुधानि **सन्ति** । तस्मादस्माभिर्युद्धमकृत्वा को वा गा आहरति ॥ ॥ ५ ॥