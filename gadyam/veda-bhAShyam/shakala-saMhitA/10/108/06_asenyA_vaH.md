+++
title = "006"
devataa = "पणयः"
RShiH = "सरमा देवशुनी"
ChandaH = "त्रिष्टुप्"

+++


सा तान्निराह । हे **पणयः** **वः** युष्माकं **वचांसि** पूर्वोक्तानि वचनानि **असेन्या** असेन्यानि । सेनार्हाणि न भवन्ति ॥ सेनाशब्दात् तदर्हतीत्यर्थे ' छन्दसि च ' इति यत्प्रत्ययः । नञा समासः ।  ‘ ययतोश्चातदर्थे ' (पा. सू. ६. २. १५६ ) इत्युत्तरपदान्तोदात्तत्वम् । तथा **तन्वः** युष्मदीयानि शरीराणि **अनिषव्याः** इष्वर्हाणि न **सन्तु** पराक्रमराहित्येन । पूर्ववत् प्रत्ययः ।  ‘ओर्गुणः  (पा. सू. १, ४, १४६ ) इति गुणः । स्वरश्च तादृक् । यतः **पापीः** पापयुक्तानि खलु ।  ‘ छन्दसीवनिपौ ' इतीप्रत्ययः । जसः सुः । किंच **वः** युष्मदीयः **पन्थाः** मार्गः **एतवै** गन्तुम् **अधृष्टः** असमर्थः **अस्तु** ॥  ‘ इण् गतौ ' इत्यस्य तुमर्थे तवैप्रत्ययः ।  ‘ तवै चान्तश्च युगपत् ' ( पा. सू. ६. २. ५ ) इति धातोः प्रत्ययस्य च युगपदुदात्तत्वम् । तत्र हेतुमाह । **वः** युष्मदीयान् **उभया** उभयविधान पूर्वोक्तांस्तन्वो देहान् **बृहस्पतिः** इन्द्रप्रेरितः **न** **मृळात्** न सुखयेत् । किंतु बाधेत ॥  ‘ मृड सुखने' । लेट्याडागमः ॥