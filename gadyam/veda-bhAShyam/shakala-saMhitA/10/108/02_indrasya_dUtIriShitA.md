+++
title = "002"
devataa = "पणयः"
RShiH = "सरमा देवशुनी"
ChandaH = "त्रिष्टुप्"

+++


अनया तान् सरमा प्रत्युवाच । हे **पणयः** एतन्नामका असुराः **इन्द्रस्य** **दूतीः** ।  ‘ सुपां सुलुक्' इति प्रथमैकवचनस्य सुश्छान्दसः । अहम् **इषिता** तेनैव प्रेषिता सती **चरामि** । युष्मदीयं स्थानमागच्छामि । किमर्थम् । **वः** युष्मदीयान् युष्मदीये पर्वतेऽधिष्ठापितान् **महः** महतः **निधीन्** बृहस्पतेर्गोनिधीन **इच्छन्ती** कामयमाना सती चरामि । किंच **अतिष्कदः** ॥  ‘ स्कन्दिर्गतिशोषणयोः '। भावे क्विप् । अतिष्कन्दनादतिक्रमणाज्जातेन **भियसा** भयेन **तत्** नदीजलं **नः** । पूजायां बहुवचनम् । माम् **आवत्** अरक्षत् । **तथा** तेन प्रकारेण **रसायाः** नद्याः **पयांसि** उदकानि **अतरं** तीर्णवत्यस्मि ॥