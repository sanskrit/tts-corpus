+++
title = "001"
devataa = "सरमा"
RShiH = "पणयोसुराः"
ChandaH = "त्रिष्टुप्"

+++


अनयागच्छन्तीं सरमां दृष्ट्वा पणयो वदन्ति । **सरमा** सरणशीलैतन्नामिका देवशुनी **किमिछन्ती** किं प्रार्थयमाना सती **इदम्** अस्मदीयं स्थानं **प्र** **आनट्** प्राप्नोत् । आङ्पूर्वो नशिः व्याप्तिकर्मा । तस्य लुङि ‘मन्त्रे घस' इत्यादिना च्लेर्लुक् । छन्दस्यपि दृश्यत इत्याडागमः ॥ **पराचैः** पराञ्चि पराङ्मुखान्यावृत्तिवर्जितानि यानि गमनानि तैः **जगुरिः** उद्गूर्णः । महता प्रयत्नेनापि गन्तुं न शक्यत इत्यर्थः ॥  ‘ गॄ निगरणे'।  ‘ आदृगमहन ' इत्यादिना किन्प्रत्ययः ।  ‘ बहुलं छन्दसि । (पा. सू. ७. १. १०३) इत्युत्वम् ॥ तादृशोऽयम् **अध्वा** **दूरे** **हि** विप्रकृष्टः खलु । यद्वा । पराचैः पराञ्चनैर्जगुरिरत्यर्थं गन्त्री पार्ष्णिभागमनालोकमाना सतीदं स्थानं प्राप्नोति । दूरेऽयमध्वा यदृच्छया गन्तुं न शक्यते । अतो वयमेतां पृच्छामः । हे सरमे **का** कीदृशी **अस्मेहितिः** । कोऽस्मास्वर्थहितिः । कोऽस्मासु त्वदपेक्षितार्थो निहितः । यद्वा । अस्मासु कोऽर्थो गतः । दधातेर्हिनोतेर्वा  क्तिनि रूपन् । आगच्छन्त्यास्तव **का** कीदृशी **परितक्म्या** रात्रिः **आसीत्** । यद्वा । तकतिर्गत्यर्थः । परितकनं परितो गमनं भ्रमणं वा कीदृशमासीत् । **कथं** च **रसायाः** शब्दायमानाया अन्तरिक्षनद्या योजनशतविस्तीर्णायाः **पयांसि** उदकानि **अतरः** तीर्णवत्यसि । एतद्वद । अत्र किमिच्छन्ती  सरमेदं प्रानट् ' (निरु. ११. २५) इत्यादिकं निरुक्तं द्रष्टव्यम् ॥