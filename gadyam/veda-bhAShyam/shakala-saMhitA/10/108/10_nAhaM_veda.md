+++
title = "010"
devataa = "पणयः"
RShiH = "सरमा देवशुनी"
ChandaH = "त्रिष्टुप्"

+++


सा तान् प्रत्याचष्टे । हे पणयः **अहं** **भ्रातृत्वं** **न** **वेद** न जानामि । तथा **स्वसृत्वं** च **नो** वेद नैव जानामि । के जानन्ति तानाह। **इन्द्रः** **घोरः** शत्रूणां भयंकराः **अङ्गिरसश्च** **विदुः** जानन्ति । किंच अस्मात् स्थानादहं **यत्** यदा **आयम्** इन्द्रादीन् प्राप्नवम् ॥  ‘ अय पय गतौ । लङि रूपम् ॥ तदा **मे** मदीयाः **गोकामाः** युष्माभिरपहृता गाः कामयमाना इन्द्रादयः **अच्छदयन्** । युष्मदीयं स्थानमाच्छादयन्ति । ‘छद अपवारणे' । **अतः** कारणाद्धे **पणयः** **वरीयः** उरुतरं गवां वृन्दं परित्यज्य **अप** **इत** अन्यत्स्थानं प्रति गच्छत । यद्वा । वरीयः प्रभूतमतिदूरं देशं गच्छत ॥ इत । इण् गतौ '। लोटि रूपम् । वरीयः । उरुशब्दादीयसुनि ‘प्रियस्थिर इत्यादिना वरादेशः ॥