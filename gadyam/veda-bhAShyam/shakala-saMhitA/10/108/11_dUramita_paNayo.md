+++
title = "011"
devataa = "पणयः"
RShiH = "सरमा देवशुनी"
ChandaH = "त्रिष्टुप्"

+++


हे **पणयः** यूयं **वरीयः** उरुतरं **दूरं** दूरदेशम् **इत** गच्छत। युष्माभिरपहृताः **गावः** **ऋतेन** सत्येन **मिनतीः** मिनत्यो द्वारस्य पिधायकं पर्वतं हिंसत्यो विदारयन्त्यः **उत्** **यन्तु** तस्मादुद्गच्छन्तु । यद्वा । मिनतीः । व्यत्ययेन कर्मणि शतृ । मीयमाना युष्माभिर्बाध्यमानास्ता गावः । सुब्व्यत्ययः । गा ऋतेन स्तुतिभिर्गन्तव्येनेन्द्रेण सहायेन बृहस्पत्यादय उद्यन्तु पर्वतादुद्गमयन्तु । **निगूढाः** नितरां स्थापिताः **याः** गाः **बृहस्पतिः** **अविन्दत्** लप्स्यते तथा **सोमः** तदभिषवकारिणः **ग्रावाणः** च **विप्राः** मेधाविनः **ऋषयः** अङ्गिरसः **च** लप्स्यन्ते।  ‘ विद्लृ लाभे । तौदादिकः । तस्मात् ‘छन्दसि लुङलङ्लिटः' इति भविष्यदर्थे लङ्। ‘शे मुचादीनाम् ' इति नुमागमः ॥ ॥ ६ ॥