+++
title = "001"
devataa = "इन्द्रः"
RShiH = "अष्ट्रादंष्ट्रः"
ChandaH = "त्रिष्टुप्"

+++


हे **मनीषिणः** स्तोतारः **मनीषां** मनस ईशित्रीं स्तुतिमिन्द्राय **प्र** **भरध्वं** कुरुत। **नृणां** कर्मनेतॄणां युष्माकं **यथायथा** **मतयः** **सन्ति** भवन्ति तथा बुद्ध्यनुसारेण स्तुतिं कुरुध्वम् । वयं च **कृतेभिः** कृतैः **सत्यैः** यथार्थभूतैः स्तोत्रैः **इन्द्रम्** **एरयाम** यज्ञं प्रत्यागमयाम ॥  ‘ ईर गतौ । ण्यन्तस्य लोट् ॥ **हि** यतः **विदानः** जानानः समर्थः स इन्द्रः **गिर्वणस्युः** । गीर्भिर्वनन्ति संभजन्त इति गीर्वणसः स्तोतारः ॥ वनतेरसुनि रूपम् । उपपदस्य दीर्घाभावश्छान्दसः । तदन्तात् क्यप् । ‘क्याच्छन्दसि' इत्युप्रत्ययः ॥ स्तोतॄन् कामयमानः खलु । अतस्तमभिष्टुत ॥