+++
title = "006"
devataa = "इन्द्रः"
RShiH = "अष्ट्रादंष्ट्रः"
ChandaH = "त्रिष्टुप्"

+++


हे इन्द्र **वृत्रहा** वृत्रस्य हन्ता **वज्रेण** **वृत्रम्** **अस्तः** अस्तृणाः । अवधीः ॥ स्तृणातेर्लङि  ‘ बहुलं छन्दसि ' इति विकरणस्य लुक् । सिपि गुणः । हियोगादनिघातः ॥ अनन्तरं हे **धृष्णो** धर्षणशील त्वम् **अदेवस्य** अद्योतमानस्य **शूशुवानस्य** स्वबलेन वर्धमानस्य तस्य **मायाः** **धृषता** समर्थेन वज्रेण **अत्र** अस्मिन् काले एव **वि** **जघन्थ** विनाशितवानसि ॥ हन्तेर्लिटि थलि  ‘ अभ्यासाच्च' इति कुत्वम् ॥ **अथ** हे मघवन् धनवन्निन्द्र **बाह्वोजाः** भुजबलवान् **अभवः** ॥