+++
title = "002"
devataa = "इन्द्रः"
RShiH = "अष्ट्रादंष्ट्रः"
ChandaH = "त्रिष्टुप्"

+++


**ऋतस्य** उदकस्य **सदसः** स्थानस्यान्तरिक्षस्य **धीतिः** धारकः स इन्द्रः **अद्यौत्** द्योतते प्रकाशते । **हि** प्रसिद्धौ ॥  ‘ द्युत दीप्तौ । लुङि • द्युद्भ्यो लुङि' इति परस्मैपदम्। च्लेर्लुक् छान्दसः । हलन्तलक्षणा वृद्धिरपि ॥ यद्वा । अद्यौत् । तादृश इन्द्रो यज्ञमभिगच्छति ॥  ‘ द्यु अभिगमे । आदादिकः । लङ् ।  ‘ उतो वृद्धिर्लुकि हलि ' इति वृद्धिः ॥ **गार्ष्टेयः** । सकृत्प्रसूता धेनुर्गृष्टिः । तस्या अपत्यं **वृषभो** **गोभिः** **सम्** **आनट्** संव्याप्नोति । तथैषोऽपि सर्वं स्वमहिम्ना व्याप्नोति । तथा. **तविषेण** । महन्नामैतत् । महता **रवेण** शब्देन **उदतिष्ठत्** । उच्छ्रित उन्नतोऽभवत्। अत एव **महान्ति** **चित्** महान्त्यपि **रजांसि** उदकानि भुवनानि वा **सं** **विव्याच** संव्याप्नोति ॥