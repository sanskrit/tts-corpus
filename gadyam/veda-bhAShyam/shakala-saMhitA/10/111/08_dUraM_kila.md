+++
title = "008"
devataa = "इन्द्रः"
RShiH = "अष्ट्रादंष्ट्रः"
ChandaH = "त्रिष्टुप्"

+++


**आसाम्** अपां मध्ये **प्रथमाः** प्रथमगामिन्यस्ता आपः **दूरं** **किल** **जग्मुः**। दूरमेव गताः । **याः** **आपः** **इन्द्रस्य** **प्रसवे** प्रेरणे ॥ ‘षू प्रेरणे'। जवसवौ चेति वक्तव्यम्' ( पा. सू. ३. ३. ५६. ४ ) इत्यबपवादेऽच् ।  ‘ थाथघञ्क्ताजबित्रकाणाम्' इत्युत्तरपदान्तोदात्तत्वम् ॥ तस्य आज्ञायां **सस्रुः** सरन्ति । गच्छन्ति खलु। अथ प्रत्यक्षकृतः । हे **आपः** **आसां** युष्माकम् **अग्रं** **क्व** **स्वित्** । कुत्र वर्तते । **बुध्नः** मूलं च **क्व** । तथा **वः** युष्माकं **मध्यं** च **क्व** **नूनम्** इदानीं युष्माकम् **अन्तः** अवसानं च क्व । सर्वगतत्वादनिर्ज्ञायमानगमना आसन्नित्यर्थः ॥ क्व । किंशब्दात् सप्तम्यर्थे ' किमोऽत् ' इत्यत्प्रत्ययः । क्वाति' इति क्वादेशः । तित्स्वरितः । अन्तः । अमेर्गत्यर्थस्य  ‘ असिहसि°' इत्यादिना तन्प्रत्ययः ॥