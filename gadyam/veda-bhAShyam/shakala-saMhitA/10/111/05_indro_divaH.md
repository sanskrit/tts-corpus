+++
title = "005"
devataa = "इन्द्रः"
RShiH = "अष्ट्रादंष्ट्रः"
ChandaH = "त्रिष्टुप्"

+++


**दिवः** द्युलोकस्य **पृथिव्याः** च **प्रतिमानं** महत्त्वेन प्रतिनिधिः **इन्द्रः** **विश्वा** सर्वाणि **सवना** सवनानि **वेद** सोमपानार्थं जानाति । **शुष्णं** सर्वस्य शोषकमेतन्नामानमसुरं **हन्ति** । वाक्यभेदादनिघातः । अपि च **महीं** **चित्** महतीमपि **द्यां** **सूर्येण** **अतनोत्** । सर्वत्र प्रकाशयुक्तामकरोत् । **स्कभीयान्** स्कम्भथितॄणां मध्ये श्रेष्ठः सः **स्कम्भनेन** **चित्** निरोधनसाधनेन सामर्थ्येनैव **चास्कम्भ** । द्युलोकमवरुद्धमकरोत् ॥ स्कम्भिः सौत्रो धातुः । लिटि “ तुजादीनाम् । इति दीर्घः । चित्कम्भनेन इत्यत्र संहितायां सलोपः। उत्पूर्वस्य स्तम्भेः ‘उदः स्थास्तम्भोः' (पा.सू. ८. ४. ६१ ) इति सलोप उक्तः । चित्पूर्वस्य स्कम्भेरपि भवति छन्दोविषयत्वात् ॥ ॥ १० ॥