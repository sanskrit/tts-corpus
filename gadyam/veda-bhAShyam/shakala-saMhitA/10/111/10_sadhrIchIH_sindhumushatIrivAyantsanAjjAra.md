+++
title = "010"
devataa = "इन्द्रः"
RShiH = "अष्ट्रादंष्ट्रः"
ChandaH = "त्रिष्टुप्"

+++


**सध्रीचीः** ॥  ‘ सहस्य सध्रिः' इति सध्रीत्यादेशः ।  ‘ अञ्चतेश्चोपसंख्यानम्' इति ङीप् । अलोपदीर्घौ। ' वा छन्दसि' इति पूर्वसवर्णदीर्घः ॥ सहाञ्चनाः सहगमना आपः **सिन्धुं** समुद्रं भर्तारम् **आयन्** आगच्छन् । तत्र दृष्टान्तः । **उशतीरिव** यथा कामयमानाः स्त्रियः स्वपतिमभिगच्छन्ति तद्वत् । **जारः** शत्रूणां जारयिता **पूर्भित्** इन्द्रः **सनात्** चिरादेव **आसाम्** अपाम् **आरितः** प्रेरकत्वेन स्वामी भवति । हे **इन्द्र** **अस्मे** अस्माकं स्वभूतानि **पार्थिवा** पार्थिवानि **वसूनि** धनवत्प्रीणयितॄणि हवींषि **पूर्वीः** बह्व्यः **सूनृताः** वाचः स्तुतिलक्षणाश्च **ते** त्वदीयम् **अस्तं** गृहम् **आ** **जग्मुः** आगच्छन्तु । यद्वा अस्मदीयाः स्तुतयस्ते गृहं गच्छन्तु । अस्माकं गृहं त्वदीयानि पार्थिवानि धनान्यभिगच्छन्तु ॥ गमेश्छन्दसि सार्वकालिको लिट् ॥ ॥ ११ ॥