+++
title = "009"
devataa = "इन्द्रः"
RShiH = "अष्ट्रादंष्ट्रः"
ChandaH = "त्रिष्टुप्"

+++


हे इन्द्र **अहिना** अहन्तव्येन वृत्रेण मेघेन वा **जग्रसानान्** ॥  ‘ ग्रस अदने'। अनुदात्तेत् । छन्दसि लिटः कानच् ॥ ग्रस्ताः **सिन्धून्** स्यन्दमाना अपः **सृजः** असृजः निरगमयः । **आदित्** । इदवधारणे । अनन्तरमेव **एताः** आपः **जवेन** वेगेन **प्र** **विविज्रे** । सर्वत्र अत्यन्तं चलिता बभूवुः ॥  ‘ ओविजी भयचलनयोः । अनुदात्तेत् । लिटि ‘इरयो रे' (पा. सू. ६.४.७६ ) इतीरयो रेआदेशः ॥ **उत** अपि च **मुमुक्षमाणाः** इन्द्रेण मोचयितुमिष्यमाणाः **याः** आपः **मुमुच्रे** इन्द्रेण मोचिता अभूवन् । मुचेः कर्मणि लिट् ॥ **अधेत्** अनन्तरमेव **नितिक्ताः** नितरां शुद्धा आपः **न** **रमन्ते** । एकत्र न क्रीडन्ति । किंतु सर्वत्र गमनशीला इत्यर्थः ॥