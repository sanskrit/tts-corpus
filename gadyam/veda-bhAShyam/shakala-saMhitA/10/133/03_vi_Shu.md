+++
title = "003"
devataa = "इन्द्रः"
RShiH = "सुदाः पैजवनः"
ChandaH = "शक्वरी"

+++


**विश्वाः** सर्वाः **अरातयः** अदात्र्यः **अर्यः** अभिगन्त्र्यः **नः** अस्माकं शत्रुभूताः प्रजाः **सु** सुष्ठु **वि** **नशन्त** विनश्यन्तु । हे इन्द्र त्वदर्थं **धियः** कर्माणि स्तुतयो वा प्रवर्तन्ताम् । हे **इन्द्र** **यः** **नः** अस्मान् **जिघांसति** हन्तुमिच्छति । हन्तेः सनि अज्झनगमां सनि' इति दीर्घः । अभ्यासाच्च' इति कुत्वम् । तस्मै **शत्रवे** **वधं** हननसाधनमायुधम् **अस्तासि** क्षेप्ता भवसि । असु क्षेपणे । ताच्छीलिकस्तृन् । **ते** तव **या** **रातिः** धनप्रदानहेतुर्हस्तः । रा दाने । करणे क्तिन् । ‘ मन्त्रे वृषेषपचमनविदभूवीरा  उदात्त: ' इति क्तिन उदात्तत्वम् । सा रातिः **वसु** धनं **ददिः** अस्मभ्यं दाता भवतु ।  ‘ आदृगमहन' इति ददातेः किप्रत्ययः ।  ‘ न लोकाव्यय°' इति वसुशब्दात् षष्ठ्यभावः । सिद्धमन्यत् ॥