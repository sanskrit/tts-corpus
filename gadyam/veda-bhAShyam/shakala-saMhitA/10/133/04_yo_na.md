+++
title = "004"
devataa = "इन्द्रः"
RShiH = "सुदाः पैजवनः"
ChandaH = "महापङ्क्तिः"

+++


हे **इन्द्र** **यः** **जनः** **वृकायुः** । वृको हिंसकोऽरण्यश्वा स्तेनो वा । स इवाचरन् **नः** अस्मान् **अभितः** सर्वतः **आदिदेशति** अभिलक्ष्य आयुधान्यतिसृजति । दिशतेर्लेट्यडागमः । छान्दसः शपः श्लुः । नाभ्यस्तस्याचि पिति' इत्यत्र  ‘ बहुलं छन्दसीति वक्तव्यम्' इति वचनात् प्रतिषेधाभावे लघूपधगुणः ।  ‘ अभ्यस्तानामादिः' इत्याद्युदात्तत्वम् । **तमीं** तमिमं जनम् **अधस्पदं** पादस्याधस्ताद्वर्तमानं **कृधि** कुरु। करोतेश्छान्दसो विकरणस्य लुक् ।' श्रुशृणुपॄकृवृभ्यः' इति हेर्धिः। यतस्त्वं **विबाधः** विशेषेण बाधिता शत्रूणां **सासहिः** **अभिभविता** च **असि**। सिद्धः शेषः ॥