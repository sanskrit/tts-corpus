+++
title = "007"
devataa = "इन्द्रः"
RShiH = "सुदाः पैजवनः"
ChandaH = "त्रिष्टुप्"

+++


हे **इन्द्र** **त्वं** **तां** गाम् **अस्मभ्यं** स्तोतृभ्यः **सु** **शिक्ष** प्रदेहि । शिक्षतिर्दानकर्मा । **या** गौः **जरित्रे** स्तोत्रे **वरं** वरणीयं पयः **प्रति** **दोहते** प्रतिदिनं नैरन्तर्येण दुग्धे ॥ दुहेः ' बहुलं छन्दसि' इति शपो लुगभावः । अदुपदेशात् लसार्वधातुकानुदात्तत्वे शपः पित्त्वादनुदात्तत्वम् । धातुस्वरः शिष्यते । वरम् । वृञ् वरणे' इत्यस्मात् ' ग्रहवृदृनिश्चिगमश्च ' इति कर्मण्यप् ॥ सा प्रत्ता **गौः** **अच्छिद्रोध्नी** निबिडोधस्का अत एव **सहस्रधारा** बहुभिः क्षीरधाराभिरुपेता **मही** महती सती **यथा** **नः** अस्मान् **पयसा** क्षीरेण **पीपयत्** प्रवर्धयेत् तथा तां कुर्विति शेषः ॥  ‘ ओप्यायी वृद्धौ । ण्यन्ताच्छान्दसो लुङ् । व्यत्ययेन धातोः पीभावः । अडभावश्छान्दसः ॥ ॥२१॥