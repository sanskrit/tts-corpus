+++
title = "001"
devataa = "इन्द्रः"
RShiH = "सुदाः पैजवनः"
ChandaH = "शक्वरी"

+++


**अस्मै** **इन्द्राय** । षष्य् र्थे चतुर्थी । अस्येन्द्रस्य **पुरोरथं** रथस्य पुरः पुरतः । ‘पुरोऽव्ययम्' इति गतित्वाद्गतिसमासः । रथस्याग्रतो वर्तमानं **शूषं** बलं **सु** **प्रो** **अर्चत** । हे स्तोतारः सुष्ठु प्रपूजयत । प्र उ इति निपातसमुदायः प्रो इति । ‘ओत्' इति प्रगृह्यसंज्ञम् । इन्द्रो विशेष्यते । समत्सु । समानं माद्यन्यत्रेति समदः संग्रामाः । औणादिकोऽधिकरणे क्विप्। समानस्य छन्दसि० इति सभावः । **समत्सु** संग्रामेषु **संगे** संगमनीये शत्रुबले। ‘डोऽन्यत्रापि दृश्यते ' (पा. सू. ३. २. ४८) इति गमेर्डः। **अभीके** **चित्** अभ्यर्णेऽपि निकटं प्राप्तेऽपि केशाकेश्यवस्थायामपि **लोककृत्** स्थितिकृन्न पलायिता स्थित्वा च **वृत्रहा** वृत्राणामावरकाणां हन्ता एवंविधः स इन्द्रः **अस्माकं** स्तोतॄणां  **चोदिता** धनानां प्रेरिता सन् **बोधि** । अस्माभिः कृतानि परिचरणानि बुध्यताम् । बुधेश्छान्दसे लुङि  ‘ दीपजनबुध°' इत्यादिना कर्तरि च्लेश्चिणादेशः ।  ‘ बहुलं छन्दस्यमाङ्योगेऽपि  इत्यडभावः । अपि च **अन्यकेषां** कुत्सितानामन्येषां शत्रूणाम् **अधि** **धन्वसु** धनुःष्वधिरोपिता **ज्याकाः** कुत्सिता ज्या **नभन्तां** हिंस्यन्तां नश्यन्तु। ज्याशब्दात् कुत्सायां प्रागिवात्कः ( पा. सू. ५. ३. ७०; ७४ )। ‘नभ तुभ हिंसायाम्' । क्रैयादिकः । व्यत्ययेन शप् ॥