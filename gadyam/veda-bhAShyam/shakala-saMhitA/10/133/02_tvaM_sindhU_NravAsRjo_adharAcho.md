+++
title = "002"
devataa = "इन्द्रः"
RShiH = "सुदाः पैजवनः"
ChandaH = "शक्वरी"

+++


हे **इन्द्र** **त्वं** **सिन्धून** स्यन्दनशीलान् जलपूरान् **अधराचः** अधरमधोमुखमञ्चतो गन्तॄन् **अवासृजः** मेघान्निरगमयः । यतस्त्वम् **अहिम्** अन्तरिक्षे गतं मेघम् **अहन्** हतवानसि । यद्वा । अहिमागत्य हन्तारं सर्वस्य जगत आवरकं वृत्रमसुरमहन् हतवानसि । अतो हे **इन्द्र** त्वम् **अशत्रुः** शत्रुरहितः **जज्ञिषे** जायसे । न सन्ति शत्रवोऽस्येति बहुव्रीहौ  ‘ नञ्सुभ्याम् ' इत्युत्तरपदान्तोदात्तत्वम् । जनेर्लिटि  ‘ गमहन इत्यादिनोपधालोपः। द्विर्वचनेऽचि' इति स्थानिवद्भावात् द्विर्वचनम् । तथा **विश्व** सर्वं **वार्यं** वरणीयं संभजनीयं धनं **पुष्यसि** वर्धयसि । वृङ् संभक्तौ । ऋहलोर्ण्यत् ।  ‘ ईडवन्दवृशंसदुहां ण्यतः' इत्याद्युदात्तत्वम् । **तं** तादृशं **त्वा** त्वां **परि** **ष्वजामहे** हविर्भिः स्तुतिभिश्चालिङ्गनं कुर्मः । वशीकुर्म इत्यर्थः।  ‘ ष्वन्ज परिष्वङ्गे'। दंशसञ्जष्वञ्जां शपि' (पा. सू. ६. ४, २५ ) इत्यनुनासिकलोपः । गतमन्यत् ॥