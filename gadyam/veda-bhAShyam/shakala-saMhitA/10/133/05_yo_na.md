+++
title = "005"
devataa = "इन्द्रः"
RShiH = "सुदाः पैजवनः"
ChandaH = "महापङ्क्तिः"

+++


हे **इन्द्र** **यः** **सनाभिः** समानजन्मा शत्रुः **नः** अस्मान् **अभिदासति** उपक्षयति **यश्च** **निष्ट्यः** निकृष्टजन्मा अस्मानुपक्षयति ॥ जातार्थे निकृष्टवाचिनो निःशब्दादव्ययात्त्यप् (पा. सू. ४० २. १०४ )। ह्रस्वात्तादौ तद्धिते ' (पा. सू. ८. ३. १०१ ) इति षत्वम् ॥ **अध** अनन्तरमेव **महीव** **द्यौः** महती द्यौरिव विस्तृतं **तस्य** शत्रोः **बलं** **त्मना** आत्मना।  ‘ मन्त्रेष्वाङ्यादेरात्मनः इत्याकारलोपः । स्वयमेव **अव** **तिर** जहि अवतिरतिर्वधकर्मा । गतमन्यत् ॥