+++
title = "001"
devataa = "अग्निः"
RShiH = "त्रित आप्त्यः"
ChandaH = "त्रिष्टुप्"

+++


हे **यविष्ठ** युवतमाग्ने **उशतः** स्तुतीः श्रोतुं कामयमानान् **देवान्** **पिप्रीहि** हविर्भिः प्रीणय । हे **ऋतुपते** ऋतूनां देवयागकालानां स्वामिन्नग्ने **ऋतून्** यागकालान् **विद्वान्** जानानस्त्वम् **इह** अस्मिन् यज्ञे तान् **यज** पूजय । किंच हे अग्ने **दैव्याः** देवेषु भवाः “ अग्निर्होताश्विनावध्वर्यू त्वष्टाग्नीन्मिन्न उपवक्ता' (तै. आ. ३. ३) इत्यत्रोक्ताः **ये** **ऋत्विजः** सन्ति **तेभिः** तैः सह देवान् यज । यद्वा । दैव्या देवेषु भवा ऋत्विज आश्वलायनेनोक्ताः चन्द्रमा ब्रह्मादित्योऽध्वर्युः पर्जन्य उद्गाता (आश्व. गृ. १. २३. ८-९) इति । तैः सह यज । यस्मात् **त्वं** होतॄणां मध्ये **आयजिष्ठः** अभिमुख्येन देवानां यष्टृतमः **असि** भवसि ॥