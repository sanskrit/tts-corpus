+++
title = "006"
devataa = "अग्निः"
RShiH = "त्रित आप्त्यः"
ChandaH = "त्रिष्टुप्"

+++


हे अग्ने **विश्वेषां** सर्वेषाम् **अध्वराणां** यज्ञानाम् **अनीकं** मुखं प्रधानं **चित्रं** चायनीयं नानारूपं वा **केतुं** प्रज्ञापकं **त्वा** त्वां **जनिता** जनयिता प्रजापतिर्यजमानो वा **जजान** जनयामास । उत्पादितः **सः** त्वं **नृवतीः** दासादियुक्ताः **क्षाः** । पृथिवीनामैतत् । क्षयन्त्यत्रेति क्षा भूमिः। **अनु** **आ** यजस्व अनुप्रयच्छ । यद्वा । नृवतीनृभिः संस्कृतानि क्षा अनु पृथिवीं वेदिलक्षणामनुगतानि वेद्यामासादितानि **स्पार्हाः** स्पृहणीयानि **क्षुमतीः** स्तुतिमन्त्रलक्षणशब्दवन्ति **विश्वजन्याः** सर्वजनहितानि वृष्ट्यन्नहेतुत्वात् तानि **इषः** अन्नानि हविर्लक्षणानि यजस्व देवेभ्यः
प्रयच्छ॥