+++
title = "005"
devataa = "अग्निः"
RShiH = "त्रित आप्त्यः"
ChandaH = "त्रिष्टुप्"

+++


**दीनदक्षाः** सततयाजनेन दीनबला दीनोत्साहा वा **मर्त्यासः** मर्त्या मनुष्या ऋत्विजः **पाकत्रा** पाकेन । बहुलग्रहणादस्मादपि तृतीयार्थे त्राप्रत्यर्थः । पाकेन पक्तव्येन विशिष्टज्ञानरहितेनाल्पेन वा मनसा युक्ताः सन्तो यज्ञसंबन्धि **यत्** कर्म **न** **मन्वते** न जानन्ति तत् कर्म **विजानन्** **होता** देवानामाह्वाता होमनिष्पादको वा **क्रतुवित्** कर्मवित् **यजिष्ठः** देवानामतिशयेन यष्टा सः **अग्निः** स्विष्टकृत् **ऋतुशः** ऋतावृतौ स्वे स्वे यागयोग्ये काले **देवान्** **यजाति** यजतु हविर्भिः पूजयतु ॥