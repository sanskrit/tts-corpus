+++
title = "002"
devataa = "अग्निः"
RShiH = "त्रित आप्त्यः"
ChandaH = "त्रिष्टुप्"

+++


हे अग्ने **जनानां** यजमानार्थं **होत्रं** होतुः कर्म तेन क्रियमाणं स्तोत्रं **वेषि** कामयसे। **उत** अपि च **पोत्रं** पोतुः कर्म तेन क्रियमाणां स्तुतिं कामयसे। किंच **मन्धाता** मेधावी **ऋतावा** सत्यवांस्त्वं द्रविणोदाः **असि** धनस्य प्रदाता भवसि । अथ परोक्षकृतः । वयं देवेभ्यः **हवींषि** **स्वाहा** **कृणवाम** स्वाहा करवाम। प्रयच्छाम । ततः **देवः** दीप्यमानः **अर्हन्** प्रशंस्यो यजमानयोग्यो वा **अग्निः** देवान **यजतु** । तैर्हविर्भिः पूजयतु ।