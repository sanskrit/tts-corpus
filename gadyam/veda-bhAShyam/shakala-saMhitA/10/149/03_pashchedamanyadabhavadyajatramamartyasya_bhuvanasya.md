+++
title = "003"
devataa = "सविता"
RShiH = "अर्चन् हैरण्यस्तूपः"
ChandaH = "त्रिष्टुप्"

+++


**अन्यत्** सवितृव्यतिरिक्तम् **इदं** देवतान्तरं **पश्चा** पश्चात् । ' पश्च पश्चा च च्छन्दसि । ( पा. सू. ५. ३. ३३ ) इति निपात्यते । सवितृप्रेरणानन्तरमेव **यजत्रं** यष्टव्यम् **अभवत्** । केन साधनेन । **अमर्त्यस्य** मरणरहितस्य **भुवनस्य** लोकस्य स्वर्गाख्यस्य संबन्धिना **भूना** भूतेन । स्वर्गं उत्पन्नेन सोमेनेत्यर्थः । यद्वा । अमर्त्यस्य भुवनस्य संबन्धीदं देवतान्तरं भूना भूम्ना बहुत्वेन युक्तं यष्टव्यमभवत् । कुत इत्यत आह । हे **अङ्ग** स्तोतः **सुपर्णः** शोभनपतनः **गरुत्मान्** सोमस्यापहर्ता तार्क्ष्यः **सवितुः** प्रेरकादस्माद्देवात् **पूर्वः** प्रथमभावी सन् **जातः** । अतो हेतोः सुपर्णो गरुत्मान् **अस्य** सवितुः **धर्म** धारणमनुसृत्य वर्तते । सवितृप्रेरणाधीनत्वात्सर्वंगतीनां सोमाहरणमपि तदधीनमिति सवितृप्रेरणानन्तरमेव सर्वे सोमयागाः प्रवर्तन्त इत्यर्थः । **उ** इति पूरकः ॥