+++
title = "002"
devataa = "सविता"
RShiH = "अर्चन् हैरण्यस्तूपः"
ChandaH = "त्रिष्टुप्"

+++


**यत्र** यस्मिन्नन्तरिक्षे **समुद्रः** समुन्दनशीलो मेघः **स्कभितः** स्तम्भितो वायुपाशैर्बद्धः सन् **व्यौनत्** विशेषेण भूमिमुनत्ति उदकैः क्लेदयति ।  ‘ उन्दी क्लेदने । अस्माच्छान्दसे लङि रूपमेतत् । हे **अपां** **नपात्** मध्यमस्थान वैद्युताग्ने तव संबन्धी **सविता** प्रेरको देवः” तस्य तत्स्थानं **वेद** वेत्ति जानाति । **अतः** अस्मादेव सवितुः **भूः** भूमिरासीत् । **अतः** एव **उत्थितम्** ऊर्ध्वमवस्थितं **रजः** अन्तरिक्षं च **आः** आसीत् अजायत । अस्तेर्लङि  ‘ बहुलं छन्दसि ' इतीडभावः ।  ‘ हल्ङ्याब्भ्यः' इति लोपः । **अतः** अस्मादेव सवितुः **द्यावापृथिवी** द्यावापृथिव्यौ **अप्रथेतां** विस्तीर्णेऽप्यभूताम् ॥