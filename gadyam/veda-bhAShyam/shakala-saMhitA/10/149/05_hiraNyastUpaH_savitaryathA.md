+++
title = "005"
devataa = "सविता"
RShiH = "अर्चन् हैरण्यस्तूपः"
ChandaH = "त्रिष्टुप्"

+++


हे **सवितः** प्रेरक **त्वा** त्वाम् **आङ्गिरसः** अङ्गिरसः पुत्रः **हिरण्यस्तूपः** मम पिता **अस्मिन्** **वाजे** अन्ने निमित्तभूते सति **यथा** **जुह्वे** आहूतवान् **एव** एवम् **अर्चन्** एतत्संज्ञोऽहं **त्वा** त्वाम् **अवसे** अवनाय रक्षणार्थं **वन्दमानः** स्तुवन् आह्वयामीति शेषः । आहूय च **सोमस्येवांशुं** यथा सोमलतां प्रति यजमाना जाग्रति यागपर्यन्तं तद्रक्षणे प्रबुद्धा वर्तन्ते तथा **अहं** त्वत्परिचर्यां **प्रति** **जागर** जागर्मि । जागर्तेर्णल्युत्तमैकवचने रूपम् । अत्र निरुक्तं - ' हिरण्यस्तूपो हिरण्मयस्तूपो हिरण्यमयः स्तूपोऽस्येति वा । स्तूपः स्त्यायतेः संघातः । सवितर्यथा त्वाङ्गिरसो जुह्वे वाजेऽन्नैऽस्मिन्नेवं  त्वार्चन्नवनाय वन्दमानः सोमस्येवांशुं प्रतिजागर्म्यहम् ' ( निरु. १०. ३३) इति॥७॥