+++
title = "001"
devataa = "सविता"
RShiH = "अर्चन् हैरण्यस्तूपः"
ChandaH = "त्रिष्टुप्"

+++


**सविता** सर्वस्व प्रसविता प्रेरको मध्यमस्थानो देवः सोऽयं **यन्त्रैः** यमनसाधनैर्वृष्टिप्रदानादिभिरुपायैर्वायवीयैः पाशैर्वा **पृथिवीं** प्रथितां भूमिम् **अरम्णात्** अरमयत् । सुखेनावस्थापयति । तथा स एव **सविता** **अस्कम्भने** । पतनप्रतिबन्धकम् आलम्बनं स्कम्भनम् । तद्रहिते स्थले **द्यां** द्युलोकमपि **अदृंहत्** दृढीकृतवान् । यथाधो न पतति तथात्मीयैरेवोपायैरवस्थापितवानित्यर्थः । **अश्वमिव** **धुनिं** कम्पयितव्यं कम्पयितारं वा **अन्तरिक्षम्** अन्तरा क्षान्तं मध्यमस्थानगतम् **अतूर्ते** केनाप्यहिंसितेऽत्वरमाणे वा नभसि वायवीयैः पाशैः **बद्धं** **समुद्रं** मेघमयमेव **सविता** **अधुक्षत्** उदकानि दोग्धि । यद्वा । अन्तरिक्षमिति सप्तम्यर्थे प्रथमा । अतूर्तेऽन्तरिक्षे बद्धं समुदितारं धुनिं कम्पनीयं मेघमश्वमिवाधुक्षत् । सविता क्लेशयति ।  ‘ धुक्ष धिक्ष संदीपनक्लेशनजीवनेषु । यथा शिक्षकः सादी अश्वं क्लेशयत्येवं वर्षणाय मेघं क्लेशयतीत्यर्थः। अत्र निरुक्तं --- सविता यन्त्रैः पृथिवीमरमयदनारम्भणेऽन्तरिक्षे सविता द्यामदृंहदश्वमिवाधुक्षद्धुनिमन्तरिक्षे मेघं बद्धमतूर्ते बद्धमतूर्णं इति वात्वरमाण इति वा सविता समुदितारम् ' ( निरु. १०. ३२ ) इति ॥