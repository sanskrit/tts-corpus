+++
title = "008"
devataa = "विश्वेदेवाः"
RShiH = "सध्रिर्वैरूपो घर्मो वा तापसः"
ChandaH = "त्रिष्टुप्"

+++


**सहस्रधा** सहस्रसंख्याकेषु ब्रह्मादिस्तम्बपर्यन्तेषु देहेषु **पञ्चदशानि** । चक्षुः श्रोत्रं मनो वाक् प्राण इत्येतानि पञ्च। तदाधारत्वेन मातापित्रोः सकाशादागतानि पृथिव्यप्तेजोवाय्वाकाशरूपाणि भूतानि मिलितानि दश । एवं पञ्चदशसंख्याकानि **उक्था** उक्थान्युत्कृष्टान्यङ्गानि विद्यन्ते प्राणिदेहेषु जातेषु । **द्यावापृथिवी** ॥ षष्ठीद्विवचनस्य  ‘ सुपां सुलुक् । इति पूर्वसवर्णदीर्घः ॥ द्यावापृथिव्योः **यावत्** यत्परिमाणमस्ति **तावदित्** तत्परिमाणमेवात्माधिष्ठितं प्राणिदेहजातं भवति । यावत्तावच्छब्दयोः  ‘ यत्तदेतेभ्यः परिमाणे वतुपि ' ( पा. सू.५.२.३९ ) ‘आ सर्वनाम्नः' ( पा. सू. ६.३.९१ ) इति दीर्घः ॥ किंच **सहस्रधा** सहस्रसंख्याकेषु **सहस्रं** **महिमानः** सहस्रसंख्याका महान्तो व्यवहारविशेषा भवन्ति । प्रतिविषयं प्रतिक्षणं दर्शनश्रवणादिव्यवहारनिष्पत्तेः । सहस्रधेत्यत्र विधार्थे धाप्रत्ययः । **ब्रह्म** जगत्कारणं वस्तु **यावत्** नानाविधप्राणिदेहरूपेण यावत्परिमाणं भूत्वा **विष्ठितं** विशेषेण स्थितं **वाक्** **तावती** तत्परिमाणा भवति । एकैकस्याभिधेयार्थस्यैकैकनामापेक्षणात् । अन्यत्रापि श्रूयते -- सर्वाणि रूपाणि विचिन्त्य धीरो नामानि कृत्वाभिवदन्यदास्ते '(तै. आ.३.१२.७) इति । सहस्रधा पञ्चदशान्युक्थेति पञ्च हि दशतो भवन्ति ' (ऐ. आ. १. ३. ८) इत्यादिकमारण्यकमत्रानुसंधेयम् ॥