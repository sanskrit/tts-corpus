+++
title = "007"
devataa = "विश्वेदेवाः"
RShiH = "सध्रिर्वैरूपो घर्मो वा तापसः"
ChandaH = "त्रिष्टुप्"

+++


**अस्य** यज्ञरूपस्य परमात्मनः **अन्ये** **चतुर्दश** चतुर्दशसंख्याकाः **महिमानः** विभूतयो भवन्ति । **तं** यज्ञं **सप्त** सप्तसंख्याकाः **धीराः** धीमन्तो होत्रादयः **वाचा** शस्त्ररूपया **प्र** **णयन्ति** प्रकर्षेण नयन्ति । **आप्नानम्** ॥  ‘ आप्लृ व्याप्तौ ' । ताच्छीलिके चानशि व्यत्ययेन विकरणस्य व्यत्ययः॥ व्यापनशीलं **तीर्थं** पापोत्तारणसमर्थं चात्वालोत्करमध्यदेशम् **इह** अस्मिन् यज्ञे **कः** **प्र** **वोचत्** को वक्ति । न कोऽपीत्यर्थः । **येन** **पथा** येन यज्ञमार्गेण **सुतस्य** अभिषुतं सोमं **प्रपिबन्ते** देवा अतिशयेन पिबन्ति ॥ ‘पा पाने । पाघ्रा इत्यादिना पिबादेशः । व्यत्ययेन आत्मनेपदम्। उपसर्गेण समासः । यद्योगादनिघाते ‘तिङि चोदात्तवति' इति गतेर्निघातः ॥