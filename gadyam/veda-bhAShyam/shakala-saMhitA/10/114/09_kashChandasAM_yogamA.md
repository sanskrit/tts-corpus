+++
title = "009"
devataa = "विश्वेदेवाः"
RShiH = "सध्रिर्वैरूपो घर्मो वा तापसः"
ChandaH = "त्रिष्टुप्"

+++


**धीरः** धीमान् **कः** मानुषः **छन्दसां** गायत्र्यादीनां **योगं** स्तुतशस्त्रात्मना नियोगम् **आ** **वेद** आजानाति । **कः** वा **धिष्ण्यम्** । धिष्ण्यानि होत्रादीनां सप्त स्थानानि । तदर्हां **वाचं** **प्रति** **पपाद** प्रतिपादयति । करोति । किंच **ऋत्विजां** होत्रादीनां सप्तानाम् **अष्टमम्** अष्टसंख्यापूरकं **शूरं** स्वतन्त्रं **कम्** **आहुः** वदन्ति । **कः** **स्वित्** कः खलु **इन्द्रस्य** **हरी** ऋक्सामरूपौ द्वावश्वौ ।  ‘ ऋक्सामे व इन्द्रस्य हरी' (तै. सं. ६,७,९.२ ) इत्याम्नायते । तादृशौ हरी **नि** **चिकाय** नितरां पूजयति । जानाति । वेदिता प्रतिपादयिताष्टसंख्यापूरकस्य देवस्य ज्ञाता वा परमात्मनोऽन्यो नास्तीत्यर्थः ॥