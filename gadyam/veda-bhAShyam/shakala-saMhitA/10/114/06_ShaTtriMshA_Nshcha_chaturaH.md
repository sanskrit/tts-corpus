+++
title = "006"
devataa = "विश्वेदेवाः"
RShiH = "सध्रिर्वैरूपो घर्मो वा तापसः"
ChandaH = "त्रिष्टुप्"

+++


पूर्वं सामान्येन यज्ञग्रहानुक्त्वेदानीं सर्वग्रहादिपूर्वको यज्ञोऽभिधीयते । **षट्त्रिंशान्** । द्वावुपांश्वन्तर्यामौ । ऐन्द्रवायवादयस्त्रयो द्विदेवस्यग्रहाः । द्वौ शुक्रामन्थिनौ । आग्रयण उक्थ्यो ध्रुवश्चेति त्रयः । ऋतुग्रहा द्वादश । ऐन्द्राग्नो वैश्वदेवश्च द्वौ । त्रयो मरुत्वतीयाः । एको माहेन्द्रः । आदित्यसावित्रौ द्वौ । वैश्वदेवः पात्नीवतो हारियोजन इति त्रयो ग्रहाः । एवं षट्त्रिंशद्भवन्ति । अत्यग्निष्टोमे पूर्वे षट्त्रिंशद्ग्रहा द्वावंश्वदाभ्यौ दधिग्रहः षोडशीति चेति चत्वारः । एतांश्चत्वारिंशत्संख्याकान् ग्रहान् **कल्पयन्तः** सोमेन पूरयन्तः। किंच **आद्वादशम्** ॥  ‘ आङ् मर्यादाभिविध्योः' (पा. सू. २. १. १३) इत्यव्ययीभावसमासः । तस्य स्वरः ॥ द्वादशसंख्याकप्रउगादिशस्त्रसमाप्तिपर्यन्तं **छन्दांसि** गायत्र्यादीनि **दधतः** स्तुतशस्त्रादिरूपेण धारयन्तः **कवयो** **मनीषा** । तृतीयाद्या आकारः । मनीषया बुद्ध्या एवं **यज्ञं** **विमाय** निर्माय **रथम्** । रमन्त्यत्रेति रथो यज्ञः । तं **रथं** यज्ञम् **ऋक्सामाभ्यां** **प्र** **वर्तयन्ति** प्रकर्षेण संपादयन्ति ॥ चतुर इत्यत्र  ‘ चतुरः शसि ' ( पा. सू. ६. १.१६७ ) इत्यन्तोदात्तत्वम् ॥