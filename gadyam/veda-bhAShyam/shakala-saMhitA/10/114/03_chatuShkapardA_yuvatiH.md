+++
title = "003"
devataa = "विश्वेदेवाः"
RShiH = "सध्रिर्वैरूपो घर्मो वा तापसः"
ChandaH = "त्रिष्टुप्"

+++


**चतुष्कपर्दा** चतुष्कोणा **युवतिः** स्त्रीरूपा **सुपेशाः** शोभनालंकारा **घृतप्रतीका** घृतप्रमुखहविष्का एतादृशी वेदिः **वयुनानि** ज्ञातव्यानि पदार्थजातानि कर्माणि स्तोत्राणि वा **वस्ते** आच्छादयति । **तस्यां** वेद्यां **वृषणा** वृषणौ हविषां वर्षितारौ **सुपर्णा** सुपर्णौ सुपतनौ जायापती यजमानब्रह्माणौ वा **नि** **षेदतुः** निषण्णौ भवतः। **यत्र** यस्यां वेद्यां **देवाः** अग्न्यादयः **भागधेयम्** । स्वार्थिको धेयप्रत्ययः । स्वस्वभागं हविः **दधिरे** धारयन्ति । यद्वा। चतुष्कपर्दा नामाख्यातोपसर्गनिपाताश्चत्वारः कपर्दस्थानीय यस्याः सा युवतिस्तरुणी नित्या घृतप्रतीका दीप्यमानवर्णावयवैषौपनिषदी वाग्वयुनानि ज्ञानानि वस्ते आच्छादयति । तस्यां वाचि सुपर्णा सुपर्णौ जीवपरमात्मानौ निषण्णौ भवतः । यत्र। ' इतराभ्योऽपि दृश्यन्ते ' इति तृतीयार्थे त्रल्प्रत्ययः । यया वाचा देवा भागं धारयन्ति ।