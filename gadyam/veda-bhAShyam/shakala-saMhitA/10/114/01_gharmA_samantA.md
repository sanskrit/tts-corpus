+++
title = "001"
devataa = "विश्वेदेवाः"
RShiH = "सध्रिर्वैरूपो घर्मो वा तापसः"
ChandaH = "त्रिष्टुप्"

+++


**समन्ता** समन्तौ संव्याप्तदिगन्तौ घर्मा । ' घृ क्षरणदीप्त्योः' । घर्मौ दीप्यमानावग्न्यादित्यौ **त्रिवृतम्** । 'त्रयो वा इमे त्रिवृतो लोकाः' ( ऐ. आ. १. १. २ ) इत्याम्नानात् । त्रैलोक्यं **व्यापतुः** । स्वतेजोभिर्व्याप्तवन्तौ । **मातरिश्वा** अन्तरिक्षे वर्तमानो वायुः **तयोः** अग्न्यादित्ययोः **जुष्टिं** प्रीतिं **जगाम** गतवान् । यदा **सहसामानम्** । सामशब्द उपलक्षकः । वेदत्रयतेजःसहितम् ।  ‘ सर्वं तेजः सामरूप्यं ह शश्वत् ' (तै. ब्रा. ३. १२.९.२ ) इत्याम्नानात् । ईदृशम् **अर्कम्** अर्चनीयं सूर्यं **देवाः** दीप्यमानाः स्वरश्मयः **विदुः** विविदुः लेभिरे प्रापुः तदा **दिधिषाणाः** लोकधारणशीलास्ते **दिवः** द्युलोकस्य संबन्धि **पयः** उदकम् **अवेषन्** व्याप्तवन्तः । ववर्षुरित्यर्थः ॥ दिवस्पय इत्यत्र 'षष्ठ्याः पतिपुत्र ' इति सत्वम् । दिधिषाणाः । ‘धिष धारणे ' । चानश् । शपः श्लुः ॥ यद्वा ।  ‘ धि धारणे । सनन्तस्य चानश् । 'अज्झनगमां सनि ' इति दीर्घाभावश्छान्दसः । यद्वा । समन्तौ संगतौ घर्मौ स्वयं दीप्यमानौ जीवेश्वरौ त्रिवृतं सत्त्वरजस्तमोगुणात्मिकां मायां व्यापतुः । नियन्तृनियन्तव्यभावेन मातरिश्वा परमात्मा तयोर्जुष्टिं संभोक्तव्यपदार्थैः संजातां प्रीतिं जगाम । गतवान् । तं परमात्मानं वेदमयमिमं सूर्यमिति देवा जानन्ति ॥