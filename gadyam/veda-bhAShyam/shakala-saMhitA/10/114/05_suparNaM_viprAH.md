+++
title = "005"
devataa = "विश्वेदेवाः"
RShiH = "सध्रिर्वैरूपो घर्मो वा तापसः"
ChandaH = "त्रिष्टुप्"

+++


**विप्राः** मेधाविनः **कवयः** क्रान्तप्रज्ञा मनुष्याः **सुपर्णं** सुपतनम् **एकं** **सन्तं** परमात्मानं **वचोभिः** स्तुतिलक्षणैर्वचनैः **बहुधा** बहुप्रकारं कल्पयन्ति कुर्वन्ति । किंच त एव कवयः **अध्वरेषु** यज्ञेषु **छन्दांसि** गायत्र्यादीनि सप्त छन्दांसि **दधतः** स्तोत्रशस्त्रादिना धारयन्तो द्वादशसंख्याकान् **सोमस्य** **ग्रहान्** ग्रहणसाधनानि पात्राण्युपांश्वन्तर्यामादीनि **मिमते** निर्मिमते ॥ ग्रहान् । गृह्यत एभिरिति ग्रहाः ।  ‘ ग्रहवृदृनिश्चिगमश्च ' इति करणेऽप्प्रत्ययः । सोमस्येति कर्मणि षष्ठी । द्वादश इत्यत्र ‘संख्या ' (पा. सू. ६, २. ३५) इति पूर्वपदप्रकृतिस्वरत्वम् ॥ ॥ १६ ॥