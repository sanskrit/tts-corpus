+++
title = "002"
devataa = "विश्वेदेवाः"
RShiH = "सध्रिर्वैरूपो घर्मो वा तापसः"
ChandaH = "त्रिष्टुप्"

+++


**निर्ऋतीः** । पृथिवीनामैतत् । अनेनेतरलोकावुपलक्ष्येते । तत्राधिष्ठिताः **तिस्रः** अग्न्यादिदेवताः **देष्ट्राय** हविषां प्रदानाय **उपासते**। यजमाना उपासनं कुर्वते । ततः **दीर्घश्रुतः** प्रभूतकीर्तयः **वह्नयः** जगतः प्रापिकास्ता देवताः **वि** **जानन्ति** । एतैः कृतामुपासनां मन्वत एव । यद्वा ।
निर्ऋतीः । निःशेषेण ऋच्छन्ति गच्छन्तीति निर्ऋतयः । तास्तिस्रः सृष्टिस्थितिसंहृतीः देष्ट्रायात्मनः कर्मभोगदानायोपासते ते दीर्घश्रुतो दीर्घं संसारे शृण्वन्तो मन्तव्यदृश्यादिपदार्थं जानन्तः । मन्त्रदृष्ट्यादिरूपमजानन्त इत्यर्थः । अत एव वह्नयः संसारस्य वोढारस्ता न जानन्ति । **कवयः** क्रान्तदर्शिनस्तु **तासां** सृष्ट्यादीनामन्यादीनां वा **निदानं** मूलकारणं परमात्मानं **नि** **चिक्युः** नितरां चिन्वन्ति जानन्ति। **परेषु** उत्कृष्टेषु वा **गुह्येषु** वा गोप्तव्येषु कर्मसु यमनियमादिषु **व्रतेषु** **याः** प्रवृत्तयः सन्ति तासां निदानं नि चिक्युः जानन्ति ॥  ‘ चिञ् चयने । लिटि  ‘ विभाषाञ्चेः° " इत्यभ्यासादुत्तरस्य कवर्णादेशः । यद्वा । चायतेर्लिटि ' चायः की ' (पा. सू. ६. १. ३५) इति छन्दसि की इत्यादेशः ॥