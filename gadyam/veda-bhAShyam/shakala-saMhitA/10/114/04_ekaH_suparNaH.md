+++
title = "004"
devataa = "विश्वेदेवाः"
RShiH = "सध्रिर्वैरूपो घर्मो वा तापसः"
ChandaH = "जगती"

+++


**एकः** सर्वकार्येष्वसहायः **सुपर्णः** सुपतनो मध्यमस्थानो देवः **समुद्रम्** अन्तरिक्षम् **आ** **विवेश** आविशति । आविश्य च **स** **इदं** **विश्वं** सर्वं **भुवनं** भूतजातं **वि** **चष्टे** । अनुग्राह्यतयाभिपश्यति । **तम्** एवंरूपं देवं **पाकेन** परिपक्वेन **मनसा** **अन्तितः** समीपेऽहम् **अपश्यम्** अदर्शम् । किंच **माता** उदकानां निर्मात्री माध्यमिका वाक् तां **रेळिह** आस्वादयति । उपजीवनमात्रमत्र लक्ष्यते । **स** **उ** स खलु **मातरं** वाचं **रेळिह** लेढि। तामेवोपजीवति।  ‘ लिह आस्वादने । यद्वा । सुपर्णः पक्षवान्निराधारसंचार्येकः प्राणवायुः परमात्मा वा समुद्रम् । समुद्र््वन्ति आपोऽस्मादिति समुद्रमन्तरिक्षम् । यद्वा । समुद्द्रवणं सर्वतो गमनम्। तच्छीलं प्रपञ्चजातमाविष्टवान् ।  ‘ तत्सृष्ट्वा तदेवानुप्राविशत् ' ( तै. आ. ८, ६ ) इति श्रुतेः । वायुपक्षे वाय्वादिरूपेण आ विवेश । स इदं विश्वं सर्वं लोकं वि चष्टे विशेषेण ख्यापयति । सति हि प्राणे परमात्मनि वा जीवन्तः पुरुषा लोकं विख्यातं कुर्वन्ति । तं देवमुपासकोऽहं पाकेन परिपक्वज्ञानेन मनसा अन्तितः ॥ अन्तिकशब्दात्तसिः । अन्तिकस्य तसि कादिलोपो भवत्याद्युदात्तत्वं च ( पा. सू. ६. ४. १४९. ८) इति कादिलोपः ॥ अन्तिके समीपे स्वहृदयेऽपश्यम् । तं प्राणं माता वाक् रेळिह  । वाक् प्राणेऽन्तर्भवतीत्यर्थः । स्वापे हि वाग्व्यापारो न दृश्यते प्राणव्यापारस्तु दृश्यत इति ॥