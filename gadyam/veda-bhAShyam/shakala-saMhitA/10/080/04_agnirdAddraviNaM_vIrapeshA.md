+++
title = "004"
devataa = "अग्निः"
RShiH = "अग्निः सौचीको वैश्वानरो वा सप्तिर्वा वाजंभरः"
ChandaH = "त्रिष्टुप्"

+++


अयम् **अग्निः** **वीरपेशाः** प्रेरकज्वालारूपः **द्रविणं** धनं **दात्** ददाति । तथा **अग्निर्ऋषिं** मन्त्रद्रष्टारं पुत्रं प्रयच्छतीति शेषः । ऋषिः  विशेष्यते । **यः** ऋषिः **सहस्रा** गवां सहस्राणि **सनोति** भजते दक्षिणात्वेन तमृषिं ददातीति । तथा **अग्निः** **दिवि** द्युलोके **हव्यं** यजमानैर्हुतम् **आ** **ततान** देवेषु विस्तारयति । तथा **अग्नेर्धामानि** शरीराणि **विभृता** विभृतानि संभृतानि **पुरुत्रा** बहुषु स्थानेष्वाहवनीयधिष्ण्यादिषु क्षित्यादिषु वा ॥