+++
title = "005"
devataa = "अग्निः"
RShiH = "अग्निः सौचीको वैश्वानरो वा सप्तिर्वा वाजंभरः"
ChandaH = "त्रिष्टुप्"

+++


**अग्निमुक्थैः** शस्त्रैः ऋषयः पूर्वे **वि** **हृयन्ते** विविधमाह्वयन्ति यज्ञे स्वीये । **अग्निं** **नरः** मनुष्याः **यामनि** संग्रामे । यातिर्वधकर्मसु पठितः। **बाधितासः** शत्रुभ्यो बाधिताः प्राप्नुवन्ति जयार्थम् । तथा **अग्निं** **वयः** पक्षिणः **अन्तरिक्षे** **पतन्तः** पश्यन्ति रात्रिषु । तस्मादिमां वयांसि  नक्तं नाध्यासते' (तै. सं. ५, ६. ४. ४ ) इति ब्राह्मणम् । यद्वा दावभूतमग्निमन्तरिक्षगा वयः पतन्ति । तथा **अग्निः** **गोनां** गवां **सहस्रा** सहस्राणि **परि** परितः **याति** गच्छति ।