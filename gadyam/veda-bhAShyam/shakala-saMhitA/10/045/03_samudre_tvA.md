+++
title = "003"
devataa = "अग्निः"
RShiH = "वत्सप्रिः"
ChandaH = "त्रिष्टुप्"

+++


हे **अग्ने** **समुद्रे** महोदधौ जायमानम् **अप्स्वन्तः** अपां मध्ये वडवात्मना स्थितं **त्वा** त्वां **नृमणाः** नृषु मनुष्येष्वनुग्राहकतयासक्तचित्तो वरुणः **ईधे** संदीपितवान् । किंच **नृचक्षाः** नृणां प्रत्यक्षेण द्रष्टादित्यः **दिवः** द्युलोकस्य संबन्धिनि **ऊधन्** ऊधसि ऊधःस्थानीय आदित्यमण्डले यज्ञे वा **ईधे** संदीपितवान् । किंच **तृतीये** त्रयाणां पूरके **अपां** वृष्ट्युदकानाम् **उपस्थे** स्थाने **रजसि** अन्तरिक्षलोके **तस्थिवांसं** विद्युद्रूपेणावस्थितं **त्वा** त्वां **महिषाः** महान्तो माध्यमिका देवगणा मरुदादयः स्तोतारः अवर्धन् स्तुतिभिरवर्धयन् । यद्वा । वाजसनेयकोक्तप्रकारेणार्थो द्रष्टव्यः । तद्यथा-’ समुद्रे त्वा नृमणा अप्स्वन्तरिति । प्रजापतिर्वै नृमणा अप्सु त्वा प्रजापतिरित्येतन्नृचक्षा ईधे दिवो अग्र ऊधन्निति प्रजापतिर्वे नृचक्षा आपो दिव ऊधस्तृतीये त्वा रजसि तस्थिवांसमिति द्यौर्वे तृतीयं रजोऽपामुपस्थे महिषा अवर्धन्निति प्राणा वै महिषा दिवि त्वा प्राणा अवर्धन्नित्येतत् ' (श. ब्रा. ६. ७. ४. ५) इति ॥