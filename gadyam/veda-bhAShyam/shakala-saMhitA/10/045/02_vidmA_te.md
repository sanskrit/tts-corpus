+++
title = "002"
devataa = "अग्निः"
RShiH = "वत्सप्रिः"
ChandaH = "त्रिष्टुप्"

+++


हे **अग्ने** **ते** तव **त्रेधा** त्रिषु स्थानेषु पृथिव्यन्तरिक्षद्युलोकेषु स्थितानि **त्रयाणि** अग्निवाय्वादित्याख्यानि त्रीणि रूपाणि **विद्म** वयं जानीमः। किंच हे अग्ने **ते** तव **धाम** धामानि स्थानानि **विभृता** विभृतानि **पुरुत्रा** बहुधा बहूनि वा गार्हपत्याहवनीयान्वाहार्यपचनादीनि **विद्म** । किंच **ते** तव **गुहा** गूढम् अवेदविद्भिरविज्ञातं **परमम्** उत्कृष्टं वेदे प्रसिद्धं **यत्** **नाम** अस्ति तत् **विद्म** वेदविदो वयं विजानीमः । किंच त्वं **यतः** यस्मात् **आजगन्थ** आगतवानसि । उत्पन्नवानित्यर्थः । **तम्** **उत्सम्** उत्स्यन्दयितारमुत्पादयितारं कारणात्मानं **विद्म** जानीमः ॥