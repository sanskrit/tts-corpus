+++
title = "007"
devataa = "इन्द्रः (मरुतः)"
RShiH = "गौरवीतिः"
ChandaH = "त्रिष्टुप्"

+++


हे इन्द्र **त्वं** **नमुचिम्** एतत्संज्ञकमसुरं **जघन्थ** हतवानसि। कीदृशम् । **मखस्युम्** ऋषेर्यज्ञं विधातुमिच्छन्तं यद्वा त्वदीयं धनमिच्छन्तम्। किं कुर्वन् । **दासम्** उपक्षपयितारं नमुचिमसुरम् **ऋषये** मनवे **विमायं** विगतमायं **कृण्वानः** कुर्वन्। **किंच** त्वं **देवत्रा** देवेषु मध्ये **मनवे** ऋषये सामान्येन मनुष्याय वा **पथः** मार्गान् **स्योनान्** **चकर्थ** कृतवानसि । अथवा **देवत्रा** देवेषु मध्ये गन्तव्यान् मार्गानिति वा संबन्धः। स्योनांश्चकर्थेत्युक्तमेव विवृणोति । अञ्जसेव **यानान्** इति । इवेत्येवकारार्थे । अञ्जसैवाकुटिलेनैव यानान् गन्तॄन् मार्गानकरोः अथवा मार्गेणाकुटिलेनैव गन्तॄंश्चकर्थं । यथा लोकेस्रुघ्नं गतो मार्गः काञ्चीं गतो मार्ग इति मार्गस्य गन्तृत्वोपचारः तद्वदत्रापि यातृत्वं द्रष्टव्यम् ॥