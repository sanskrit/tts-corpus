+++
title = "016"
devataa = "यमः"
RShiH = "यमः"
ChandaH = "अनुष्टुप्"

+++


**त्रिकद्रुकेभिः** । द्वितीयार्थे तृतीयैषा । त्रिकद्रुकान् । ज्योतिर्गौरायुरिति त्रयो यागविशेषास्त्रिकद्रुका उच्यन्ते । तान् प्रत्यङ्गभावाय संरक्षणार्थं च **पतति** । यमस्तान् प्राप्नोति । षट्संख्याकाः **उर्वीः** भूमीः कृताकृतप्रत्यवेक्षणाय प्राप्नोति । ताश्चोर्व्यः शाखान्तरमन्त्रे समाम्नाताः- ‘ षण्मोर्वीरंहसस्पान्तु द्यौश्च पृथिवी चापश्चौषधयश्चोर्क् च सूनृता च' इति । **एकमित्** एकमेव **बृहत्** महत् जगत् यमश्च प्रतिपालनीयः प्राप्नोति । किंच यानि त्रिष्टुब्गायत्र्यादीनि **छन्दांसि** सन्ति **सर्वा** **ता** सर्वाणि तानि च्छन्दांसि **यमे** **आहिता** आहितानि ऋत्विग्भिः स्तुतित्वेनावस्थितानि ॥ ॥ १६ ॥