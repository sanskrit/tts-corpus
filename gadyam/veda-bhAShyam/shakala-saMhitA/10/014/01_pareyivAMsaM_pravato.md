+++
title = "001"
devataa = "यमः"
RShiH = "यमः"
ChandaH = "त्रिष्टुप्"

+++


हे मदीयान्तरात्मन् यजमान वा त्वं **राजानं** पितॄणां स्वामिनं **यमं** **हविषा** पुरोडाशादिना **दुवस्य** परिचर । कीदृशम् । **प्रवतः** प्रकृष्टकर्मवतो भूलोकवर्तिभोगसाधनं पुण्यमनुष्ठितवतः पुरुषान् **महीः** तत्तद्भोगोचितभूप्रदेशविशेषान् **अनु** **परेयिवांसं** क्रमेण मरणादूर्ध्वं प्रापितवन्तं तथा **बहुभ्यः** स्वर्गार्थिभ्यः पुण्यकृद्भ्यः पुण्यकृतार्थे **पन्थां** स्वर्गस्योचितं मार्गम् **अनुपस्पशानम्** अबाधमानम् । पापिन एव पुरुषान् स्वर्गमार्गबाधेन नरकं प्रापयति न तु पुण्यकृत इत्यर्थः । **वैवस्वतं** विवस्वतः सूर्यस्य पुत्रं **जनानां** पापिनां **संगमनं** गन्तव्यस्थानरूपम् ॥