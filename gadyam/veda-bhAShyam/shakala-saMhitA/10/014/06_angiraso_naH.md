+++
title = "006"
devataa = "लिङ्गोक्तदेवताः"
RShiH = "यमः"
ChandaH = "त्रिष्टुप्"

+++


**अङ्गिरसः** अङ्गिरोनामकाः **अथर्वाणः** अथर्वनामकाः **भृगवः** भृगुनामकाश्च **नः** अस्माकं **पितरः** **नवग्वाः** अभिनवगमनयुक्ताः । सदा नूतनवत्प्रीतिजनका इत्यर्थः। ते च **सोम्यासः** । सोममर्हन्तीति सोम्याः । **यज्ञियानां** यज्ञार्हाणां **तेषां** **सुमतौ** अनुग्रहयुक्तायां बुद्धौ **वयं** **स्याम** सर्वदा तिष्ठेम । **अपि** च **सौमनसे** **भद्रे** सौमनसस्य कारणे कल्याणे फले स्याम सर्वदा तिष्ठेम ॥