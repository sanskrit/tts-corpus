+++
title = "010"
devataa = "श्वानौ"
RShiH = "यमः"
ChandaH = "त्रिष्टुप्"

+++


हे अग्ने **साधुना** **पथा** समीचीनेन मार्गेण **श्वानौ** उभौ **अति** **द्रव** अतिक्रम्य गच्छ । यमसंबन्धिनौ यौ श्वानौ प्रेतस्य बाधकौ तौ परित्यज्य समीचीनेन मार्गेण प्रेतं नयेत्यर्थः । कीदृशौ श्वानौ । **सारमेयौ** । सरमा नाम काचित् प्रसिद्धा देवशुनी। तस्याः पुत्रौ **चतुरक्षौ** उपरिभागे पुनरप्यक्षिद्वयं ययोस्तादृशौ । **अथ** शोभनमार्गेण गमनानन्तरं **ये** पितरः **यमेन** **सधमादं** सहर्षं **मदन्ति** प्राप्नुवन्ति तान् **सुविदत्रान्** सुष्ठ्वभिज्ञान् **पितॄन्** **उपेहि** उपगच्छ॥ ॥ १५ ॥