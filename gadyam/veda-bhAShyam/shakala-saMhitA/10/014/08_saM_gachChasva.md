+++
title = "008"
devataa = "लिङ्गोक्तदेवताः पितरो वा"
RShiH = "यमः"
ChandaH = "त्रिष्टुप्"

+++


हे मदीय पितः ततस्त्वं **परमे** उत्कृष्टे **व्योमन्** व्योमनि स्वर्गाख्ये स्थाने स्वभूतैः **पितृभिः** सह **सं** **गच्छस्व** । **इष्टापूर्तेन** श्रौतस्मार्तदानफलेन **सं** गच्छस्व । तत इष्टापूर्तेन सहागम्य **अवद्यं** पापं **हित्वा** परित्यज्य **अस्तं** व्रियमानाख्यं गृहम् **एहि** आगच्छ। ततः **सुवर्चाः**। तृतीयार्थे प्रथमा । सुवर्चसा शोभनदीप्तियुक्तेन **तन्वा** स्वशरीरेण **सं** **गच्छस्व** ॥