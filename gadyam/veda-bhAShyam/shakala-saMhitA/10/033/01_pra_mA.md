+++
title = "001"
devataa = "विश्वेदेवाः"
RShiH = "कवष ऐलूषः"
ChandaH = "त्रिष्टुप्"

+++


**जनानां** यजमानानां **प्रयुजः** प्रयोक्तारो देवाः **मा** मां कवषमृषिं **प्र** **युयुज्रे** कुरुश्रवणं प्रति युक्तवन्तः । **अन्तरेण** मार्गे **पूषणं** देवम् अध्वनां पतिं सखायमहं **वहामि** **स्म** ऊढवानस्मि । तथा श्रूयते - ऐन्द्राग्नमेकादशकपालं निर्वपेज्जनतामेष्यन्' इत्युपक्रम्य ' पौष्णं चरुमनु निर्वपेत् ' (तै. सं. २.२.१,४) इति । **अध** अथ मार्गे **विश्वे** देवाः **मां** कवषम् **अरक्षन्** रक्षितवन्तः । **दुःशासुः** केनापि दुःशासनोऽयमृषिः **आगात्** आगच्छति **इति** **घोषः** शब्दश्च मार्गे **आसीत्** अभूत् ॥