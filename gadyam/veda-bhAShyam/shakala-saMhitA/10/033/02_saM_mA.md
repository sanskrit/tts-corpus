+++
title = "002"
devataa = "इन्द्रः"
RShiH = "कवष ऐलूषः"
ChandaH = "बृहती"

+++


**मा** मां देवताप्रसादरहितं कवषं पर्शवः पार्श्वास्थीनि अन्नाभावाद्दौर्बल्यात् कुशयनाच्च **सपत्नीरिव** यथा सपत्न्यस्तद्वत् **अभितः** उभयतः **सं** **तपन्ति** दुःखयन्तीत्यर्थः । किंच **अमतिः** दारिद्र्यादागता दुर्मतिः सर्वार्थविषया सा मां **नि** **बाधते** मां पीडयति । वस्त्राभावादागता **नग्नता** च मां नि बाधते । **जसुः** अशनाभावादागत उपक्षयोऽपि मां नि बाधते । किंच **वेर्न** यथा पक्षिणः मतिः शकुनिकव्याधभयात् कम्पयते तथा मे **मतिः** शत्रोः **वेवीयते** भृशं कम्पयते ॥