+++
title = "004"
devataa = "विश्वेदेवाः"
RShiH = "अग्निस्तापसः"
ChandaH = "अनुष्टुप्"

+++


इन्द्रश्च वायुश्च **इन्द्रवायू** । “ उभयत्र वायोः प्रतिषेधो वक्तव्यः' (पा. सू. ६. ३. २६. १) इत्यानङः प्रतिषेधः । ‘नोत्तरपदेऽनुदात्तादौ ' इति ‘देवताद्वन्द्वे च ' इति प्राप्तस्योभयपदप्रकृतिस्वरस्य निषेधः । ‘ समासस्य ' इत्यन्तोदात्तत्वम् । **बृहस्पतिं** बृहतां देवानां पालकम् । तद्बृहतोः करपत्योः' ( पा. सू. ६. १. १५७ ) इति सुट्तलोपौ । वनस्पत्यादित्वादुभयपदप्रकृतिस्वरत्वम् । **सुहवा** सुहवौ सुह्वानौ इन्द्रवायू बृहस्पतिं च **इह** अस्मिन् कर्मणि **हवामहे** आह्वयामहे । **यथा** **नः** अस्माकं **सर्व** **इत्** सर्व एव **जनः** **संगत्यां** संगमने धनस्य प्राप्तौ **सुमनाः** **असत्** शोभनमनस्को भवेत् तथा आह्वयामह इत्यर्थः । अस्तेर्लेट्यडागमः ॥