+++
title = "003"
devataa = "अग्निः"
RShiH = "द्रोणः"
ChandaH = "त्रिष्टुप्"

+++


हे **स्वधावः** दीप्तिमन् **अग्ने**   **बप्सत्** दहन् । 'भस भर्त्सनदीप्त्योः ' । जौहोत्यादिकः । शतरि ‘ घसिभसोर्हलि च' (पा. सू. ६, ४. १०० ) इत्युपधालोपः । ‘ नाभ्यस्ताच्छतुः' इति नुमः प्रतिषेधः । **बहोः** बहुलस्य **उलपस्य** तृणजातस्य । कर्मणि षष्ठी । सर्वं वनम् **उत** **वै** अपि खलु **परि** वृणक्षि परिवर्जयसि विनाशयसि । **उ** इति पूरकः । **उत** अपि च **उर्वराणाम्** । सस्याढ्या भूमय उर्वराः । तासां संबन्धिनः प्रदेशाः **खिल्याः** खिलाः प्राणिभिर्गन्तुं योग्याः **भवन्ति** । त्वया दग्धा इति शेषः । **तविषीं** महतीं **ते** तव **हेतिं** हननहेतुभूतां ज्वालां **मा** **चुक्रुधाम** मा क्रोधयाम । अपि तु स्तुतिभिः प्रसाधयामः ॥ ऊतियूति  इत्यादिना हन्तेः क्तिनि  हेतिः । इत्यन्तोदात्तो निपात्यते । चुक्रुधामेति क्रुधेर्ण्यन्ताल्लुङि चङि रूपम् ॥