+++
title = "007"
devataa = "अग्निः"
RShiH = "स्तंबमित्रः"
ChandaH = "अनुष्टुप्"

+++


इत्थं खाण्डववनस्य दाहे प्रवृत्तमग्निं जरितृप्रभृतयः स्वात्मनो रक्षणकामास्तुष्टुवुः । इदानीं च स्तम्बमित्रः स्वनिवासभूमेर्दहनाभावाय अग्नेरन्यत्र गमनं प्रार्थयते । **इदम्** अस्मदीयं निवासस्थानम् **अपाम्** उदकानां **न्ययनम्** । नियन्ति नितरां गच्छन्त्यस्मिन्निति न्ययनं ह्रदः। तथा **समुद्रस्य** उदधेश्च **निवेशनं** गृहम् । यथा ह्रदः समुद्रस्य स्थानं च यथा दग्धुं न शक्यते तथा दाहयोग्यं न भवत्वित्यर्थः । **इतः** अस्मादस्मदीयात् स्थानात् **अन्यं** **पन्थां** पन्थानं मार्गं हे अग्ने **कृणुष्व** कुरुष्व । **तेन** पथा **वशाननु** यथाकामं **याहि** गच्छ ।