+++
title = "004"
devataa = "अग्निः"
RShiH = "द्रोणः"
ChandaH = "त्रिष्टुप्"

+++


**यत्** यदा **उद्वतः** उद्गतानुच्छ्रितान् **निवतः** नीचीनास्तरुगुल्मादीन् हे अग्ने **बप्सत्** दहन **यासि** प्राप्नोषि तदानीं बह्वीभिर्ज्वलाभिः पृथक् विभिन्नः सन् **एषि** गच्छसि । तत्र दृष्टान्तः । **प्रगर्धिनीव** **सेना** । ‘ गृधु अभिकाङ्क्षायाम् । परराष्ट्रं गच्छतो राज्ञः सेना तत्रत्यं धनजातमभिकाङ्क्षमाणा इतस्ततः संघशो गच्छति तद्वत् । **वातः** वायुश्च **ते** तव **शोचिः** दीप्तिं **यदा** यस्मिन् काले **अनुवाति** अनुगुणं प्रवर्तते तदा **श्मश्रु** । श्म शरीरम् । तन्न श्रितं स्थितं केशरोमादिकं **वप्तेव** यथा वप्ता नापितो वपति मुण्डयति तथा **भूम** भूमिं **प्र** **वपसि** प्रकर्षेण मुण्डयसि । सर्वं वनं निःशेषेण दहसीत्यर्थः ॥