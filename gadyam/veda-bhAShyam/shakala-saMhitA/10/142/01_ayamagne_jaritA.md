+++
title = "001"
devataa = "अग्निः"
RShiH = "जरिता"
ChandaH = "जगती"

+++


हे अग्ने **त्वे** त्वयि । ‘ सुपां सुलुक्' इति सप्तम्याः शेआदेशः । **अयम्** ऋषिः **जरिता** स्तोता **अभूदपि** । अपिशब्द: संभावनायाम् । इदानीं स्तोतृत्वेन संभाव्यते । तत्र कारणमाह । है **सहसः** **सूनो** बलस्य पुत्र त्वत्तः **अन्यत्** **आप्यम्** आप्तव्यं **नहि** **अस्ति** न खलु विद्यते । अतः प्राप्तव्यं त्वामेव स्तुत्या प्राप्नोमि । **भद्रं** कल्याणं **त्रिवरूथं** दुःखत्रयस्य निवारकं **शर्म** सुखं **हि** यस्मात **ते** तव **अस्ति** विद्यते । अथवा शोभनं त्रिवरूथं त्रिभूमिकं गृहं तवास्ति हि। अतः **हिंसानां** हिंस्यमानानामस्माकम् **आरे** दूरे दिद्युं दीप्यमानामात्मीयां ज्वालाम् **अप** **आ** **कृधि** अपाकुरु निवारय । करोतेश्छान्दसो विकरणस्य लुक् । ‘श्रुशृणुपॄकृवृभ्यः' इति हेर्धिभावः ॥ ।