+++
title = "002"
devataa = "अग्निः"
RShiH = "जरिता"
ChandaH = "जगती"

+++


हे अग्ने **पितूयतः** पितुमन्नं भक्ष्यमिच्छतः **ते** तव **जनिम** जन्म प्रादुर्भवनं **प्रवत्** प्रकृष्टमुत्कृष्टं भवति । ‘ उपसर्गाच्छन्दसि धात्वर्थे ' इति वतिः । स त्वं **साचीव** सचिव इव **विश्वा** विश्वानि व्याप्तानि भुवनानि भूतजातानि **न्यृञ्जसे** प्रसाधयसि । वशीकरोषीत्यर्थः । **सप्तयः** सर्पणशीलाः **नः** अस्माकं **धियः** स्तुतयः तादृशं त्वां **प्र** **सनिषन्त** प्रकर्षेण संभजन्ते । एकः प्रशब्दः पूरकः । यद्वा । सप्तयः । लुप्तोपममेतत् । सर्पणशीला अश्वा यथाजिं प्रकर्षेण सँभजन्ते तथा अस्मदीया धिय इत्यर्थः । अनन्तरं **पुरः** तव पुरस्तात् **त्मना** आत्मना स्वयमेव **चरन्ति** व्याप्य वर्तन्ते । **पशुपाइव** यथा पशूनां पालका गोपालाः पालयितव्यानां पुरस्तात् संचरन्ति तद्वत् ॥