+++
title = "003"
devataa = "इन्द्रो वैकुंठः"
RShiH = "इन्द्रो वैकुंठः"
ChandaH = "अभिसारिणी"

+++


हे **इन्द्र** **ते** **के** **नरः** के मनुष्या इति प्रश्नः । ते महान्तो मया ज्ञातव्या इत्यभिप्रायः । प्रष्टव्यानाह। **ये** नराः **ते** तव **इषे** अन्नाय प्रभवन्तीति शेषः । **ये** च **ते** **सुम्नं** सुखं त्वदीयं **सधन्यं** धनयुक्तम् **इयक्षान्** गच्छन्ति । इयक्षतिर्गतिकर्मा । त्वदीयमन्नं सुखं धनं च ये लभन्ते ते के महात्मान इति । किंच **के** **ते** तव **असुर्याय** असुरसंबन्धिने तेषां वधनिमित्ताय **वाजाय** बलाय **हिन्विरे६** प्रेरयन्ति सोमादि हविः। **के** वा **अप्सु** **स्वासु** स्वापेक्षितेषूदकेषु **उर्वरासु** सर्वसस्याढ्यासु भूमिषु **पौंस्ये** पुंस्त्वे चेति तेषु निमित्तभूतेषु हविः प्रेरयन्तीत्यनुवर्तते । उक्तविधा महान्तो दुर्लभा इति भावः ॥