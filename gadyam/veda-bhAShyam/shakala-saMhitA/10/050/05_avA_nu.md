+++
title = "005"
devataa = "इन्द्रो वैकुंठः"
RShiH = "इन्द्रो वैकुंठः"
ChandaH = "त्रिष्टुप्"

+++


हे इन्द्र त्वं **ज्यायान्** प्रशस्यतरस्त्वं **यज्ञवनसः** संभक्तयज्ञान् स्तोतॄन् **नु** **कं** क्षिप्रम् **अव** रक्ष । अध्येतारो नु कमिति पदद्वयं कुर्वन्ति तथापि हिकं नुकमित्यादीनि नवोत्तराणि पदानीत्युक्तवान् यास्काचार्यः (नि. ३. १२ ) । अतः केवलानां हिकं नुकमित्येवमादीनां  यावानर्थः स एव विशिष्टानामपि । तैत्तिरीया ( तै. सं. १,२,१३.३ ) अप्येकमेव पदं कुर्वन्ति । अवेत्युक्तम् । इन्द्रस्यावनप्रसिद्धिं दर्शयति । हे इन्द्र **ते** तव **ओमात्रां** रक्षणं **महीं** महत् **विदुः** **कृष्टयः** मनुष्या ऋषयः । ओमात्राम् । अम गत्यादिषु । औणादिक आत्रन्प्रत्ययः । छान्दस उमादेशः । किंच त्वम् **अजर** जरारहितः **असः** भव । **नु** **कं** क्षिप्रं **वर्धाश्च** वर्धस्व च हविराज्यादिना । किंच **विश्वेत्** सवण्यपि **एता** एतानि **सवना** सवनानि **तूतुमा** तूर्णानि **कृषे** करोषि ॥ कृषे । छान्दसे लिटि  ‘ छन्दसि वा ' इति द्विर्वचनाभावः ॥