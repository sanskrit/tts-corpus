+++
title = "006"
devataa = "इन्द्रो वैकुंठः"
RShiH = "इन्द्रो वैकुंठः"
ChandaH = "जगती"

+++


हे इन्द्र **एता** एतानि **विश्वा** सर्वाणि **सवना** सवनानि **तूतुमा** तूर्णानि **कृषे** करोषि । एतानीत्युक्तं कानीति तत्राह । हे **सहसः** बलस्य **सूनो** पुत्र । बलवन्नित्यर्थः । **स्वयं** **यानि** **दधिषे** धारयसि । हे इन्द्र **ते** तव **वराय** शत्रूणां वारकाय ते तव स्वभूतं **पात्रं** रक्षणं भवत्वस्माकम् । किंच **धर्मणे** धारणाय **तना** धनं भवत्विति शेषः । किंच तुभ्यं **यज्ञो** मन्त्रः । इज्यतेऽनेनेति यज्ञकरणसाधनभूतो मन्त्रः । यजुरित्यर्थः । **ब्रह्म** परिवृढम् । शस्त्रमित्यर्थः । तदुभयात्मकं **वचः** **उद्यतं** भवतीति शेषः ॥