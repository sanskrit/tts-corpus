+++
title = "006"
devataa = "अग्निः"
RShiH = "त्रित आप्त्यः"
ChandaH = "त्रिष्टुप्"

+++


हे **राजन्** दीप्यमानाग्ने **वस्त्राणि** आच्छादकानि तेजांसि **अध** अपि च **पेशनानि** तेषां तेजसां कार्यशौक्ल्यादीनि रूपाणि । यद्वा । अधानन्तरं पेशनानि । पेश इति हिरण्यनाम । हिरण्यवत् हिरण्यसदृशानि भास्वराणि तेजांसि । **वसानः** अच्छादयन् पृथिव्याः **नाभा** नाभौ नाभिस्थानीये **इळायाः** **पदे** उत्तरवेद्याम् । एतद्वा इळायास्पदं यदुत्तरवेदीनाभिः' (ऐ. ब्रा. १. २८) इत्याम्नानात् । तस्यां **जातः** समुत्पन्नः **अरुषः** अरोचमानो यः अग्निः एवंविधोऽसि स त्वं **पुरोहितः** पुरतो निहितः पूर्वस्यां दिशि आहवनीयायतने स्थापितः सन् इह अस्मिन् यज्ञे **देवान्** इन्द्रादीन् **यक्षि** यज पूजय ॥