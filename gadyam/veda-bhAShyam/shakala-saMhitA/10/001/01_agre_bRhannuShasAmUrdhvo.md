+++
title = "001"
devataa = "अग्निः"
RShiH = "त्रित आप्त्यः"
ChandaH = "त्रिष्टुप्"

+++


**बृहन्** महानेषोऽग्निः उषसाम् अग्रे उषसामुपर्युषःकाले **ऊर्ध्वः** प्रज्वलितः सन् ज्वालारूपेण **अस्थात्** तिष्ठति। ततः **तमसः**। रात्रिनामैतत् । रात्रेः **निर्जगन्वान्** निर्गतः ॥ गमेः क्वसाविडभावे रूपम् ॥ निगतो निष्क्रान्तवान् सोऽग्निः **ज्योतिषा** स्वीयेन तेजसा लक्षितः सन् **आगात्** । गार्हपत्याद्विह्रियमाण आहवनीयं प्रत्यागच्छति । अनन्तरं **स्वङ्गः** शोभनज्वालावयवः **जातः** कर्मार्थं समुत्पन्न एषः **अग्निः** **रुशता**। रोचतेर्ज्वलतिकर्मण इदं रूपम् । आरोचमानेन । यद्वा । रुशतिर्हिंसार्थः। तमसां हिंसकेन । **भानुना** तेजसा विश्वा **सद्मानि** सर्वाँल्लोकान् यद्वा सदनानि यज्ञगृहाणि **आ** **अप्राः** आपूरयति । ‘प्रा पूरणे'।' तिङां तिङो भवन्ति' इति तिपः सिबादेशः । अत्र वाजसनेयकम्-‘अग्रे बृहन्नुषसामूर्ध्वो अस्थादित्यग्रे ह्येष बृहन्नुषसामूर्ध्वस्तिष्ठति । निर्जगन्वान्तमसो ज्योतिषागादिति निर्जगन्वान् रात्रेस्तमसो ज्योतिषैति । अग्निर्भानुना रुशता स्वङ्ग इत्यग्निर्वा एष भानुना रुशता स्वङ्ग आ जातो विश्वा सद्मान्यप्रा इतीमे वै लोका विश्वा सद्मानि तानेष जात आपूरयति' (श. ब्रा. ६. ७. ३. १०) इति ॥