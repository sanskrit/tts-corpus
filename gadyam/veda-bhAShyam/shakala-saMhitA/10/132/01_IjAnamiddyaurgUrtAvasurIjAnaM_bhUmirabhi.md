+++
title = "001"
devataa = "लिङ्गोक्तदेवताः"
RShiH = "शकपूतो नार्मेधः"
ChandaH = "न्यङ्कुसारिणी"

+++


**गूर्तवसुः** । गूर्तमुद्यतं स्तोतृभ्यो दानाय हस्ते धृतं वसु धनं यस्याः सा तथोक्ता ॥ 'गुरी उद्यमने ' । निष्ठा । ' श्वीदितो निष्ठायाम् ' इतीट्प्रतिषेधः । ' नसत्तनिषत्त० ' इत्यादिना निपातनान्निष्ठानत्वाभावः । ' अंन्येषामपि० इति सांहितिको दीर्घः । बहुव्रीहौ पूर्वंपदप्रकृतिस्वरत्वम् ॥ ईदृशी **द्यौः** द्युलोकाभिमानिनी देवता **ईजानम्** **इत्** यज्ञैः इष्टवन्तमेव पुरुषमभिवर्धयति । यजेलिटः कानच् । ' वचिस्वपि' इति संप्रसारणे द्विर्वचनम् । तथा **भूमिः** च **प्रभूषणि** प्रभवने यद्वा प्रकृष्टभूषणे अलंकारे निमित्तभूते सति **ईजानम्** अभिवर्धयति । अपि च **देवौ** दानादिगुणणयुक्तौ **अश्विनौ** **ईजानम्** इष्टवन्तं पुरुषं **सुम्नैः** धनैः **अभि** **अवर्धताम्** अभिवर्धयतः । वृधेरन्तर्भावितण्यर्थात् छान्दसो लङ् ॥