+++
title = "005"
devataa = "मित्रावरुणौ"
RShiH = "शकपूतो नार्मेधः"
ChandaH = "विराड्रूपा"

+++


योऽयं शकपूताख्य ऋषिः **अस्मिन्** **शकपूते** स्थितम् **एतत्** **एनः** पापं शत्रूणां पापकरमायुधं वा **मित्रे** देवे **हिते** हिताचरणपरेऽनुकूले सति **निगतान्** निगन्तव्यान् हननार्थं नियमेन प्राप्तव्यान् **वीरान्** शत्रोः पुत्रादीन् **सु** सुष्ठु **हन्ति** हिनस्ति । अस्मिन्नृषौ समवेतं यत्पापं तन्मित्रस्य
प्रसादेन तदीयेषु शत्रुषु स्वकार्यं दुःखं जनयतीत्यर्थः । निगतान् । निपूर्वाद्गमेः कर्मणि निष्ठा । ' गतिरनन्तरः ' इति गतेः प्रकृतिस्वरत्वम् । कदेत्यत आह । **अवोः** हविर्भिस्तर्पयितुः । अवतेरौणादिक उप्रत्ययः । तस्य यजमानस्य **यज्ञियासु** यज्ञार्हासु क्रियासु **तनूषु** शरीरेषु **अर्वा** अभिगन्ता मित्रो वरुणो वा **यत्** यदा **अवः** रक्षणं **धात्** दधाति निदधाति स्थापयति । यद्वा । यदा अर्वा अभिगन्ता स ऋषिः अवितुः रक्षितुर्मित्रस्य वरुणस्य वा यागार्हासु प्रियासु तनूषु शरीरेषु अवो हविर्लक्षणमन्नं धात् धारयति । तदानीं मित्रे वरुणे चानुकूले सति तदेनो वीरान् हन्तीत्यर्थः ॥