+++
title = "007"
devataa = "मित्रावरुणौ"
RShiH = "शकपूतो नार्मेधः"
ChandaH = "महासतो बृहती"

+++


हे मित्रावरुणौ **युवं** **हि** युवां खलु **अप्नराजौ** अप्नसा कर्मण प्रवर्षणप्रकाशनादिना राजमानौ दीप्यमानौ सन्तौ असीदतं स्वकीये स्थाने निषीदथः आसाथे ॥ अप्न इति कर्मनाम । ' आपः कर्माख्यायां ह्रस्वो नुट्च वा ' ( उ. सू. ४.२०७) इत्याप्नोतेः असुन् तस्य नुडागमो धातोर्ह्रस्वश्च । तस्मिन्नुपपदे राजतेः 'सत्सूद्विष इत्यादिना क्विप् । ' पीवोपवसनादीनां छन्दसि लोपो वक्तव्यः '( पा. म. ६. ३.१०९. ६) इत्यप्नसः सकारलोपः ॥ तौ मित्रावरुणौ **कणूकयन्तीः** । कणतिः शब्दार्थः । कणनमाक्रोशरूपं शब्दनमिच्छन्तीः **ताः** प्रसिद्धाः शात्रवीः प्रजा अभिभवितुम् । **न** संप्रत्यर्थे । संप्रति **रथं** **तिष्ठत्** अभितिष्ठताम् । तिष्ठतेर्लेट्यडागमः । ' इतश्च लोपः' इतीकारलोपः । प्रत्येकाभिप्रायेणैकवचनम् । कीदृशं रथम् । **धूर्षदं** धुर्यश्वयोर्वहनदेशे सीदन्तं **वनर्षदं**  वनेषूद्यानेषु क्रीडार्थं निषीदन्तम् । यद्वा । वनमित्युदकनाम । समुद्रमध्ये हि वरुणो निवसति । वने समुद्रोदके निषीदन्तम् । उभयत्रापि पूर्ववत् क्विप् । वनसदमित्यत्र छान्दसः सांहितिको रेफोपजनः । हे मित्रावरुणौ युवाभ्यां **नृमेधः.** मम पिता **अंहसः** पापात् **तत्रे** ररक्षे रक्षितो बभूव । ' त्रैङ् पालने ' इत्यस्मात् कर्मणि लिट् । यद्वा उपचाराज्जन्ये जनकशब्दः । नृमेधस्य पुत्रः शकपूतोऽहं पापात् युवाभ्यां तत्रे रक्षितोऽस्मि । **सुमेधः** अन्योऽपि सुयज्ञो यजमानः अंहसः पापात् **तत्रे** युवाभ्यामेवारक्ष्यत ।  भीत्रार्थानाम् ' ( पा. सू १ .४.२५) इत्यंहसोऽपादानसंज्ञा ॥ ॥२ ०॥