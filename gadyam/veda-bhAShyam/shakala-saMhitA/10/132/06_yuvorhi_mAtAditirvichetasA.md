+++
title = "006"
devataa = "मित्रावरुणौ"
RShiH = "शकपूतो नार्मेधः"
ChandaH = "प्रस्तारपङ्क्तिः"

+++


हे **विचेतसा** विशिष्टज्ञानौ मित्रावरुणौ **युवोर्हि** युवयोः खलु **माता** जननी **अदितिः** अदीना अखण्डनीया वा भवति । सैव भूमिः । ' इयं वा अदितिः' (तै. सं २.२.६.१) इति श्रुतेः । **द्यौर्न** यथा द्युलोकः **पयसा** वृष्ट्युदकेन सर्वं जगत् पुनाति एवमेषा सा **भूमिः** पयसा आत्मीयेन रसेन हविरात्मना परिणतेन पुपूतनि परिपवने यजमानानां पापस्य शोधने हेतुर्भवतीत्यर्थः ॥ पूतशब्दादाचारे क्विबन्तादौणादिकः कनिप्रत्ययः। छान्दसं द्विर्वचनम् । तौ युवामतिदिश्य यूयं **प्रिया** प्रियाणि धनानि **अव** **दिदिष्टन** अवाङ्मुखमस्मदभिमुखं दिशत दत्त ॥ ' दिश अतिसर्जने ' । अस्माल्लोटि छान्दसः शपः श्लुः । ' तप्तनप्तनथनाश्च ' इति तशब्दस्य तनादेशः ॥ अपि च **सूरः** सूर्यस्य **रश्मिभिः** किरणैः **निनिक्त** अस्मान् शोधयत पोषयत वा । ' णिजिर् शौचपोषणयोः' । जौहोत्यादिकः । ' संज्ञापूर्वको विधिरनित्यः ' इति ' निजां त्रयाणां' ( पा. सू ७.४.७५) इत्यभ्यासस्य गुणो न क्रियते ॥