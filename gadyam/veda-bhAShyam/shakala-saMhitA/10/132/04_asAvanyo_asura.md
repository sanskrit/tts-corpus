+++
title = "004"
devataa = "मित्रावरुणौ"
RShiH = "शकपूतो नार्मेधः"
ChandaH = "विराड्रूपा"

+++


हे **असुर** तमसः क्षेपक । यद्वा असवः प्राणाः । तान् ददाति मनुष्येभ्यः स्वोदयेन प्रयच्छतीत्यसुरः । ईदृश हे मित्र **द्यौः** द्युलोको देवनशीलादितिर्वा **अन्यः** ।  ‘ सुपां सुलुक्' इति द्वितीयायाः स्वादेशः । वरुणापेक्षया अन्यम् **असौ** अमुं नभसि दृश्यमानं त्वां **सूयत** असूत ॥ 'षूङ् प्राणिप्रसवे'। छान्दसोऽडभावः ॥ हे **वरुण** **त्वं** च **विश्वेषां** सर्वेषां प्राणिनां **राजा** **असि** ईश्वरो भवसि । तादृशयोर्युवयोः **रथस्य** **मूर्धा** शिरः **चाकन्** अस्मद्यज्ञं कामयते । यद्वा । रथस्य रंहणशीलस्य यज्ञस्य मूर्धा न मूर्धेव प्रधानः सोमश्चाकन् युवां कामयते ॥ ‘कन दीप्तिकान्तिगतिषु' । अस्माद्यङ्लुगन्ताच्छान्दसो लङ् ॥ यत एवमतः कारणात् **अन्तकध्रुकु** अन्तकस्य हननशीलस्य राक्षसादेर्यमस्यैव वा द्रोग्धा । 'द्रुह जिघांसायाम् ' ।  ‘ सत्सूद्विष इत्यादिना क्विप् । 'वा द्रुहमुहष्णुहष्णिहाम्' (पा. सू. ८. २. ३३ ) इति घत्वम् । भष्भावः । ईदृशः स यज्ञः **एतावता** **एनसा** इयत्परिमाणेनापि पापलेशेनापि **न** युज्यते ॥