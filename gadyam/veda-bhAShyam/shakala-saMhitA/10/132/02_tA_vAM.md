+++
title = "002"
devataa = "मित्रावरुणौ"
RShiH = "शकपूतो नार्मेधः"
ChandaH = "प्रस्तारपङ्क्तिः"

+++


हे **मित्रावरुणा** मित्रावरुणौ **धारयत्क्षिती** ध्रियमाणभूमिकौ । यद्वा क्षितिरिति मनुहयनाम । हवींषि धारयन्तः क्षितयो मनुष्या ययोः स्वभूतास्तथाविधौ । **सुषुम्ना** सुषुम्नौ सुधनौ सुसुखौ वा **ता** तौ **वां** युवाम् **इषितत्वता** इषितत्वेन । तृतीयैकवचने छान्दसस्तकारोपजनः । यद्वा । भावप्रत्ययान्तात् पुनरपि भावप्रत्ययो विकरणद्वयवत् । इषितव्यत्वेन प्राप्तव्यत्वेन । हेतौ तृतीया । यतो युवां देवेषु मध्ये प्राप्तव्यौ ततो हेतोः **यजामसि** हविर्भिर्यजामः । इदन्तो मसि' इति मस इकारागमः । एवं च **युवोः** युवयोः **सख्यैः** सखित्वैः । सख्युर्यः । **क्राणाय** कुर्वते यजमानाय । करोतेः शानचि छान्दसो विकरणस्य लुक् । तादर्थ्ये चतुर्थी । यजमानार्थं **रक्षसः** यज्ञस्य बाधकान् राक्षसान् **अभि** **ष्याम** अभिभवेम । ' उपसर्गप्रादुर्भ्याम् (पा. सू. ८. ३. ८७ ) इत्यस्तेः सकारस्य षत्वम् ॥