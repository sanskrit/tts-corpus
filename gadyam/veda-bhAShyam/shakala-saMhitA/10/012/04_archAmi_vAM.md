+++
title = "004"
devataa = "अग्निः"
RShiH = "हविर्धान आङ्गिः"
ChandaH = "त्रिष्टुप्"

+++


हे अग्ने त्वम् **अपः** मदीयं यज्ञरूपं कर्म **वर्धाय**। प्रोत्सर्पिते सति हे **घृतस्नू** वृष्ट्युदकस्य प्रसवित्र्यौ हे **द्यावाभूमी** द्यावापृथिव्यौ **वां** युवाम् **अर्चामि** ।' ऋच स्तुतौ । स्तौमि  । हे **रोदसी** द्यावापृथिव्यौ युवां **मे** मदीयं स्तोत्रं **शृणुतम्** । **यत्** यस्मिन् **अहा** । अहःशब्दसामर्थ्यादहोरात्रसाध्यं कर्मोच्यते । ‘सुपां सुलक्' इति सप्तम्येकवचनस्याजादेशः । अहनि अहोरात्रसाध्यकर्मणि **द्यावः** स्तोतारः असुनीतिम् । असुः प्रज्ञा । तया नीयत इत्यसुनीतिः स्तुतिः । ताम् **अयन्** गच्छन्ति **अत्र** अस्मिन् कर्मणि **पितरा** सर्वस्य मातापितृभूते द्यावापृथिव्यौ **नः** अस्मान् वृष्ट्युदकेन **शिशीताम्** । स्नानपानादिना संस्कुरुताम् ॥