+++
title = "005"
devataa = "अग्निः"
RShiH = "हविर्धान आङ्गिः"
ChandaH = "त्रिष्टुप्"

+++


किंस्विच्छब्दो वितर्कार्थे । किंवा **राजा** दीप्यमानोऽग्निः **नः** अस्माकं स्वभूतानि हवींषि स्तुतीश्च **जगृहे** परिगृह्णीयात् किंवा **अस्य** अग्नेः **अति** **व्रतम्** अतिपूजितं परिचरणाख्यं कर्म **चकृम** वयं क्रियास्म । कर्मवैगुण्याद्भीतस्य पूर्वार्ध एतद्वचनमुक्तम् । उत्तरार्धं इदानीं तन्निराक्रियते । **हि** **स्म** इतीमौ पूरणौ । **चित्** इत्युपमार्थे । **जुहुराणः** स्निग्धेनाहूयमानः **मित्रः** स्निग्धो यथागच्छेत् तथा । **न** इति संप्रत्यर्थे । **श्लोकः** अस्मदीया स्तुतिलक्षणा वाक् **देवान्** इन्द्रादीन् **यातां** गच्छतु । **अपि** **वाजः** हविराख्यं चान्नं यत् **अस्ति** तदपि देवान प्रति गच्छतु । देवाः स्तुतिं हविश्च प्रतिगृह्णन्त्वित्यर्थः ॥ ॥ ११ ॥