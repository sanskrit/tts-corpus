+++
title = "001"
devataa = "अग्निः"
RShiH = "हविर्धान आङ्गिः"
ChandaH = "त्रिष्टुप्"

+++


**सत्यवाचा** सत्यवाचौ सत्यवादिन्यौ **प्रथमे** प्रधानभूते **द्यावा** **क्षामा** द्युक्षामे द्यावापृथिव्यौ **ऋतेन** सत्यभूतेन देवयजनेन सह **अभिश्रावे**। आभिमुख्येन श्रूयत इत्यभिश्राव आह्वानम् । तस्मिन् अस्मद्यज्ञनिमित्तेऽग्नेः संबन्धिन्याह्वाने **भवतः** । लोडर्थे लट । भवताम् । यत् यदा **देवः** द्योतमानोऽग्निः **यजथाय** यज्ञाय **मर्तान्** मनुष्यान् कृण्वन् प्रेरयन् **प्रत्यङ्** आह्वानार्थं देवानां प्रत्यञ्चिता **स्वम्** **असुम्** आत्मीयं ज्वालालक्षणं प्राणं **यन्** प्राप्नुवन् **होता** देवानामाह्वाता **सीदत्** वेद्यां निषीदति । तदास्मद्यागकाले द्यावापृथिवी प्रमुखोऽग्निः आह्वयत्वित्यर्थः ॥