+++
title = "002"
devataa = "अग्निः"
RShiH = "हविर्धान आङ्गिः"
ChandaH = "त्रिष्टुप्"

+++


**देवः** द्योतमानोऽग्निस्त्वं **देवान्** इन्द्रादीन् **परिभूः** आह्वानहविर्नयनद्वारेण परिभूः परिगृह्णन् **ऋतेन** यज्ञेन सह **नः** अस्माकं **हव्यं** हविः **वह** प्रापय । कीदृशस्त्वम् । **प्रथमः** देवानां मुख्यः **चिकित्वान्** सर्वं जानन् **धूमकेतुः** धूमस्य कर्ता वा धूमध्वजो वा धूमप्रज्ञानो वा **समिधा** समिन्धनेन संदीपनेन **भाऋजीकः** ऋजुदीप्तिः । ऊर्ध्वज्वलन इत्यर्थः । **मन्द्रः** स्तुत्यः **होता** आह्वाता **नित्यः** ध्रुवः **वाचा** **यजीयान्** अतिशयेन यष्टा च ॥