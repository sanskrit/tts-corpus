+++
title = "017"
devataa = "सूर्यवैश्वानरोग्नी"
RShiH = "मूर्धन्वानाङ्गिरसो वामदेव्यो वा"
ChandaH = "त्रिष्टुप्"

+++


**यत्र** यस्मिन्काले **अवरः** पार्थिवोऽग्निर्देव्यो होता **परश्च** मध्यमो वायुश्च उभौ **वदेते** विवादं कुर्वाते **यज्ञन्योः** यज्ञस्य नेत्रोः **नौ** आवयोर्मध्ये **कतरः** भूयिष्ठं यज्ञं **वि** **वेद** वेत्ति तत्र **सखायः** समानख्याना ऋत्विजः **सधमादं** यज्ञम् **आ** **शेकुः** कर्तुं शक्नुवन्ति । तथा **यज्ञं** **नक्षन्त** अश्नुवतेऽनुतिष्ठन्ति च ये तेषां विदुषां यज्ञमश्नुवानानां मध्ये **कः** विद्वाननुष्ठाता वा **इदम्** अस्य विवादस्य निर्णयरूपं वाक्यं **वि** **वोचत्** ब्रवीति । माध्यमिकमिममग्निं ब्रवीति । तथा च यास्कः---- ‘ यत्र विवदेते दैव्यौ होतारावयं चाग्निरसौ च मध्यमः कतरो नौ यज्ञे भूयो वेदेत्याशक्नुवन्ति तस्सहमदनं समानख्याना ऋत्विजस्तेषां यज्ञं समश्नुवानानां को न इदं विवक्ष्यति' (निरु. ७. ३०) इति।