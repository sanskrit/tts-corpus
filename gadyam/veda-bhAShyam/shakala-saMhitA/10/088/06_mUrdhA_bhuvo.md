+++
title = "006"
devataa = "सूर्यवैश्वानरोग्नी"
RShiH = "मूर्धन्वानाङ्गिरसो वामदेव्यो वा"
ChandaH = "त्रिष्टुप्"

+++


**अग्निः** वैश्वानरोऽग्निः **नक्तं** रात्रौ **भुवः** भूतजातस्य **मूर्धा** शिरोवत्प्रधानभूतः **भवति** । रात्रौ सर्वप्राणिनामालोकस्य तदधीनत्वात् । **ततः** रात्रेरनन्तरं **प्रातरुद्यन्** **सूर्यो** **जायते** । अहनि स एव वैश्वानरोऽग्निः सूर्यो भवतीत्यर्थः । किंच **यज्ञियानां** यज्ञसंपादिनां देवानां **मायामु** प्रज्ञामेव **एतां** मन्यन्ते कवय इति शेषः । **यत्** **प्रजानन्** प्रज्ञायमानः सूर्यः **तूर्णिः** त्वरमाणः सन् **अपः** अन्तरिक्षं कर्म वा **चरति** । तथा च यास्कः-’ मूर्धा मूर्तमस्मिन्धीयते मूर्धा यः सर्वेषां भूतानां भवति नक्तमग्निस्ततः सूय जायते प्रातरुद्यन्त्स एव । प्रज्ञां त्वेतां मन्यन्ते यज्ञियानां देवानां यज्ञसंपादिनामपो यत्कर्म चरति प्रजानन्त्सर्वाणि स्थानान्यनुसंचरति त्वरमाणः ' (निरु. ७. २७) इति ॥