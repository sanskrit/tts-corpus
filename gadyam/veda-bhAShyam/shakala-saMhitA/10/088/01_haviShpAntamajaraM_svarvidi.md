+++
title = "001"
devataa = "सूर्यवैश्वानरोग्नी"
RShiH = "मूर्धन्वानाङ्गिरसो वामदेव्यो वा"
ChandaH = "त्रिष्टुप्"

+++


**पान्तं** पानीयं सोमात्मकम् **अजरं** जरारहितं **जुष्टं** देवानां प्रियं यत् **हविः** **स्वर्विदि** सूर्यस्य वेदितरि **दिविस्पृशि** दिवि स्प्रष्टरि **अग्नौ** **आहुतम्** अभिहुतं **तस्य** सोमात्मकस्य हविषः **भर्मणे** भरणाय **भुवनाय** भावनाय च **धर्मणे** धारणाय च **कं** सर्वस्य सुखकरमिमग्निं **देवाः** **स्वधया** अन्नेन **पप्रथन्त** प्रथयन्ति । तथा च यास्कः-’ हविर्यत्पानीयमजरं सूर्यविदि दिविस्पृश्यभिहुतं जुष्टमग्नौ तस्य भरणाय च भावनाय च धारणाय चैतेभ्यः सर्वेभ्यः कर्मभ्यो देवा इममग्निमन्नेनापप्रथन्त' ( निरु. ७, २५) इति ॥