+++
title = "018"
devataa = "सूर्यवैश्वानरोग्नी"
RShiH = "मूर्धन्वानाङ्गिरसो वामदेव्यो वा"
ChandaH = "त्रिष्टुप्"

+++


एवं विवदमानावग्निवायू पितॄन् प्रश्नमेयतुः । तत्र मध्यमस्तान् पच्छति । **कत्यग्नयः** । अग्नयः कति कतिसंख्याकाः **सूर्यासः** सूर्याश्च कतिसंख्याकाः । **उषासः** उषसश्च कतिसंख्याकाः । **आपः** च **कति** । **उ** इति पूरणः । स्विच्छब्दोऽत्र विचारणार्थः । हे **पितरः** **वः** युष्माकम् **उपस्पिजम्** । उपस्पिजमिति स्पर्धायुक्तं वचनमुच्यते । पूर्वोक्तं प्रश्नवचनमेतत् **न** **वदामि** । किं तर्ह्यहमजानन् हे **कवयः** मेधाविनः युष्मान् **विद्मने** विज्ञानाय **कं** सुखं स्वरूपपर्यालोचनक्लेशमन्तरेण **पृच्छामि** । अत्रोत्तराणि वालखिल्यसंहितायां दर्शितानि -- एक एवाग्निर्बहुधा समिद्ध एकः सूर्यो विश्वमनु प्रभूतः । एकैवोषाः सर्वमिदं विभात्येकं वा इदं वि बभूव सर्वम् ' ( ऋ. सं. ८. ५८. २ ) इति ॥