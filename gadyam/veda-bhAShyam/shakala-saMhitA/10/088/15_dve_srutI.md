+++
title = "015"
devataa = "सूर्यवैश्वानरोग्नी"
RShiH = "मूर्धन्वानाङ्गिरसो वामदेव्यो वा"
ChandaH = "त्रिष्टुप्"

+++


**पितॄणां** **देवानां** च **उत** अपि **मर्त्यानां** मनुष्याणां च **द्वे** **स्रुती** द्वौ मार्गौ देवयानपितृयाणाख्यौ **अहम्** **अशृणवम्** अश्रौषम् । **यत्** विश्वं **पितरं** पालकत्वेन पितृभूतां द्यां **मातरं** **च** धारकत्वेन मातृभूतां पृथिवीं च **अन्तरा** द्यावापृथिव्योर्मध्ये भवति तत् **इदं** **विश्वम्** अग्निना संस्कृतं सत् **एजत्** देवलोकं पितृलोकं च गच्छत् **ताभ्यां** देवयानपितृयाणाख्याभ्यां मार्गाभ्यां **समेति** गच्छति । तौ च मार्गौ भगवता दर्शितौ -- ’ अग्निर्ज्योतिरहः शुक्लः षण्मासा उत्तरायणम् । तत्र प्रयाता गच्छन्ति ब्रह्म ब्रह्मविदो जनाः ॥ धूमो रात्रिस्तथा कृष्णः षण्मासा दक्षिणायनम् । तत्र चान्द्रमसं ज्योतिर्योगी प्राप्य निवर्तते । शुक्लकृष्णे गती ह्येते जगतः शाश्वते मते । एकया यात्यनावृत्तिमन्ययावर्तते पुनः ॥ नैते सृती पार्थ जानन्योगी मुह्यति कश्चन ' (भ.गी.८.२४-२७) इति॥१२॥