+++
title = "010"
devataa = "सूर्यवैश्वानरोग्नी"
RShiH = "मूर्धन्वानाङ्गिरसो वामदेव्यो वा"
ChandaH = "त्रिष्टुप्"

+++


**देवासः** देवाः **शक्तिभिः** कर्मभिः **रोदसिप्रा** द्यावापृथिव्योरापूरयितारम् **अग्निं** सूर्यात्मकं **दिवि** द्युलोके **स्तोमेन** **हि** स्तुत्या खलु **अजीजनन्** उत्पादितवन्तः । अपि च **तमु** तमेव **कं** सुखकरमग्निं यज्ञे **त्रेधा** **भुवे** त्रेधाभावाय **अकृण्वन्** कुर्वन्ति । **सः** पृथिव्यां वर्तमानः **विश्वरूपाः** सर्वरूपाः **ओषधीः** व्रीह्याद्यास्तेन तेनोपकारेण **पचति** । अत्र यास्कः-’ स्तोमेन यं हि दिवि देवा सोऽग्निमजनयन् शक्तिभिः कर्मभिर्द्यावापृथिव्योः पूरणं तमकुर्वंस्त्रेधाभावाय पृथिव्यामन्तरिक्षे दिवीति शाकपूणिः । यदस्य दिवि तृतीयं तदसावादित्य इति हि ब्राह्मणम्' ( निरु. ७.२८) इति ॥ ॥ ११ ॥