+++
title = "007"
devataa = "धनान्नदानप्रशंसा"
RShiH = "भिक्षुराङ्गिरसः"
ChandaH = "त्रिष्टुप्"

+++


**कृषन्** कृर्षि कुर्वन् **फालः** **आशितं** कर्षकं भोक्तारं **कृणोति** करोति । तथा **अध्वानं** मार्गं **यन्** ॥ इणः शतरि नुमागमः । गच्छन् पुरुषः **चरित्रैः** आत्मीयैर्गमनैः **अप** **वृङ्क्ते** । स्वामिनो धनमावर्जयति ॥ वृजी वर्जने' । आदादिकः । अनुदात्तेत् ॥ **वदन्** शास्त्रार्थं ब्रुवाणः **ब्रह्मा** ब्राह्मणः **अवदतः** शास्त्रार्थमब्रुवाणाज्जनात् **वनीयान्** संभक्तृतमः प्रियकरो भवति ॥ वनतेस्तृजन्तस्येयसुनि “ तुरिष्ठेमेयःसु ' इति तृचो लोपः । ते यथा स्वकर्मणि प्रवर्तमानाः परेषामुपकारकाः तथा **पृणन्** दाता पुरुषः **अपृणन्तम्** अदातारं जनम् **अभि** अभिलक्ष्य **आपिः** **स्यात्** बन्धुर्भवेत् ॥