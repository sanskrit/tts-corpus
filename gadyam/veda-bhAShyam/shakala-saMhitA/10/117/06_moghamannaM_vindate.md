+++
title = "006"
devataa = "धनान्नदानप्रशंसा"
RShiH = "भिक्षुराङ्गिरसः"
ChandaH = "त्रिष्टुप्"

+++


अदातारं दूषयति । **अप्रचेताः** अप्रकृष्टज्ञानः दाने चेतो मनो यस्य न भवति **सः** **मोघं** व्यर्थमेव **अन्नं** **विन्दते** लभते ॥  ‘ विद्लृ लाभे' । तौदादिकः । ‘शे मुचादीनाम्' इति नुमागमः ॥ इदं **सत्यं** यथार्थमेवेति **ब्रवीमि** । ऋषिरहं वदामि । न केवलं व्यर्थं किंतु **तस्य** पुरुषस्य **सः** **वध** **इत्** वध एवान्नं परामृशतः ॥ तच्छब्दस्य वधसामानाधिकरण्यात् पुँल्लिङ्गता । यथा “ णेरणौ° ( पा. सू. १. ३. ६७ ) इत्यत्र यत् कर्म स एव कर्तेति ॥ अथवा स निरर्थको वध एव यः पुरुषः **अर्यमणम्** । उपलक्षणमिदम् । सर्वान् देवानर्यमादीन् **न** **पुष्यति** हविष्प्रदानेन न पोषयति **नो** नापि **सखायं** समानख्यानमभ्यागतमतिथिं मित्रवर्गं च न पोषयति ॥  ‘ पुष पुष्टौ ' । दैवादिकः । यच्छब्दाध्याहारादनिघातः ॥ अत एव **केवलादी** ॥ अदेः सुप्यजातौ' (पा. सू. ३. २. ७८) इति णिनिः । अत उपधालक्षणा वृद्धिः ॥ केवलमसाक्षिकमन्नं भुञ्जानः सः **केवलाघो** **भवति** । केवलपापवान् भवति । अघमेव केवलं तस्य शिष्यते । नैहिकं नामुष्मिकमिति । तस्माद्यथाकथंचिद्दातव्यमित्यभिप्रायः ॥