+++
title = "001"
devataa = "धनान्नदानप्रशंसा"
RShiH = "भिक्षुराङ्गिरसः"
ChandaH = "जगती"

+++


भिक्षुः प्रथमं व्यतिरेकमुखेनान्नदानं प्रशंसति । **देवाः** **वै** देवाः खलु सर्वेषां **क्षुधं** **न** **ददुः** न प्रायच्छन् । किंतु **वधम्** **इत्** वधमेव दत्तवन्तः । एतादृशीं वधरूपां क्षुधमन्नदानेन यः शमयति स दाता खलु। उ इति पूरणः । योऽदत्त्वा भुङ्क्ते तम् **आशितं** भुञ्जानं पुरुषमपि **मृत्यवः** मरणानि **उप** **गच्छन्ति** समीपे यान्ति ॥  ‘ आशितः कर्ता ' (पा. सू. ६. १. २०७ ) इत्याद्युदात्तत्वम् ॥ क्षुधार्त्तानां भोक्तॄणां च मरणं समानम् । किं दानेन धननाशरूपेण । अत आह । **उतो** । उतशब्दोऽप्यर्थे। **पृणतः** प्रयच्छतः पुरुषस्य **रयिः** धनं **नोप** **दस्यति** नोपक्षीयते । ‘ दसु उपक्षये । दैवादिकः ।  ‘ पृण दाने'। तौदादिकः । तस्य शत्रन्तस्य  ‘ शतुरनुमो नद्यजादी इति विभक्तेराद्युदात्तत्वम् ॥ दानप्रसङ्गेनादातारं दूषयति । **अपृणन्** अप्रयच्छन् पुरुषस्तु **मर्डितारम्** आत्मनः सुखयितारं **न** **विन्दते** । न कुत्रापि लभते । इह बन्धवोऽप्रदानान्न सुखयन्ति देवा अपि हविष्प्रदानाभावात् ॥