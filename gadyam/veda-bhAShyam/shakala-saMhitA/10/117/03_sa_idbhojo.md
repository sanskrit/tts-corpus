+++
title = "003"
devataa = "धनान्नदानप्रशंसा"
RShiH = "भिक्षुराङ्गिरसः"
ChandaH = "त्रिष्टुप्"

+++


अन्वयमुखेन प्रशंसति । **स** **इत्** स एव **भोजः** दाता खलु **यो** **गृहवे** ॥ ग्रहेर्मृगय्वादित्वात् कुप्रत्ययः ( उ. सू. १. ३८)॥ प्रतिग्रहीत्रे **अन्नकामाय** अन्नं याचमानाय **चरते** गृहमागतवते **कृशाय** दारिद्र्येण एतादृशायातिथयेऽन्नं **ददाति** प्रयच्छति ॥  ‘ अभ्यस्तानामादिः' इत्याद्युदात्तत्वम् ॥ **यामहूतौ** । यामा गन्तारो देवाः ॥ अत्र थातेः “ अर्तिस्तुसुहुसृ' ( उ. सू. १. १३९) इत्यादिना मन्प्रत्ययः ॥ त आहूयन्तेऽत्रेति यामहूतिर्यज्ञः । तस्मिन् **अस्मै** दात्रे फलम् **अरम्** अलं पर्याप्तं **भवति** । कामप्रदानं भवतीत्यर्थः । **उत** अपि च **अपरीषु** ॥  ‘ केवलमामक° (पा. सू. ४.१.३०) इति ङीप् ॥ अन्यासु शात्रवीषु सेनासु **सखायं** **कृणुते** । तद्वदाचरतीत्यर्थः। तस्य सर्वे सखाय एव न शत्रव इत्यर्थः ॥