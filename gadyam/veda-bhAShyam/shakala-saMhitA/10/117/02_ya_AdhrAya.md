+++
title = "002"
devataa = "धनान्नदानप्रशंसा"
RShiH = "भिक्षुराङ्गिरसः"
ChandaH = "जगती"

+++


**यः** पुरुषः स्वयम् **अन्नवान्** **सन्** अपि **आध्राय** । अधार्यतेऽसावित्याध्रो दुर्बलः । तस्मै **पित्वः** पितूनन्नानि **चकमानाय** कामयमानाय । चकमानः कान्तिकर्मा । **रफिताय** । रफतिर्हिंसार्थः । दारिद्र्येण हिंसिताय **उपजग्मुषे** गृहं प्रत्यागताय अतिथये **मनः** आत्मीयमन्तःकरणम् अदाने **स्थिरं** **कृणुते** कुरुते । मनःस्थैर्थकरणेन तं क्लेशयतीत्यर्थः ॥ कृणुते । कृवि हिंसाकरणयोः'। धिन्विकृण्व्योरच्च' इत्युप्रत्ययः । करोतेर्वा व्यत्ययेन श्नुः ।  ‘ विकरणस्वरः सतिशिष्टोऽपि लसार्वधातुकस्वरं न बाधते ' (पा. म. ६. १. १५८, ११ ) इति लसार्वधातुकस्वरः । न केवलं क्लेशकरणम् अपि तु **पुरा** तस्य पुरस्तादेव **सेवते** भोगान् । **सः** अपि **मर्डितारम्** आत्मनः सुखयितारं **न** **विन्दते** । न कुत्रापि लभते ॥