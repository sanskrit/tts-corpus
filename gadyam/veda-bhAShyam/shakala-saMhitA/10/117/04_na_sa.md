+++
title = "004"
devataa = "धनान्नदानप्रशंसा"
RShiH = "भिक्षुराङ्गिरसः"
ChandaH = "त्रिष्टुप्"

+++


व्यतिरेकेण निन्दामाह । **सः** पुरुषः **सखा** **न** भवति **यः** पुरुषः **सचाभुवे** सर्वदा सहभवनशीलाय **सचमानाय** सेवमानायोपसर्जनीभूताय **सख्ये** सखिजनाय **पित्वः** पितूनन्नानि **न** **ददाति** न प्रयच्छति । स सुहृन्न भवतीत्यर्थः । **अस्मात्** अदातुः सख्युः सः **अप** **प्रेयात्** अपगच्छेत् । यद्येनं परित्यज्य गच्छेत् ॥  ‘ इण् गतौ । लिङि यासुट् ॥ तर्हि **तदोकः** निवासः सदनं **न** **अस्ति** न भवति । सदनं हि बन्धुभिः परिवृतम् । स गतः पुरुषः **पृणन्तम्** अन्नादिकं प्रयच्छन्तम् **अन्यमरणं** **चित्** अर्यं स्वामिनमेव **इच्छेत्** कामयेत ॥