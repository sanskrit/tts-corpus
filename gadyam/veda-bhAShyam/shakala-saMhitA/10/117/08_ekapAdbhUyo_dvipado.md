+++
title = "008"
devataa = "धनान्नदानप्रशंसा"
RShiH = "भिक्षुराङ्गिरसः"
ChandaH = "त्रिष्टुप्"

+++


अत्र पादशब्दो भागवचनः । **एकपात्** एकभागधनः पुरुषः **द्विपदः** द्विगुणधनस्य मार्गं **भूयः** । तृतीयायाः सुः । भूयसा कालेन **वि** **चक्रमे** विविधं गच्छति ॥ वेः पादविहरणे' (पा. सू. १. ३. ४१ ) इत्यात्मनेपदम् ॥ तथा **द्विपात्** पुरुषः **त्रिपादं** त्रिभागधनं पुरुषं **पश्चात्** **अभ्येति** अभिगच्छति । **चतुष्पात्** चतुर्भागधनस्तु **द्विपदाम्** । बहुवचनादेकपादादय उपलक्ष्यन्ते । एकपादधनादीनां **पङ्क्तीः** **अभिस्वरे** अभिगमने **संपश्यन्** सम्यगीक्षमाणः सन् **उपतिष्ठमानः** **एति** गच्छमानो भवति । अन्योन्यापेक्षया सर्वं उत्तमाधमाः । तस्मात्त्वम् अहमेव धनवानिति न मन्येः किंत्वतिथिभ्यो धनानि ददस्वेत्यर्थः ॥