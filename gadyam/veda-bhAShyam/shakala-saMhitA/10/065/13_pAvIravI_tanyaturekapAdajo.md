+++
title = "013"
devataa = "विश्वेदेवाः"
RShiH = "वसुकर्णो वासुक्रः"
ChandaH = "जगती"

+++


**पावीरवी** आयुधवती **तन्यतुः** स्तनयित्री वाग्माध्यमिका तथा **दिवः** द्युलोकस्य **धर्ता** धारयिता **अजः** **एकपात्** एक एव पद्यते गच्छतीति न जायत इत्येतत्संज्ञको देवः **सिन्धुः** च **समुद्रियः** । समुद्रमन्तरिक्षम् । तत्र भवाः **आपः** च ।  ‘ समुद्राभ्राद्धः' इति भवार्थे घप्रत्ययः । **विश्वे** देवाश्च **धीभिः** कर्मभिर्युक्ताः **पुरंध्या** बहुविधया प्रज्ञया सहिता **सरस्वती** च **मे** मदीयानि **वचांसि** वक्तव्यानि स्तोत्राणि **शृणवन्** शृण्वन्तु ।  ‘ पविः शल्यो भवति यद्विपुनाति कायम् । ( निरु. १२.३० ) इत्यादि निरुक्तमनुसंधेयम् ॥