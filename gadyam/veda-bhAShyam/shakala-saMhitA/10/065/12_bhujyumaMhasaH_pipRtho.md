+++
title = "012"
devataa = "विश्वेदेवाः"
RShiH = "वसुकर्णो वासुक्रः"
ChandaH = "जगती"

+++


हे **अश्विना** अश्ववन्तौ सर्वं व्याप्नुवन्तौ वैतन्नामकौ हे देवौ **अंहसः** उपद्रवकारिणः समुद्रात् **भुज्युं** तुग्रपुत्रमेतन्नामानं **निः** **पिपृथः** निष्पारयथः नितरां रक्षथः । पॄ पालनपूरणयोः । जौहोत्यादिकः। ‘निष्टौग्र्यं पारयथः समुद्रात् ' ( ऋ. सं. १ ०. ११८. ६) इति निगमः । तथा **श्यावं** हिरण्यहस्तनामानं **पुत्रं** **वध्रिमत्याः** एतन्नामिकायाः **अजिन्वतम्** अप्रीणयतम् अदत्तम् ।  ‘ हिरण्यहस्तमश्विना रराणा ' ( ऋ. सं. १. १ १७, ३४ ) इत्यादिनिगमः । तथा **कमद्युवं** कामस्य दीपनीं वेनपुत्रीं जायां **विमदाय** ऋषये **युवम्** ऊहथुः प्रापयथः । 'युवं रथेन विमदाय ' (  ऋ. सं. १०.३९, ७ ) इति निगमः । तथा **विष्णाप्वम्** एतन्नामानं विनष्टं पुत्रं **विश्वकाय** ऋषये आनीय **अव** **सृजथः** अदत्तम् । पशुं न नष्टमिव दर्शनाय' ( ऋ. सं. १, ११६, २३ ) इति निगमः ॥