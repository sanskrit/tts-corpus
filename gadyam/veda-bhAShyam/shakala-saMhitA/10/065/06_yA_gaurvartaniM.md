+++
title = "006"
devataa = "विश्वेदेवाः"
RShiH = "वसुकर्णो वासुक्रः"
ChandaH = "जगती"

+++


**या** इयं मदीया **पयः** क्षीरादिकं **दुहाना** **व्रतनीः** आश्रयणपयःप्रदानेन कर्मणो नेत्री **गौः** **निष्कृतं** संस्कृतं **वर्तनिम्** अवासस्थानं यज्ञम् **अवारतः** अवरणेन अप्रार्थनेनैव **पर्येति** परिगच्छति स्वयमेवागच्छति **प्रबुवाणा** मया प्रस्तूयमाना **सा** गौः **दाशुषे** हविर्दत्तवते **वरुणाय** **देवेभ्यः** अन्येभ्य इन्द्रादिभ्यश्च **हविषा** अन्नेन **विवस्वते** देवान् परिचरते मह्यं मां रक्षितुं **दाशत्** पयः प्रयच्छतु । ‘दाशृ दाने ' । लेट्यडागमः । यद्वा । गौरिति माध्यमिका वाक् या पय ऊर्जं दुहाना  ‘ सा नो मन्द्रेषमूर्जं दुहाना' (ऋ. सं. ८. १००. ११) इत्यादिषु दृष्टत्वात्। तत्परतया पूर्ववद्योज्यम् ॥