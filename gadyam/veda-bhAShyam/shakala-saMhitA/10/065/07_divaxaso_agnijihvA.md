+++
title = "007"
devataa = "विश्वेदेवाः"
RShiH = "वसुकर्णो वासुक्रः"
ChandaH = "जगती"

+++


**दिवक्षसः** स्वतेजसा दिवं व्याप्नुवन्तः ।  ‘ अक्षू व्याप्तौ । असुनि रूपम् । यद्वा दिवो वोढारः । **अग्निजिह्वाः** अग्न्यास्याः । अग्निना हवींषि लिहन्त्यास्वादयन्तीति तन्मुखाः । **ऋतावृधः** यज्ञवृद्धा यज्ञस्य वर्धयितारो वा देवाः **ऋतस्य** सत्यभूतस्य यज्ञस्य **योनिं** स्थानं **विमृशन्तः** विचारयन्तः प्रतीक्षमाणाः सन्तः **आसते** सर्वत्र तिष्ठन्ति । त इमे **द्यां** द्युलोकं **स्कभित्वी** स्कभित्वा तां धारयित्वा **ओजसा** स्वबलेन **अपः** अपेक्षितान्युदकानि **आ** **चक्रुः** आकुर्वन्ति । ततः **यज्ञं** यजनीयं हविश्व **जनित्वी** जनयित्वा **तन्वि** स्वशरीरे **नि** मामृजुः निमृजन्ति नितरामलंकुर्वन्ति । हविर्भक्षयन्तीत्यर्थः ॥