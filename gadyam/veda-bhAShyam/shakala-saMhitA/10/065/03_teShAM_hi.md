+++
title = "003"
devataa = "विश्वेदेवाः"
RShiH = "वसुकर्णो वासुक्रः"
ChandaH = "जगती"

+++


**मह्ना** स्वमहत्त्वेन **महतामनर्वणाम्** अन्यस्मिन्नप्रत्यृतानां शत्रुभिरनभिगन्तव्यानाम् **ऋतावृधां** सत्यभूतेन यज्ञेन वृद्धानां **तेषाम्** अग्न्यादीनां देवानामेव **ऋतज्ञाः** यज्ञस्य ज्ञाताहं **स्तोमान्** **इयर्मि** प्रेरयामि ।  ‘ऋ  गतिप्रापणयोः '। जौहोत्यादिकः । **चित्रराधसः** चायनीयधनोपेता यद्वा पश्वादिलक्षणबहुधना: **ये** देवाः **अप्सवम्** । अप्स इति रूपनाम । रूपवन्तम् **अर्णवम्** । अर्णसः सलोपश्च ' ( का. ५. २. १०९. २ ) इति मत्वर्थीयो वप्रत्ययः । उदकवन्तं मेघं वर्षन्ति ते **सुमित्र्याः** शोभनसखिकर्माणः **ते** देवाः **नः** अस्मभ्यं **महये** जनेषु मध्ये पूजार्थं धनं **रासन्तां** प्रयच्छन्तु । ‘रासृ दाने ' ॥