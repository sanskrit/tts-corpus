+++
title = "001"
devataa = "राजयक्ष्मघ्नं"
RShiH = "यक्ष्मनाशनः प्राजापत्यः"
ChandaH = "त्रिष्टुप्"

+++


हे यक्ष्माभिभूत **हविषा** अनेन चरुणा साधनेन होमेन **त्वा** त्वाम् **अज्ञातयक्ष्मात्** । अयमेतत्संज्ञ इत्यप्रज्ञातः शरीरगतो रोगोऽज्ञातयक्ष्मः । तादृशाद्रोगात् **मुञ्चामि** विश्लेषयामि । किमर्थम् । **जीवनाय** **कं** जीवनार्थम् । इह लोके चिरकालावस्थानार्थमित्यर्थः । कमिति पूरकः ।
“उत अपि च **राजयक्ष्मात्** । यक्ष्माणां राजा यक्ष्मरोगो राजयक्ष्मः । राजदन्तादित्वादुपसर्जनस्य परनिपातः (पा. सू. २, ३, ३१)। तस्मादपि त्वां मुञ्चामि। **यदि** **वा** यदि च **एतत्** एतस्मिन् समये **एनं** व्याधितं पुरुषं **ग्राहिः** ग्रहणशीला ग्रहरूपा देवता **जग्राह** गृहीतवती **तस्याः** देवतायाः सकाशाद्धे **इन्द्राग्नी** **एनं** **प्र** **मुमुक्तं** प्रमोचयतम् ॥