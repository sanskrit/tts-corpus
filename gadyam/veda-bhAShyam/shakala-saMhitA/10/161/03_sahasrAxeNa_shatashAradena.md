+++
title = "003"
devataa = "राजयक्ष्मघ्नं"
RShiH = "यक्ष्मनाशनः प्राजापत्यः"
ChandaH = "त्रिष्टुप्"

+++


**सहस्राक्षेण** । सहस्रमिति बहुनाम । सहस्रमक्षीणि चक्षूंषि यस्य हविषः फलत्वेन विद्यन्ते तत् सहस्राक्षम् ॥  ‘ बहुव्रीहौ सक्थ्यक्ष्णोः ' (पा. सू. ५, ४. ११३) इति पच् समासान्तः । शरदः संबन्धी शारदः संवत्सरः। शतं शारदा यस्य तत्तथोक्तम् । बहुव्रीहौ पूर्वपदप्रकृतिस्वरत्वम् । अत एव **शतायुषा** शतसंवत्सरपरिमितमायुर्जीवनं फलभूतं यस्य तादृशेन **हविषा** । यद्वा । सहस्राक्ष इन्द्रः । तेन शतशारदेन शरदां संवत्सराणां शतस्य दातृत्वेन संबन्धिना कर्त्रा शतायुषा हविषा करणभूतेन । **एनं** यक्ष्मगृहीतम् **आहार्षं** रोगादनैषम् । **यथा** येन प्रकारेण **इमं** पुरुषं या **शतं** **शरदः** संवत्सरान् । अत्यन्तसंयोगे द्वितीया । एतावन्तं कालम् **इन्द्रो** **विश्वस्य** सर्वस्व **दुरितस्य** दुःखस्य **पारम्** अवसानं दुःखराहित्यं **नयाति** नयेत् तथाहार्षमित्यर्थः ॥