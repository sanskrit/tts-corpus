+++
title = "003"
devataa = "द्रुघण इन्द्रो वा"
RShiH = "मुद्गलो भार्म्यश्वः"
ChandaH = "बृहती"

+++


हे **इन्द्र** **जिघांसतः** हन्तुमिच्छतः **अभिदासतः** अभिद्रुह्यतः शत्रोः **वज्रम्** अन्तर्यच्छ अन्तर्गमय । तदेवाह । हे **मघवन्** धनवन्निन्द्र **दासस्य** **वा** उपक्षीणस्याल्पस्य **आर्यस्य** अभिगन्तव्यस्य महतो **वा** शत्रोः **वधम्** । वज्रनामैतत् । हननसाधनं वज्रं **सनुतः** । अन्तर्हितनामैतत् । अन्तर्हितं गूढं प्रयुज्यमानं **यवय** पृथक्कुरु ॥