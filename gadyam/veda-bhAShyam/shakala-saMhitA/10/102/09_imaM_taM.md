+++
title = "009"
devataa = "द्रुघण इन्द्रो वा"
RShiH = "मुद्गलो भार्म्यश्वः"
ChandaH = "त्रिष्टुप्"

+++


कंचन सखायं सेनादिसहायाभावेन जयविषय उपहासं कुर्वाणं प्रति ब्रवीति । राजा द्रुघणेन वृषभेण चाजिं  जिगायेत्युक्तवान् । पूर्वं वृषभो वर्णितः । अत्र द्रुघणो वर्ण्यते । हे सखे **तम्** **इमं** **द्रुघणं** **पश्य** । कीदृशमिममिति उच्यते । ‘ युजेरसमासे' ( पा.  सू. ७. १. ७१ ) इति नुम् । **युञ्जम्** । युज्यत इति युक् सखा । **वृषभस्य** सखिभूतम् । वृषभो यावन्तमर्थं साधयति तावन्तमेव साधयन्तमित्यर्थः । पुनः कीदृशम् । **काष्ठाया** **मध्ये** । ‘ आज्यन्तोऽपि काष्ठोच्यते' (निरु. २.१५) इति निरुक्तम् । आज्यन्तस्य मध्ये। संग्राम इत्यर्थः । तत्र **शयानं** हन्तव्यान् सर्वान् हत्वा सुखेन स्वपन्तं निर्व्यापारत्वेन वर्तमानम् । ईदृशं द्रुमसयं घनं पश्येत्यर्थः । **येन** द्रुघणेन **शतवत्** शतोपेतं **गवां** **सहस्रं** **पृतनाज्येषु** संग्रामेषु **जिगाय** अहमजैषं तमिमं पश्येति समन्वयः। जयतेर्लिट् । ‘ सन्लिटोर्जेः' इत्यभ्यासादुत्तरस्य कुत्वम् । मिपो णल् ॥