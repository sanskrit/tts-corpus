+++
title = "012"
devataa = "द्रुघण इन्द्रो वा"
RShiH = "मुद्गलो भार्म्यश्वः"
ChandaH = "बृहती"

+++


सूक्तस्य विकल्पेनैन्द्रत्वादादाविन्द्रस्य स्तुतत्वादन्तेऽपीन्द्रः स्तूयते । हे **इन्द्र** **त्वं** **विश्वस्य** सर्वस्य **जगतः** **चक्षुषः** चक्षुष्मतः पश्यतो वा जगतः **चक्षुः** **असि** । प्रत्येकमुत्पत्तिविशिष्टचक्षुःसद्भावेऽपि सर्वस्य साधारणं चक्षुरसि । त्वया दृष्टया द्रष्टव्यानैहिकामुष्मिकपदार्थान् पश्यन्तीत्यर्थः । त्वामेव हि यज्ञादिना लब्ध्वा पुरुषार्थान् साधयन्ति । यद्वा । विश्वस्य जगतो यन्निजं चक्षुरस्ति तस्यापि चक्षुषस्त्वं चक्षुरसि । **यत्** यस्मात् **वृषा** अभिमतवर्षकस्त्वम् **आजिं** मुद्गलस्य मम संग्रामं **वध्रिणा** पाशेन **युजा** युजौ युक्तौ **वृषणा** वृषणौ वर्षकावश्वौ रथे योजयित्वा **चोदयन्** शत्रुषु प्रेरयन् **सिषाससि** आजिं संभक्तुमिच्छसि तस्माच्चक्षुरसि ॥ ॥ २१ ॥