+++
title = "002"
devataa = "द्रुघण इन्द्रो वा"
RShiH = "मुद्गलो भार्म्यश्वः"
ChandaH = "त्रिष्टुप्"

+++


**अस्याः** ‘ रथीरभून्मुद्गलानी ' इति वक्ष्यमाणत्वादस्य मुद्गलस्य पत्न्याः सारथिभूतायाः **वासः** अंशुकं **वातः** वायुः **उत्** **वहति** ऊर्ध्वं प्रापयति । श्रमजनितस्वेदापनयाय । अथवा शीघ्ररथधावनजनितो वायुरंशुकं चालयतीत्यर्थः । कदेति उच्यते । **यत्** यदा **अधिरथम्** अधिकं रथमारुह्य **सहस्रं** सहस्रसंख्याकं गोसंघम् **अजयत्** तदा । यद्या गोसहस्रमजयदस्या इति वा योज्यम् । यद्योगाज्जयतेर्न निघातः । **गविष्टौ** गवामपहृतानामेषणे **मुद्गलानी** मुद्गलस्य स्त्री **रथीरभूत्** सारथिरभवत् । छान्दस आनुक् । **इन्द्रसेना** स्तुत्या परितुष्टस्येन्द्रस्य सेना । यद्वा । इन्द्रस्य शत्रूणां दारयितुर्मुद्गलस्य सेनानीरूपा मुद्गलानी । **भरे** संग्रामे **कृतं** संपादितं गोसंघं **व्यचेत्** व्यचिनोत् । शत्रुभ्यः पृथक्कृतवती । चयतेर्लङि • बहुलं छन्दसि' इति विकरणस्य लुक् ॥