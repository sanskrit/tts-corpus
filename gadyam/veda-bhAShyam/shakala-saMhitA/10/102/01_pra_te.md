+++
title = "001"
devataa = "द्रुघण इन्द्रो वा"
RShiH = "मुद्गलो भार्म्यश्वः"
ChandaH = "बृहती"

+++


हे मुद्गल **ते** **रथं** **मिथूकृतं** मिथःकृतमसहायं कृतम् । अथवा मिथुरिति मिथ्यानाम । अश्वादिभिः शून्यं कृतं **धृष्णुया** धर्षणशीलः **इन्द्रोऽवतु** रक्षतु । यद्वा । धृष्णुया धर्षणशीलेन वज्रेण । उभयत्र ‘सुपां सुलुक्' इति सुपो याजादेशः । अथ प्रत्यक्षकृतः । हे **पुरुहूत** बहुभिराहूतेन्द्र **अस्मिन्नाजौ** संग्रामेऽपहृतगोभिश्चौरैः कृते संग्रामे । कीदृशे । **श्रवाय्ये** श्रोतव्ये । विश्रुत इत्यर्थः । ‘ श्रुदक्षि° (उ, सू. ३.९६ ) इत्यादिना आय्यप्रत्ययः । **धनभक्षेषु** अस्मासु गोरूपधनभजनकामेषु सत्सु । यद्वा । गोरूपधनस्य भक्षकेषु चौरेषु जेतव्येषु सत्सु । **न:** अस्मान् **अव** रक्ष ॥