+++
title = "010"
devataa = "द्रुघण इन्द्रो वा"
RShiH = "मुद्गलो भार्म्यश्वः"
ChandaH = "त्रिष्टुप्"

+++


यः **आरे** समीप एव **अघा** अघानि दुःखानि शत्रुरूपाणि करोति तं **कः** नरः **नु** इदानीम् **इत्था** इत्थं **ददर्श** पश्यति । किंच **यं** द्रुघणं **युञ्जन्ति** रथे **तमु** तमेव **आ** **स्थापयन्ति** आरोहयन्तीत्यर्थः। अथवा । यं रथे युञ्जन्ति तमेव प्रहरणार्थमा स्थापयन्ति । उभयविधकार्यमेकः करोतीत्यर्थः । किंच **अस्मै** **तृणं** न **आ** **भरन्ति** नाहरन्ति । तथा **उदकं** **न** आहरन्ति । हृग्रहोर्भः इति भत्वम् । ईदृशो द्रुघणः **उत्तरः** दक्षिणस्य वृषभस्य स्वयमुत्तरः सन् **धुरः** रथभारस्य रथधुरं **वहति** **प्रदेदिशित्** प्रकर्षेण जयं स्वामिने प्रदिशन् शत्रूणां वा भयं प्रदिशन् वहति । ‘दिश अतिसर्जने' इत्यस्माद्यङ्लुगन्ताच्छतरि रूपम् ॥