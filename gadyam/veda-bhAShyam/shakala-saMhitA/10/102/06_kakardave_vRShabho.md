+++
title = "006"
devataa = "द्रुघण इन्द्रो वा"
RShiH = "मुद्गलो भार्म्यश्वः"
ChandaH = "त्रिष्टुप्"

+++


**ककर्दवे** हिंसनाय शत्रूणां **वृषभः** वर्षिता गौः **युक्त** **आसीत्** रथे संबद्धोऽभूत् । **केशी** केशवान् प्रग्रहवान् **अस्य** राज्ञः रथस्य वा **सारथिः** । मुद्गलानीत्यर्थः । सारथ्यभिप्रायेण केशीति पुँलिङ्गता। **अवावचीत्** वृषभभयजनकं शत्रुभयजनकं वाक्रोशमकरोत् । अथवा । केशी केशिनी सारथिरस्य । अमुमित्यर्थः । अमुं वृषभं शब्दमकारयत् । ‘वच परिभाषणे' इत्यस्य केवलस्यान्तर्णीतण्यर्थस्य यङ्लुगन्तस्य लुङि रूपम् । अथवा । अस्य सारथिः सहायभूतः केशी प्रकृष्टकेशो वृषभोऽवावचीत् भृशमशब्दयत् । एवंभूतस्य **दुधेः** दुर्धरस्य **अनसा** **सह** **द्रवतः** शीघ्रं शत्रुमध्ये रथेन सह धावतो वृषभस्य भयंकरशब्देन **निष्पदः** निर्गच्छन्तो योद्धारः **मुद्गलानीं** मुद्गलस्य योषितं सारथिभूतां प्रति **ऋच्छन्ति** **ष्म** अगच्छन्नित्यर्थः । ‘ पाघ्रा इत्यादिना ऋच्छादेशः ॥ ॥ २० ॥