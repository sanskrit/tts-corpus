+++
title = "005"
devataa = "द्रुघण इन्द्रो वा"
RShiH = "मुद्गलो भार्म्यश्वः"
ChandaH = "त्रिष्टुप्"

+++


मुद्गल आह । तेनेति तच्छब्दश्रुतेर्यच्छब्दाध्याहारः । यम् **एनं** वृषभं **न्यक्रन्दयन्** नितरां क्रन्दनमकुर्वन् । के। **उपयन्तः** समीपे गच्छन्तो नरः । यथा प्रचण्डेन क्रन्दनेन शत्रवो भीताः पलायन्ते तथाकुर्वन् । किम् । **वृषभं** वर्षकं सेक्तारम् **आजेः** संग्रामस्य **मध्ये** **अमेहयन्** मूत्रपुरीषोत्सर्गं विश्रामार्थं कारितवन्तः । **सूभर्वम्** । भर्वतिरत्तिकर्मा । शोभनचणकादिभक्षकम् । तादृशो यथा भवति तथा कृत्वेत्यर्थः । यद्वा एतद्गोसहस्रविशेषणम् । **तेन** उक्तरूपेण वृषभेण सूभर्वं सुष्ठु यवसास्वादि **शतवत्** शतोपेतं **गवां** **सहस्रं** **मुद्गलः** एतन्नामाहं **प्रधने** संग्रामे **जिगाय** अजैषम् ॥