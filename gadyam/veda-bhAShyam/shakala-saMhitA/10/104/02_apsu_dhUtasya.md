+++
title = "002"
devataa = "इन्द्रः"
RShiH = "अष्टको वैश्वामित्रः"
ChandaH = "त्रिष्टुप्"

+++


हे **हरिवः** । ‘ ऋक्सामे वा इन्द्रस्य हरी' (ऐ. ब्रा. २. २४ ) इति श्रुतेः स्तोत्रशस्त्राधारभूताभ्यामृक्सामाभ्यां हरिभ्यां तद्वन्निन्द्र **अप्सु** एकधनादिषूदकेषु **धूतस्य** कम्पितस्य । अभिषुतस्येत्यर्थः । तथा **नृभिः** कर्मनेतृभिः कर्मनिर्वाहकैरध्वर्य्वादिभिः **सुतस्य** अभिषुतस्य । उभयत्र ‘ क्रियाग्रहणं कर्तव्यम्' इति कर्मणः संप्रदानसंज्ञायां • चतुर्थ्यर्थे बहुलं छन्दसि' इति षष्ठी। ईदृशं सोमम् **इह** अस्मिन्यज्ञे **पिब** । पीत्वा च **जठरं** स्वकीयं **पृणस्व** पूरय च । चादिलोपे विभाषा' इति प्रथमा तिङ्विभक्तिर्न निहन्यते । **यं** सोमम् **अद्रयः** अभिषवग्रावाणो हे **इन्द्र** **तुभ्यं** त्वदर्थं **मिमिक्षुः** सेक्तुमभिषोतुमैच्छन् । अभिषवमकुर्वन्नित्यर्थः । मिह सेचने' इत्यस्य सनि लिङ्युसि रूपम् । हे **उक्थवाहः** उक्थैः शस्त्रैरुह्यमान **तेभिः** तैः **मदं** **वर्धस्व** ॥