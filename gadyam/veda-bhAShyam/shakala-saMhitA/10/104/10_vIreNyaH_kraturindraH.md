+++
title = "010"
devataa = "इन्द्रः"
RShiH = "अष्टको वैश्वामित्रः"
ChandaH = "त्रिष्टुप्"

+++


**इन्द्रः** **वीरेण्यः** वीरैर्गन्तव्योऽतिशयेन वीरो वा **क्रतुः** कर्मवान् **सुशस्तिः** शोभनस्तुतिकः **उत** अपि च । **अपि** इत्यनर्थकः । अपि च **धेना** । वाङ्नामैतत् । प्रीणयित्री स्तुतिवाक् **पुरुहूतम्** इन्द्रम् **ईट्टे** स्तौति पूजयति वा । यत उक्तलक्षणः अतः स्तौतीत्यर्थः। किंचायं **वृत्रम्** आवरकमेतन्नामकमसुरम् **आर्दयत्** हतवानित्यर्थः। **उ** अपि च **लोकम्** । लोक्यत इति लोकः प्रकाशः । तम् **अकृणोत्** अकरोत् । अवरकमसुरं हत्वा प्रकाशं कृतवानित्यर्थः। न केवलं तमेकमेव अपि तु शक्रः शक्त इन्द्रः **अभिष्टिः** शत्रूणामभिगन्ता **पृतनाः** शत्रुसेनाः **ससाहे** अभ्यभवत् ॥