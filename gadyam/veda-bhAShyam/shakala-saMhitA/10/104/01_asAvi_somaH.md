+++
title = "001"
devataa = "इन्द्रः"
RShiH = "अष्टको वैश्वामित्रः"
ChandaH = "त्रिष्टुप्"

+++


हे **पुरुहूत** बहुभिः स्तोतृभिराहूत **तुभ्यं** त्वदर्थं **सोमः** **असावि** अभिषुतोऽभूत्। ‘ षुञ् अभिषवे' इत्यस्मात्कर्मणि लुङ् । अतः **हरिभ्यां** हरितवर्णाभ्यामश्वाभ्यां **यज्ञम्** अस्मदीयं **तूयं** तूर्णम् **उप** **याहि** उपागच्छ। **तुभ्यं** त्वदर्थं **गिरः** अस्मदीयाः स्तुतयः **विप्रवीराः** । विप्रा मेधाविनो वीर विशेषेण प्रेरयितारः प्रोद्गमयितारो यासां तास्तथोक्ताः । **इयानाः** गमनशीलाः **दधन्विरे** गम्यन्ते । अस्माभिर्युष्मत्प्रीणनाय प्राप्यन्त इत्यर्थः । ‘ ईङ गतौ । ताच्छीलिकः शानच् । छान्दसो विकरणस्य लुक् । धविर्गत्यर्थः । इदित्त्वान्नुम् । कर्मणि छान्दसो लिट् । यत एवमतः **सुतस्य** अभिषुतस्यांशं सुतं सोमं वा **पिब** ॥