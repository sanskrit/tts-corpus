+++
title = "008"
devataa = "इन्द्रः"
RShiH = "अष्टको वैश्वामित्रः"
ChandaH = "त्रिष्टुप्"

+++


हे इन्द्र त्वदाज्ञया **सप्त** एतत्संख्याकाः **आपः** अब्रूपा:  **देवीः** देव्यो गङ्गाद्याः **सुरणाः**। सुष्ठु रममाणाः शोभनशब्दा वा । रणिः शब्दार्थः। वशिरण्योरुपसंख्यानम् ' (पा. सू. ३.३.५८. ३ ) इति भावेऽप् । बहुव्रीहौ ‘आद्युदात्तं द्व्यच्छन्दसि' इत्युत्तरपदाद्युदात्तत्वम् । **अमृक्ताः** अहिंसिताः प्रवहन्तीति शेषः । हे **इन्द्र** **पूर्भित्** पुरां भेत्ता त्वं **याभिः** गङ्गादिभिः सप्तनदीभिः **सिन्धुं** समुद्रम् **अतरः** । प्रावर्धय इत्यर्थः । यद्वा । सप्त सर्पणस्वभावा उक्तलक्षणा आपो देव्यस्त्वया सृष्टाः प्रवहन्ति याभिः सिन्धुं नदीमतरः । किंच त्वं **नवतिं** **नव** **च** नवोत्तरनवतिसंख्याकाः **स्रवन्तीः** प्रवहन्तीः **स्रोत्याः**। नदीनामैतत् । नदीः **देवेभ्यः** हविरर्थं मनुषे मनुष्याय भोगार्थं **च** **गातुं** गन्तव्यं तासां मार्गं च **विन्दः** अलभथाः ॥