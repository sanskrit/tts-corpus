+++
title = "006"
devataa = "इन्द्रः"
RShiH = "अष्टको वैश्वामित्रः"
ChandaH = "त्रिष्टुप्"

+++


हे **हरिवः** हरिवन्निन्द्र **सुतस्य** अभिषुतस्य सोमस्य **पीतये** पानाय **ब्रह्माणि** परिवृढान्यस्मदीयानि कर्माणि स्तोत्राणि वा **उप** **याहि** उपागच्छ । केन साधनेनेति तदुच्यते । **हरिभ्याम्** । अश्वाभ्याम् । ताभ्यां युक्तेन रथेनेत्यर्थः । यद्वा । हरिभ्यां। हरिव इति संबन्धनीयम् । हे **इन्द्र** **क्षममाणं** **त्वा** त्वां **यज्ञः** सोमयागः **आनट्** व्याप्नोति । नशतेर्लुङि ‘ मन्त्रे घस” इति च्लेर्लुक् । ‘ छन्दस्यपि दृश्यते ' इत्याडागमः । अश्नोतेरेव' वा लिटि छान्दसस्तप्रत्ययस्य लोपः। ‘ अश्नोतेश्च ' इति नुडागमः। **ध्वरस्य** यागस्य **प्रकेतः** प्रकर्षेण जानंस्त्वं **दाश्वानसि** दातासि कर्मफलस्य ॥