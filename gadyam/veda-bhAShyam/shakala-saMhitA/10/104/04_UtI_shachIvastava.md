+++
title = "004"
devataa = "इन्द्रः"
RShiH = "अष्टको वैश्वामित्रः"
ChandaH = "त्रिष्टुप्"

+++


हे **शचीवः** शक्तिवन् **इन्द्र** **तव** **ऊती** ऊत्या रक्षणेन तव **वीर्येण** **वयः** अन्नं **प्रजावत्** प्रजोपेतं **दधानाः** धारयन्तः **उशिजः** त्वामेव कामयमानाः **ऋतज्ञाः** ऋतं यज्ञमहर्जानन्तः । अङ्गिरसः सत्रमनुतिष्ठन्तः षष्ठेऽहनि प्रयोगमूढाः सन्तो नाभानेदिष्ठेन पारं गता यतः अतस्तेषामृतज्ञत्वम् । ईदृशोऽङ्गिरसः **मनुषः** मनुष्यस्य यजमानस्य **दुरोणे** यज्ञगृहे **गृणन्तः** त्वां स्तुवन्तः सधमाद्यासः सह माद्यन्तः **तस्थुः** तिष्ठन्ति । मादयतेः ‘कृत्यल्युटो बहुलम् ' इति वचनात् कर्तरि ‘ अचो यत्' इति यत् । छान्दसः सधादेशः । अतो वयमपि तिष्ठेमेत्यर्थः ॥