+++
title = "001"
devataa = "इन्द्रः"
RShiH = "बृहदुक्थो वामदेव्यः"
ChandaH = "त्रिष्टुप्"

+++


अनया  चत्वारि ते असुर्याणि नाम' इत्युक्तस्य आद्यं नाम स्तूयते । हे इन्द्र **ते** तव **तत्** वक्ष्यमाणं **नाम** सर्वेषां नामकं शरीरं **पराचैः** पराङ्मुखैर्मनुष्यैः । मनुष्याणामित्यर्थः । **गुह्यं** गोपनीयमप्रकाशितं सत् **दूरे** इतो विप्रकृष्टे दूरदेशे वर्तत इति शेषः । **यत्** यदा **त्वा** त्वां **रोदसी** द्यावापृथिव्यौ **भीते** सती **अह्वयेताम्** अवेत्यब्रूताम् । किमर्थम् । **वयोधै** अन्नस्य निधानार्थम् । जगतोऽन्नस्य साधनायेत्यर्थः । तदानीं तेन शरीरेण **अभीके** । अन्तिकनामैतत् । तव समीप एव **पृथिवीं** **द्यां** च **उत्** ऊर्ध्वं परस्परवियुक्तं यथा भवति तथा **अस्तभ्नाः** स्तम्भितवानसि। किं कुर्वन् । हे **मघवन्** इन्द्र **भ्रातुः** पर्जन्यस्य **पुत्रान्** पुत्रस्थानीयानुदकसंस्त्यायान् **तित्विषाणः** दीपयन् ॥