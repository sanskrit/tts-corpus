+++
title = "004"
devataa = "इन्द्रः"
RShiH = "बृहदुक्थो वामदेव्यः"
ChandaH = "त्रिष्टुप्"

+++


अत्र प्रसङ्गात्सूर्यात्मकेन्द्रसंबन्धिन्युषाः स्तूयते । हे **उषः** उषोदेवते **विभानां** विभासकानां ग्रहनक्षत्रादीनां **प्रथमा** प्रथमभूता सती **औच्छः** विभासनमकरोः। अग्रे ह्युषसः प्रादुर्भवन्ति पश्चादन्यानि तेजांसि । **येन** च तेजसा **पुष्टस्य** पोषयुक्तस्यापि पदार्थस्य **पुष्टम्** अतिशयेन पोषयुक्तमादित्यम् **अजनयः** उदपादयः । **यत्** यञ्च **ते** तव **जामित्वं** बान्धवम् **अवरम्** अवाङ्मुखम् । अस्मदभिमुखमित्यर्थः । कीदृश्यास्तवेति उच्यते। **परस्याः** । उपरि स्थिताया इत्यर्थः । तदिदं **महत्याः** तव **महत्** अतिप्रवृद्धम् **एकम्** असाधारणमेकमेव वा **असुरत्वं** प्रकृष्टबलवत्त्वम् । तव बलेन कृतमित्यर्थः ॥