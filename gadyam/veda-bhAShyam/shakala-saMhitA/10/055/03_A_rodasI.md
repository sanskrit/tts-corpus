+++
title = "003"
devataa = "इन्द्रः"
RShiH = "बृहदुक्थो वामदेव्यः"
ChandaH = "त्रिष्टुप्"

+++


अयमिन्द्र आत्मीयेन शरीरेण तेजसा वा **रोदसी** द्यावापृथिव्यौ **आ** सर्वतः **अपृणात्** पूरयति । **उत** अपि च **मध्यं** द्युभूम्यपेक्षया मध्यभूतमन्तरिक्षमापृणादिति वर्तते । तदपि स्वशरीरेण तेजसा वा पूरयति । किंच **पञ्च** **देवान्** देवमनुष्यपित्रसुररक्षःसंज्ञकान तथा **सप्तसप्त** । द्विरुक्त्या सप्तसंख्याकानि तत्त्वानि लोके यानि सन्ति तानि परिगृह्यन्ते । कानि तानीति । सप्त मरुद्गणान् सप्तादित्यरश्मीन सप्त चेन्द्रियाणि सप्त लोकानन्यानपि सप्तसंख्योपेतान् **ऋतुशः** काले काले चतुस्त्रिंशता चतुस्त्रिंशत्संख्याकेन देवगणेन सह **पुरुधा** बहुप्रकारं **वि** **चष्टे** विपश्यति सर्वदेक्षते । अष्टौ वसव एकादश रुद्रा द्वादशादित्याः प्रजापतिश्च वषट्कारश्च विराट् चेति चतुस्त्रिंशत्त्वं देवानाम् । केनेति तदुच्यते । **सरूपेण** समानरूपेण **ज्योतिषा** प्रकाशकेन **विव्रतेन** विविधेन कर्मणा ॥