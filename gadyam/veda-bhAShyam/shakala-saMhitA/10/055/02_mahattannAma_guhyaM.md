+++
title = "002"
devataa = "इन्द्रः"
RShiH = "बृहदुक्थो वामदेव्यः"
ChandaH = "त्रिष्टुप्"

+++


हे इन्द्र तव **तत्** गुह्यं गोपनीयमन्यैरविज्ञातं **पुरुस्पृक्** बहुभिर्वृष्ट्यर्थिभिः स्पृहणीयमाकाशात्मकं **नाम** शरीरं **महत्** अत्यन्तं प्रवृद्धं **येन** नाम्ना **भूतं** **भव्यं** च पूर्वं **जनयः** उत्पादितवानसि । भूतभव्योभयान्वयाय येनेत्यस्यावृत्तिः स्यात् । आकाशात्मकाद्धि परमेश्वरस्वरूपात भूतभव्यात्मकं जगदुत्पद्यते ।  ‘ आकाशाद्वायुः ' (तै. आ. ८. १ ) इत्यादिश्रुतेः । किंच **प्रत्नं** पुराणं पूर्वकालीनं **यत्** **ज्योतिः** द्योतमानमादित्याख्यमुदकाख्यं वा **अस्य** इन्द्रस्य **प्रियं** प्रियभूतं तत्त्वं **जातम्** उत्पन्नं  **प्रियाः** प्रीयमाणाः **पञ्च**। पञ्च जना इति शेषः । भीमसेनो भीम इतिवदेकदेशलक्षणा । निषादपञ्चमाश्चत्वारो वर्णाः **समविशन्त** संविशन्ते । स्वनिर्वाहार्थं भजन्त इत्यर्थः ॥