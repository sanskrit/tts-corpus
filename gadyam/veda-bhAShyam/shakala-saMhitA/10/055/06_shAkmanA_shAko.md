+++
title = "006"
devataa = "इन्द्रः"
RShiH = "बृहदुक्थो वामदेव्यः"
ChandaH = "त्रिष्टुप्"

+++


**शाक्मना** । शक्मैव शाक्म । शक्मना बलेन **शाकः** शक्त। ‘शक्लृ शक्तौ । स्वशक्त्यैव सर्वं कर्तुं शक्तः इत्यर्थः । न हीन्द्रस्य सहायान्तरापेक्षास्तीन्द्रत्वादेव । **अरुणः** अरुणवर्णः **सुपर्णः** कश्चिच्छोभनपर्णः पक्षी **आ** गच्छतीत्यध्याहारः । उपसर्गश्रुतेर्योग्यक्रियाध्याहारः । **यः** **महः** महान् **शूरः** विक्रान्तः **सनात्** पुराणः **अनीळः** अनीडो नीडस्याकर्ता । नहीन्द्रोऽग्निवत् कुत्रचिदपि यज्ञे निकेतनं करोति । एवं सुपर्णरूपकेणेन्द्रमाह। स पक्षीन्द्रः **यच्चिकेत** कर्तव्यत्वेन जानाति **तत्** **सत्यमित्** सत्यमेव **न** तु **मोघं** व्यर्थं भवति । सः **स्पार्हं** स्पृहणीयं **वसु** **उत** **जेता** जयति शत्रुभ्यः सकाशात् **उत** अपि **दाता** प्रयच्छति च स्तोतृभ्यः । ‘न लोकाव्यय°' इत्यादिना षष्ठीप्रतिषेधः ॥