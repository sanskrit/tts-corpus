+++
title = "004"
devataa = "अग्निः"
RShiH = "अग्निः सौचीको वैश्वानरो वा सप्तिर्वा वाजंभरः"
ChandaH = "त्रिष्टुप्"

+++


हे **रोदसी** द्यावापृथिव्यौ **वां** युवां **तत्** **ऋतं** सत्यं **प्र** **ब्रवीमि** यदरणीभ्यां **जायमानः** उत्पन्नः **गर्भः** गर्भस्थानीयोऽग्निः **मातरा** अरणी **अत्ति** भक्षयति । **देवस्य** द्योतनादिगुणस्याग्नेः वर्तनं **मर्त्यः** मनुष्यः **अहं** **न** **चिकेत** न जानामि । हे **अङ्ग** वैश्वानर **अग्निः** अरणीभ्यामुत्पन्नः **विचेताः** विविधज्ञानवान् **स** **प्रचेताः** प्रकृष्टज्ञानः। अतो न जानामीत्यर्थः । अथवाङ्गेत्यात्मानमेव संबोध्य ब्रवीमि । अग्निरेव विचेताः बहुधा जानाति स प्रचेता: स एव जानाति । स्वमहिमानं नाहं स्तोतुं प्रभवामीत्यर्थः ॥