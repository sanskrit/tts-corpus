+++
title = "006"
devataa = "अग्निः"
RShiH = "अग्निः सौचीको वैश्वानरो वा सप्तिर्वा वाजंभरः"
ChandaH = "त्रिष्टुप्"

+++


हे **अग्ने** **त्वां** **नु** क्षिप्रं **देवेषु** **किं** त्यजः क्रोधम् **एनः** पापं च **चकर्थ** कृतवानसीति **अविद्वान्** अहं **पृच्छामि** । खाण्डवं दहन्तमग्निं पृच्छामि । किंच **अक्रीळन्** क्वचिद्देशेऽविहरन **क्रीळन्** क्वचिद्देशे विनोदयँल्लीलया दहन् **हरिः** हरितवर्णः सन् **अत्तवे** अत्तव्यम् **अदन्** अन्नकाष्ठादिकं **पर्वशः** संधौ संधौ **वि** **चकर्थ** विविधं करोषि । **गामिवासिः** गां यथा असिः स्वधितिः पर्वशश्छिनत्ति तद्वत् ॥