+++
title = "012"
devataa = "बृहस्पतिः"
RShiH = "अयास्यः"
ChandaH = "त्रिष्टुप्"

+++


**इन्द्रः** ईश्वरः **मह्ना** महत्त्वेन युक्तो  बृहस्पतिः **महतो** **अर्णवस्य** उदकवतः **अर्बुदस्य** अम्बुदस्य मेघस्य **मूर्धानं** शिरः **वि** **अभिनत्** व्यच्छिनत् । तदुच्यते । **अहिम्** अन्तव्यमपामावरकं शत्रुम् **अहन्** अवधीत् । ततः **सप्त** सर्पणशीलाः **सिन्धून्** स्यन्दमाना अपः । यद्वा । सप्तसंख्याका गङ्गाद्या नदीः । **अरिणात्** समुद्रं प्रत्यगमयत् । अस्रावयद्वा । अथ प्रत्यक्षकृतः । हे द्यावापृथिव्यौ **देवैः** सह **नः** अस्मान् **प्रावतं** प्ररक्षतम् ॥ ॥ १६ ॥