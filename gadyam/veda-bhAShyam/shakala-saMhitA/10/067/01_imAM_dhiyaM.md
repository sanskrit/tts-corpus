+++
title = "001"
devataa = "बृहस्पतिः"
RShiH = "अयास्यः"
ChandaH = "त्रिष्टुप्"

+++


अत्रेतिहासमाचक्षते । पुर किलाङ्गिरा नामर्षिर्बृहस्पतिं पुत्रमलभत । स तु देवानां हितोपदेशनायेन्द्रस्य पुरोहितोऽभवत् । कदाचित्तस्य गावः पणिनामकैरसुरैरपहृत्य वलपुरं प्रापय्य त्रिषु स्थानेषु तमसावृतेषु स्थापिता आसन् । अथ तासामन्वेषणायेन्द्रेण प्रेरितो बृहस्पतिर्मरुद्भिः सह तत्रागत्य गवां गुहास्थितानां दर्शनाय सूर्यं जनयित्वा वलनामानमसुरं तदनुचरान् पणींश्च हत्वा गा आजहारेति । तदत्र दर्शयिष्यते । तथा चास्या ऋचोऽयमर्थः । **धियं** कर्मणां धात्रीं **सप्तशीर्ष्णीं** सप्तशिरस्कां सप्तभिः शिरःस्थानीयैस्तद्वत्प्रधानभूतैर्मरुद्गणैरुपेताम् । यद्वा सप्तच्छन्दोमयशिरस्काम् । **ऋतप्रजातां** यज्ञार्थमुत्पन्नां **बृहतीं** महतीम् **इमां** तनुं **नः** अस्माकं **पिता** अङ्गिराः **अविन्दत्** लब्धवान् । कर्मणां ध्यातारं बृहस्पतिं पुत्रमलभतेत्यर्थः ।  ‘ येऽङ्गारा आसंस्तेऽङ्गिरसोऽभवन् यदङ्गाराः पुनरवशान्ता उददीप्यन्त तद्बृहस्पतिरभवत् ' (ऐ. ब्रा. ३. ३४ ) इति ब्राह्मणम् । तथा **तुरीयं** **स्वित्** नप्तारमपि **जनयत्** अजनयत् **विश्वजन्यः** सर्वजनहितः **इन्द्राय** ईश्वराय बृहस्पतय इन्द्राय वा **उक्थं** स्तोत्रं **शंसन्** अयम् **अयास्यः** नामर्षिः । पूर्वमेव नोऽस्माकं पिताकार्षीदित्याह ॥