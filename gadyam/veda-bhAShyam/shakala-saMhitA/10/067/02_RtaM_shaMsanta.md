+++
title = "002"
devataa = "बृहस्पतिः"
RShiH = "अयास्यः"
ChandaH = "त्रिष्टुप्"

+++


**ऋतं** सत्यभूतं स्तोत्रं **शंसन्तः** स्तुवन्तः **ऋजु** कल्याणं **दीध्यानाः** कर्माणि ध्यायन्तः **दिवः** दीप्तस्य **असुरस्य** प्रज्ञावतः अग्नेः **अङ्गिरसः** पुत्रा: । अङ्गिरसो ह्यङ्गारेभ्यो जाता इत्युक्तम् । अङ्गारेष्वङ्गिराः ' ( निरु. ३. १७) इति । **वीराः** विक्रान्तप्रज्ञा एतेऽङ्गिरसः **विप्रं** प्रज्ञापकं **यज्ञस्य** **धाम** धारकं **पदं** बृहस्पत्याख्यं **दधानाः** कर्मणा धारयन्तः सन्तः **प्रथमम्** आदित एव **मनन्त** स्तुवन्ति । प्रज्ञापकं ह्येतत्स्थानं यद्बृहस्पतिरिति ॥