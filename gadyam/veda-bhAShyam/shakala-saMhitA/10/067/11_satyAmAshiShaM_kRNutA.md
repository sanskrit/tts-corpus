+++
title = "011"
devataa = "बृहस्पतिः"
RShiH = "अयास्यः"
ChandaH = "त्रिष्टुप्"

+++


हे बृहस्पतिप्रभृतयो देवाः **वयोधै**  अन्नस्य निधानायास्मदीयाम् **आशिषं** स्तुतिं **सत्यां** यथार्थां **कृणुत** कुरुत । तथा यूयं **स्वेभिः** आत्मीयैः **एवैः** गमनैः **कीरिं** स्तोतारं माम् **अवथ** रक्षथ । हिरवधारणे । **पश्चा**।  ‘ °पश्चा च च्छन्दसि ' (पा. सू. ५. ३. ३३ ) इति निपातितः । पश्चात् **विश्वाः** सर्वाः **मृधः** हिंसित्र्यः **अप** **भवन्तु** नश्यन्तु। **तत्** इदमस्माभिरुक्तं वचनं हे **विश्वमिन्वे** विश्वस्य प्रीणयित्र्यौ हे **रोदसी** द्यावापृथिव्यौ **शृणुतम्** ॥