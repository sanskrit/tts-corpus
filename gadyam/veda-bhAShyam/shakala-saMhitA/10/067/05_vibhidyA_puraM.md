+++
title = "005"
devataa = "बृहस्पतिः"
RShiH = "अयास्यः"
ChandaH = "त्रिष्टुप्"

+++


सः **बृहस्पतिः** **शयथा** **उपशयेन** स्थित्वा **अपाचीं** पराङ्मुखीम् **ईम्** इमाम् असुरपुरीं **विभिद्य** विदार्य **उदधेः** वलात् मेघरूपादसुरात् **साकं** सह युगपत् **त्रीणि** उषसं **सूर्यं** **गाम्** एतानि त्रीणि **निः** अकृन्तत् निर्गतमकार्षीत्। तमसावृतेषु स्थानेषूषःकालं ततः पश्चाद्भाविनं सूर्यं च जनयित्वा पशून्निरगमयदित्यर्थः । सोऽयम् **अर्कम्** अर्चनीयं मन्त्रं सूर्यं **विवेद** प्रज्ञापयति । कथमिव । यथा **स्तनयन्** शब्दं कुर्वन् **द्यौः** **इव** स्थितः ॥