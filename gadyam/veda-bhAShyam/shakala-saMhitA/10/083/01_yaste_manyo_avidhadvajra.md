+++
title = "001"
devataa = "मन्युः"
RShiH = "मन्युस्तापसः"
ChandaH = "जगती"

+++


हे **मन्यो** क्रोधाभिमानिन् देव ।' मन्युर्मन्यतेर्दीप्तिकर्मणः क्रोधकर्मणो वधकर्मणो वा ' (निरु. १०. २९) इति निरुक्तम् । **यः** यजमानः **ते** तुभ्यम् **अविधत्** परिचरति हे **वज्र** वज्रवत्सारभूत **सायक** सायकवच्छत्रूणां हिंसक स मनुष्यः **सहः** बलं बाह्यम् **ओजः** शारीरं बलं च **आनुषक्** अनुषक्तं **पुष्यति** त्वदनुग्रहात्संग्रामे । यस्मादेवं तस्माद्वयं **दासम्** उपक्षयकर्तारम् **आर्यम्** अस्मत्तोऽधिकं चोभयविधं शत्रुं **साह्याम** अभिभवेम। केन साधनेनेति तदुच्यते । **त्वया** **युजा** त्वया सहायेन । सहायो विशेष्यते । **सहस्कृतेन** बलोत्पादितेन **सहसा** सहमानेन परान् **सहस्वता** बलवता । ईदृशेन त्वया सहायेनेत्यर्थः ॥