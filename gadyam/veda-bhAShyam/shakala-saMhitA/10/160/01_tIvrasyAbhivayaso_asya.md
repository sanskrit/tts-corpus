+++
title = "001"
devataa = "इन्द्रः"
RShiH = "पूरणो वैश्वामित्रः"
ChandaH = "त्रिष्टुप्"

+++


**तीव्रस्य** तीक्ष्णस्य क्षिप्रंमदकरस्य **अभिवयसः**। वय इत्यन्ननाम। अभिगतं चरुपुरोडाशाद्यन्नं यस्य तादृशस्य **अस्य** सोमस्य। क्रियाग्रहणं कर्तव्यम् इति कर्मणः संप्रदानत्वाच्चतुर्थ्यर्थे षष्ठी। ईदृशं सोमं हे इन्द्र **पाहि** पिब। पिबतेश्छान्दसः शपो लुक्। तदर्थं **सर्वरथा** सरणशीलस्थौ **हरी** अश्वौ **इह**  अस्मिन् यज्ञगृहे **वि** **मुञ्च** रथाद्विसृज। हे **इन्द्र** अस्मत्तः **अन्ये** **यजमानासः** यजमानाः **त्वा** त्वां **मा** **नि** **रीरमन्** नितरां मा रमयन्तु। वयमेव रमयाम इत्यर्थः। ततः **तुभ्यं** त्वदर्थमेव **सुतासः** सुता अभिषुताः **इमे** प्रत्यक्षेणोपलभ्यमानाः सोमा वर्तन्ते।