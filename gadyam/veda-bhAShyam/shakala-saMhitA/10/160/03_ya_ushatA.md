+++
title = "003"
devataa = "इन्द्रः"
RShiH = "पूरणो वैश्वामित्रः"
ChandaH = "त्रिष्टुप्"

+++


**य** **उशता** कामयमानेन **सर्वहृदा** । सर्वमविकलं हृदयं यस्य । यद्वा । सर्वेषामृत्विजां हृदयेन । सामर्थ्यान्मत्वर्थो लक्ष्यते । हृदयवता **मनसा** **अस्मै** इन्द्राय **देवकामः** देवमिन्द्रं कामयमानो यजमानः **सोमं** **सुनोति** अभिषुणोति । **इन्द्रस्तस्य** यजमानस्य **गाः** **न** **परा** **ददाति** । परादानं विनाशः । न विनाशयति । **अस्मै** यजमानाय **चारुं** शोभनमत एव **प्रशस्तम्** । **इत्**  इत्यवधारणे । प्रशंसनीयमेव धनं **कृणोति** करोति ॥