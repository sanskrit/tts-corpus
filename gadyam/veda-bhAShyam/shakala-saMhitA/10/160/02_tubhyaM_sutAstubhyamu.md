+++
title = "002"
devataa = "इन्द्रः"
RShiH = "पूरणो वैश्वामित्रः"
ChandaH = "त्रिष्टुप्"

+++


हे इन्द्र **तुभ्यं** त्वदर्थमेव **सुताः** अभिषुताः सर्वे सोमाः **सोत्वासः** इतःपरमभिषोतव्याश्च **तुभ्यमु** त्वदर्थमेव । सुनोतेः ‘कृत्यार्थे तवैकेन्' इति त्वन्प्रत्ययः । **श्वात्र्याः** शु आशु शीघ्रमतन्त्यः प्रवर्तमानाः **गिरः** स्तुतिरूपा वाचश्च **त्वाम्** एव **आ** **ह्वयन्ति** आक्रोशयन्ति । हे **इन्द्र** **अद्य** अस्मिन् काले **इदं** **सवनं** प्रातःसवनादिकं **जुषाणः** सेवमानः **विश्वस्य** सर्वस्य **विद्वान्** ज्ञाता त्वम् **इह** अस्मिन् यज्ञे **सोमं** **पाहि** पिब ॥