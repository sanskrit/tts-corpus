+++
title = "003"
devataa = "सूर्यः"
RShiH = "विभ्राट् सौर्यः"
ChandaH = "जगती"

+++


**इदं** सौरं तेजः **श्रेष्ठं** प्रशस्यतमं **ज्योतिषाम्** अन्येषां ग्रहनक्षत्रादीनामपि **ज्योतिः** प्रकाशकमत एव **उत्तमम्** उत्कृष्टं **विश्वजित्** विश्वस्य सर्वस्य जेतृ 'धनजित् धनस्य च जेतृ **बृहत्** प्रभूतम् **उच्यते** । एवंगुणविशिष्टमिति सर्वैरभिधीयते । अपि च **विश्वभ्राट्** विश्वस्य प्रकाशयिता **भ्राजः** भ्राजमानः **महि** महान् **सूर्यः** **दृशे** दर्शनाय **उरु** विस्तीर्णं **सहः** तमसोऽभिभवितृ **अच्युतं** च्युतिरहितमविनाशम् **ओजः** तेजोरूपं बलं **पप्रथे** विस्तारयति ॥