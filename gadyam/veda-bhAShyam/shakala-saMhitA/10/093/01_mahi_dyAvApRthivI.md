+++
title = "001"
devataa = "विश्वेदेवाः"
RShiH = "तान्वः पार्थ्यः"
ChandaH = "प्रस्तारपङ्क्तिः"

+++


हे **द्यावापृथिवी** द्यावापृथिव्यौ युवा **महि** अत्यन्तं यथा भवति तथा **उर्वी** विस्तीर्णे **भूतं** भवतम् । किंच **यह्वी** महत्यौ **रोदसी** द्यावापृथिव्यौ **नारी** **न** स्त्रियाविव **नः** अस्माकं **सदं** सदा भवतम् । किंच युवां **शूषणि** **नः** अस्माकं शत्रुबले युष्मदीयैः **एभिः** पालनैः **पातं** रक्षतम् । किंच युष्मदीयैः **तेभिः** तैः पालनैः **नः** अस्माकं **सह्यसः** अतिशयेनास्मानभिभवितुः शत्रोरपि **पातं** रक्षतम् ॥