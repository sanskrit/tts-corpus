+++
title = "014"
devataa = "उर्वशी"
RShiH = "पुरूरवा ऐळः"
ChandaH = "त्रिष्टुप्"

+++


अथ परिदूनः पुरूरवा उवाच । **सुदेवः** त्वया सह सुक्रीडः पतिः **अद्य** **प्रपतेत्** । अत्रैव प्रपततु । अथवा **अनावृत्** अनावृत्तः सन् **परमां** **परावतं** दूरादपि दूरदेशं **गन्तवै** गन्तुं महाप्रस्थानगमनं कुर्यात् । **अध** अथवा यत्रकुत्रापि गन्तुमसमर्थः निर्ऋतेः पृथिव्याः **उपस्थे** **शयीत** शयनं कुर्यात् । यद्वा । निर्ऋतिः पापदेवता । तस्या उपस्थे उत्संगे संनिधौ म्रियतामित्यर्थः। **अध** अथवा **एनं** **वृकाः** आरण्याः श्वानः रभसासः वेगवन्तः **अद्युः** भक्षयन्तु । अत्र वाजसनेयकं - सुदेवोऽद्योद्वा बध्नीत प्र वा पतेत्तदेनं वृका वा श्वानो वाद्युरिति हैव तदुवाच' (श. ब्रा. ११. ५. १.८) इति ॥