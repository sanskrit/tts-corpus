+++
title = "003"
devataa = "उर्वशी"
RShiH = "पुरूरवा ऐळः"
ChandaH = "त्रिष्टुप्"

+++


अनया पुरूरवाः स्वस्य विरहजनितं वैक्लव्यं तां प्रति ब्रूते । **इषुधेः** । इषवो धीयन्तेऽत्रेतीषुधिर्निषङ्गः । ततः सकाशात् **इषुः** **असना** असनायै प्रक्षेप्तुं न भवति **श्रिये** विजयार्थम् । त्वद्विरहाद्युद्धस्य बुद्ध्वावप्यनिधानात् । तथा **रंहिः** वेगवानहं शत्रुसकाशात् **गोषाः** तेषां शत्रूणां गवां संभक्ता **न** अभवम् । तथा **शतसाः** शतानामपरिमितानां शत्रुधनानां संभक्ता नाभवम् । किंच **अवीरे** वीरवर्जिते **क्रतौ** राजकर्मणि सति **न** **वि** **दविद्युतत्** न विद्योतते मत्सामर्थ्यम् । किंच **धुनयः** कम्पयितारोऽस्मदीया भटाः **उरा** उरौ। ‘सुपां सुलुक् ' इति सप्तम्या डादेशः । विस्तीर्णे संग्रामे **मायुम्** । मीयते प्रक्षिप्यत इति मायुः शब्दः । 'कृवापाजि° - इत्यादिनोण् । सिंहनादं **न** **चितयन्त** न बुध्यन्ते । ‘चिती संज्ञाने'। अस्माण्णिचि संज्ञापूर्वकस्य विधेरनित्यत्वाल्लघूपधगुणाभावः । छान्दसो लङ् ॥