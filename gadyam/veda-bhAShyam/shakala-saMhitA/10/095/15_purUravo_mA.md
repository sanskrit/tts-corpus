+++
title = "015"
devataa = "पुरूरवा ऐळः"
RShiH = "उर्वशी ऋषिका"
ChandaH = "त्रिष्टुप्"

+++


तमितरा प्रत्युवाच । हे **पुरूरवः** त्वं मा **मृथाः** मृतिं मा प्राप्नुहि । म्रियतेर्लुङि थासि ‘ह्रस्वादङ्गात्  इति सिचो लोपः। तथा **मा** **प्र** **पप्तः** अत्रैव पतनं मा कार्षीः। पतेर्लुङि लृदित्त्वात् ‘पुषादि° ' इत्यादिना च्लेरङ्। ‘पतः पुम्' इति पुम्। तथा **त्वा** त्वाम् **अशिवासः** अशुभाः **वृकासः** वृकाः **मा** **उ** **क्षन्**। उ इत्येवकारार्थे। अक्षन् । माभ्यवहारयन्तु । किमित्येवमस्मदुपर्याग्रहं करोषि । मा कार्षीरित्यर्थः । अदेर्लुङि ‘लुङ्सनोर्घस्लृ' (पा. सू. २. ४. ३७) इति घस्लादेशः। ‘मन्त्रे घस' इति च्लेर्लुक्। 'गमहन इत्यादिनपधालोपः । ‘शासिवसि°' इत्यादिना षत्वम् ।' खरि च' इति चर्त्वम् । बाहुलकादडभावः। अथ स्वस्नेहस्यासारतमाह। **स्त्रैणानि** स्त्रीणां कृतानि **सख्यानि** **न** **वै** **सन्ति** । न सन्ति खलु। अभावे कारणमाह। **एता** एतानि सख्यानि **सालावृकाणां** **हृदयानि** तेषां हृदयानि यथा वत्सादीनां विश्वासापन्नानां घातुकानि तद्वत् । अत्र वाजसनेयकं-- मैतदादृथा न वै स्त्रैणँ सख्यमस्ति पुनर्गृहानिहीति हैवैनं तदुवाच' ( श. ब्रा. ११. ५. १. ९) इति ॥ ॥ ३ ॥