+++
title = "002"
devataa = "पुरूरवा ऐळः"
RShiH = "उर्वशी ऋषिका"
ChandaH = "त्रिष्टुप्"

+++


अनया तमुर्वशी प्रत्युवाच । **एता** एतया **वाचा** केवलया पुनःसंभोगरहितया **किं** **कृणव** किं करवाव। **अहं** त्विदानीं त्वत्सकाशात् **प्राक्रमिषम्** अतिक्रान्तवत्यस्मि । अतिक्रमे दृष्टान्तः । **उषसामग्रियेव** । बह्वीनामुषसां मध्येऽग्र्याग्रे भवा पूर्वोषाः प्राक्रमीद्यथा तथाहमपीति । यस्मादेवं तस्माद्धे **पुरूरवः** त्वं **पुनः** अस्मत्सकाशात् **अस्तं** गृहं **परेहि** परागच्छ । मा मय्यभिलाषं कार्षीः । स्वस्या दुर्ग्रहत्वमाह। **अहं** **वातइव** वायुरिव **दुरापना** दुष्प्रापा दुरापा वा **अस्मि** । दुरापा वा अहं त्वयैतर्ह्यस्मि पुनर्गृहानिहीति हैवैनं तदुवाच' (श. ब्रा. ११. ५. १. ७) इति वाजसनेयकम् ॥