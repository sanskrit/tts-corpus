+++
title = "011"
devataa = "पुरूरवा ऐळः"
RShiH = "उर्वशी ऋषिका"
ChandaH = "त्रिष्टुप्"

+++


**इत्था** इत्थं **गोपीथ्याय** । गौः पृथिवी। पीथं पालनम् । स्वार्थिकस्तद्धितः । भूमे रक्षणीय **जज्ञिषे** **हि** जातोऽसि खलु पुत्ररूपेण । 'आत्मा वै पुत्रनामा ' इति श्रुतेः। पुनस्तदेवाह । हे **पुरूरवः** **मे** ममोदरे मयि **ओजः** अपत्योत्पादनसामर्थ्यं **दधाथ** मयि निहितवानसि । **तत्** तथास्तु । अथापि स्थातव्यमिति चेत् तत्राह । अहं **विदुषी** भावि कार्यं जानती **सस्मिन्नहन्** सर्वस्मिन्नहनि त्वया कर्तव्यं **त्वा** त्वाम् **अशासं** शिक्षितवत्यस्मि । त्वं **मे** मम वचनं **न** **आशृणोः** न शृणोषि। **किं** त्वम् **अभुक्** अभोक्तापालयिता प्रतिज्ञातार्थमपालयन् **वदासि** हये जाय इत्यादिकरूपं प्रलापम् । वदेर्लेट्याडागमः। दिवसे त्रिवारं यभस्व एडकद्वयमस्माकं पुत्रत्वेन परिकल्पय अपत्योत्पादनपर्यन्तं वसामि नग्नं त्वां यदाद्राक्षं तदा गच्छामीत्येवंरूपो मिथःसमयः ‘उर्वशी हाप्सराः पुरूरवसमैळं चकमे तं ह विन्दमानोवाच त्रिः स्म माह्नो वैतसेन दण्डेन' ( श. ब्रा. ११. ५.१ ) इत्यादि वाजसनेयकमुदाहृतम् ॥