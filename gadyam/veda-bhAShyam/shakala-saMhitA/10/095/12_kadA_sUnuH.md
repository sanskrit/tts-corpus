+++
title = "012"
devataa = "उर्वशी"
RShiH = "पुरूरवा ऐळः"
ChandaH = "त्रिष्टुप्"

+++


इदं पुरूरवसो वाक्यम् । **कदा** कस्मिन् काले **सूनुः** तवोदरजातः सन् **पितरं** माम् **इच्छात्** इच्छेत् । इषु इच्छायाम्'। लेटि शपि इषुगमियमां छः' इति छादेशः । 'लेटोऽडाटौ ' इत्यडागमः। कदा वा **विजानन्** पितरं मामधिगच्छन् **चक्रन्** क्रन्दमानः **नाश्रु** वर्तयत्। नेति चार्थे । किंच **कः** किंविधः सन् सूनुः **समनसा** समनसौ समनस्कौ **दंपती** जायापती त्वां मां च **वि** **यूयोत्** विश्लेषयेत् । ‘यु मिश्रणामिश्रणयोः'। यौतेश्छान्दसः शपः श्लुः । तुजादित्वाभ्यासस्य दीर्घः । **अध** अधुना **यत्** यदा **अग्निः** तव हृदयस्थितस्तेजोरूपो गर्भः **श्वशुरेषु** **दीदयत्** दीप्यते । दीदयतिर्दीप्तिकर्मेति नैरुक्तो धातुः ॥