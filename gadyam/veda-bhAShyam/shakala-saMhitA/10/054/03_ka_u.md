+++
title = "003"
devataa = "इन्द्रः"
RShiH = "बृहदुक्थो वामदेव्यः"
ChandaH = "त्रिष्टुप्"

+++


हे इन्द्र **ते** तव **महिमनः** महिम्नः **समस्य** सर्वस्यापि **अन्तं** पारम् **अस्मत्** अस्मत्तः **पूर्व** **ऋषयः** **के** **आपुः** प्राप्नुवन् । न केऽपीत्यर्थः । यद्यपि महत्त्वं प्रख्यापयन्ति तथापि न कार्त्स्न्येनेति । तत्र कारणमाह । **यत्** यस्मात् **मातरं** **च** **पितरं** **च** ।' द्यौः पिता पृथिवी माता! ( तै. ब्रा. ३.७.५,४-५ ) इति हि श्रुतम् । अतो द्यावापृथिव्यावित्यर्थः । ते उभे अपि **साकं** सहैव **स्वायाः** **तन्वः** स्वकीयाच्छरीरात् **अजनयथाः** उदपादयः । अतो नापुरिति संबन्धः ॥