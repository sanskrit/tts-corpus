+++
title = "002"
devataa = "इन्द्रः"
RShiH = "बृहदुक्थो वामदेव्यः"
ChandaH = "त्रिष्टुप्"

+++


हे **इन्द्र** **तन्वा** शरीरेण स्तोत्रेण वा **वावृधानः** वर्धमानः **जनेषु** प्राणिषु **बलानि** **प्रब्रुवाणः** वृत्रवधादिरूपाणि सामर्थ्यानि प्रकर्षेण कथयन् **अचरः** इति **यत्** संचारं कृतवानिति यदस्ति **ते** तव **सा** गतिः **मायेत्** मायैव । मृषेत्यर्थः। किंच **यानि** **युद्धानि** शत्रुविषयाणि **आहुः** ब्रुवते पुराविद ऋषयः तान्यपि मायैव । कुत इति आह । **अद्य** इदानीं **शत्रुं** हन्तव्यं **न** **विवित्से** न लभसे। अद्य मा भूत् पूर्वं हतवानस्मीति यत् ब्रूषे तदपि नेत्याह । **ननु** इति प्रश्ने। किं **पुरा** शत्रुमलभथाः । तदपि नेत्यर्थः ॥