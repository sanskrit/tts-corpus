+++
title = "001"
devataa = "इन्द्रः"
RShiH = "बृहदुक्थो वामदेव्यः"
ChandaH = "त्रिष्टुप्"

+++


हे **इन्द्र** **मघवन्** धनवन् **ते** तव संबन्धिनीं **महित्वा** महत्त्वेनागतां **कीर्तिं** **सु** सुष्ठु कीर्तयामीति शेषः । किंच **यत्** यदा **त्वा** त्वां प्रति **भीते** असुरैर्भयं प्राप्ते **रोदसी** द्यावापृथिव्यौ **अह्वयेतां** अवेत्यब्रूतां तदानीं **देवान्** **प्रावः** प्रारक्षः। तथा **दासं** देवानामुपक्षयकर्तारमसुरम् **आतिरः** व्यनाशयः। असुरान् हत्वा देवानां रक्षणेन द्यावापृथिव्योः भीतिं पर्यहर इति यदस्ति किंच **त्वस्यै** एकस्यै **प्रजायै** यजमानरूपायै **यत्** बलम् **अशिक्षः** प्रायच्छः । तां कीर्तिं कीर्तयामीत्यर्थः।