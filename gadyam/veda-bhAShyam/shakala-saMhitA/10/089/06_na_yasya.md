+++
title = "006"
devataa = "इन्द्रः"
RShiH = "रेणुः"
ChandaH = "त्रिष्टुप्"

+++


**द्यावापृथिवी** द्यावापृथिव्यौ **यस्य** इन्द्रस्य प्रतिमानभूते न भवतः। **न** **धन्व** उदकमपि प्रतिमानभूतं न भवति । **नान्तरिक्षम्** अन्तरिक्षमपि प्रतिमानभूतं न भवति । **नाद्रयः** पर्वताश्च प्रतिमानभूता न भवन्ति । तस्येन्द्रस्य **सोमः** **अक्षाः** क्षरति । किंच **यत्** यदा **अस्य** इन्द्रस्य **मन्युः** क्रोधः **अधिनीयमानः** शत्रूणामुपरि प्राप्यमाणो भवति तदानीमयमिन्द्रः **वीळु** दृढं **शृणाति** हिनस्ति । **स्थिराणि** **रुजति** भिनत्ति च ॥