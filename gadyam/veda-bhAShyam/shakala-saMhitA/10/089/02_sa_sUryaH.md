+++
title = "002"
devataa = "इन्द्रः"
RShiH = "रेणुः"
ChandaH = "त्रिष्टुप्"

+++


**सूर्यः** सुवीर्यः **सः** प्रसिद्धः **इन्द्रः** **उरु** बहूनि **वरांसि** तेजांसि **परि** **आ** **ववृत्यात्** पर्यावर्तयति । तत्र दृष्टान्तः । **रथ्येव** यथा सारथी रथसंबन्धीनि **चक्रा** चक्राणि आवर्तयति तद्वदित्यर्थः। किंच सोऽयम् **अतिष्ठन्तं** शीघ्रं गच्छन्तम् **अपस्यं** **न** कर्मण्यमिव **सर्गम्** । सृज्यत इति सर्गोऽश्वः । तं **कृष्णा** कृष्णानि **तमांसि** **त्विष्या** दीप्त्या **जघान** हन्ति ॥