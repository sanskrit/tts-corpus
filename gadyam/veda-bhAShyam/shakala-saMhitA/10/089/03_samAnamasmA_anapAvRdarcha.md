+++
title = "003"
devataa = "इन्द्रः"
RShiH = "रेणुः"
ChandaH = "त्रिष्टुप्"

+++


हे स्तोतः त्वं **समानं** मया सह **अनपावृत्** अपगतिरहितं **क्ष्मया** **दिवः** दिवः पृथिव्याश्च **असमम्** अत्यन्तमतिरिक्तम् । महदित्यर्थः । **नव्यं** नवतरमन्यैरकृतपूर्वं **ब्रह्म** स्तोत्रम् **अस्मै** इन्द्राय **अर्च** उच्चारय । **यः** **इन्द्रः** **जनिमानि** यज्ञेषु जातानि **पृष्ठेव** पृष्ठसंज्ञकानि स्तोत्राणीव **अर्यः** अरीन् शत्रून् **वि** **चिकाय** विचिनोति **सखायं** च **न** **ईषे** नेच्छति ॥