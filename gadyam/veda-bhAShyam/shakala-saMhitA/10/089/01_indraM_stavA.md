+++
title = "001"
devataa = "इन्द्रः"
RShiH = "रेणुः"
ChandaH = "त्रिष्टुप्"

+++


हे स्तोतः त्वं **नृतमं** नेतृतमम् **इन्द्रं** **स्तव** स्तुहि । **यस्य** इन्द्रस्य **मह्ना** महत्त्वम् । विभक्ति व्यत्ययः । **रोचना** परेषां तेजांसि **विबबाधे** विबाधते । अभिभवतीत्यर्थः । **वि** **ज्मः** पृथिव्याश्च **अन्तान्** पर्यन्तानभिभवति । **यः** चेन्द्रः **चर्षणीधृत्** मनुष्याणां धर्ता **सिन्धुभ्यः** समुद्रेभ्योऽपि **महित्वा** महत्त्वेन **प्र** **रिरिचानः** प्रवर्धमानश्च सन् **वरोभिः** तमसां वारकैस्तेजोभिः **आ** **पप्रौ** द्यावापृथिव्यावापूरयति ॥