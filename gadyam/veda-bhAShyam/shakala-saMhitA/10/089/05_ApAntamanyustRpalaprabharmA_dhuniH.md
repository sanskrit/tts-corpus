+++
title = "005"
devataa = "इन्द्रासोमौ"
RShiH = "रेणुः"
ChandaH = "त्रिष्टुप्"

+++


**आपान्तमन्युः** अपातितमन्युः **तृपलप्रभर्मा** ग्रावभिः क्षिप्रप्रहारी **धुनिः** शत्रूणां कम्पयिता **शिमीवान्** कर्मवान् **शरुमान्** आयुधवान् **ऋजीषी** ऋजीषवान् **सोमो** **विश्वानि** सर्वाणि **अतसा** अतसमयानि **वनानि** अरण्यानि वर्धयतीति शेषः। **प्रतिमानानि** प्रतिमानभूतानि समानानि द्रव्याणीत्यर्थः। **इन्द्रम्** **अर्वाक्** **न** **देभुः** । दभ्नोतिरत्राकर्षणकर्मा । तुलया मीयमानान्यात्माभिमुखतया नाकर्षयन्ति । लघूनि भवन्तीत्यर्थः । अन्यत्र प्रतिनिधीयमानानि गुरूणि तान्यात्माभिमुखमाकर्षन्ति नैवमिन्द्रं कुर्वन्तीति । सर्वेभ्यो महानिन्द्र इत्यर्थः । त्रयः पादाः सौम्यास्तुरीयस्त्वैन्द्रः । तथा च यास्कः- ‘ आपातितमन्युस्तृप्रप्रहारी क्षिप्रप्रहारीः सोमो वेन्द्रो वा धुनिर्धूनोतेः शिमीति कर्मनाम शमयतेर्वा शक्नोतेर्वर्जीषी सोमो यत्सोमस्य पूयमानस्यातिरिच्यते तदृजीषमपार्जितं भवति तेनर्जीषी सोमोऽथाप्यैन्द्रो निगमो भवत्यृजीषी वज्रीति । सोमः सर्वाण्यतसानि वनानि नार्वागिन्द्रं प्रतिमानानि दभ्नुवन्ति यैरेनं प्रतिमिमते नैनं तानि दभ्नुवन्ति' (निरु. ५. १२) इति ॥ ॥ १४ ॥