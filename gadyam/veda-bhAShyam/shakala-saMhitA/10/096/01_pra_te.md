+++
title = "001"
devataa = "हरिस्तुतिः"
RShiH = "बरुः सर्वहरिर्वैन्द्रः"
ChandaH = "जगती"

+++


हे इन्द्र **ते** तव **हरी** अश्वौ **महे** महति **विदथे** यज्ञे **प्र** **शंसिषम्** अशंसिषम् । अस्ताविषम्। तथा **वनुषः** । वनु हिंसायाम्' । हिंसकस्य **ते** तव **हर्यतम्** । ‘हर्य गतिकान्त्योः ' । तस्यौणादिकोऽतच् । चित्स्वरेणान्तोदात्तः । कमनीयं **मदं** **प्र** **वन्वे** प्रयाचेऽस्मदभिमतम् ।' वनु याचने'। **यः** इन्द्रः **हरिभिः** हरितवर्णैरश्वैः मद्यागं गत्वा **चारु** चरणीयं **घृतं** न घृतमिव सुपूतमुदकं **सेचते** वर्षति तं तादृशं **हरिवर्पसम्**। वर्प इति रूपनाम । हरितरूपं **त्वा** त्वाम् **आ** **विशन्तु** **गिरः** अस्मदीयाः स्तुतिवाचस्तव मदाय ॥