+++
title = "003"
devataa = "अग्निः"
RShiH = "त्रित आप्त्यः"
ChandaH = "त्रिष्टुप्"

+++


**ऋतायिनी** ऋतवत्यौ सत्यवत्यौ अत एव **मायिनी** प्रज्ञावत्यौ कर्मंयुक्ते वा द्यावापृथिव्यौ यज्ञसाधनभूते अरणी वा इममग्निं **सं** **दधाते** सम्यक् धारयतः । अग्निसूर्यात्मना केवलाग्न्यात्मना वा संदधाते। **मित्वा** कालपरिमाणं कृत्वा यद्वा संपरिच्छिद्य **शिशुं** शंसनीयं बालमग्निं **जज्ञतुः** जनयतः। **वर्धयन्ती** वर्धयन्त्यौ द्यावापृथिव्यौ लोके यथा परिच्छेदाय पुत्रं पितरौ जनयतस्तद्वत् । ततः **विश्वस्य** सर्वस्य **चरतः** जङ्गमस्य **ध्रुवस्य** स्थावरस्य च जगतः **नाभिं** नाभिभूतं मध्यं प्रधानभूतं वा **कवेः** मेधाविनोऽग्नेः **तन्तुं** तनितारं वैश्वानरराख्यमंशमेव **मनसा** **वियन्तः** विविधं गच्छन्तो मनुष्याः सुखेन युज्यन्त इति शेषः । तं वयं यजाम इति ॥