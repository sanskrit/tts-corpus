+++
title = "005"
devataa = "अग्निः"
RShiH = "त्रित आप्त्यः"
ChandaH = "त्रिष्टुप्"

+++


**वावशानः** कामयमानो वाश्यमानः स्तोतृभिः स्तूयमानो वा **विद्वान्** सर्वं जानानः सोऽग्निः **अरुषीः** अरोचमानाः **सप्त** सप्तसंख्याकाः **स्वसॄः** स्वयंसारिणीः  ‘ काली कराली च' ( मु. उ. १. २. ४ ) इत्यादिकाः सप्त जिह्वाः **मध्वः** मदकरात् यज्ञात् **उज्जभार** उज्जहार । ऊर्ध्वं हृतवान् । यज्ञे स्वतेजसा प्रादुर्भूत इत्यर्थः । किमर्थम् । **कं** सुखेन **दृशे** सर्वेषामेव पदार्थानां दर्शनार्थम् । किंच **पुराजाः** पुराजातः सोऽग्निर्द्यावापृथिव्योः **अन्तः** मध्ये **अन्तरिक्षे** स्थितः ता जिह्वाः  **येमे** नियमितवान् । सर्वत्र तेजोयुक्तो वर्तत इत्यर्थः । अपि च **इच्छन्** यजमानान् कामयमानोऽग्निः **पूषणस्य** । पूषेति पृथिवीनाम। पार्थिवस्य लोकस्य **वव्रिं** रूपं पृश्निवर्णम् **अविदत्** प्रायच्छत् । यद्वा । ‘मूर्धा भुवो भवति नक्तमग्निस्ततः सूर्यो जायते प्रातरुद्यन्' (ऋ. सं. १०.८८.६ ) इति मन्त्रान्तरे दर्शनादादित्यात्मनाग्निः स्तूयते । कामयमानः सूर्यात्माग्निः सप्तसंख्याकान् स्वसॄ रश्मीन् मध्वः समुद्रोदकादुद्धृतवान् । ततोऽन्तरिक्षे विद्युदात्मना स्थित्वा वृष्टिलक्षणं रूपं पृथिव्याः प्रायच्छदिति ॥