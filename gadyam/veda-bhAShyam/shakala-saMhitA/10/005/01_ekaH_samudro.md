+++
title = "001"
devataa = "अग्निः"
RShiH = "त्रित आप्त्यः"
ChandaH = "त्रिष्टुप्"

+++


**समुद्रः** यस्माद्धनान्युदकानि वा समुद्द्रवन्तीति तादृशः **रयीणां** धनानां **धरुणः** धारयिता **एकः** असहायः **भूरिजन्मा** बहुविधजननो नानायज्ञेष्वाहवनीयादिभावेन बहुजननः सोऽग्निः **अस्मत्** ॥ ‘सुपां सुलुक्' इति षष्ठ्या लुक् । अस्माकं **हृदः** हृदयान्यभिलषितानि **वि** **चष्टे** विपश्यति जानाति । उक्तं च- ‘ मनो वै देवा मनुष्यस्य जानन्ति इति । किंच **निण्योः** । अन्तर्हितनामैतत् । अन्तर्हितयोर्ज्योतिस्तमोभ्यामाच्छादितयोः प्रातःसायंकालयोः **उपस्थे** उपस्थाने समीपे वर्तमानम् **ऊधः** रात्रिं **सिषक्ति** सेवते उपजीवति । यद्वा । निण्योरन्तर्हितस्यान्तरिक्षस्य समीपे वर्तमानमूधो मेघं सेवते । अथ प्रत्यक्षः । हे अग्ने **उत्सस्य** उदकधारकस्य लोकस्य **मध्ये** **पदम्** अपां स्थानं **निहितम्** । तत् माध्यमिकां वाचं **वेः** गच्छ । यद्वा । उत्सस्य मेघस्य मध्ये निहितं पदं विद्युदाख्यं तत् स्वात्मतया गच्छ ॥ वेः। वी गत्यादिषु । लङि सिपि रूपम् । वाक्यभेदादनिघातः ॥