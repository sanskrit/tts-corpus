+++
title = "006"
devataa = "अग्निः"
RShiH = "त्रित आप्त्यः"
ChandaH = "त्रिष्टुप्"

+++


**कवयः** मेधाविन ऋषयः **सप्त** **मर्यादाः** । कामजेभ्यः क्रोधजेभ्यश्चोद्धृताः पानमक्षाः स्त्रियो मृगया दण्डः पारुष्यमन्यदूषणमिति सप्त मर्यादाः । यद्वा । स्तेयं गुरुतल्पारोहणं ब्रह्महत्यां सुरापानं दुरुकृतकर्मणः पुनःपुनः सेवां पातकेऽनृतोद्यम्' (निरु. ६. २७) इति निरुक्ते निर्दिष्टाः सप्त मर्यादाः । अवस्थिताः **ततक्षुः** । तक्षतिः करोतिकर्मा । सुष्ठु लङ्घनीयाश्चक्रुः । त्यक्तवन्त इत्यर्थः । **तासां** मर्यादानाम् **एकामित्** एकामेव अंहुरः पापवान् पुरुषः **अभि** **गात्** अभिगच्छति । यस्त्वेवं करोति स पापवान् भवतीत्यर्थः । किंच **आयोः** तस्य मनुष्यस्य **स्कम्भः** स्कम्भयिता निरोधकोऽग्निः **उपमस्य** समीपभूतस्यायोः **नीळे** स्थाने **पथाम्** आदित्यरूपस्य स्वस्य रश्मीनां **विसर्गे** विसर्जनस्थानेऽन्तरिक्षमध्ये वर्तमानेषु **धरुणेषु** उदकेषु **तस्थौ** विद्युदात्मना तिष्ठति । अनेन लोकत्रयवर्तित्वमिति ॥