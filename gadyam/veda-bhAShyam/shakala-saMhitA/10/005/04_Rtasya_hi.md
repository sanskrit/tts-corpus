+++
title = "004"
devataa = "अग्निः"
RShiH = "त्रित आप्त्यः"
ChandaH = "त्रिष्टुप्"

+++


**ऋतस्य** यज्ञस्य **वर्तनयः** प्रवर्तकाः **इषः** अभिलषितानीच्छन्तः **प्रदिवः** पुरातना ऋविग्यजमानाः **सुजातम्** आधानकाले सुष्ठूत्पन्नमग्निं **वाजाय** बलार्थमन्नार्थं वा **सचन्ते** **हि** सेवन्ते खलु । अपि च **वावसाने** सर्वस्य जगत आच्छादयित्र्यौ **रोदसी** द्यावापृथिव्यौ **अधीवासम्** ओषधिनक्षत्राद्यात्मना निवसन्तम् । यद्वा । अधिरुपर्यर्थे । त्रयाणां लोकानामुपर्यग्निविद्युदादित्यात्मना निवसन्तम् । अग्निं **मधूनाम्** उदकानां जन्यत्वेन संबन्धिभिः **घृतैरन्नैः** पुरोडाशादिभिश्च **वावृधाते** वर्धयां चक्रतुः । वर्धयतः । तस्माद्वयमपि तमग्निमभिष्टुम इत्यभिप्रायः ॥