+++
title = "002"
devataa = "अग्निः"
RShiH = "त्रित आप्त्यः"
ChandaH = "त्रिष्टुप्"

+++


**वृषणः** आहुतीनां सेक्तारः **समानम्** एकं **नीळं** स्थानमग्निं **वसानाः** मन्त्रत आच्छादयन्तः **महिषाः** महान्तो यजमानाः **अर्वतीभिः** वडवाभिः **सं** **जग्मिरे** समगच्छन्त । अश्ववन्तोऽभूवन् । यद्वा । अग्निमेवात्मीययज्ञं प्रत्यागन्तुं रोहिदाख्याभिर्वडवाभिः संयोजितवन्तः । तथा **कवयः** मेधाविनः **ऋतस्य** उदकस्य **पदम्** आवासस्थानमग्निं **नि** **पान्ति** नितरां रक्षन्ति । हविर्भिः स्तुतिभिश्च आराधयन्तीत्यर्थः। ततः **गुहा** गुहायामन्तरिक्षे स्थितानि दिव्यानि **नामानि** उदकानि **दधिरे** धारयन्ति । यद्वा । गुहा गूढे संवृते हृदये **पराणि** प्रधानान्यग्निर्जातवेदा वैश्वानर इत्यादीनि नामानि दधिरे कुर्वन्ति । स्तुवन्तीत्यर्थः ॥