+++
title = "007"
devataa = "अग्निः"
RShiH = "त्रित आप्त्यः"
ChandaH = "त्रिष्टुप्"

+++


**असत्** अव्याकृतं **सच्च** व्याकृतम् । असदेवेदमग्र आसीत् तत्सदासीत् तत्समभवत् ' ( छा. उ. ३. १९. १ ) इति श्रुतेः । सदसदात्मकं जगत् सर्वं **परमे** उत्तमे ज्ञानसहिते **व्योमन्** व्योमनि कारणात्मनि जातमभूत् सदा । **अदितेः** पृथिव्याः **उपस्थे** उपस्थाने समीपे **दक्षस्य** प्रजापतेः । यद्वा दक्षस्य । ‘स त्रेधात्मानं व्यभजतादित्यं तृतीयं वायुं तृतीयम्' (श. ब्रा. १०. ६. ५. ३ ) इति श्रुतेः तृतीयस्य द्युलोकस्याधिष्ठातृत्वादादिस्यस्य । **जन्मन्** जन्मनि । तत एवं सति मनुष्यस्य सृष्टिक्रमात् पूर्वम् **अग्निर्ह** अग्निरेव **ऋतस्य** कर्मफलस्य भोक्तॄणां **नः** अस्माकं **प्रथमजाः** प्रथममेव जातः समुत्पन्नः ।  ‘ तेजो रसो निरवर्तताग्निः' (श, ब्रा. १०. ६. ५, २; बृ. उ. १. १. १. ) इति श्रवणात् । पश्चात् तत्प्रकरणे  ‘ ततो मनुष्या अजायन्त' इति प्रथमत एव मनुष्यसृष्टेरभिहितत्वात् अनन्तरं **पूर्वे** उत्तर सृष्टिमपेक्ष्य पूर्वस्मिन् **आयुनि** कालेऽयमग्निरेव **वृषभश्च** आसीत् । **धेनुः** च अभवत् । स्त्रीपुंसवत् स्त्रीपुंसात्मकोऽभवदित्यर्थः ॥ ॥ ३३ ॥