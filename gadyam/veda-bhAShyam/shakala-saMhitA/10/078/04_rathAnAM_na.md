+++
title = "004"
devataa = "मरुतः"
RShiH = "स्यूमरश्मिर्भार्गवः"
ChandaH = "त्रिष्टुप्"

+++


**रथानां** **न** रथचक्राणामिव **अराः** ते यथा बहवोऽपि **सनाभयः** समाननाभयो भवन्ति तद्वत् **ये** परस्परं सनाभयः समानबन्धना एकस्मिन्नेवान्तरिक्षे वर्तमानाः । परस्परं बन्धुभूता इत्यर्थः । **जिगीवांसो** **न** **शूराः** जयशीलाः शूरा इव **अभिद्यवः** अभिगतदीप्तयः किंच **वरेयवो** **न** **मर्याः** वृतं वरं परस्मै प्रदातुमिच्छन्तो मनुष्या इव **घृतप्रुषः** उदकसेक्तारः । उदकपूर्वं हि वराणि वसूनि दीयन्ते नियमेन । वृष्ट्युदकप्रदा इत्यर्थः । किंच अभिस्वर्तारः **अर्कं** **न** अर्कमर्चनीयं स्तोत्रमभिस्वर्तारोऽभितः शब्दयितारो बन्दिन इव **सुष्टुभः** सुशब्दाः ॥