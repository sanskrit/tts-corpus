+++
title = "001"
devataa = "मरुतः"
RShiH = "स्यूमरश्मिर्भार्गवः"
ChandaH = "त्रिष्टुप्"

+++


**विप्रासो** **न** विप्रा ब्राह्मणा इव ते यथा **मन्मभिः** स्तुतिभिः **स्वाध्यः** शोभनाध्याना भवन्ति एवं मरुतोऽप्यस्मदीयैर्मन्मभिर्मननीयैः स्तोत्रैः स्वाध्यः सुमनसो भवन्ति । अथवा । मन्मभिः स्तोत्रैर्युक्ता विप्रासो न मेधाविनः स्तोतार इव स्वाध्यो यज्ञे यजमाने वा सुध्याना इत्यर्थः । तथा **यज्ञैः** यागैः **देवाव्यो** **न** देवानां तर्पयितारो यजमाना इव **स्वप्नसः** । अप्न इति कर्मनाम । शोभनकर्माणः । ते यथा कर्मसु व्यापृता भवन्ति तद्वद्वृष्टिप्रदानादिकर्मसु व्यापृता इत्यर्थः । **राजानो** **न** मूर्धाभिषिक्ताः क्षितिपतय इव **चित्राः** चायनीयाः पूजनीयाः । यद्वा चित्राभरणः । तथा **सुसंदृशः** सुष्ठु दर्शनीयाः । तथा **क्षितीनां** निवासानां स्वामिनः **मर्याः** **न** मनुष्या इव **अरेपसः** अपापाः । यथा प्रतिग्रहार्थमन्यत्रागत्वा स्वगृह एवानुतिष्ठन्तो निर्दोषा भवन्ति तादृशा इत्यर्थः । ईदृशाः शोभन्त इत्यर्थः ॥