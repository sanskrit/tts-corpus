+++
title = "001"
devataa = "इन्द्रः"
RShiH = "सुकीर्तिः काक्षीवतः"
ChandaH = "त्रिष्टुप्"

+++


हे **इन्द्र** **प्राचः** प्रमुखमञ्चतः प्राग्देशे वर्तमानान् । अस्मत्तः पूर्वभागे वर्तमानानित्यर्थः । प्रपूर्वादञ्चतेः  ‘ ऋत्विक् इत्यादिना क्विन् ।  ‘ अनिदिताम्' इति, नलोपः । शसि  ‘ अचः । इत्यकारलोपे ' चौ ' इति दीर्घत्वम् ।“ अनिगन्तोऽञ्चतौ वप्रत्यये' (पा. सू. ६.२.५२) इति गतेः प्रकृतिस्वरत्वम् । तादृशान् **विश्वान्** सर्वान् **अमित्रान्** शत्रून् **अप** **नुदस्व** अस्मत्तोऽपगमय । तथा हे **अभिभूते** शत्रूणामभिभवितरिन्द्र **अपाचः** अपमुखमञ्चतः पृष्ठभागे वर्तमानान् सर्वान् शत्रून् अप नुदस्व । अपि च **उदीचः** ऊर्ध्वमञ्चतः उपरिवर्तमानान् । उत्पूर्वादञ्चतेः पूर्ववत् क्विनि  ‘ उद ईत्' इत्यञ्चतेरकारस्येकारः । पूर्ववत्स्वरः । तथाविधानपि शत्रून **अप** नुदस्व। तथा हे **शूर** शौर्यवन्निन्द्र **अधराचः** अधरदेशमधोभागमञ्चतश्च अधस्तनानपि शत्रून् **अप** नुदस्व । अधरशब्दोपपदादञ्चतेः शसि पूर्ववत् प्रक्रिया । **चौ** ' इति पूर्वपदस्यान्तोदात्तः । **उरौ** विस्तीर्णे **तव** संबन्धिनि त्वया दत्ते **शर्मन्** शर्मणि गृहे सुखे वा **यथा** वयं **मदेम** निरुपद्रवाः सन्तो हृष्येम तथा त्वं सर्वत्र वर्तमानानस्मदीयान् शत्रून् विनाशयेत्यर्थः ॥