+++
title = "002"
devataa = "इन्द्रः"
RShiH = "सुकीर्तिः काक्षीवतः"
ChandaH = "त्रिष्टुप्"

+++


**अङ्ग** हे इन्द्र **यवमन्तः** यवादिधान्ययुक्ताः कर्षकाः **यवं** **चित्** । उपलक्षणमेतत् । यवगोधूमादीन् **अनुपूर्वं** यो यो धान्यविशेषः प्रथमं पच्यते तेनानुपूर्व्येण **वियूय** पृथक्कृत्य **यथा** **कुवित्** बहुलं **दान्ति** लुनन्ति । ‘दाप् लवने ' । आदादिकः । विपूर्वात् यौतेर्ल्यपि ‘युप्लुवोर्दीर्घश्छन्दसि ( पा. सू. ६.४.५८ ) इति दीर्घः । एवम् **इहेह** अस्मिन्नस्मिन् देशे सर्वस्मिन् **एषां** यजमानानां **भोजनानि** । धननामैतत् । भोगसाधनानि धनानि **कृणुहि** कुरु। यस्मिन् यस्मिन् देशे यद्धनमपेक्षितं तदनुगुणं प्रयच्छेत्यर्थः ॥ ‘उतश्च प्रत्ययाच्छन्दसि वावचनम् ' (पा. सू. ६.४. १०६.१) इति हेर्लुगभावः । एषामित्युक्तं के पुनरिमे इत्यत आह । **ये** यजमानाः **बर्हिषः** यज्ञस्य **नमोवृक्तिं** नमसो हविर्लक्षणस्यान्नस्य नमस्कारात्मकस्य स्तोत्रस्य वा वर्जनमकरणं **न** **जग्मुः** न प्राप्नुवन्ति किंतु सर्वदा हविर्भिर्यजन्ति स्तुतिभिः स्तुवन्ति च । एषां कृणुहीत्यन्वयः ॥