+++
title = "005"
devataa = "अश्विनौ"
RShiH = "सुकीर्तिः काक्षीवतः"
ChandaH = "त्रिष्टुप्"

+++


हे **इन्द्र** त्वां **पितरौ** मातापितरौ **पुत्रमिव** ॥  ‘ पिता मात्रा' (पा. सू. १.२.७०) इति पितुः शेषः । **उभा** उभौ अश्विनौ **काव्यैः** प्रशस्यैः **दंसनाभिः** आत्मीयैः कर्मभिः **आवथुः** । मध्यमो व्यत्ययेन । आवतुः ररक्षतुः । त्वं च **सुरामं** सुखेन रमणसाधनं हविः **यत्** यदा **शचीभिः** शक्तिभिः सार्धं **व्यपिबः** विशेषेण पीतवानसि तदा हे **मघवन्** धनवन्निन्द्र **सरस्वती** देवी **त्वा** त्वाम् **अभिष्णक्** उपासेवत । भिष्णक् उपसेवायाम् । कण्ड्वादिः । छान्दसो यगभावः । लङि  ‘ बहुलं छन्दसि' इति शपो लुक् । 'हल्ङ्याब्भ्यः' इति लोपः ॥