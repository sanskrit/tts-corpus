+++
title = "003"
devataa = "तार्क्ष्यः"
RShiH = "अरिष्थनेमिस्तार्क्ष्यः"
ChandaH = "त्रिष्टुप्"

+++


**यः** **चित्** योऽपि तार्क्ष्यः **सद्यः** शीघ्रं **शवसा** आत्मीयेन बलेन **अपः** उदकानि अमृतलक्षणानि **ततान** विस्तारितवान् **सूर्यइव** यथा सूर्यः सर्वस्य प्रेरक आदित्यः **ज्योतिषा** आत्मीयेन तेजसा वर्षर्तौ अपो विस्तारयति तद्वत् । कृष्टयो मनुष्याः । **पञ्च** **कृष्टीः** पञ्चविधान् कृष्टीन् मनुष्यान् प्रति । निषादपञ्चमांश्चतुरो वर्णनित्यर्थः । **अस्य** तार्क्ष्यस्य **रंहिः** गतिः **सहस्रसाः** सहस्रसंख्यस्य धनस्य दात्री संभक्त्री वा भवति । तथा **शतसाः** शतस्य च दात्री संभक्त्री वा भवति ॥ सनतेः सनोतेर्वा 'जनसनखन' इति विट् । ‘विड्वनोरनुनासिकस्यात्' इत्यात्वम् । **न** **स्म** न खल्वीदृशीं तार्क्ष्यस्य ते गतिं **वरन्ते** के चन वारयन्ति । तत्र दृष्टान्तः । **शर्यां** शरकाण्डमयीमिषुं धनुषो मुक्तां **युवतिं** **न** लक्ष्येण मिश्रीभवन्तीमिव । सा यथा दुर्निवारा तथैषा कैश्चिदपि वारयितुमशक्येत्यर्थः। अत्र निरुक्तं - सद्योऽपि यः शवसा बलेन तनोत्यपः सूर्यइव ज्योतिषा पञ्च मनुष्यजातानि सहस्रसानिनी शतसानिन्यस्य सा गतिर्न स्मैनां वारयन्ति प्रयुवतीमिव शरमयीमिषुम्' (निरु. १० २९ ) इति ॥ ॥ ३६ ॥