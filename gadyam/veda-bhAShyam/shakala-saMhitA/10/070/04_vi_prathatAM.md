+++
title = "004"
devataa = "बर्हिः"
RShiH = "सुमित्रो वाध्र्यश्वः"
ChandaH = "त्रिष्टुप्"

+++


हे बर्हिर्नामकाग्ने **देवजुष्टं** देवैः सेवितं **तिरश्चा** तिरश्चीनं तिर्यगञ्चनमिदं बर्हिः **वि** **प्रथतां** विशेषेण विस्तृतं भवतु । तथा **दीर्घं** चेदं **द्राघ्मा** द्वाघिम्ना । दीर्घशब्दस्येमनिचि ‘प्रियस्थिर इत्यादिना द्राघिरादेशः । अकारस्येकारो वर्णव्यापत्त्या । पश्चादल्लोपः । द्राघिम्ना युक्तं भवतु । **अस्मे** अस्मदीयं बर्हिः **सुरभि** सोमादिहविर्निधानेन सुगन्धं **भूतु** भवतु । हे **देव** द्योतमान हे **बर्हिः** एतन्नामकाग्ने **अहेळता** । हेल इति क्रोधनाम । अक्रुध्यता **मनसा** **उशतः** हवींषि कामयमानान् **इन्द्रज्येष्ठान्** इन्द्रप्रधानान् **देवान्** **यक्षि** यज पूजय ॥