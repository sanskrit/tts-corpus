+++
title = "002"
devataa = "नराशंसः"
RShiH = "सुमित्रो वाध्र्यश्वः"
ChandaH = "त्रिष्टुप्"

+++


**देवानामग्रयावा** अग्रे गन्ता **नराशंसः** । ' उभे वनस्पत्यादिषु युगपत् ' इति पूर्वोत्तरपदयोः युगपत्प्रकृतिस्वरत्वम् । नरैः शंसनीय एतन्नामकोऽग्निः **विश्वरूपेभिः** नानारूपैः **अश्वैः** रोहिदाख्यैः सह **इह** अस्मिन् यज्ञे **आ** **यातु** । आगत्य च **मियेधः** मेध्यो यज्ञहितः स्तुतियोग्यो वा **देवतमः** देवानां मुख्यः सोऽग्निः हविर्नयनयोग्येन **ऋतस्य** यज्ञस्य **पथा** मार्गेण **नमसा** स्तोत्रेण सह **देवेभ्यः** इन्द्रादिभ्यः **सुषूदत्** हविः प्रेरयतु ॥