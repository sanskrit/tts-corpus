+++
title = "009"
devataa = "त्वष्टा"
RShiH = "जमदग्निस्तत्सुतो वा रामः"
ChandaH = "त्रिष्टुप्"

+++


**यः** त्वष्टा देवः **जनित्री** विश्वस्य जनयित्र्यौ **इमे** **द्यावापृथिवी** ॥ द्वन्द्वे ‘दिवो द्यावा ' इति द्यावादेशः । आद्युदात्तः । पृथिवीशब्दो ङीषन्तत्वेनान्तोदात्त: । “ देवताद्वन्द्वे च ' इति पूर्वोतरपदयोः प्रकृतिस्वरत्वम् ॥ द्यावापृथिव्यौ **रूपैः** देवतिर्यङ्मनुष्याद्याकारैः **अपिंशत्** रूपवत्यावकरोत् ॥  ‘ पिश अवयवे' । तौदादिकः । ‘शे मुचादीनाम् ' इति नुमागमः ॥ तथा **विश्वा** सर्वाणि **भुवनानि** भूतजातानि रूपयुक्तान्यकरोत् । हे **होतः** **यजीयान्** यष्टृतमः **विद्वान्** सर्वं जानानः त्वम् **इषितः** अस्माभिरध्येषितः प्रार्थितः सन् **इह** अस्मिन् कर्मणि **अद्य** अस्मिन् दिने **तं** **त्वष्टारं** **देवं** **यक्षि** । स्तुतिभिर्हविर्भिर्वा यज पूजय ॥