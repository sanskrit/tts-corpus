+++
title = "001"
devataa = "इध्मः समिद्धोग्निर्वा"
RShiH = "जमदग्निस्तत्सुतो वा रामः"
ChandaH = "त्रिष्टुप्"

+++


हे **जातवेदः** जातप्रज्ञाग्ने **देवः** स्वतेजसा दीप्यमानस्त्वं **मनुषः** मनुष्यस्य यष्टुः **दुरोणे**। • गृहनामैतत् । दुरवने आयासेन रक्षितव्ये गृहे **अद्य** अस्मिन् कर्मणि **समिद्धः** सम्यक् प्रज्वालितः सन् **देवान्** इन्द्रादीन् **यजसि** । हविर्भिः पूजय ॥ समिद्धः । इन्धी दीप्तौ । कर्मणि क्ते ।  ‘ श्वीदितो निष्ठायाम् ' इतीट्प्रतिषेधः ।  ‘ गतिरनन्तरः' इति गतेः प्रकृतिस्वरत्वम् ॥ हे **मित्रमहः** स्तुत्यस्तोतृलक्षणत्वेन मित्रभूतानां स्तोतॄणां पूजयितः तैः पूज्यमान वाग्ने **चिकित्वान्** तैः कृताः स्तुतीः प्रजानन् चेतनावान् वा त्वमस्मदीये यज्ञे देवान् **आ** **वह** **च** । आप्रापय ॥  ‘ वह प्रापणे '। लोटि रूपम् ।  ‘ चवायोगे प्रथमा ' इति न निघातः ॥ तथा **कविः** क्रान्तप्रज्ञः अत एव **प्रचेताः** प्रकृष्टज्ञानः **त्वं** **दूतः** देवानां हविष्प्रापणेन हितकारी भवसि ॥