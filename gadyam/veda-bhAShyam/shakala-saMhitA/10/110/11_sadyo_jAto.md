+++
title = "011"
devataa = "स्वाहाकृतयः"
RShiH = "जमदग्निस्तत्सुतो वा रामः"
ChandaH = "त्रिष्टुप्"

+++


अयमग्निः **सद्यः** तदानीमेव **जातः** जायमान एव **यज्ञं** **व्यमिमीत** विशेषेण निर्मिमीते । उत्पादयति ॥ माङ् माने शब्दे च '। जौहोत्यादिकः ॥ अत एवायम् **अग्निः** **देवानां** **पुरोगाः** प्रथमगामी मुख्यः **अभवत्** ॥ गमेर्विट्प्रत्यय आत्वे च कृते रूपम् ॥ ततः **प्रदिशि** प्रकृष्टायां दिशि प्राच्याम् **ऋतस्य** आहवनीयात्मनागतस्य **अस्य** **होतुः** होमनिष्पादकस्याग्नेः **वाचि** । अत्र वागाश्रय आस्यं लक्ष्यते । वाच्यास्ये **स्वाहाकृतं** स्वाहाकारेण प्रक्षिप्तं **हविः** सर्वे **देवाः** **अदन्तु** भक्षयन्तु । इदं सूक्तं यास्केन सम्यगभ्यधायि ( निरु. ८.५–२१ ) । तदत्रानुसंधीयताम् ॥ ॥ ९ ॥