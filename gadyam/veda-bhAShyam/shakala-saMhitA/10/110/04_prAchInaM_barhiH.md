+++
title = "004"
devataa = "बर्हिः"
RShiH = "जमदग्निस्तत्सुतो वा रामः"
ChandaH = "त्रिष्टुप्"

+++


यदिदं **प्राचीनं** प्रागञ्चितं प्राङ्मुखं **बर्हिः** अस्ति तदिदं **पृथिव्याः** वेदिलक्षणायाः **वस्तोः** ॥  ‘वस आच्छादने' । तुन्प्रत्ययः । चतुर्थ्यर्थं बहुलं छन्दसि' इति षष्ठी। यद्वा । भावलक्षणे तोसुन् द्रष्टव्यः । वसनायाच्छादनार्थम् **अह्नाम्** **अग्रे** पूर्वाह्णे **प्रदिशा** प्रकर्षेण दिश्यमानेन मन्त्रेण **अस्याः** प्राच्या दिशः **वृज्यते** स्तूयते आह्रियते । तथा च निगमः - ‘ त आ वहन्ति कवयः पुरस्तात् ' (तै. सं. १.१.२.१ ) इत्यादि । तच्चाहृतं **वरीयः** उरुतरं बर्हिः **वितरं** विस्तीर्णतरं यथा भवति तथा **वि** **प्रथते** । विविधमेव वेद्यां प्रस्तृतं भवति । तथा **देवेभ्यः** **अदितये** वेदिलक्षणायै पृथिव्यै च **स्योनं** सुखकरं भवति । विस्तीर्णे बर्हिषि देवाः सुखं निषीदन्ति ॥