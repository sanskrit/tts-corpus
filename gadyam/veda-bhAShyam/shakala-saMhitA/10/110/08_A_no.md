+++
title = "008"
devataa = "तिस्रो देव्यः सरस्वतीळाभारत्यः"
RShiH = "जमदग्निस्तत्सुतो वा रामः"
ChandaH = "त्रिष्टुप्"

+++


**भारती** । भरत आदित्यः । तस्य स्वभूता दीप्तिः । तस्येदम् ' इत्यर्थे उत्सादित्वादञ् (पा. सू. ४. १. ८६ )।  ‘ टिड्ढाणञ् ' इति ङीप् । **नः** अस्मदीयं **यज्ञं** तूयं ' क्षिप्रम् **आ** **एतु** आगच्छतु । तथा **मनुष्वत्** मनुष्यो यथा इदं मया कर्तव्यमिति जानाति तद्वत् **चेतयन्ती** जानाना **इळा** देवी च **इह** अस्मिन् कर्मण्यागच्छतु । तथा **सरस्वती** च । **स्वपसः** सुकर्माणः । अप इति कर्मनाम ॥ आप्नोतेरसुनि आपः कर्माख्यायां ह्रस्वः । बहुव्रीहौ 'आद्युदात्तं द्व्यच्छन्दसि ' इत्युत्तरपदाद्युदात्तत्वम् ॥ एताः **तिस्रो** **देवीः** देव्यः **स्योनं** सुखकरम् **इदं** **बर्हिः** इमं यज्ञम् **आ** **सदन्तु** आसीदन्तु प्राप्नुवन्तु ॥ सदेर्लोटि सीदादेशाभावश्छान्दसः ॥