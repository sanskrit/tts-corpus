+++
title = "010"
devataa = "वनस्पतिः"
RShiH = "जमदग्निस्तत्सुतो वा रामः"
ChandaH = "त्रिष्टुप्"

+++


हे वनस्पते यूप **त्मन्या** । आत्मन्शब्दस्य तृतीयैकवचने यादेशः । मन्त्रेष्वाङयादेरात्मनः इत्याकारलोपः ॥ आत्मनैव **ऋतुथा** ऋतौ ऋतौ प्राप्ते काले **देवानाम्** अर्थाय **पाथः** पशुलक्षणमन्नमन्यानि च **हवींषि** **समञ्जन्** सम्यग्व्यक्तीकुर्वन् **उपावसृज** उपागम्य प्रयच्छ ॥  ‘ गतिर्गतौ ' ( पा. सू. ८. १. ७० ) इति गतेर्निघातः ॥ किंच **वनस्पतिः** योऽयं यूपः **शमिता** एतन्नामकः **देवः** यद्वा शामित्रः **अग्निः** देवो दीप्यमान आहवनीयाख्योऽग्निश्चैते त्रयः **मधुना** मधुरेण **घृतेन** । यद्वा मधुनोदकेन प्रोक्षणोपनयनादिगतेन घृतेन च । **हव्यं** हवनयोग्यं **स्वदन्तु** स्वादूकुर्वन्तु ॥