+++
title = "002"
devataa = "तनूनपात्"
RShiH = "जमदग्निस्तत्सुतो वा रामः"
ChandaH = "त्रिष्टुप्"

+++


हे **तनूनपात्** । नपादित्यनन्तरापत्यनामधेयम् । गौरत्र तनूरुच्यते तता अस्यां भोगाः क्षीरादय इति । तस्याः पयो जायते पयस आज्यं तस्मादग्निः । यद्वा । अन्तरिक्षे तता आपस्तन्वः ताभ्य ओषध्यादयः तेभ्योऽग्निरिति । एवंरूप हे **सुजिह्व** शोभनज्वाल। यद्वा जिह्वेति वाङ्नाम । शोभनवागग्ने **ऋतस्य** यज्ञस्य **यानान्** फलप्राप्तिहेतून् **पथः** मार्गान् हविराख्यान **मध्वा** मदकरेण रसेन यद्वा वाग्जनितेन रसेन **समञ्जन्** सम्यग्दीपयन् **स्वदय** स्वादय । स्वादूकुरु ॥  ‘ स्वद आस्वादने । णिच्युपधावृद्ध्यभावश्छान्दसः ॥ किंच **मन्मानि** । मन्यतेरर्चतिकर्मणः । मननीयानि अस्मदभिप्रेतानि स्तोत्राणि **धीभिः** प्रज्ञाभिः कर्मभिर्वा **उत** अपि च **यज्ञं** यजनीयं हविश्च **ऋन्धन्** समृद्धानि कुर्वन् **नः** अस्मदीयम् **अध्वरं** यज्ञं **देवत्रा** देवेषु **कृणुहि** कुरु ॥ देवशब्दात् ‘देवमनुष्य°' इत्यादिना सप्तम्यर्थे त्राप्रत्ययः ॥