+++
title = "005"
devataa = "देवीर्द्वारः"
RShiH = "जमदग्निस्तत्सुतो वा रामः"
ChandaH = "त्रिष्टुप्"

+++


**व्यचस्वतीः** । व्यचो व्यापनम् । तद्वत्यः ॥  ‘ वा छन्दसि ' इति पूर्वसवर्णदीर्घः ॥ ता द्वारदेवताः **उर्विया** ॥ उरुशब्दात्तृतीयैकवचने ‘इयाडियाजीकाराणामुपसंख्यानम् ' ( पा. सू. ७. १.३९. १ ) इतीयादेशः ॥ उरुत्वेन **वि** **श्रयन्तां** विशेषेणाश्रिता भवन्तु । तत्र दृष्टान्तः । **पतिभ्यो** **न** यथा पतीनामर्थाय संभोगकाले **शुम्भमानाः** शोभमाना: **जनयः** जाया विश्रयन्ति तद्वदस्मिन् कर्मणि विश्रयन्ताम् । हे **बृहतीः** महत्यो हे **विश्वमिन्वाः** ॥ इविः प्रीणनार्थः । तस्मात् कर्मण्युपपदे अण् । इदित्त्वान्नुम् । तत्पुरुषे कृति बहुलम् ' इत्यत्र बहुलवचनात् द्वितीयाया अप्यलुक् ॥ सर्वस्य प्रीणयित्र्यो हे **द्वारः** **देवीः** द्वाराभिमानिन्यो हे देव्यः यूयं **देवेभ्यः** देवानामर्थाय **सुप्रायणाः** सुप्रगमनाः सुविवृताः **भवत** ॥ ॥ ८ ॥