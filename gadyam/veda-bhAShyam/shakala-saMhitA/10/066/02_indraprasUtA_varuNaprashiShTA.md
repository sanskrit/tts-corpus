+++
title = "002"
devataa = "विश्वेदेवाः"
RShiH = "वसुकर्णो वासुक्रः"
ChandaH = "जगती"

+++


**इन्द्रप्रसूताः** इन्द्रेण तत्तत्कार्येषु प्रेरिताः **वरुणप्रशिष्टाः** वरुणेनानुशिष्टा अनुमोदिताः **ये** मरुतः **ज्योतिषः** द्योतमानस्य **सूर्यस्य** स्वस्वकर्मणि सर्वस्य प्रेरकस्यामुष्यादित्यस्य **भागं** भजनीयं लोकम् **आनशुः** आनशिरे व्याप्तवन्तः । सूर्यमधिष्ठाय वर्तन्त इत्यर्थः । **वृजने** शत्रूणां छेदके **माघोने** मघवत इन्द्रस्य संबन्धिनि **मरुद्गणे** तेषां मरुतां गणे **मन्म** मननीयं स्तोत्रं **धीमहि** दध्मः । कुर्मः। किंच **सूरयः** प्राज्ञा यजमानास्तन्निमित्तमेव **यज्ञं** **जनयन्त** जनयन्ति । तेषां हविष्प्रदानाय कुर्वन्ति ॥