+++
title = "003"
devataa = "विश्वेदेवाः"
RShiH = "वसुकर्णो वासुक्रः"
ChandaH = "जगती"

+++


**वसुभिः** एतन्नामकैरष्टभिर्देवैः सहितः **इन्द्रः** **नः** अस्मदीयं **गयम्**। गृहनामैतत् । प्राप्तव्यं गायते शब्द्यतेऽत्रेति वा गयं गृहम् । **परि** **पातु** परिरक्षतु । तथा **अदितिः** देवमाता **आदित्यैः** देवैः सह **नः** अस्मभ्यं **शर्म** सुखं प्रयच्छतु । किंवा **देवः** दीप्यमानः **रुद्रो** **रुद्रेभिः** स्वपुत्रैः मरुद्भिः सह **नः** अस्मान् **मृळयति** सुखयतु । मृड सुखने ' । लेट्याडागमः । अपि वा **त्वष्टा** प्रजापतिः **ग्नाभिः** देवपत्नीभिश्छन्दोभिः **सुविताय** सुष्ठु प्राप्तव्यायाभ्युदयाय **नः** अस्मान् **जिन्वतु** प्रीणयतु ॥