+++
title = "005"
devataa = "विश्वेदेवाः"
RShiH = "वसुकर्णो वासुक्रः"
ChandaH = "जगती"

+++


**धीभिः** प्रज्ञाभिर्युक्तः **सरस्वान्** एतन्नामा **धृतव्रतः** धृतकर्मा **वरुणः** च **पूषा** **महिमा** महत्त्वेन युक्तः  **विष्णुः** च **वायुः** **अश्विना** अश्विनौ **ब्रह्मकृतः** कर्मकृतः स्तोतॄणामन्नदातारो वा **विश्ववेदसः** सर्वधना व्याप्तज्ञाना वा **अंहसः** पापरूपाणां शत्रूणां हन्तार: **अमृताः** एते देवाः **नः** अस्मभ्यं **त्रिवरूथं** त्रिष्कम्भं त्रिकक्ष्यं **शर्म** गृहम् । यद्वा । त्रिवरूथम् । द्रोणाधवनीयपृतभृत्संज्ञकानि त्रीणि पात्राणि यत्र व्रियन्ते संभज्यन्ते तद्यज्ञसाधनं गृहम् । **यंसन्** प्रयच्छन्तु । यच्छतेर्लेटि सिप्यडागमः ॥ ॥ १२ ॥