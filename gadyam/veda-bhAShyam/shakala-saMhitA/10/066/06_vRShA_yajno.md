+++
title = "006"
devataa = "विश्वेदेवाः"
RShiH = "वसुकर्णो वासुक्रः"
ChandaH = "जगती"

+++


**यज्ञः** एषोऽस्मदीयः **वृषा** कामानां वर्षितास्तु । तथा **यज्ञियाः** यज्ञार्हा देवाश्च **वृषणः** **सन्तु** । किंच **देवाः** स्तुतिकारिण ऋत्विजः **वृषणः** धनवर्षणे कारणानि सन्तु साधुस्तुतिकरणेन । तथा **हविष्कृतः** हविषां कर्तारोऽध्वर्य्वादयः **वृषणः** अव्यग्रतया मन्त्रसाहित्येन च हविष्प्रदानेन । अपि च **ऋतावरी** यज्ञवत्यौ **द्यावापृथिवी** द्यावापृथिव्यौ **वृषणा** हविरुत्पादनेन कामानां वर्षयित्र्यौ भवताम् । तथा **पर्जन्यः** इन्द्रः **वृषा** अपां वर्षिता भवतु। **वृषस्तुभः** वर्षणशीलस्तुतिभिर्देवान् स्तुवन्तः सर्व ऋत्विजः **वृषणः** भवन्तु ॥