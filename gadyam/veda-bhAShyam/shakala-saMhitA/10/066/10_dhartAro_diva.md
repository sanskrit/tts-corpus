+++
title = "010"
devataa = "विश्वेदेवाः"
RShiH = "वसुकर्णो वासुक्रः"
ChandaH = "जगती"

+++


**दिवः** द्युलोकस्य **धर्तारः** धारयितारः **ऋभवः** सत्येन भासमानाः **सुहस्ताः** शोभनवजाद्यायुधयुक्तहस्ता देवास्तथा **महिषस्य** महतः **तन्यतोः** शब्दस्य ।  ‘ तनु विस्तारे ।  ‘ ऋतन्यञ्जि इति यतुच्प्रत्ययः । शब्दस्य कर्तारौ **वातापर्जन्या** वातश्च पर्जन्यश्च तत्कार्याः **आपः** **ओषधीः** ओषधयश्च **नः** अस्माकं **गिरः** स्तुतीः **प्र** **तिरन्तु** प्रवर्धयन्तु । प्रपूर्वस्तिरतिर्वृद्ध्यर्थः । तथा **रातिः** दाता **भगः** भजनीयोऽर्यमा च **वाजिनः** ।  ‘ अग्निर्वायुः सूर्यस्ते वै वाजिनः' (तै. ब्रा. १. ६. ३. ९) इति तैत्तिरीयब्राह्मणम् । एते देवाश्च **मे** मदीयं **हवम्** आह्वानं **यन्तु** अभिगच्छन्तु ॥ ॥ १३ ॥