+++
title = "014"
devataa = "विश्वेदेवाः"
RShiH = "वसुकर्णो वासुक्रः"
ChandaH = "जगती"

+++


**ऋषिवत्** पूर्वं ऋषय इव **देवान्** **ईळानाः** स्तुवन्तः **वसिष्ठासः** वसिष्ठकुलजाता ऋषयः **पितृवत्** वसिष्ठवत् **स्वस्तये** अविनाशाय **वाचं** स्तोत्रम् **अक्रत** कुर्वन्ति । करोतेर्लुङि  मन्त्रे घस इति च्लेर्लुक् । हे **देवासः** देवाः यूयं **कामम्** अस्मदभिलाषम् **एत्य** आगत्य **अस्मे** अस्मासु **वसु** गवादिलक्षणं धनम् **अव** **धूनुत** अभिमुखं प्रेरयत । तत्र दृष्टान्तः । **प्रीताइव** यथा प्रीताः संहृष्टाः। **ज्ञातयः** बन्धवः स्वजनस्य धनं प्रेरयन्ति तद्वद्धविर्दानेन स्तुतिकरणेन च बन्धुष्वस्मासु धनं प्रेरयतेति भावः ॥