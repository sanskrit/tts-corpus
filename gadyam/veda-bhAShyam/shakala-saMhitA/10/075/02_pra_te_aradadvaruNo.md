+++
title = "002"
devataa = "नद्यः"
RShiH = "सिन्धुक्षित् प्रैयमेधः"
ChandaH = "जगती"

+++


हे **सिन्धो** देवि **ते** तव **यातवे** गमनाय **वरुणः** देवः **पथः** मार्गान् **प्र** **अरदत्** प्राचीनं व्यालिखत् । सा हि प्राक् प्रवहति । अथवा प्रकृष्टमितरनदीभ्योऽप्यत्यन्तं विस्तृतं व्यदारयत् । **यत्** यस्मात् हे सिन्धो **वाजान्** अन्नान्यभिलक्ष्य **त्वम्** **अभ्यद्रवः** अभ्यगच्छ:। किंच त्वं **भूम्याः** **अधि** उपरि **सानुना** समुच्छ्रितेन **प्रवता** मार्गेण **यासि** गच्छसि । सिन्धुः खलु पर्वतान्विभिद्य गता । **यत्** येन समुच्छ्रितेन मार्गेण गच्छन्ती त्वम् **एषां** सर्वेषां **जगतां** जङ्गमानां प्राणिनाम् **अग्रं** प्रत्यक्षम् **इरज्यसि** ईशिषे ॥