+++
title = "008"
devataa = "नद्यः"
RShiH = "सिन्धुक्षित् प्रैयमेधः"
ChandaH = "जगती"

+++


सेयं **सिन्धुः** **स्वश्वा** शोभनाश्वोपेता **सुरथा** शोभनरथा **सुवासाः** शोभनवसना **हिरण्ययी** हिरण्मयाभरणा **सुकृता** **वाजिनीवती** अन्नवती **ऊर्णावती** । तस्याः समीप देशे हि सन्त्यूर्णाः यासां रोमभिः कम्बलाः क्रियन्ते । **युवतिः** नित्यतरुणी सर्वदा हीनोदका **सीलमावती**। सीराणि ययौषध्या रज्जुभूतया बध्यन्ते सा सीलमेति निगद्यते कृषीवलैः । तादृगोषध्युपेता। **उत** अपि च **सुभगा** सिन्धुः **मधुवृधं** मधुवर्धकं निर्गुण्ड्यादिकम् **अधि** **वस्ते** आच्छादयति । तस्यास्तीरे निर्गुण्ड्यादीनि बहूनि सन्ति ॥