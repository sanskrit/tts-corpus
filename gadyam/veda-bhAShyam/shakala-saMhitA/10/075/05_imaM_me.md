+++
title = "005"
devataa = "नद्यः"
RShiH = "सिन्धुक्षित् प्रैयमेधः"
ChandaH = "जगती"

+++


अत्र प्रधानभूताः सप्त नद्यस्तदवयवभूता नद्यस्तिस्रः स्तूयन्ते । हे **गङ्गे** हे **यमुने** हे **सरस्वति** हे **शुतुद्रि** हे **परुष्णि** । हे **असिक्न्या** अवयवभूतया सहिते **मरुद्वृधे** हे **वितस्तया** **सुषोमया** च सहिते **आर्जीकीये** त्वं च एवं सप्त नद्यो यूयं **मे** **स्तोमं** स्तोत्रमस्मदीयम् **आ** **सचत** आसेवध्वम् । **शृणुहि** शृणुत च । आर्जीकीयाया वितस्तया सुषोमया च साहित्यं निरुक्त उक्तं -- ‘ वितस्तया चार्जीकीया आ शृणुहि सुषोमया च ' इति । अत्र 'गङ्गा गमनात्' (निरु. ९.२६) इत्यादि निरुक्तं द्रष्टव्यम् ॥ ॥ ६ ॥