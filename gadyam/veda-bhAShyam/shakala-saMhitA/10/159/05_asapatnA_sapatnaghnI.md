+++
title = "005"
devataa = "शची पौलोमी"
RShiH = "शची पौलोमी"
ChandaH = "अनुष्टुप्"

+++


**असपत्ना** अशत्रुका भवामि । कुत इत्यत आह । **सपत्नघ्नी** शत्रूणां हन्त्री अत एव **जयन्ती** जयं प्राप्नुवती **अभिभूवरी** अभिभवित्री ॥ भवतेः ' अन्येभ्योऽपि दृश्यन्ते ' इति क्वनिप् । ' वनो र च ' इति ङीब्रेफौ ॥ ईदृश्यहम् **अन्यासां** सपत्नीनां **वर्चः** तेजः **राधः** धनं च **आवृक्षम्**
आ समन्तादवृक्षम् । अवृश्चिषम् । अच्छिदम् ॥ व्रश्चेर्लुङि ऊदित्त्वादिडभावे संयोगादिलोपे छान्दसं संप्रसारणम् ॥ तत्र दृष्टान्तः । **अस्थेयसामिव** । अस्थिरतराणां शत्रूणां यथा धनमप्रयत्नेन वृश्च्यते तथेत्यर्थः ॥ स्थिरशब्दादीयसुनि ' प्रियस्थिर० इत्यादिना स्थादेशः ॥