+++
title = "031"
devataa = "बृबुस्तक्षा"
RShiH = "शंयुर्बार्हस्पत्यः"
ChandaH = "गायत्री"

+++


बृबुर्नाम पणीनां तक्षा । तत्सकाशाल्लब्धधनो भरद्वाजस्तदीयं दानमनेन तृचेनास्तौत् । एतच्च मनुना स्मर्यते–' भरद्वाजः क्षुधार्तस्तु सपुत्रो विजने वने । बह्वीर्गाः प्रतिजग्राह बृबोस्तक्ष्णो महायशाः' (मनु. १०. १०७) इति ॥ पणनात् पणयो वणिज एतत्संज्ञा असुरा वा । तेषां तक्षा बृबुः **वर्षिष्ठे** **मूर्धन्** मूर्धनि मूर्धवदुच्छ्रिते स्थले **अधि** **अस्थात्** अधिष्ठितोऽभूत् **गाङ्ग्यः** गङ्गायाः कूले उन्नते भवः **कक्षो** **न** कक्ष इव **उरुः** विस्तीर्णः सन् । जातितो हीनोऽपि दातृत्वात् सर्वत्र श्रेष्ठो भवतीत्यर्थः ॥