+++
title = "004"
devataa = "विश्वेदेवाः"
RShiH = "ऋजिश्वा"
ChandaH = "त्रिष्टुप्"

+++


**बृहती** महती **मनीषा** अस्मदीया स्तुतिः **वायुम्** **अच्छ** आभिमुख्येन **प्र** गच्छतु ॥ उपसर्गश्रुतेर्योग्यक्रियाध्याहारः ॥ कीदृशं वायुम् । **बृहद्रयिं** महाधनं **विश्ववारं** विश्वैर्वरणीयं संभजनीयं **रथप्रां** रथस्यात्मीयस्य प्रातारं पूरयितारम् । यद्वा । स्तोतॄणां रथं धनैः पूरयितारम् । अथ प्रत्यक्षस्तुतिः । हे **प्रयज्यो** प्रकर्षेण यष्टव्य वायो **द्युतद्यामा** प्रदीप्तयानः **नियुतः** आत्मीयरथयोज्याः वडवाः ताः **पत्यमानः** अभिपतन्नभिगच्छन् । यद्वा । पत्यतिरैश्वर्यकर्मा। तासां वडवानामीश्वरः **कविः** क्रान्तदर्शी। एवंभूतः त्वं **कविं** मेधाविनं स्तोतारम् **इयक्षसि** धनेन पूजय ॥