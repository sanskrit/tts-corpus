+++
title = "015"
devataa = "विश्वेदेवाः"
RShiH = "ऋजिश्वा"
ChandaH = "शक्वरी"

+++


हे सर्वे देवाः **नः** अस्मभ्यं **रयिं** धनं **क्षयं** गृहं च **दात** प्रयच्छत। कीदृशं रयिम् । **रथ्यं** रथसंबन्धिनम् । रथयुक्तमित्यर्थः । **चर्षणिप्राम्**। चर्षणयो मनुष्याः। तेषां पूरयितारं **पुरुवीरम्** । वीर्याज्जायन्त इति वीराः पुत्रादयः । बहुभिर्वीरैरुपेतम् । **महः** महतः **ऋतस्य** यज्ञस्य **गोपां** रक्षकम् । दक्षिणारूपेण धनेन हि यज्ञो रक्ष्यते । ‘मृतो यज्ञस्त्वदक्षिणः' इति वचनात् । कीदृशं क्षयम् । **अजरं** जरारहितम् । **येन** रयिणा क्षयेण च **जनान्** शत्रून् **स्पृधः** स्पर्धमानाः **अदेवीः** अदेवसंबन्धिनीः आसुरीः सेनाः **च** **अभि** **क्रमाम** अभिभवेम । तथा **आदेवीः** । आगता देवा यासु हविः स्वीकारार्थं ता आदेव्यः । तादृशीश्च **विशः** प्रजा यज्ञानुष्ठायिनीर्येन धनेन गृहेण च **अभ्यश्नवाम** अभिप्राप्नवाम तादृशं धनं गृहं च दातेत्यन्वयः ॥ ॥ ७ ॥ ॥ ४ ॥