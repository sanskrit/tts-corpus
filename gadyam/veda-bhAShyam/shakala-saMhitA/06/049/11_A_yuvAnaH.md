+++
title = "011"
devataa = "विश्वेदेवाः"
RShiH = "ऋजिश्वा"
ChandaH = "त्रिष्टुप्"

+++


हे **युवानः** नित्यतरुणाः **कवयः** प्राज्ञाः **यज्ञियासः** यज्ञार्हा एवंभूता हे **मरुतः** **गृणतः** स्तुवतः **वरस्यां** वरणीयां स्तुतिं प्रति **आ** **गन्त** आगच्छत । अपि च हे **नरः** नेतारो मरुतः **इत्था** इत्थमनेन प्रकारेण **वृधन्तः** वर्धमानाः । यद्वा इत्था अमुत्रान्तरिक्षे **नक्षन्तः** व्याप्नुवन्तः **अङ्गिरस्वत्** । अङ्गिरसो गमनशीला रश्मयः । ते यथा शीघ्रं नभस्तलं व्याप्नुवन्ति तद्वत् । यद्वा । ऋषय एवाङ्गिरसः । तद्वच्छीघ्रगामिनः । एवंभूता यूयम् **अचित्रं** **चित्** । ओषधिवनस्पतिभिर्निबिडो देशश्चित्रम् । तद्विलक्षणम् ओषध्यादिभिर्वियुक्तमपि देशं **जिन्वथ** वृष्ट्या तर्पयथ। **हि** इति पूरणः ॥