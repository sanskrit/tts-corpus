+++
title = "012"
devataa = "विश्वेदेवाः"
RShiH = "ऋजिश्वा"
ChandaH = "त्रिष्टुप्"

+++


**वीराय** विक्रान्ताय विविधं शत्रूणामीरकाय वा मरुद्गणाय **प्र** **अज** हे स्तोतः स्तुतिं प्रगमय । तथा **तवसे** बलिने **तुराय** क्षिप्रगमनाय च तस्मै गणाय **प्र** अज। तत्र दृष्टान्तः । **पशुरक्षिः** पशुपालकः **यूथेव** । स यथा गोयूथानि सायंकाले **अस्तं** गृहं शीघ्रं गमयति तद्वत् शीघ्रं स्तुतिं प्रेरयेत्यर्थः। **सः** च मरुद्गणः **वचनस्य** वक्तुः **विपः** विप्रस्य मेधाविनः स्तोतुः **श्रुतस्य** । क्रियाग्रहणमपि कर्तव्यमिति कर्मणः संप्रदानत्वात् चतुर्थ्यर्थे षष्ठी ॥ श्रुतं श्रोतव्यं स्तोत्रं **तन्वि** आत्मीये शरीरे **पिस्पृशति** स्पर्शयतु । संश्लेषयतु । तत् स्तोत्रं हृद्गतं भवत्वित्यर्थः । स्पर्शने दृष्टान्तः । **स्तृभिर्न** **नाकम्** । यथा नक्षत्रैर्नाकमन्तरिक्षं स्पर्शयति संश्लेषयति तद्वत् ॥