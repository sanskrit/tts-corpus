+++
title = "001"
devataa = "विश्वेदेवाः"
RShiH = "ऋजिश्वा"
ChandaH = "त्रिष्टुप्"

+++


**सुव्रतं** सुकर्माणं **जनं** दैव्यं जनं देवसंघ **नव्यसीभिः** नवतराभिः **गीर्भिः** स्तुतिभिः **स्तुषे** अहं स्तुवे । तथा **मित्रावरुणा** । मित्रः प्रमीतेस्त्रायको वरुणः पापन्निवारयिता। एतावपि देवौ स्तौमि । कीदृशौ । **सुम्नयन्ता** सुम्नं सुखं स्तोतॄणामिच्छन्तौ । **सुक्षत्रासः** शोभनबलाः **ते** वरुणादयः सर्वे देवाः **इह** अस्मिन् यज्ञे **आ** **गमन्तु** आगच्छन्तु । **ते** तादृशाः **श्रुवन्तु** । अस्मदीयाः स्तुतीः शृण्वन्तु च । अत्र मित्रादीनां परिगणनमुपलक्षणं सूक्तस्य सर्वदेवताप्रतिपादकत्वात्। अत एव पूर्वं जनमिति सामान्यनिर्देशः ॥