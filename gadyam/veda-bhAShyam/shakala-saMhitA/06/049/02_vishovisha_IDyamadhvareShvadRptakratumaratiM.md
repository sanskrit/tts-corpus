+++
title = "002"
devataa = "विश्वेदेवाः"
RShiH = "ऋजिश्वा"
ChandaH = "त्रिष्टुप्"

+++


**विशोविशः** सर्वस्याः प्रजायाः **अध्वरेषु** यज्ञेषु **ईड्यम्** ऋत्विग्भिः स्तुत्यम् **अदृप्तक्रतुं** दर्परहितकर्माणम् अमूढप्रज्ञं वा **युवत्योः** द्यावापृथिव्योः **अरतिम्** अभिगन्तारम् अर्यं स्वामिनं **दिवः** द्युलोकस्य **शिशुं** पुत्रम् । ' दिवस्परि प्रथमं जज्ञे अग्निः ' (ऋ. सं. १०.४५.१) इति निगमः । यद्वा । दिवः स्तोतुः पुत्रभूतम् । तथापि निगमो भवति - ‘ त्वं पुत्रो भवसि यस्तेऽविधत्' ( ऋ. सं. २. १. ९) इति । **सहसः** बलस्य **सूनुं** पुत्रं **यज्ञस्य** यागस्य **केतुं** प्रज्ञापकम् **अरुषम्** आरोचमानम् एवंगुणकम् **अग्निं** **यजध्यै** यष्टुम् । स्तुषे इत्यनुषज्यते । स्तुषे स्तुवे ॥