+++
title = "003"
devataa = "विश्वेदेवाः"
RShiH = "ऋजिश्वा"
ChandaH = "त्रिष्टुप्"

+++


इयमहोरात्रयोः स्तुतिः । **अरुषस्य** आरोचमानस्य सूर्यस्य **दुहितरा** दुहितरौ । सूर्येण हि अहोरात्रयोर्विभागः क्रियते । अतस्तदधीनात्मलाभत्वात् तस्य दुहितरावित्युच्येते । **विरूपे** शुक्लकृष्णतया नानारूपे । तयोः **अन्या** एका रात्रिः **स्तृभिः** नक्षत्रैः **पिपिशे** पिश्यते संश्लिष्यते ।  ‘ पिश अवयवे' इति धातुः । **अन्या** अहरात्मिका दुहिता **सूरः** सूर्येण पिपिशे संश्लिष्यते । ते च नक्षत्रैः सूर्येण चालंकृते भवत इत्यर्थः । **मिथस्तुरा** परस्परं बाधयन्त्यौ । अह्ना रात्रिर्निवर्त्यते रात्र्या चाहरिति परस्परं बाधः । अत एव **विचरन्ती** विविधं पृथक् चरन्त्यौ **पावके** सर्वस्य शोधयित्र्यौ । एवंभूते अहश्च रात्रिश्च **ऋच्यमाने** अस्माभिः स्तूयमाने सत्यौ **श्रुतं** श्रोतव्यं **मन्म** मननीयं स्तोत्रमस्मत्कृतं **नक्षतः** व्याप्नुताम् ॥