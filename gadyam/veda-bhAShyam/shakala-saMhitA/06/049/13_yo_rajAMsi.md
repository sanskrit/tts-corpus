+++
title = "013"
devataa = "विश्वेदेवाः"
RShiH = "ऋजिश्वा"
ChandaH = "त्रिष्टुप्"

+++


**यः** **विष्णुः** **बाधिताय** असुरैर्हिंसिताय **मनवे** प्रजापतये तदर्थं **पार्थिवानि** पृथिव्या संबद्धानि **रजांसि** लोकान् । त्रींल्लोकानिति यावत् । **त्रिः** **विममे**। **चित्** इत्यवधारणे । त्रिभिरेव विक्रमणैः परिमितवान् । हे विष्णो **तस्य** तादृशस्य **ते** तव । तृतीयार्थे षष्ठी । ईदृशेन त्वया **उपदद्यमाने** अस्मभ्यं दीयमाने **शर्मन्** शर्मणि गृहे सुखे वा वर्तमानाः सन्तो वयं **राया** धनेन **तन्वा** रोगादिरहितेन शरीरेण च **तना** तनयेन पुत्रेण **च** **मदेम** मोदेम । हृष्टा भवेम ॥