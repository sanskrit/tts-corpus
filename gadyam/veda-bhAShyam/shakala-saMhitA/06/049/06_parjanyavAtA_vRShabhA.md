+++
title = "006"
devataa = "विश्वेदेवाः"
RShiH = "ऋजिश्वा"
ChandaH = "त्रिष्टुप्"

+++


हे **पर्जन्यवाता** पर्जन्यवायू **वृषभा** वृष्टेः कर्तारौ **पृथिव्याः** । अन्तरिक्षनामैतत् । अन्तरिक्षात् **अप्यानि** आप्तव्यानि **पुरीषाणि** पूरकाण्युदकानि **जिन्वतं** प्रेरयतम् । उत्तरोऽर्धर्चो मारुतः । हे **सत्यश्रुतः** सत्यस्य स्तोत्रस्य श्रोतारः **कवयः** मेधाविनो मरुतः **यस्य** स्तोतुः **गीर्भिः** स्तुतिभिः यूयं स्तुता भवथ तस्य स्तोतुः **जगत्** स्थावरजङ्गमात्मकं सर्वं प्राणिजातम् **आ** **कृणुध्वम्** आभिमुख्येन कुरुत । हे **जगतः** **स्थातः** । गणाभिप्रायमेकवचनम्। स्थावरजङ्गमात्मकस्य जगतोऽवस्थापक हे मरुद्गण इति योज्यम् ॥