+++
title = "009"
devataa = "विश्वेदेवाः"
RShiH = "ऋजिश्वा"
ChandaH = "त्रिष्टुप्"

+++


**प्रथमभाजं** प्रथम उत्पत्तिकाल एव विभक्तारं जन्तूनाम् ।  यावच्छो वै रेतसः सिक्तस्य त्वष्टा रूपाणि विकरोति तावच्छो वै तत्प्र जायते ' ( तै. सं. १. ५. ९. १ ) इति श्रुतेः । **यशसं** यशस्विनं **वयोधां** वयसोऽन्नस्य हविर्लक्षणस्य धातारं धारयितारं यद्वा स्तोतृभ्योऽन्नप्रदं **सुपाणिम्** । हस्तस्य मणिबन्धादूर्ध्वप्रदेशः पाणिः । शोभनपाणिकं **देवं** दानादिगुणयुक्तं **सुगभस्तिम्** । गभस्तिरिति बाहुनाम। शोभनदोर्दण्डम् **ऋभ्वम्** उरु भासमानं महान्तं वा **पस्त्यानाम्** । पस्त्यमिति गृहनाम। तत्स्थानां **यजतं** यष्टव्यम् । गृहस्थैर्यजनीयमित्यर्थः । **सुहवं** सुखेन ह्वातुं शक्यम् । एवंभूतं **त्वष्टारं** **होता** देवानामाह्वाता **विभावा** दीप्यमानः **अग्निः** **यक्षत्** यजत् । अनेन हविषा यजतु ॥