+++
title = "014"
devataa = "विश्वेदेवाः"
RShiH = "ऋजिश्वा"
ChandaH = "त्रिष्टुप्"

+++


**बुध्न्यः** । बुध्नमन्तरिक्षम् । तत्र भवः **अहिः** । एत्यन्तरिक्ष इत्यहिः । उक्तं च –'अहिरयनादेत्यन्तरिक्षे ' ( निरु. २. १७) इति । एतत्पदद्वयाभिधेयो देवः **अर्कैः** अर्चनसाधनैर्मन्त्रैः स्तूयमानः सन् **नः** अस्मभ्यं **तत्** लोके प्रसिद्धं **चनः** अन्नम् **अद्भिः** उदकैः सार्धं **धात्** दधातु विदधातु । प्रयच्छतु । **पर्वतः** पूरयिता । ' पर्व पूरणे ' इति धातुः । यद्वा । पर्ववद्वज्रं पर्वतः । तद्वान् । पर्वतस्य गिरेः शत्रुरिति वा पर्वतः । स च **तत्** चनो दधातु । तथा **सविता** प्रेरको देवश्च **तत्** चनो दधातु । अपि च **रातिषाचः** । रातिं दानं सचन्ते सेवन्ते इति रातिषाचो विश्वे देवाः । ते च **ओषधीभिः** । ओषः पाकः आसु धीयते इत्योषधयस्तिलमाषाद्याः । ताभिः सार्धं **तत्** अन्नम् **अभि** प्रयच्छन्तु । तथा **पुरंधिः** बहुधीर्बहुप्रज्ञो वा बहुकर्मा वा **भगः** भजनीय एतत्संज्ञो देवश्च **राये** धनार्थं **प्र** जिन्वतु अस्मान् प्रेरयतु ॥