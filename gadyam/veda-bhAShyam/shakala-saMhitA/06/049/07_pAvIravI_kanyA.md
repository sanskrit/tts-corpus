+++
title = "007"
devataa = "विश्वेदेवाः"
RShiH = "ऋजिश्वा"
ChandaH = "त्रिष्टुप्"

+++


**पावीरवी** शोधयित्री **कन्या** कमनीया **चित्रायुः** चित्रगमना चित्रान्ना वा **वीरपत्नी** । वीरः प्रजापतिः पतिर्यस्यास्तादृशी । यद्वा । वीराणां पालयित्री । एवंभूता **सरस्वती** **धियम्** अस्मदीयं कर्म यज्ञाख्यं **धात्** दधातु । धारयतु । ददातु वा । शब्देन प्रतिपादितो ह्यर्थोऽनुष्ठीयते । अपि च **ग्नाभिः** देवपत्नीभिः सजोषाः सह प्रीयमाणा । यद्वा । ग्नाः गायत्र्यादीनि छन्दांसि ।  ‘ छन्दांसि वै ग्नाः' ( तै. सं. ५. १. ७. २ ) इति श्रुतेः । तैः सह प्रीयमाणा **गृणते** स्तुवते मह्यम् **अच्छिद्रं** छिद्ररहितं **दुराधर्षं** शत्रुभिः शीतवातादिभिश्च धर्षितुमशक्यं **शरणं** गृहं **शर्म** सुखं च **यंसत्** प्रयच्छतु ॥