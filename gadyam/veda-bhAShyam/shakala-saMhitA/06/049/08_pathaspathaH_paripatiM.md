+++
title = "008"
devataa = "विश्वेदेवाः"
RShiH = "ऋजिश्वा"
ChandaH = "त्रिष्टुप्"

+++


पथस्पथः सर्वस्य मार्गस्य । 'कस्कादिषु च' (पा.सू. 8.3.48) इति विसर्जनीयस्य सकारः, अनुदात्तस्य च यत्रोदात्तलोपः' (पा.सू. 6.1.161) इति विभक्तेरुदात्तत्वम्, 'अनुदात्तं च' (पा.सू. 8.1.3) इत्याम्रेडितस्यानुदात्तत्वम् । परिपतिं परिपालयितारम् । अव्ययपूर्वपदप्रकृतिस्वरत्वम् (पा.सू. 6.2.2) । अर्कं स्तोतव्यम् । अर्क स्तवने, कर्मणि घञ्; (पा.सू. 3.3.19) अर्चतेर्वा घञ्, 'चजोः कु घिण्यतोः' (पा.सू. 7.3.52) इति कुत्वम्, उभयत्राप्युञ्छादित्वात् (पा.सू. 6.1.160) अन्तोदात्तत्वम् । ईदृशं हि पूषणं कामेन वशीकृतो जनः वचस्या वचसा स्तोत्ररूपेण । तृतीयैकवचनस्य याजादेशः (पा.सू. 7.1.39) । अभ्यानट् अभिप्राप्नोति । तस्मादहमप्यद्य त्वामुपागतोस्मीति भावः । अशू व्याप्तौ, 'छन्दसि लुङ्लङ्लिटः' (पा.सू. 3.4.6) इति लङ्, श्नम् । परस्मैपदे व्यत्ययेन हल्ङ्यादिलोपे (पा.सू. 6.1.168) व्रश्चादिना षत्वम् (पा.सू. 8.2.36) । यद्वा - नशेर्गतिकर्मणः लुङि 'मन्त्रे घस' (पा.सू. 2.4.80) इति च्लेर्लुक्, 'छन्दस्यपि दृश्यते' (पा.सू. 6.4.73) इत्याडागमः ।   
स पूषा नोऽस्मभ्यं रासत् ददातु । रातेर्लेटि 'सिब्बहुलं लेटि' (पा.सू. 3.1.34) इति सिप्, 'लेटोडाटौ' (पा.सू. 3.4.94) इत्यडागमः । किं ददातु ? - शुरुधः शोकस्य रुधः निवारयित्रीः । क्विप् (पा.सू. 3.2.178), कृदुत्तरपदप्रकृतिस्वरत्वम् (पा.सू. 6.2.139), पृषोदरादित्वात् (पा.सू. 6.3.109) व्यञ्जनस्य लोपः । काः पुनस्ताः ? - चन्द्राग्राः ओषधीः ; चन्द्रः हिरण्यं, असितजातिर्वा चन्द्रः, सः अग्रं प्रधानमीश्वरो वा यासां ताः अस्मभ्यं ददातु ।

इदानीं प्रज्ञावतामेव धनवत्तया प्रयोजनमिति तां प्रार्थयते - धियंधियमित्यादिना चतुर्थेन पादेन ॥ सर्वां धियं प्रज्ञाम् । स पूषा प्रकर्षेण सीषधाति साधयत्वस्माकम् । सिद्ध्यतेर्ण्यन्ताद्धातुत्वे कृते लेटि 'बहुळं छन्दसि' (पा.सू. 2.4.76) इति शप्श्लुद्विर्वचनानि, 'बहुळं छन्दसि' (पा.सू. 7.4.78) इत्यभ्यासस्येत्वम्, तुजादित्वात् (पा.सू. 6.1.7) अभ्यासस्य दीर्घः, वर्णव्यत्ययेन धातोर्ह्रस्वत्वम्, 'लेटोऽडाटौ' (पा.सू. 3.4.94) इत्यात्वम्, 'छन्दस्युभयथा' (पा.सू. 3.4.117) इति लेट आर्धधातुकत्वाण्णिलोपः, 'इण्कोः' (पा.सू. 8.3.57) इति षत्वम् । यद्वा - विकरणव्यत्ययेन च्लेः 'णिश्रि' (पा.सू. 3.1.48) इत्यादिना चङ्द्विर्वचनादिः, णौ चङ्युपधाया ह्रस्वत्वम् (पा.सू. 7.4.1) ॥

**पथस्पथः** सर्वस्य मार्गस्य **परिपतिम्** अधिपतिम् **अर्कम्** अर्चनीयं पूषणं **कामेन** काम्यमानेन फलेन **कृतः** वशीकृतः स्तोता **वचस्या** स्तुत्या **अभ्यानट्** अभ्यश्नुताम् । प्राप्नोतु । **सः** च **पूषा** **नः** अस्मभ्यं **शुरुधः** शुचो रोधयित्रीः गाः **चन्द्राग्राः** । चन्द्रमिति हिरण्यनाम । हिरण्यप्रमुखा यद्वा स्वर्णशृङ्गाः **रासत्** ददातु ॥ ‘रा दाने ' । अस्माल्लेटि रूपम् ॥ तथा **धियंधियं** सर्वमस्मदीयं कर्म स पूषा **प्र** **सीषधाति** प्रसाधयतु ॥
꣡