+++
title = "004"
devataa = "इन्द्रः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


यः सोमो वक्ष्यते **सः** **सोमः** **सुतः** अभिषुतः सन् **आमिश्लतमः** आभिमुख्येन मिश्रतमः' **भूत्** । इन्द्रेणात्यर्थं संगच्छते। **यस्मिन्** सोमेऽभिषुते सति **पक्तिः** पक्तव्यः पुरोडाशादिः **पच्यते** । भृष्टयवाः **धानाः** । ताश्च **सन्ति** हविरर्थं संस्कृता भवन्ति । यस्मिंश्च सोमेऽभिषुते **नरः** नेतारः  **ब्रह्मकाराः** ब्रह्मणः अन्नस्य हविर्लक्षणस्य कर्तारः ऋत्विजः **इन्द्रं** स्तोत्रैः **स्तुवन्तः** **उक्था** उक्थानि शस्त्राणि च **शंसन्तः** उच्चारयन्तः **देववाततमाः** देवानतिशयेनोपगता भवन्ति स सोम इन्द्रेण संमिश्रितोऽभूदित्यन्वयः ॥