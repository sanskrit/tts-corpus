+++
title = "002"
devataa = "इन्द्रः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


**यस्मिन्** इन्द्रे **नर्याः** नृभ्यो हिता रायः **आ** **मिमिक्षुः** आसिच्यन्ते आपूर्यन्ते । व्यत्ययेन कर्मणि कर्तृप्रत्ययः । इन्द्रे कुत्रेति चेत् । **हस्ते** तदीये बाहौ । यद्वा । एतत्समानाधिकरणमिन्द्रस्य विशेषणम् । हस्ते हन्तर्यस्मिन्निन्द्र इत्यर्थः । उक्तं यास्केन- हस्तो हन्तेः प्राशुर्हनने ' (निरु. १.७) इति । यद्वा । ईदृशे यस्मिन्निन्द्रे वर्तमाना नृहिता राय आमिमिक्षुः आसिञ्चन्ति आपूरयन्ति स्तोतॄन् । यश्चेन्द्रः **रथेष्ठाः** रथे स्थाता तत्स्वभावः सन् **हिरण्यये** सुवर्णमये **रथे** **आ** तिष्ठति । यद्वा । रथेष्ठा रथेऽवस्थिता रायो धनानि हिरण्मये रथे तिष्ठन् य इन्द्र आ सिञ्चति अभिवर्षति । यस्य च **स्थूरयोः** स्थूलयोर्विस्तृतयोः **गभस्त्योः** । बाहुनामैतत् । बाह्रोः **रश्मयः** अभीशवः **आ** सिच्यन्ते आयम्यन्ते। यस्य च **अश्वासः** अश्वाः **वृषणः** सेक्तारः युवानः **युजानाः** रथे युज्यमानाः **अध्वन्** अध्वनि मार्गे **आ** मिमिक्षुः आसिञ्चन्ति आपूरयन्ति । आगच्छन्तीत्यर्थः । तमिन्द्रं स्तुम इति शेषः ॥