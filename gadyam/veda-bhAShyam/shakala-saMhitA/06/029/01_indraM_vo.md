+++
title = "001"
devataa = "इन्द्रः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


हे यजमानाः **वः** युष्माकं संबन्धिनः **नरः** नेतार ऋत्विजः **सख्याय** सखिभावार्थम् **इन्द्रं** **सेपुः** परिचरन्ति स्पृशन्ति वा । कथंभूताः । **महः** महान्ति स्तोत्राणि **यन्तः** उपयन्तः प्राप्नुवन्तः । कुर्वन्त इत्यर्थः । तथा **सुमतये** । सुमतिः शोभनानुग्रहात्मिका तदीया बुद्धिः । तां **चकानाः** कामयमानाः ॥ ‘क्रियाग्रहणं कर्तव्यम्' इति कर्मणः संप्रदानसंज्ञा । चकाना इति कामयतेश्छान्दसं रूपम् ॥ यद्वा । महो महत्कर्म यन्तः' अनुतिष्ठन्तः सुमतये सुमतिं शोभनां स्तुतिं चकानाः शब्दयन्तः ॥ ‘कै गै शब्दे ' इत्यस्माल्लिटः कानचि रूपम् ॥ **हि** यस्मात् **वज्रहस्तः** वज्रपाणिरिन्द्रः **महः** महतो धनस्य **दाता** **अस्ति** भवति तस्मात् **रण्वं** रमणीयं **महामु** महान्तमेव **अवसे** रक्षणाय **यजध्वं** हविर्भिः पूजयत ॥