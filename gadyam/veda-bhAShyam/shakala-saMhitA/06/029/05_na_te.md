+++
title = "005"
devataa = "इन्द्रः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


हे इन्द्र **ते** तव **अस्य** उक्तगुणस्य **शवसः** बलस्य **अन्तः** अवसानं **न** **धायि** । अत्र केवलोऽपि दधातिरवपूर्वार्थो द्रष्टव्यः । नावाधायि । अस्माभिर्नाज्ञायीत्यर्थः । यद्बलं **रोदसी** द्यावापृथिव्यौ **महित्वा** महत्त्वेन **तु** क्षिप्रं **वि** **बाबधे** यस्माद्बलात् द्यावापृथिव्यौ बिभीत इत्यर्थः । **ता** तद्बलं **सूरिः** स्तोता **तूतुजानः** त्वरितः सन् **ऊती** ऊत्या तर्पकेण हविषा **समीजमानः** सम्यग्यजन् **आ** **पृणति** आपूरयति । तत्र दृष्टान्तः । **यूथेव** **अप्सु** उदकेषु गवां यूथानीव यथा गोपालः अपः पाययन्नद्भिस्तर्पयति तद्वत् ॥