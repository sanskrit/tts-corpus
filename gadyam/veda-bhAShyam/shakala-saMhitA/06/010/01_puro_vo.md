+++
title = "001"
devataa = "अग्निः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


हे ऋत्विग्यजमानाः **वः** यूयं **मन्द्रं** मोदनं स्तुत्यं वा **दिव्यं** दिवि भवं **सुवृक्तिं** सुष्ठु दोषैर्वर्जितं सुखेनावर्जनीयं वा एवंगुणम् **अग्निं** **प्रयति** प्रगच्छति प्रवर्तमाने **अध्वरे** रक्षःप्रभृतिभिरहिंस्ये हिंसाप्रत्यवायरहिते वास्मिन् **यज्ञे** **पुरः** **दधिध्वं** पुरस्तादाहवनीयरूपेण धारयत । यद्वा । पुरोधसं कुरुत । **उक्थेभिः** स्तुतशस्त्रैश्च **पुरः** **दधिध्वम्** । **विभावा** विशेषेण दीप्यमानः **जातवेदाः** जातानां वेदिता **सः** अग्निः **हि** यस्मात् **नः** अस्मान् **स्वध्वरा** शोभनयागान् **करति** करोति तस्मात् पुरो दधिध्वमित्यन्वयः ॥