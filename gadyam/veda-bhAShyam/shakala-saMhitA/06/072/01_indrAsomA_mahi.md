+++
title = "001"
devataa = "इन्द्रासोमौ"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


**इन्द्रासोमा** हे इन्द्रासोमौ **वां** युवयोः **तत्** **महित्वं** महत्त्वं **महि** महत् । किं तदित्यत आह । **युवं** युवां **महानि** महान्ति **प्रथमानि** प्रतमानि मुख्यानि वा भूतानि ।  ‘ प्रथम इति मुख्यनाम प्रतमो भवति' ( निरु. २:२२ ) इति यास्कः । **चक्रथुः** अकार्ष्टम् । किंच **युवं** युवां **सूर्यं** **विविदथुः** अलम्भयतं च जनान् । **युवं** युवां **स्वः** उदकं च विविदथुः ।  ‘ हेम स्वः' इत्युदकनामसु पाठात् । अपि च **विश्वा** विश्वानि **तमांसि** **निदश्च** निन्दितॄनसुरांश्च **अहतम्** अहिंस्तम् ॥