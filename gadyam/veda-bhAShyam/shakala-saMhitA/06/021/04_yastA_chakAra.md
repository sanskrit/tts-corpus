+++
title = "004"
devataa = "इन्द्रः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


**यः** इन्द्रः **ता** तान्युक्तानि प्रसिद्धानि वृत्रवधादीनि कर्माणि **चकार** अकरोत् **सः** **इन्द्रः** अद्य **कुह** **स्वित्** क्व स्विद्वर्तते । **कं** **जनं** कमपि देशम् **आ** **चरति** **कासु** **विक्षु** प्रजासु वर्तत इतीन्द्रस्य विभूतिमहत्त्वात् न निश्चेतुं शक्यम् । अथ प्रत्यक्षस्तुतिः । हे **इन्द्र** **कः** कीदृशः **यज्ञः** **ते** तव **मनसे** चेतसे **शं** सुखकरो भवति । **वराय** तव वरणाय **कः** कीदृशः **अर्कः** मन्त्रः समर्थो भवति । **होता** आह्वाता तव वरणाय यः समर्थो भवति **सः** होता **कतमः** च भवति ॥