+++
title = "006"
devataa = "इन्द्रः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


हे **वीर** शूर **ब्रह्मवाहः** ब्रह्मभिर्मन्त्रैर्वहनीय **इन्द्र** **अवरासः** अर्वाचीनाः मनुष्याः **तम्** उक्तगुणोपेतं त्वां **पृच्छन्तः** अर्चन्तः । पृच्छतिरर्चतिकर्मा । **पराणि** प्रकृष्टानि **प्रत्ना** प्रत्नानि पुराणानि **श्रुत्या** श्रुत्यानि श्रोतव्यानि **ते** त्वदीयानि कर्माणि **अनु** **येमुः**। अनुयमनं निबन्धनम् । स्तुतिरूपाभिर्वाग्भिर्निबबन्धुः । तथा वयमपि **महान्तं** प्रभूतं **त्वा** त्वाम् अर्चामसि अर्चामः स्तुमः । **यादेव** यान्येव कर्माणि विद्म जानीमः **तात्** तैः कर्मभिः स्तुम इति संबन्धः ॥