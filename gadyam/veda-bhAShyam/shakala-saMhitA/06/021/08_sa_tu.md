+++
title = "008"
devataa = "इन्द्रः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


हे **कारुधायः** कारूणां स्तोतॄणां धारक हे **वीर** **इन्द्र** **सः** प्रसिद्धस्त्वं **नूतनस्य** इदानींतनस्य **ब्रह्मण्यत:** ब्रह्म स्तोत्रं कर्तुमिच्छतो मम स्तोत्रं **तु** क्षिप्रं **श्रुधि** शृणुहि । यस्मात् कारणात् हे इन्द्र **त्वम्** **एष्टौ** आयजने अभिकामने वा सति सुहवः शोभनाह्वान: सन् **प्रदिवि** पूर्वस्मिन् काले पितॄणाम् अङ्गिरसाम् **आपिः** बन्धुः **शश्वत्** चिरकालं **बभूथ** अभूः तस्मात् कारणात् मदीयं स्तोत्रं श्रुधीति संबन्धः ॥