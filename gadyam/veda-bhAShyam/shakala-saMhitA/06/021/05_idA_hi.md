+++
title = "005"
devataa = "इन्द्रः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


**पुराजाः** पूर्वस्मिन् काले जाताः **प्रत्नासः** पुराणाः अङ्गिरःप्रभृतयः **इदा** **हि** इदानीमिव । हिशब्द उपमार्थे वर्तते । **वेविषतः** कर्माणि प्राप्नुवन्तो हे पुरुकृत् बहूनां कर्मणां कर्तरिन्द्र **ते** तव **सखायः** स्तोतारः **आसुः** बभूवुः । ये **मध्यमासः** मध्यमकालजाः **उत** अपि च ये **नूतनासः** अद्यतना यतस्तेऽपि सर्वे ते स्तोतारो बभूवुः अतः कारणात् **उत** अपि च **अवमस्य** अर्वाचीनस्य ममापि स्तोत्रं हे **पुरुहूत** बहुभिराहूतेन्द्र त्वं **बोधि** बुध्यस्व ॥ ॥ ११ ॥