+++
title = "003"
devataa = "सोमः"
RShiH = "गर्गः"
ChandaH = "त्रिष्टुप्"

+++


**अयं** सोमः **पीतः** सन् **मे** मम **वाचम्** **उदयर्ति** उद्गमयति । **अयम्** एव सोमः **उशतीं** कान्तां **मनीषां** बुद्धिम् उत् **अजीगः** उद्गारयति । प्रकाशयति ॥ ‘गॄ निगरणे' इत्यस्माण्ण्यन्ताल्लुङि चङि रूपम् ॥ अपि च **अयं** **धीरः** धीमान् सोमः **षळुर्वीः** ‘षण्मोर्वीरंहसस्पान्तु द्यौश्च पृथिवी चाहश्च रात्रिश्चापश्चौषधयश्च ' इति प्रतिपादिता द्युपृथिव्याद्याः षट् **अमिमीत** निर्मितवान् । **याभ्यः** उर्वीभ्यः **आरे** दूरे विप्रकृष्टे देशे **कच्चन** किंचन **भुवनं** भूतजातं **न** भवति अपि तु आस्वेव सर्वं भूतजातं वर्तते तादृशीरुर्वीर्निर्मितवान् ॥