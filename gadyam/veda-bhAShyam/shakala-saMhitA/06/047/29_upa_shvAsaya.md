+++
title = "029"
devataa = "दुन्दुभिः"
RShiH = "गर्गः"
ChandaH = "त्रिष्टुप्"

+++


हे दुन्दुभे **पृथिवीमुत** अपि च **द्यां** दिवम् **उप** **श्वासय** आत्मीयेन जयघोषणाश्वासय । यथा लोकद्वयं त्वदीयेन शब्देनापूरितं भवति तादृशं शब्दं कुर्वित्यर्थः । अपि च **विस्थितं** विशेषेण स्थितं **जगत्** स्थावरं जङ्गमं चोभयविधं प्राणिजातं **ते** त्वदीयं शब्दं **पुरुत्रा** बहुधा **मनुतां** । मन्यताम् । जानातु । हे **दुन्दुभे** **सः** त्वम् **इन्द्रेण** अन्यैः **देवैः** च **सजूः** सह **दूराद्दवीयः** दूरादपि दूरतरं **शत्रून्** अस्मदीयान् **अप** **सेध** अपगमय । अत्र निरुक्तं - दुन्दुभिरिति शब्दानुकरणं दुमो भिन्न इति वा दुन्दुभ्यतेर्वा स्याद्वधकर्मणः' (निरु. ९. १२) इत्यादि ।