+++
title = "004"
devataa = "सोमः"
RShiH = "गर्गः"
ChandaH = "त्रिष्टुप्"

+++


**सः** खलु **अयं** **सोमः** **यः** **पृथिव्याः** **वरिमाणम्** उरुरवं विस्तृतत्वम् **अकृणोत्** अकरोत् । तथायं सोमः **दिवः** द्युलोकस्य **वर्ष्माणं** संहतत्वं दृढत्वमकृणोदकरोत् । **अयं** सोमः **सः** हि भवति । अपि च **अयं** सोमः **तिसृषु** ओषधीष्वप्सु गोषु च **प्रवत्सु** प्रकृष्टास्वेतासु **पीयूषं** रसं **दाधार** धारयति । तथा **उरु** विस्तीर्णम् **अन्तरिक्षं** च धारयति । तथा च मन्त्रान्तरं- त्वमिमा ओषधीः सोम विश्वास्त्वमपो अजनयस्त्वं गाः । त्वमा ततन्थोर्वन्तरिक्षम् ' ( ऋ. सं. १. ९१. २२ ) इति ॥