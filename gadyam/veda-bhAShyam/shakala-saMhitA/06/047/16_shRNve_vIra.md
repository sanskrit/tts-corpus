+++
title = "016"
devataa = "इन्द्रः"
RShiH = "गर्गः"
ChandaH = "त्रिष्टुप्"

+++


अयमिन्द्रः **वीरः** वीर्यवानिति **शृण्वे** श्रूयते । किं कुर्वन् । **उग्रमुग्रम्** उद्गूर्णमुद्गूर्णं बलिनं शत्रुं प्रति **दमायन्** । दमः दमनम् । बाधनमिच्छन् । **अन्यमन्यं** प्रथमं नेतव्यमन्यं पश्चान्नेतव्यं चान्यं पूर्वमपरं परस्परव्यतिहारेण स्तोतॄन् **अतिनेनीयमानः** अत्यन्तं पुनःपुनर्नयन् । अपि च **एधमानद्विट्** एधमानानां वर्धमानानामसुन्वतां द्वेष्टा **उभयस्य** दिव्यस्य पार्थिवस्य च धनस्य **राजा** ईश्वरोऽयम् इन्द्रः **विशः** निवेशयितॄन् स्वस्य परिचारकान् **मनुष्यान्** **चोष्कूयते** रक्षणार्थं पुनःपुनराह्वयति ॥