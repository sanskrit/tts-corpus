+++
title = "007"
devataa = "इन्द्रः"
RShiH = "गर्गः"
ChandaH = "त्रिष्टुप्"

+++


हे **इन्द्र** त्वं **पुरएतेव** पुरतो गन्तेव **नः** अस्मान् **प्र** **पश्य** प्रकर्षेणेक्षस्व । यथा मार्गरक्षकः स्वयं पुरतो गच्छन्ननुगच्छतो रक्षणीयान् पथिकान् पश्यति तथा पश्येत्यर्थः । तथा **वस्यः** वसीयः श्रेष्ठं धनम् **अच्छ** आभिमुख्येन **प्रतरं** प्रकृष्टतरमतिशयेन **प्र** **णय** अस्मान् प्रापय । तथा **सुपारः** सुष्ठु पारयिता दुःखेभ्यस्तारयिता **भव** । तथा **नः** अस्मान् स्तोतॄन् **अतिपारयः** शत्रूनतिक्रामय । **सुनीतिः** शोभननयनश्चास्माकं **भव**। **उत** अपि च **वामनीतिः** वामानां वननीयानां धनानां नेता भव । यद्वा । अस्मदर्थं श्रेष्ठप्रापणो भव ॥