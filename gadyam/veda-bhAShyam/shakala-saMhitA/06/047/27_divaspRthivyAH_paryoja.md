+++
title = "027"
devataa = "रथः"
RShiH = "गर्गः"
ChandaH = "जगती"

+++


**दिवः** द्युलोकात् **पृथिव्याः** भूमेश्च **उद्भृतम्** उद्धृतं सारत्वेनोपात्तं यत् **ओजः** बलमस्ति तद्रूपम् । वनस्पतिविकारत्वाद्रथस्य । वनस्पतयो हि पृथिव्याः सारभूताः ते च द्युसंबन्धिभिरुदकैः प्रवृद्धाः । अतो रथस्य लोकद्वयसारत्वमुपपन्नम्। **परि** पञ्चम्यर्थानुवादी । अपि च **वनस्पतिभ्यः**  वृक्षेभ्यः। **परि** पूर्ववत् । आभृतम् आहृतं **सहः** बलरूपम् **अपाम्** उदकानाम् **ओज्मानं** प्रेरकम् ॥ यद्वा । ओज्मा वेगः । अपां वेग इव वेगवन्तं **गोभिः** गोविकारैश्चर्मभिः **परि** परितः **आवृतम्** आवेष्टितम् **इन्द्रस्य** **वज्रं** वज्रैकदेशम् । श्रूयते हि -- इन्द्रो वृत्राय वज्रमुदयच्छत् स त्रेधा व्यभवत् स्फ्यस्तृतीयं रथस्तृतीयं यूपस्तृतीयम्' इति । एवंगुणविशिष्टं **रथं** **हविषा** पुरोडाशादिना हे अध्वर्यो **यज** ॥ नूनमेषोत्तरा च रथदेवत्यस्य हविषो याज्यानुवाक्ये लिङ्गादवगन्तव्ये ॥