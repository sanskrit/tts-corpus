+++
title = "019"
devataa = "इन्द्रः"
RShiH = "गर्गः"
ChandaH = "बृहती"

+++


**हरिता** हरितावश्वौ **रथे** **युजानः** युञ्जन् **त्वष्टा** दीप्त इन्द्रः **इह** त्रैलोक्ये **भूरि** भूरिषु बहुषु प्रदेशेषु **राजति** दीप्यते । **उत** अपि च **सूरिषु** स्तोतृष्वस्मादृशेषु **आसीनेषु** सत्सु **विश्वाहा** सर्वदा इन्द्रादन्यः **कः** नाम द्विषतः शत्रोः **पक्षः** पाचको बाधकः सन् **आसते** आस्ते । इन्द्र एव सर्वदा शत्रून् बाधत इत्यर्थः । यद्वा । पक्ष इति सकारान्तं समीपवचनम् । इन्द्रादन्यः को नाम द्विषतः शत्रोः समीप आसते आस्ते । इन्द्र एव निर्भयः सन् शत्रुसमीपे स्थातुं शक्नोतीति भावः ॥