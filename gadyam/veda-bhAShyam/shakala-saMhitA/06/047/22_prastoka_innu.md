+++
title = "022"
devataa = "प्रस्तोकस्य सांर्जयस्य दानस्तुतिः"
RShiH = "गर्गः"
ChandaH = "त्रिष्टुप्"

+++


एतदाद्यासु चतसृषु सृञ्जयपुत्रस्य प्रस्तोकस्य राज्ञो दानस्तुतिः। स एव दिवोदासोऽश्वथोऽतिथिग्व इति चाख्यायते । हे **इन्द्र** **ते** तव **राधसः** आराधयितुः स्तोतुः । चतुर्थ्यर्थे षष्ठी । त्वां स्तुवते मह्यं गर्गाय **प्रस्तोकः** राजा **दश** **कोशयीः** सुवर्णपूर्णान् दशसंख्याकान् कोशान् **दश** **वाजिनः** अश्वांश्च **नु** क्षिप्रम् **अदात्** प्रायच्छत् । **इत्** इति पूरणः । वयं च तस्मात् **दिवोदासात्** एतत्संज्ञात् प्रस्तोकात् **वसु** धनं **प्रत्यग्रभीष्म** प्रतिगृहीतवन्तः । कीदृशम्। **अतिथिग्वस्य** तस्यैव प्रस्तोकस्य स्वभूतं **राधः** राधकं **शाम्बरं** शम्बरदसुरादागतम् । शम्बरं हत्वा त्वया दत्तं तदीयमित्यर्थः ॥