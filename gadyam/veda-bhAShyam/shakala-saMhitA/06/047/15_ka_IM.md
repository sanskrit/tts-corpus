+++
title = "015"
devataa = "इन्द्रः"
RShiH = "गर्गः"
ChandaH = "त्रिष्टुप्"

+++


**कः** स्तोता **ईम्** एनमिन्द्रं **स्तवत्** स्तुयात् । स्तोतुं शक्नुयात् । **कः** वा **पृणात्** एनं प्रीणयेत् । **कः** च **यजाते** एनं हविर्भिर्यजेत। **यत्** यस्मात् अयं **मघवा** धनवानिन्द्रः **उग्रमित्** उद्गूर्णमेव **विश्वहा** सर्वदा **अवेत्** आत्मानं वेत्ति जानाति सर्वदा उग्र एव भवति तस्मात् कारणात् न कोऽप्येनं स्तोतुं प्रीणयितुं यष्टुं वा शक्नोतीति भावः । इतोऽपि स्तुत्यादेरविषय इत्याह । यस्मादयमिन्द्रः **शचीभिः** आत्मीयाभिः प्रज्ञाभिः **पूर्वं** प्रथमभाविनं सन्तं स्तोतारम् **अपरं** पश्चाद्भाविनं च **अन्यमन्यं** परस्परव्यतिहारेण **कृणोति** करोति । यः प्रथमभावी मुख्यः स्तोता तं जघन्यं करोति यश्च जघन्यः स्तोता तं मुख्यं करोति । तत्र दृष्टान्तः । **प्रहरन्** **पादाविव** । यथा पादौ प्रहरन् मार्गे प्रक्षिपन् पुरुषः पूर्वं पादमपरं करोत्यपरं च पूर्वं तद्वत् । अतोऽपि कारणात् इन्द्रः स्तुत्यादेरविषय इति भावः । एतदादिकेन पञ्चर्चेन इन्द्रस्यातिस्वातन्त्र्यं प्रतिपाद्यते ॥ ॥ ३२ ॥