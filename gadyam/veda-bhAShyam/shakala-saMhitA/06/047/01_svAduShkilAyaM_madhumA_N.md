+++
title = "001"
devataa = "सोमः"
RShiH = "गर्गः"
ChandaH = "त्रिष्टुप्"

+++


**अयम्** अभिषुतः सोमः **स्वादुः** आस्वादनीयः **किल** भवति । **उत** अपि च **मधुमान्** माधुर्यवांश्च **अयं** सोमो भवति । तथा **अयं** सोमः **तीव्रः** **किल** मदोत्पादने तीक्ष्णः खलु भवति । **उत** अपि च **अयं** सोमः **रसवान्** सारवांश्च भवति । अनेन वाक्यचतुष्टयेन सोमस्य माधुर्यातिशयत्वं च प्रतिपादितम् । **उतो** अपि च **अस्य** सोमस्य । द्वितीयार्थे षष्ठी । इमं सोमं **पपिवांसं** पीतवन्तम् **इन्द्रम्** **आहवेषु** संग्रामेषु **न** **कश्चन** न कोऽपि **सहते** अभिभवति । **नु** इति पूरकः ॥