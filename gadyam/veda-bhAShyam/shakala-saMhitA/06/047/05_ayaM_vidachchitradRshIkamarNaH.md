+++
title = "005"
devataa = "सोमः"
RShiH = "गर्गः"
ChandaH = "त्रिष्टुप्"

+++


**अयं** सोमः **चित्रदृशीकं** विचित्रदर्शनं यद्वा आश्चर्यत्वेन दर्शनीयम् **अर्णः** सर्वस्य प्रेरकं सौरं ज्योतिः **विदत्** लम्भयति । क स्मन् काले। **शुक्रसद्मनां** शुक्रं निर्मलमन्तरिक्षं सद्म सदनं यासां तासाम् **उषसाम्** **अनीके** प्रमुखे । उष:काल इत्यर्थः । अपि च **महान्** प्रवृद्धः **अयं** सोमः **महता** स्थविष्ठेन **स्कम्भनेन** स्तम्भनसाधनेन मध्यवर्तिनान्तरिक्षेण **द्यां** द्युलोकम् **उत्** **अस्तभ्नात्** ऊर्ध्वमस्थापयत् । यथाधो न पतति तथान्तरिक्षं तस्याधारत्वेन कृतवानित्यर्थः । कीदृशः सोमः । **वृषभः** वृष्टेर्जनयिता। सोमाहुत्या हि वृष्टिर्जन्यते । **मरुत्वान्** मरुद्भिर्युक्तः ॥ ॥ ३० ॥