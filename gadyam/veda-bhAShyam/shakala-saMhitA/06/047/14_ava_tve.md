+++
title = "014"
devataa = "इन्द्रः"
RShiH = "गर्गः"
ChandaH = "त्रिष्टुप्"

+++


हे **इन्द्र** **त्वे** त्वां **नियुतः** स्तोतुः **गिरः** उक्थात्मिका वाच: **ब्रह्माणि** सामरूपाणि स्तोत्राणि च **अव** **धवन्ते** अभिगच्छन्ति । तत्र दृष्टान्तः। **ऊर्मिः** जलसंघः **प्रवतो** **न** प्रवणदेशानिव। यथोच्छ्रितात् स्थलात् निम्नदेशं शीघ्रं गच्छति तद्वत् । नशब्दः समुच्चये । **उरु** उरूणि बहु **राधः** राधांसि च हविर्लक्षणानि धनानि **पुरूणि** बहूनि **सवना** सवनानि बहवोऽभिषुताः सोमाश्च त्वामेवाभिगच्छन्ति । हे **वज्रिन्** वज्रवन्निन्द्र **अपः** वसतीवर्याख्याः **गाः** गोविकारान् ऋतदध्यादीन् श्रपणार्थान् **इन्दून्** सोमांश्च **सं** **युवसे** सम्यक् मिश्रयसि । त्वां यष्टुं वसतीवरीभिरभिषुत्य तं सोममाशिरादिभिः श्रपणद्रव्यैः संस्कुर्वन्तीत्यर्थः ॥