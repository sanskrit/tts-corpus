+++
title = "005"
devataa = "अग्निः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


**अध** अस्मिँल्लोके । **स्म** इति पूरकः । **अस्य** अग्नेः **भासः** रश्मीन् **पनयन्ति** स्तोतारः स्तुवन्ति । **यत्** यदा **वृथा** अनायासेन **तक्षत्** तक्षन् तनूकुर्वन् वनानि सम्यग्दहन् **पृथ्वीं** विस्तीर्णामरण्यभुवम् **अनुयाति** अनुगच्छति तदानीं पनयन्ति इत्यन्वयः । **यः** अग्निः **स्पन्द्रः** स्पन्दनवान् **विषितः** विमुक्तः प्रतिबन्धरहितः अत एव **सद्यः** शीघ्रं **धवीयान्** गन्तृतमो भवति । क इव । **ऋणो** **न** **तायुः** । ऋणोतिर्गतिकर्मा । तायुरिति स्तेननाम । यथा स्तेनः शीघ्रं गन्ता भवति तद्वत् सोऽयमग्निः **धन्व** मरुभूमिमतिक्रम्य **राट्** राजते । यद्वा । धन्वन्त्यस्मादाप इति धन्वान्तरिक्षम् । अतिशयेनान्तरिक्षम् आक्रम्य राजते ॥