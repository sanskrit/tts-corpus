+++
title = "004"
devataa = "अग्निः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


**जातवेदाः** जातधनो जातप्रज्ञो वा **सः** **अग्निः** **अस्माकेभिः** अस्मदीयैः स्तोतृभिः **एतरी** **न** । एतरि गन्तरि याचमाने पुरुषे विद्यमानानि स्तोत्राणि यथात्यन्तं सुखकराणि तथा **शूषैः** सुखकरैः स्तोत्रैः **दमे** अस्मदीये यज्ञगृहे **आ** आभिमुख्येन **स्तवे** स्तूयते । अपि च **द्र्वन्नः** । द्रुर्द्रुमः । स एवान्नं यस्य स तथोक्तः । अत एव **वन्वन्** वनानि संभजन **क्रत्वा** **न** क्रतुना आत्मीयेन कर्मणा च **अर्वा** गन्ता च भवति । तत्र दृष्टान्तः । **उस्रः** **पितेव** । पिता पालयिता वत्सानां जनको वोस्रो वृषभ इव । स यथा मैथुनार्थं शीघ्रं गच्छति तद्वत् । **यज्ञैः** यज्ञवद्भिर्यजमानैश्च **जारयायि** स्तूयते । जरतेः स्तुतिकर्मणः एतद्रूपम् ॥