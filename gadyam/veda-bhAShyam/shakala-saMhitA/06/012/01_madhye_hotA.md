+++
title = "001"
devataa = "अग्निः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


**होता** देवानामाह्वाता **बर्हिषः** यज्ञस्य **राट्** राजा **अग्निः** **तोदस्य** । तुद्यते तपसा पीड्यत इति तोदो यजमानः । तस्य **दुरोणे** गृहे **मध्ये** निषीदतीति शेषः। किमर्थम् । **रोदसी** द्यावापृथिव्यौ **यजध्यै** यष्टुम् । **सः** तादृशः **अयं** **सहसः** **सूनुः** सहसस्पुत्रः **ऋतावा** सत्यवान् यज्ञवान् वाग्निः **सूर्यो** **न** सूर्य इव **दूरात्** दूरत एव **शोचिषा** तेजसा **ततान** आतनोति विस्तारयति । दूरदेशे वर्तमानोऽपि सूर्य इव सर्वं जगद्भासयतीत्यर्थः ॥