+++
title = "009"
devataa = "रथगोपाः"
RShiH = "पायुर्भारद्वाजः"
ChandaH = "त्रिष्टुप्"

+++


अत्र रथगोपस्तुतिः । **पितरः** रथस्य पालयितारः **स्वादुषंसदः** शत्रूणां स्वादुनि अन्ने संसीदन्तः शत्रूणामन्नमवसादयन्तो वा **वयोधाः** अन्नस्य दातार: कृच्छ्रेश्रितः आपदि श्रयन्तः **शक्तीवन्तः** शक्तिरायुधविशेषः तद्वन्तः शक्तीवन्तः । शक्तिहस्ता इति यावत् । यद्वा । शक्तिर्बलम् । तद्वन्तः । **गभीराः** अनाधृष्याः **चित्रसेनाः** दर्शनीयसेनाः **इषुबलाः** । बाणबलाः **अमृध्राः** हिंसितुमशक्याः **सतोवीराः** प्राप्तवीर्याः । तथा च यास्कः - ‘ तिरः सत इति प्राप्तस्य तिरस्तीर्णं भवति सतः संसृतं भवति ' ( निरु. ३. २० ) इति । **उरवः** महान्तः **व्रातसाहाः'** समूहानामभिभवितारो भवन्तीति ॥