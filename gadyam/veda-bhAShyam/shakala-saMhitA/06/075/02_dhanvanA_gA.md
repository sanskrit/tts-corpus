+++
title = "002"
devataa = "धनुः"
RShiH = "पायुर्भारद्वाजः"
ChandaH = "त्रिष्टुप्"

+++


**धन्वना** चापेन **गाः** शत्रूणां जयेम वयं वशीकरवाम । **धन्वना** **आजिं** संग्रामं च जयेम । **धन्वना** **तीव्राः** उद्धताः **समदः** अत्यन्तं मदवतीः शत्रुसेनाश्च **जयेम** । तथा च यास्कः -  ‘ समदः समदो वात्तेः संमदो वा मदतेः ' (निरु. ९.१७) इति । **धनुः** शत्रोः  **अपकामं** कामस्यापायं **कृणोति** करोतु । किंच **धन्वना** वयं **सर्वाः** **प्रदिशः** सर्वासु दिक्षु वर्तमानान् शत्रून् **जयेम** । प्रदिक्शब्दो लक्षणया तत्स्थेषु पुरुषेषु वर्तते मञ्चा: क्रोशन्तीतिवत् । धन्वञ्शब्दस्य जयतेश्चावृत्तिरादरार्था ॥