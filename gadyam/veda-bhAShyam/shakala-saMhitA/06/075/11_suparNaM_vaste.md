+++
title = "011"
devataa = "इषवः"
RShiH = "पायुर्भारद्वाजः"
ChandaH = "त्रिष्टुप्"

+++


अस्यामृचि इषवः स्तूयन्ते । **सुपर्णं** शोभनं वाजं **वस्ते** । इयमिषुर्धारयति । **अस्याः** इषोः **मृगः** मृगावयवः शृङ्गं **दन्तः** भवति । इषवः काश्चित् दन्तमुखा भवन्ति हि । अथवा अस्या दन्तो मृगः शत्रून् मृगयमाणो भवति । किंच **गोभिः** गोविकारैः स्नायुभिः **संनद्धा** सम्यक् बद्धा । अथवा गौरिति ज्यानाम । तया संबद्धा । अत्र वचनव्यत्ययः । तथा च निगमः - ‘ वृक्षेवृक्षे नियता मीमयद्गौः ' (ऋ. सं. १०. २७. २२ ) इति । अस्यायमर्थः । वृक्षेवृक्षे धनुषि धनुषि गौर्ज्या नियता मीमयत् शब्दं करोतीति । तथा च यास्कः – 'वृक्षवृक्षे धनुषि धनुषि । वृक्षो व्रश्चनात् वृत्वा क्षां तिष्ठतीति वा । क्षा क्षियतेर्निवासकर्मणः । नियता मीमयद्गौः शब्दं करोति । मीमयतिः शब्दकर्मा ' (निरु. २.६) इति । **प्रसूता** प्रेरिता सती **पतति** । **यत्र** युद्धे **नरः** **सं** **च** सह च **वि** **च** पृथक् च **द्रवन्ति** चरन्ति **तत्र** **अस्मभ्यम्** **इषवः** शराः **शर्म** सुखं **यंसन्** प्रयछन्तु। तथा च यास्कः – ‘सुपर्णं वस्त इति वाजानभिप्रेत्य मृगमयोऽस्या दन्तो मृगयतेर्वा गोभिः संनद्धा पतति प्रसूतेति व्याख्यातम् । यत्र नराः संद्रवन्ति च विद्रवन्ति च तत्रास्मभ्यमिषवः शर्म शरणं प्रयच्छन्तु' (निरु. ९.१९) इति ॥