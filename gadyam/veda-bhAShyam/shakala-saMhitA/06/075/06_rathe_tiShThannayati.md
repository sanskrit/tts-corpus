+++
title = "006"
devataa = "सारथिः रश्मयः"
RShiH = "पायुर्भारद्वाजः"
ChandaH = "जगती"

+++


अत्र पूर्वार्धे सारथिस्तुतिरुत्तरार्धेऽभीशूनां स्तुतिः । **सुषारथिः** शोभनसारथिः **रथे** **तिष्ठन्** **पुरः** पुरस्तात् वर्तमानान् **वाजिनः** अश्वान् **यत्रयत्र** नेतुं **कामयते** तत्र तत्र **नयति** । ये रथे **रश्मयः** अश्वग्रीवाभ्यां व्याप्य वर्तमानाः पाशाः **पश्चात्** रथस्य पृष्ठभागे विद्यमानाः अश्वान् **मनः** सारथेर्मनोऽनुकूलम् **अनु** **यच्छन्ति** नियच्छन्ति । तेषाम् अभीशूनां रश्मीनां **महिमानं** महत्त्वं **पनायत** हे जनाः स्तुत । तथा च यास्कः- ‘ रथे तिष्ठन्नयति वाजिनः पुरस्तात्सतो यत्र यत्र कामयते सुषारथिः कल्याणसारथिरभीशूनां महिमानं पूजयत मनः पश्चात्सन्तोऽनुयच्छन्ति रश्मयः ' ( निरु. ९.१६ ) इति ॥