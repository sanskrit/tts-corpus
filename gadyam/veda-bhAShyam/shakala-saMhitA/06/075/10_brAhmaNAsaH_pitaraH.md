+++
title = "010"
devataa = "लिङ्गोक्तदेवताः"
RShiH = "पायुर्भारद्वाजः"
ChandaH = "जगती"

+++


**ब्राह्मणासः** हे ब्राह्मणाः **पितरः** **ऋतावृधः** । सत्यस्य यज्ञस्य वा वर्धयितारः **सोम्यासः** सोमार्हाः सोमसंपादिनो वा । तथा च यास्कः - सोम्याः सोमसंपादिनः ' (निरु. ११.१८) इति । नः अस्मान् रक्षत । रक्ष इत्युपरितनमेकवचनान्तं सत्यपि व्यवधाने बहुवचनान्ततया विपरिणतं सदत्र संबध्यतेऽध्याहारस्यातिजघन्यत्वात् । किंच **अनेहसा** अपापे **द्यावापृथिवी** द्यावापृथिव्यौ **नः** अस्माकं **शिवे** सुखकृतौ भवताम् । **पूषा** पोषको देवोऽपि **नः** अस्मान् **दुरितात्** दुष्कृतात् **पातु** रक्षतु । **नः** अस्माकम् **अघशंसः** पापशंसः शत्रुरपि **माकिः** **ईशत** मा ईशिष्ट ॥ ॥२०॥