+++
title = "005"
devataa = "इषुधिः"
RShiH = "पायुर्भारद्वाजः"
ChandaH = "त्रिष्टुप्"

+++


इषुधिरत्र स्तूयते । **इषुधिः** **बह्वीनाम्** इषूणां **पिता** भवति । रक्षणहेतुत्वात् पितेत्युच्यते । इषुशब्दस्योभयलिङ्गत्वात् बह्वीनामिति प्रयोगः। **अस्य** इषुधेः **पुत्रः** इषुः **बहुः** भवति । बहव इषवो हीषुधौ निधीयन्ते! इषूणां निधानत्वादिषुधिः । तथा च यास्कः - ‘ इषुधिरिषूणां निधानम् ' ( निरु. ९. १३) इति । **चिश्चा** **कृणोति** । चिश्चेति शब्दानुकृतिः । इषुषु उद्ध्रियमाणेषु इषुधिश्चिश्चाशब्दं करोति । किंच इषुधिः **पृष्ठे** **निनद्धः** धन्विनो राज्ञः पृष्ठभागे बद्धः **समना** युद्धानि **अवगत्य** प्राप्य **प्रसूतः** प्रसुवन् ॥ कर्तरि निष्ठा ॥ इषून् प्रेरयन् **संकाः** । सह कायन्ति शब्दयन्त इति संकाः **पृतनाः** **सर्वाः** सेनाः **जयति** ॥ ॥ १९ ॥