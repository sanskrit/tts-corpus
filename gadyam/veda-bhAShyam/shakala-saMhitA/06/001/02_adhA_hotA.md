+++
title = "002"
devataa = "अग्निः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


**अध** अधुना हे अग्ने **यजीयान्** अतिशयेन यष्टा त्वं होता होमनिष्पादकः सन् **इळः** भूम्याः वेदिलक्षणायाः **पदे** स्थाने **न्यसीदः** निषण्णवानसि । किं कुर्वन् । **इषयन्** पशुपुरोडाशादिलक्षणमन्नमिच्छन् **ईड्यः** स्तुत्यः **सन्** । **तं** तादृशं **त्वा** त्वां **प्रथमम्** इतरदेवताभ्यः पूर्वं **देवयन्तः** देवं त्वामात्मन इच्छन्तः **नरः** नेतारो मनुष्या ऋत्विग्यजमानाः **महः** महते **राये** धनाय **चितयन्तः** जानन्तः स्तुत्या ज्ञापयन्तो वा **अनु** **ग्मन्** अन्वगच्छन् पूर्वम् ॥