+++
title = "009"
devataa = "अग्निः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


हे अग्ने त्वां **सः** **मर्तः** स यजमानः **ईजे** यजते । **शशमे** च स्तौति । ' शशमानः ' (नि. ३. १४. २२ ) इति स्तुतिकर्मसु पाठादिदमपि स्तुतिकर्म । **यः** यजमानः **ते** तव **समिधा** सह **हव्यदातिं** हविषां दानम् **आनट्** करोति । किंच **यः** यजमानः **नमोभिः** स्तुतिभिः **आहुतिम्** आज्यादिलक्षणां **परि** **वेद** परितो वेत्ति । ददातीत्यर्थः । सः यजमानः **त्वोतः** त्वया रक्षितः सन् **विश्वेत्** सर्वाणि **वामा** वननीयानि धनानि **दधते** धारयति ॥