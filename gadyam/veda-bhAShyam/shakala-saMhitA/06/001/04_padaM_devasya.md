+++
title = "004"
devataa = "अग्निः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


**देवस्य** द्योतमानस्याग्नेः **पदम्** आहवनीयस्थानं **नमसा** हविषा स्तोत्रेण वा **व्यन्तः** गच्छन्तः **श्रवस्यवः** अन्नमिच्छन्तः पूर्वे यजमानाः **श्रवः** सर्वत्र श्रूयमाणमन्नम् अमृक्तम् अन्यैरपरिबाध्यम् **आपन्** आप्नुवन्ति । हे अग्ने ते तव **भद्रायां** स्तुत्यायां **संदृष्टौ** निमित्तायां **रणयन्त** रमयन्ति । **यज्ञियानि** यज्ञयोग्यानि नामानि नमनीयानि वैश्वानरो जातवेदा इत्यादीनि दधिरे धारयन्ति । अथवा नमनसाधनानि स्तोत्राणि दधिरे ॥