+++
title = "003"
devataa = "इन्द्रः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


हे इन्द्र त्वं **प्रत्नथा** प्रत्नान् पुराणान् सोमान् यथापिबः तथा **एव** एवम् इममस्मदीयं सोमं **पाहि** पिब । स च सोमस्त्वया पीतः सन् **त्वा** त्वां **मन्दतु** मदयतु । **ब्रह्म** अस्माभिः कृतं स्तोत्रं **श्रुधि** शृणु । **उत** अपि च **गीर्भिः** स्तुतिरूपाभिर्वाग्भिः **ववृधस्व** त्वं वर्धस्व । अपि च **सूर्यं** सर्वस्य प्रेरकं देवम् **आविः** कृणुहि आविष्कुरु । वयं सूर्यं यथा पश्येम तथा कुर्वित्यर्थः । **इषः** अन्नानि च **पीपिहि** अस्मभ्यं प्यायय" । **शत्रून्** अस्मत्सपत्नान् **जहि** नाशय । हे **इन्द्र** त्वं पणिभिरपहृताः **गाः** **अभि** **तृन्धि** प्रकाशय ॥