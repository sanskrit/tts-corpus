+++
title = "001"
devataa = "इन्द्रः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


हे **उग्र** उद्गूर्णबल **इन्द्र** **गृणानः** अङ्गिरोभिः स्तूयमानस्त्वं **यं** सोमम् **अभि** उद्दिश्य । पातुमित्यर्थः । **महि** महत् **गव्यं** गोसंबन्धि **ऊर्वं** पणिभिरपहृतं समूहं **तर्दः** प्रकाशितवानसि । तृदिर्हिंसाकर्मात्र प्रकाशनार्थः । तं **सोमं** **पिब** पानं कुरु । हे **धृष्णो** शत्रूणां धर्षक **वज्रहस्त** वज्रपाणे हे इन्द्र **यः** त्वं **शवोभिः** बलैः सहितः सन् **विश्वा** विश्वं **वृत्रम्** आवरकम् **अमित्रिया** अमित्रं शत्रुम् ॥ अमित्रशब्दात् द्वितीयैकवचनस्येयादेशः ॥ **वि** **वधिषः** व्यवधीः स त्वं सोमं पिबेति संबन्धः ॥