+++
title = "011"
devataa = "इन्द्रः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


**सजोषाः** सह प्रीयमाणाः **विश्वे** **मरुतः** सर्वे देवा हे **इन्द्र** **यं** त्वां **वर्धान्** स्तोत्रैर्वर्धयन्ति हे इन्द्र तस्मै **तुभ्यं** **पूषा** एतन्नामको देवः **विष्णुः** एतन्नामकश्च **शतं** शतसंख्याकान् **महिषान्** पुंपशून् **पचत्** पचेत् । अपि च **अस्मै** तुभ्यं **सरांसि** द्रोणकलशपूतभृदाधवनीयाख्यानि **त्रीणि** पात्राणि **अंशुं** सोमं **धावन्** अगच्छन् । सोमैः पात्राणि पूर्यन्त इत्यर्थः । कीदृशं सोमम् । **मदिरं** मदकरं **वृत्रहणं** वृत्राणां शत्रूणां हन्तारम् । अत्र वृत्रहञ्छब्देन सोमोऽभिधीयते । पीते हि सति सोमे वृत्राणि हन्तुमिन्द्रः समर्थो भवतीति यावत् ॥