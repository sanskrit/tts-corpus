+++
title = "012"
devataa = "इन्द्रः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


हे इन्द्र त्वं **महि** महत् **वृतं** वृत्रेण परिवृतमाच्छादितं **परिष्ठितं** परितः स्थितं **नदीनां** सिन्धूनां संबन्धि **क्षोदः** उदकम् **आ** **असृजः** आ समन्तात् सृष्टवानसि । येन नद्यः पूर्णाः प्रवहेयुस्तदित्यर्थः । **अपाम्** उदकानाम् **ऊर्मिं** समूहं सृष्टवानसि । पुनर्वचनमादरार्थम् । हे **इन्द्र** **तासां** नदीनां संबन्धिनः **पन्थां** पथो मार्गान् **प्रवतः** प्रवणान् **अनु** अकार्षीरिति शेषः । अन्वित्युपसर्गयोग्यक्रियाध्याहारः । किंच **नीचीः** प्रवणाभिमुखीः । वेगयुक्ता इत्यर्थः । **अपसः** अपः उदकानि । अपस इत्यप एवार्थे वर्तते । **समुद्रम्** उदधिं **प्रार्दयः** प्रागमयः । अत्रार्दयतिर्नयनकर्मा ॥