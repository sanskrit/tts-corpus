+++
title = "008"
devataa = "इन्द्रः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


**अध** अधुना अस्मिन् काले **विश्वे** **देवाः** सर्वे वह्न्यादयो हे **इन्द्र** **एकं** मुख्यं **तवसं** प्रवृद्धं बलवन्तं **त्वा** त्वां **भराय** संग्रामाय **पुरः** **दधिरे** पुरस्तात् चक्रिरे । **यत्** यदा **अदेवः** वृत्रोऽसुरः **देवान्** **अभ्यौहिष्ट** संग्रामार्थमभिगतवान् । ओहतिर्गतिकर्मा । किंचास्मिन् काले **स्वर्षाता** स्वर्षातौ संग्रामे **इन्द्रं** **वृणते** संभजन्ते स्म । मरुत इति शेषः । मरुतो हीन्दं देवेषु पलायितेषु समभजन्नित्यर्थः। अधुना पुरो दधिरे इति संबन्धः ॥