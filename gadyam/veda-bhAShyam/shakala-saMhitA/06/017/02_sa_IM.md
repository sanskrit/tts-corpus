+++
title = "002"
devataa = "इन्द्रः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


हे इन्द्र **ऋजीषी** । ऋजीषशब्देन गतरसः सोमोऽभिधीयते । तद्वान् **यः** त्वं **तरुत्रः** शत्रूणां तारकोऽसि **यः** त्वं **शिप्रवान्** शोभनहनुरसि **यः** त्वं **मतीनां** स्तोतॄणाम् ॥ मन्यतेः स्तुतिकर्मणः कर्तरि क्तिच् ॥ **वृषभः** कामानां वर्षितासि **सः** त्वम् **ईम्** एनं सोमं **पाहि** पिब । हे इन्द्र यस्त्वं **वज्रभृत्** वज्रधरः **यः** त्वं **गोत्रभित्** गोत्राणां पर्वतानां मेघानां वा भेत्तासि **यः** त्वं **हरिष्ठाः** हर्योः स्थातासि हे **इन्द्र** **सः** त्वं **चित्रान्** विचित्रान् **वाजान्** अन्नानि **अभि** **तृन्धि** अस्मभ्यं प्रकाशय ॥