+++
title = "007"
devataa = "अग्निः"
RShiH = "भरद्वाजो बार्हस्पत्यः"
ChandaH = "अनुष्टुप्"

+++


**अध** अपि च **विक्षु** प्रजासु हे अग्ने त्वम् **ईड्यः** स्तुत्यः **असि** भवसि । **हि** यस्मादर्थे । यस्मादेवं तस्मात् **नः** अस्माकम् 'अतिथिः । लुप्तोपममेतत् । अतिथिरिव **प्रियः** असि । यद्वा । हविर्वहनाय सततगामी भूत्वास्माकं प्रियोऽसि । तथा **पुरीव** नगर्यां **जूर्यः** जीर्णो वृद्धो हितोपदेष्टा राजेव **रण्वः** रमणीयो गन्तव्यो वा भवसि । तथा **सूनुर्न** पुत्र इव **त्रययाय्यः** यजमानैः त्रातव्यः पालयितव्यो भवसि । त्रायतेरेतद्रूपम् । यद्वैतत्सूनोर्विशेषणम् । विघातपःकर्मलक्षणं त्रयं यातीति त्रययाय्यः । यातेरौणादिक आय्यप्रत्ययः । स्पृहयाय्य इति यथा । अथवा त्रययाय्यो जन्मत्रयं प्राप्तः । जन्मत्रयं स्मर्यते-’ मातुरग्रेऽधिजननं द्वितीयं मौञ्जिबन्धनात् । तृतीयं यज्ञदीक्षाया इति जन्मत्रयं स्मृतम्' (मनु. २. १६९) इति । तादृशः पुत्र इव रण्वो रमणीयोऽसि ॥