+++
title = "010"
devataa = "अग्निः"
RShiH = "भरद्वाजो बार्हस्पत्यः"
ChandaH = "अनुष्टुप्"

+++


हे **अग्ने** **अध्वरीयताम्** अध्वरं यज्ञमात्मन इच्छतां **विशां** यजमानानां **दमे** गृहे त्वं **होता** देवानामाह्वाता सन् **वेषि** **हि** स्तुतिं हवींषि वा यतः कामयसे अतः कारणात् **विश्पते** विशां पालकाग्ने **समृधः** समृद्धानस्मान् यजमानान् **कृणु** कुरु । कृत्वा च हे **अङ्गिरः** अङ्गनादिगुणयुक्त अङ्गाररूप वाग्ने **हव्यम्** अस्मदीयं हविः **जुषस्व** सेवस्व ॥।