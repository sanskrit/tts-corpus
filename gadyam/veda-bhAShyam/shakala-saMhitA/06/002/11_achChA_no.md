+++
title = "011"
devataa = "अग्निः"
RShiH = "भरद्वाजो बार्हस्पत्यः"
ChandaH = "शक्वरी"

+++


हे **मित्रमहः** अनुकूलदीप्ते **देव** दानादिगुणयुक्त **अग्ने** **रोदस्योः** द्यावापृथिव्योर्वर्तमानस्त्वं **देवान्** यष्टव्यानिन्द्रादीन् **अच्छ** आभिमुख्येन **नः** अस्माकं **सुमतिं** स्तुतिं **वोचः** ब्रूहि । **दिवः** स्तुतेः **नॄन्** नेतॄनस्मान् **सुक्षितिं** शोभननिवासयुक्तं **स्वस्तिम्** अविनाशं **वीहि** गमय ॥ वेतिरत्र अन्तर्भावितण्यर्थो द्रष्टव्यः । वयं च **द्विषः** द्वेष्टॄन शत्रून् **अंहांसि** पापानि **दुरिता** तत्फलरूपाणि दुर्गमनानि च **तरेम** अतिक्रामेम । तथा **ता** तानि व्यवहितानि जन्मान्तरकृतानि च पापादीनि **तरेम** । उक्त एवार्थो दार्ढ्याय पुनरुच्यते । हे अग्ने **तव** **अवसा** रक्षणेन द्वेष्टृप्रभृतीनत्यन्तं **तरेम** ॥ ॥ २ ॥