+++
title = "009"
devataa = "अग्निः"
RShiH = "भरद्वाजो बार्हस्पत्यः"
ChandaH = "अनुष्टुप्"

+++


हे **अग्ने** **त्वं** **त्या** तानि काष्ठानि । चिच्छब्दोऽपिशब्दसमानार्थो भिन्नक्रमः। **अच्युता** अच्युतानि च्यावयितुमशक्यान्यपि । अत्सीति शेषः । तत्र दृष्टान्तः । **यवसे** घासे विसृष्टः **पशुर्न** पशुरिव । स यथा सर्वं भक्षयति तथा त्वं प्रौढकाष्ठादीनि क्षणमात्रेण दहसीत्यर्थः । हे **अजर** जरारहिताग्ने **यत्** यस्य ॥ ‘ सुपां सुलुक्° ' इति षष्ठ्या लुक् ॥ **शिक्वसः** दीप्तस्य **ते** तव **धाम** धामानि तेजांसि **वना** वननीयानि संभजनीयान्यरण्यानि **वृश्चन्ति** छिन्दन्ति भक्षयन्ति स त्वमिति पूर्वत्रान्वयः। **ह** इत्येतत्पादपूरणम् ॥