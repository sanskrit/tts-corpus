+++
title = "008"
devataa = "अग्निः"
RShiH = "भरद्वाजो बार्हस्पत्यः"
ChandaH = "अनुष्टुप्"

+++


हे **अग्ने** **क्रत्वा** कर्मणा मन्थनरूपेण **द्रोणे** द्रुमे काष्ठेऽरण्यां विद्यमानस्त्वम् **अज्यसे** **हि** व्यज्यसे खलु । तथा **वाजी** **न** वेजनवानश्व इव **कृत्व्यः** । कृत्वीति कर्मनाम । हविर्वहनादीनां कर्मणां कर्ता । स यथा पुरुषं वहति तद्वद्धविर्वहनमग्नेरश्वसादृश्यम् । तथा **परिज्मेव** परितः सर्वत्र गन्ता वायुरिव दावानलादिरूपेण सर्वत्र गन्ता त्वं **स्वधा** । अन्ननामैतत् । अन्नं **गयः** गृहं च भवसि । उभयोर्दातेत्यर्थः । अपि च **शिशुः** जातमात्रो बालोऽपि त्वम् **अत्यो** **न** सततगामी जात्यश्व इव **ह्वार्यः** कुटिलमितस्ततो गन्तासि । ‘ह्वृ कौटिल्ये' इत्यस्यैतद्रूपम् ॥।