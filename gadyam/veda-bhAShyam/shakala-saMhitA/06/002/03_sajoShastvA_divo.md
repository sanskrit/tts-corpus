+++
title = "003"
devataa = "अग्निः"
RShiH = "भरद्वाजो बार्हस्पत्यः"
ChandaH = "अनुष्टुप्"

+++


हे अग्ने **सजोषः** सजोषसः सह प्रीयमाणाः **दिवः** स्तुतेः **नरः** नेतार ऋत्विजः **यज्ञस्य** **केतुं** प्रज्ञापकं **त्वा** त्वाम् **इन्धते** समिद्धं कुर्वन्ति । कदेति चेदुच्यते । **यद्ध** यदा खलु **स्यः** सः **मानुषः** मनोरपत्यभूतः **जनः** जातो यजमानो होता वा **सुम्नायुः** सुम्नं सुखमात्मन इच्छन् **अध्वरे** हिंसाप्रत्यवायरहिते यज्ञे **जुह्वे** त्वामाह्वयति तदेत्यर्थः ॥