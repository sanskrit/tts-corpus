+++
title = "009"
devataa = "इन्द्रावरुणौ"
RShiH = "भरद्वाजो बार्हस्पत्यः"
ChandaH = "जगती"

+++


हे स्तोतः **सम्राजे** आज्ञया राज्ञां शासकाय **बृहते** परिवृढाय **देवाय** द्योतमानाय **वरुणाय** **प्रियं** मनोहरं **सप्रथः** सर्वतः पृथु। तथा च यास्कः - ‘ सप्रथाः सर्वतः पृथुः ' ( निरु. ६. ७ ) इति । **मन्म** स्तोत्रं **नु** अद्य **प्र** **अर्च** प्रोच्चारय । **अयं** **यः** योऽयं वरुणः **महिना** महिम्ना युक्तः **महिव्रतः** महाकर्मा **क्रत्वा** प्रज्ञया च युक्तः **अजरो** **न** जरारहितश्च **उर्वी** विस्तीर्णे द्यावापृथिव्यौ **शोचिषा** दीप्त्या **विभाति** विभासयति ॥