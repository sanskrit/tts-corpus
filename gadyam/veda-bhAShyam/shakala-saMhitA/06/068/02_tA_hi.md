+++
title = "002"
devataa = "इन्द्रावरुणौ"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


हे इन्द्रावरुणौ **ता** तौ प्रसिद्धौ युवां **श्रेष्ठा** श्रेष्ठौ **देवताता** देवतातौ यज्ञे। ' इष्टिः देवताता ' इति यज्ञनामसु पाठात् । **तुजा** धनानां प्रेरकौ **हि** **भूतं** भवतम् । किंच **ता** तौ **हि** युवां **शूराणां** मध्ये **शविष्ठा** अतिशयेन बलवन्तौ भूतम् । किंच **मघोनां** दानवतां **मंहिष्ठा** दातृतमौ **तुविशुष्मा** बहुबलौ **ऋतेन** सत्येन **वृत्रतुरा** शत्रूणां हिंसकौ **सर्वसेना** कृत्स्नसेनौ च भूतमिति ॥