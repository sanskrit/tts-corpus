+++
title = "004"
devataa = "इन्द्रावरुणौ"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


**नरां** नृणां मनुष्याणां मध्ये **ग्नाश्च** स्त्रियश्च । 'मेना ग्ना  इति स्त्रीणाम् ' (निरु. ३. २१) इति यास्कवचनात् । **नरश्च** पुरुषाश्च **विश्वे** सर्वे **देवासः** देवाः स्तोतारः ॥ देवासः इत्यत्र ‘ पुमान् स्त्रिया ' इत्येकशेषात् देव्यश्च देवाश्च देवास इति निदेशः पुंवन्निर्देशः ॥ **स्वगूर्ताः** स्वयमुद्यताः **यत्** यदा **ववृधन्त** स्तुतिभिर्वर्धयन्ते तदा हे इन्द्रावरुणौ **महित्वा** महत्त्वयुक्तौ **एभ्यः** स्तोतृभ्यः **प्र** **भूतं** प्रभवतम् । हे **द्यौः** **पृथिवि** **च** उभे **उर्वी** विस्तीर्णे युवामेभ्यः प्र भूतमित्यनुषङ्गः ॥