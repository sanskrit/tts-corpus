+++
title = "001"
devataa = "अग्निः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


हे अग्ने **सः** यजमानः **क्षेषत्** क्षियति निवसति । चिरकालं जीवेदित्यर्थः । कीदृशो यजमानः । **ऋतपाः** ऋतस्य यज्ञस्य पालकः **ऋतेजाः** यज्ञनिमित्तं जातः । उषित्वा च **ते** त्वदीयं **देवयुः** देवानात्मन इच्छन् स यजमानः **उरु** विस्तीर्णं **ज्योतिः** सूर्याख्यं **नशते** प्राप्नोति । हे **देव** द्योतमानाग्ने **यं** **मर्तं** मनुष्यं यजमानं **मित्रेण** **वरुणः** । तृतीयार्थे प्रथमा । वरुणेन च **सजोषाः** सह प्रीयमाणः **त्वं** **त्यजसा** त्याजनसाधनेनायुधेन **अंहः** अंहसः पापात् **पासि** रक्षसि स यजमानः इति पूर्वत्र संबन्धः ॥