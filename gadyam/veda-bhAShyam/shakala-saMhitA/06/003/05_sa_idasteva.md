+++
title = "005"
devataa = "अग्निः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


**स** **इत्** स खल्वग्निः **अस्तेव** बाणादेः क्षेप्तेव **प्रति** **धात्** स्वकीयज्वालां प्रतिधत्ते । यथा धन्वी लक्ष्याभिमुख्येन बाणं संधत्ते तथा ज्वालां संधत्त इत्यर्थः । प्रतिधाय च **असिष्यन्** ज्वालां प्रक्षेप्स्यन् **तेजः** स्वकीयं **शिशीत** निश्यति तीक्ष्णीकरोति । तत्र दृष्टान्तः । **अयसो** **न** **धाराम्** । यथा अयोमयस्य परश्वादेर्धारां प्रक्षेप्तुकामस्तीक्ष्णीकरोति तद्वत् । तीक्ष्णीकृत्य च **चित्रध्रजतिः** विचित्रगतिः **अक्तोः** रात्रेः **अरतिः** अभिगन्ता **वेर्न** पक्षीव **द्रुषद्वा** वृक्षेषु सीदन् **रघुपत्मजंहाः** लघुपतनसमर्थपादः । एवंभूतः सन् **यः** अग्निर्वर्तते स इति पूर्वत्रान्वयः ॥ ॥ ३ ॥