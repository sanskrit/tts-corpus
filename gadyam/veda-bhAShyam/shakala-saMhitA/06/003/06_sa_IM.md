+++
title = "006"
devataa = "अग्निः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


**स** **ईं** सोऽयमग्निः **रेभो** **न** स्तुत्यः सूर्य इव **उस्राः** दीप्ता ज्वालाः **प्रति** **वस्ते** आच्छादयति । तथा **मित्रमहाः** सर्वेषामनुकूलप्रकाशः सन् **शोचिषा** तेजसा **रारपीति** भृशं शब्दं करोति । **यः** **ईं** योऽयमग्निः **नक्तं** रात्रौ **अरुषः** आरोचमानः सन् **दिवा** अहनीव **नॄन्** मनुष्यान् स्वस्वकार्ये प्रेरयति । पुनर्यच्छब्दः पूरकः । तथा **अमर्त्यः** अमरणधर्मा **अरुषः** आरोचमानो रोषरहितो वा **यः** अग्निः **दिवा** द्योतमानेन तेजसा **नॄन्** नेतॄनात्मीयान् रश्मीन् प्रेरयति स इति पूर्वत्र संबन्धः । यद्वा । नक्तं रात्रौ योऽयमग्निररुष आरोचमानो यश्च मरणरहितोऽग्निर्दिवा अह्नि नॄन् नेतॄन् देवान् हविर्भिः संयोजयति । यः दिवा नॄनिति पुनरुक्तिरादरार्था ।