+++
title = "002"
devataa = "अग्निः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


यः यजमानः **ऋधद्वाराय** ऋधत्समृद्धं वारं वरणीयं धनं यस्य तादृशाय **अग्नये** **ददाश** हवींषि ददाति स यजमानः **यज्ञेभिः** सवैर्यज्ञैः **ईजे** इष्टवान् भवति । तथा **शमीभिः** कर्मभिः कृच्छ्रचान्द्रायणादिभिः **शशमे** शान्तश्च भवति । आग्नेयेन यागेन सर्वं फलं लभत इत्यर्थः। अपि च **तं** यजमानं **यशसां** यशस्विनां पुत्राणाम् **अजुष्टिः** अप्राप्तिः न **एव** **नशते** नैव प्राप्नोति । पुत्रवान् भवत्येवेत्यर्थः । तथा **मर्तं** मनुष्यं तम् **अंहः** पापं **न** नशते । तथा **प्रदृप्तिः** अनर्थहेतुः प्रदर्पश्च तं **न** प्राप्नोति ॥