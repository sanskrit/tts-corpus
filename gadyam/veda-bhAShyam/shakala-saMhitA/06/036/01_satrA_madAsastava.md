+++
title = "001"
devataa = "इन्द्रः"
RShiH = "नरः"
ChandaH = "त्रिष्टुप्"

+++


हे इन्द्र **तव** त्वदीयाः **मदासः** सोमपानजनिता मदाः **सत्रा** । सत्यनामैतत् । सत्यं **विश्वजन्याः** सर्वजनहिता भवन्ति । यद्वा । सत्रेति महन्नाम । महान्तस्तव मदा इति योज्यम् । **अध** अपि च **पार्थिवासः** पृथिव्युपलक्षिते लोकत्रये भवास्त्वदीयाः **ये** **रायः** धनसमूहाः सन्ति तेऽपि **सत्रा** सत्यं विश्वजनहिता भवन्तीत्यन्वयः । किंच त्वं **वाजानाम्** अन्नानां **सत्रा** सत्यं **विभक्ता** दाता **अभवः** भवसि । यद्वा । सत्रा महतां वाजानामिति योऽयम् । **यत्** यस्मात्त्वं **देवेषु** मध्ये **असुर्यं** बलं **धारयथाः** अतः कारणात्त्वमेवं करोषीत्यर्थः ॥