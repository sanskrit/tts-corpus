+++
title = "003"
devataa = "इन्द्रः"
RShiH = "नरः"
ChandaH = "त्रिष्टुप्"

+++


**तम्** इन्द्रम् **ऊतयः** मरुतः **सध्रीचीः** सहाञ्चन्त्यः संगता भूत्वा **सश्चुः** सचन्ते सेवन्ते । यद्वा । ऊतयस्तर्पकाण्यन्नानि सह वर्तमानानि भूत्वा सेवन्ते । तथा **वृष्ण्यानि** वीर्याणि **पौंस्यानि** बलानि च **नियुतः** रथे युज्यमानाः वडवाश्च तम् **इन्द्रं** सेवन्ते । अपि च **उक्थशुष्माः** । उक्थं शस्त्रम् । तदेव बलं यासां तादृशाः **गिरः** स्तुतयश्च **उरुव्यचसं** विस्तीर्णव्याप्तिकं तमिन्द्रम् **आ** **विशन्ति** प्रविशन्ति । तत्र दृष्टान्तः । **समुद्रं** **न** **सिन्धवः** । यथा स्यन्दनशीला नद्यः समुद्रमाविशन्त्याविश्य च विभक्ततया न दृश्यन्ते एवं सर्वा अपि स्तुतय इन्द्रेणैकीभवन्तीत्यर्थः ॥