+++
title = "002"
devataa = "इन्द्रः"
RShiH = "नरः"
ChandaH = "त्रिष्टुप्"

+++


**अस्य** इन्द्रस्य **ओजः** बलं **जनः** यजमानः **अनु** **प्र** **येजे** संततं प्रकर्षेण यजते पूजयति । अपि च तमिन्द्रं **वीर्याय** वीरकर्म कर्तुं **सत्रा** सत्यम् **अनु** **दधिरे** पुरो दधिरे यजमानाः । यद्वा । सत्रा महान्तमिन्द्रमिति योज्यम् । अपि च **स्यूमगृभे** स्यूम्नः स्यूतान् अविच्छेदेन वर्तमानान् शत्रून् गृह्णते **दुधये** । दुधिर्हिंसाकर्मा । तेषां हिंसकाय **अर्वते** शत्रूणामभिगन्त्रे **च** तस्मा इन्द्राय **क्रतुं** कर्म परिचरणात्मकं **वृञ्जन्ति** निष्पादयन्ति । किमर्थम् । **वृत्रहत्ये** वृत्रस्य वारकस्य शत्रोर्हनननिमित्तम् ॥