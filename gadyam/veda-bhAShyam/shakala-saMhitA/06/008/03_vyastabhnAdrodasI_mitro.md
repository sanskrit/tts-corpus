+++
title = "003"
devataa = "वैश्वानरोग्निः"
RShiH = "भरद्वाजो बार्हस्पत्यः"
ChandaH = "जगती"

+++


**मित्रः** मित्रभूतः सर्वेषाम् **अद्भुतः** महान् आश्चर्यभूतो वा वैश्वानरोऽग्निः **रोदसी** द्यावापृथिव्यौ **व्यस्तभ्नात्** विशेषेण स्तम्भितवान् । यथाधो न पततस्तथा स्वकीयदेशे स्थापितवानित्यर्थः । तथा **ज्योतिषा** तेजसा **तमः** अन्धकारं च **अन्तर्वावत्** अन्तर्हितं तिरोहितम् **अकृणोत्** अकरोत् । वावदिति वातेर्गतिकर्मणो यङ्लुगन्तस्य रूपम् । अपि च **धिषणे** धारयित्र्यौ द्यावापृथिव्यौ **चर्मणीव** यथा पशोर्विशसिता द्वे चर्मणी शोषणार्थं प्रसारयति तथा **वि** **अवर्तयत्** विवृते विस्तृते अकरोत् । किं बहुना **वैश्वानरः** अयमग्निः **विश्वं** सर्वं वृष्ण्यं वीर्यम् **अधत्त** धत्ते धारयति ॥