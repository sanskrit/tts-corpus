+++
title = "015"
devataa = "इन्द्रः"
RShiH = "शंयुर्बार्हस्पत्यः"
ChandaH = "त्रिष्टुप्"

+++


अयम् **इन्द्रः** **सुतम्** अभिषुतं **सोमं** **पाता** **अस्तु** साधु पाता भवतु ॥ साधुकारिणि तृन् । अत एव ‘न लोकाव्यय ' इति षष्ठीप्रतिषेधात् द्वितीया । एवं हन्तेत्यादावपि द्रष्टव्यम् ॥ तेन च सोमेन **मन्दसानः** माद्यन् **वज्रेण** आयुधेन **वृत्रम्** आवरकं शत्रुं **हन्ता** अस्तु भवतु । एतदुभयार्थं **परावतश्चित्** दूरदेशादपि **यज्ञम्** **अच्छ** अस्मदीयं यज्ञमभि **गन्ता** भवतु । दूरदेशस्थोऽपि शीघ्रमस्मद्यज्ञे सोमपानाय आगच्छत्वित्यर्थः। कीदृश इन्द्रः। **वसुः** सर्वेषां निवासयिता **धीनां** ध्यातॄणां स्तोतॄणां कर्मणां वा **अविता** रक्षिता **कारुधायाः** कारूणां कर्तॄणां यजमानानां धारयिता ॥ ॥ १८ ॥