+++
title = "010"
devataa = "इन्द्रः"
RShiH = "शंयुर्बार्हस्पत्यः"
ChandaH = "त्रिष्टुप्"

+++


हे **मघवन्** धनवन् **इन्द्र** **दात्रे** कामानां दात्रे **तुभ्यमित्** तुभ्यमेव **वयं** शेषभूताः **अभूम** । यद्वा । त्वदर्थमेव दात्रे हविषां दात्रे वर्तमाना अभूम । हे **हरिवः** हरिवन्निन्द्र अतः कारणात् **मा** **वि** **वेनः** मा विगतकामो भूः । अस्मान् सर्वदा कामयस्व । वेनतिः कान्तिकर्मा । **मर्त्यत्रा** मर्त्येषु मनुष्येषु मध्ये **आपिः** बन्धुस्त्वत्तोऽन्यः कश्चिदपि **नकिः** **ददृशे** नैव दृश्यते । किमनेन विशेषकथनेन । **अङ्ग** हे इन्द्र **त्वा** त्वां **रध्रचोदनं** रध्रस्य राधकस्य समृद्धस्य धनस्य चोदने चोदयितारम् **आहुः** कथयन्ति पुराजाः ॥ ॥ १७ ॥