+++
title = "019"
devataa = "इन्द्रः"
RShiH = "शंयुर्बार्हस्पत्यः"
ChandaH = "त्रिष्टुप्"

+++


हे इन्द्र **त्वा** त्वां **हरयः** अश्वाः **वृष्णे** वर्षित्रे **मदाय** मदकराय सोमायेदृशं सोमं पाययितुम् **आ** **वहन्तु** । कीदृशा अश्वाः । **वृषणः** कामानां वर्षितारः **युजानाः** स्वयमेव रथे युज्यमानाः **वृषरथासः** । वृषा कामाभिवर्षको रथो येषां ते तथोक्ताः । **वृषरश्मयः** । वर्षितारो रश्मयः प्रग्रहा येषां तादृशाः । **अत्याः** सततगामिनः **अस्मत्राञ्चः** अस्मान् प्रत्यञ्चन्तो गच्छन्तः **वृषणः** नित्यतरुणाः **वज्रवाहः** वज्रादीन्यायुधानि वहन्तः **सुयुजः** शोभनयोजनाः ॥