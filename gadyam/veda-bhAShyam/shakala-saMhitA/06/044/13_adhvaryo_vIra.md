+++
title = "013"
devataa = "इन्द्रः"
RShiH = "शंयुर्बार्हस्पत्यः"
ChandaH = "त्रिष्टुप्"

+++


हे **वीर** हविषां विशेषेण प्रेरयितः **अध्वर्यो** **महे** महते अस्मै **इन्द्राय** **सुतानाम्** । कर्मणि षष्ठी । सुतानभिषुतान् सोमान् **प्र** **भर** प्रहर प्रगमय । **स** **हि** खलु इन्द्रः **अस्य** सोमस्य **राजा** स्वामी भवति । **यः** इन्द्रः **पूर्व्याभिः** पूर्वकाले कृताभिः **उत** अपि च **नूतनाभिः** इदानीं क्रियमाणाभिः **गृणतां** स्तुवताम् **ऋषीणां** संबन्धिनीभिः **गीर्भिः** उभयविधाभिः स्तुतिभिः **वावृधे** वर्धते । स इन्द्रो यस्मात् सोमस्य राजा तस्मादस्मै सोमः प्रदेय इत्यर्थः ॥