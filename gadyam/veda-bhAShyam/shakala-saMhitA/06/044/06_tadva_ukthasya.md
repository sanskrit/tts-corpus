+++
title = "006"
devataa = "इन्द्रः"
RShiH = "शंयुर्बार्हस्पत्यः"
ChandaH = "अनुष्टुप्"

+++


हे स्तोतारः **वः** युष्मदीयस्य **उक्थस्य** स्तोत्रस्य **तत्** **बर्हणा** बृहत्वं माहात्म्यम् **इन्द्राय** इन्द्रार्थम् उपस्तृणीषणि उपस्तरणीयम् । उपेत्य विस्तरणीयम् । इन्द्रो यथा स्तोत्रस्य माहात्म्यं जानीयात् तथा विस्तार्यत इत्यर्थः । **यस्य** इन्द्रस्य **ऊतयः** रक्षाः **विपो** **न** मेधाविन इव भवन्ति । सर्वकार्यकुशला इत्यर्थः । यद्वा नेति पूरकः । विपो विप्रस्य मेधाविनो यस्येन्द्रस्येति योज्यम् । **यत्** यस्मिंश्चेन्द्रे **सक्षितः** समाननिवासाः संहता ऊतयः **वि** **रोहन्ति** प्रादुर्भवन्ति तस्मा इन्द्रायेत्यर्थः ॥