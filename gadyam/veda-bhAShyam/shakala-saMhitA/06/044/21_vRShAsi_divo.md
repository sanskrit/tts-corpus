+++
title = "021"
devataa = "इन्द्रः"
RShiH = "शंयुर्बार्हस्पत्यः"
ChandaH = "त्रिष्टुप्"

+++


हे इन्द्र त्वं **दिवः** द्युलोकस्य **वृषासि** । हविर्भिः सेक्ता भवसि । **पृथिव्याः** भूमेश्च **वृषभः** कामानां वर्षिता । **सिन्धूनां** स्यन्दनशीलानां च नदीनां **वृषा** वर्षेण पूरयितासि । तथा **स्तियानां** संघीभूतानां स्थावरजङ्गमात्मनां प्राणिनां **वृषभः** कामानां वर्षिता भवसि । यद्वा । स्तियाः संघीभूता आपः । तासां वर्षितासि । **वृषभ** कामानां वर्षकेन्द्र **वराय** श्रेष्ठाय **वृष्णे** सेक्त्रे **ते** तुभ्यं त्वदर्थं  **स्वादुः** मधुरः **रसः** रसनीयः प्रशस्यो रसवान् वा रसात्मको वा **मधुपेयः** मधुवत् पातव्यः **इन्दुः** सोमः **पीपाय** प्यायते वर्धते । अतस्त्वमागत्य तं सोमं पिबेति भावः ।