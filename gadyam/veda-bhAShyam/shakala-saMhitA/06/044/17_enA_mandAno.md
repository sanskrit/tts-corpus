+++
title = "017"
devataa = "इन्द्रः"
RShiH = "शंयुर्बार्हस्पत्यः"
ChandaH = "त्रिष्टुप्"

+++


हे मघवन् धनवन् **शूर** शौर्यवन्निन्द्र **एना** एनेन प्रकृतेनानेन सोमेन **मन्दानः** मन्दमानो माद्यन् **जामिं** ज्ञातिम् **अजामिं** तद्विलक्षणमेवमुभयविधान् **अमित्रान्** अस्मत्प्रतिकूलाचरणपरान् **शत्रून्** **जहि** हिंसितान् कुरु । किंच **अभिषेणान्** अस्मान्प्रत्यभिगताः सेना येषां तादृशानस्मदभिमुखम् **आदेदिशानान्** आयुधानि पुनःपुनरादिशतो विसृजतः शत्रूंश्च हे **इन्द्र** **पराचः** **प्र** **मृण** । ते यथा पराङ्मुखा भवन्ति तथा बाधस्व । तदनन्तरं तान् **जहि** **च** ॥॥१५॥