+++
title = "008"
devataa = "इन्द्रः"
RShiH = "शंयुर्बार्हस्पत्यः"
ChandaH = "विराट् त्रिष्थुब्वा"

+++


**ऋतस्य** यज्ञस्य **पथि** मार्गे **वेधाः** विधाता सर्वस्य द्रष्टा सोमः **अपायि** । इन्द्रेण पीतोऽभूत् । यद्वा । बेधा विधातेन्द्रोऽपायि । सोमं पिबतु ॥ व्यत्ययेन कर्तरि चिण् ॥ तस्मिन् सोमे इन्द्रस्य **मनांसि** **श्रिये** श्रयितुं **देवासः** देवाः स्तोतारः ऋत्विज: **अक्रन्** कर्माणि कुर्वन्ति । स चेन्द्रः **नाम** शत्रूणां नामकं **महः** महदात्मीयं **वपुः** शरीरं **दधानः** धारयन् **वचोभिः** स्तुतिभिः **वेन्यः** वननीयः संभजनीयश्च सन् **दृशये** दर्शनार्थं **व्यावः** विवृणोतु प्रकाशयतु । अनुकूलं तेज इति शेषः । यद्वा । वेन्य इति वेनतेः कान्तिकर्मणो रूपं वपुरिति च रूपनाम । वेन्यः कमनीयो। वपुर्भास्वरं रूपं दृशये दर्शनार्थं व्यावः विवृणोतु वचोभिः स्तूयमानः सन् ॥ ।