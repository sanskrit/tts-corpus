+++
title = "023"
devataa = "इन्द्रः"
RShiH = "शंयुर्बार्हस्पत्यः"
ChandaH = "त्रिष्टुप्"

+++


**अयं** सोमः **उषसः** उषःकालान् **सुपत्नीः** शोभनः पतिः पालकः सूर्यो यासामुषसां तादृशीः **अकृणोत्** अकरोत् । **अयम्** एव **सूर्ये** सूर्यमण्डले **अन्तः** मध्ये **ज्योतिः** तेजः **अदधात्** निहितवान् । **त्रिधातु** सवनत्रयरूपेण त्रिप्रकारम् **अयं** लतारूपः सोमः **दिवि** द्युलोके **रोचनेषु** रोचमानेषु **त्रितेषु** तृतीये स्थाने ततेषु विस्तृतेषु देवेषु **निगूळ्हं** नितरां गूढमदृश्यतया वर्तमानम् **अमृतम्** अमृतत्वकारणं पीयूषं **विन्दत्** अविन्दत् अलभत । हे इन्द्र त्वत्साहाय्यादेवमेवं सोमः कृतवानिति इन्द्रस्य स्तुतिरधिगन्तव्या। यद्वा । इदंशब्देनेन्द्र एव परामृश्यते । अयमिन्द्र उषसः शोभनपतिका अकरोत् । अयमेव सूर्येऽन्तर्ज्योतिरदधात् । दिवि द्युलोके रोचमानेषु त्रितेषु त्रिस्थानगतेषु देवेषु मध्येऽयमेवेन्द्रस्त्रिधातु सवनत्रयात्मना त्रिप्रकारं निगूढ़ं पात्रैः संवृतममृतममरणहेतुभूतं सोममन्विदत् अलभत ॥