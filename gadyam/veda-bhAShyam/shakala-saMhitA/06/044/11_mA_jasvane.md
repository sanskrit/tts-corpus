+++
title = "011"
devataa = "इन्द्रः"
RShiH = "शंयुर्बार्हस्पत्यः"
ChandaH = "त्रिष्टुप्"

+++


हे **वृषभ** कामानां वर्षितरिन्द्र **जस्वने** । जसिरुपक्षयकर्मा । उपक्षपयित्रे राक्षसादये **नः** अस्मान् **मा** **ररीथाः** मा दाः । **रेवतः** धनवतः **ते** तव **सख्ये** सखित्वे वर्तमाना वयं **मा** **रिषाम** हिंसिता मा भूम । हे **इन्द्र** **ते** त्वदीयाः **पूर्वीः** बह्वीः **निष्षिधः** निःषेधा निवारणानि **जनेषु** शत्रुषु निहिताः सन्ति । यद्वा । निष्षिधो निषेधार्था रज्जवः। ताः शत्रुजनेषु तव बह्व्यो विद्यन्ते । अतः कारणात् **असुष्वीन्** अनभिषोतॄनयजमानान् **जहि** मारय । **अपृणतः** हवींष्यप्रयच्छतश्च **प्र** **वृह** उन्मूलय । ' पृण दाने' इति धातुः ॥