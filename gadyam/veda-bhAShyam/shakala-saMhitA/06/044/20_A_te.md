+++
title = "020"
devataa = "इन्द्रः"
RShiH = "शंयुर्बार्हस्पत्यः"
ChandaH = "त्रिष्टुप्"

+++


हे **वृषन्** कामानां वर्षितरिन्द्र **वृषणः** सेक्तारो युवानस्त्वदीया अश्वाः **घृतप्रुषः** **नोर्मयः** घृतमुदकं सिञ्चन्तः सामुद्रास्तरङ्गा इव **मदन्तः** हृष्यन्तो मत्ताः सन्तः **ते** त्वदीयं **द्रोणं** द्रुममयं रथम् **आ** **अस्थुः** आतिष्ठन्त । अतस्त्वमागच्छेति भावः । कुत इत्यत आह । हे **इन्द्र** **वृष्णे** यूने नित्यतरुणाय **वृषभाय** कामानां वर्षयित्रे **तुभ्यं** **वृषभिः** कामाभिवर्षकैर्ग्रावभिः **सुतानाम्** अभिषुतानां सोमानां मध्ये त्वद्भागरूपं **सोमं** यस्मादध्वर्यवः **प्र** **भरन्ति** प्रहरन्ति होमार्थं प्रणयन्ति तस्मादागच्छेत्यर्थः ॥ ॥ १९ ॥