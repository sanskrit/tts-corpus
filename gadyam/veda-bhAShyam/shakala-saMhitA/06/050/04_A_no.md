+++
title = "004"
devataa = "विश्वेदेवाः"
RShiH = "ऋजिश्वा"
ChandaH = "त्रिष्टुप्"

+++


**रुद्रस्य** **सूनवः** पुत्रा मरुतः **अद्य** अस्मिन् काले **हूतासः** आहूताः सन्तः **नः** अस्मान् प्रति **आ** **नमन्ताम्** आनता भवन्तु । आगच्छन्तु । कीदृशाः । **वसवः** वासयितारः **अधृष्टाः** अन्यैरहिंसिताः। **यत्** यदा **ईम्** एनान् **मरुतः** **देवान्** **अर्भे** अल्पे **महति** प्रभूते **वा** **बाधे** संग्रामे **हितासः** निहिताः स्थिताः सन्तो वयम् **अह्वाम** आह्वयाम तदानीमद्येत्यन्वयः ॥