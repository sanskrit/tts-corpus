+++
title = "007"
devataa = "विश्वेदेवाः"
RShiH = "ऋजिश्वा"
ChandaH = "त्रिष्टुप्"

+++


हे **आपः** **मानुषीः** मनुष्यहिता यूयम् **अमृक्तम्** अहिंसितम् **ओमानम्** । अवति रक्षतीत्योमा रक्षकमन्नम्। **तोकाय** पुत्राय **तनयाय** तत्पुत्राय च **धात** धत्त । प्रयच्छत । तथा **शं** शमनमुपद्रवाणां **योः** यावनं पृथक्करणं च पृथक्कर्तव्यानां धत्त प्रयच्छत । कुत इत्यत आह । **हि** यस्मात् **यूयं** **मातृतमाः** मातृभ्योऽप्यधिकाः **भिषजः** **स्थ** भवथ तस्मात् धातेत्यन्वयः । कथं मातृभ्योऽप्यधिकं भैषज्यमस्तीत्यत आह । **विश्वस्य** सर्वस्य **स्थातुः** स्थावरस्य **जगतः** जङ्गमस्य **जनित्रीः** जनयित्र्यो भवथ । अतो यूयं भिषजः स्थ ॥ ।