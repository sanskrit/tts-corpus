+++
title = "002"
devataa = "विश्वेदेवाः"
RShiH = "ऋजिश्वा"
ChandaH = "त्रिष्टुप्"

+++


हे **सुमहः** शोभनदीप्ते **सूर्य** सर्वस्य प्रेरक **दक्षपितॄन्** । दक्षः पितामहो येषां ते दक्षपितरः । पितृशब्दो हि सामान्येन पूर्वपुरुषत्वमात्रं ब्रूते । यथा - ' अहं पितॄन्त्सुविदत्राँ अवित्सि' (ऋ. सं. १०. १५. ३) इति । एषां दक्षपितृत्वं च ‘ अदितिर्ह्यजनिष्ट ' (ऋ. सं. १०. ७२. ५) इति मन्त्रादवगम्यते । ईदृशान् **सुज्योतिषः** शोभनज्योतिष्कान् **देवान्** **अनागास्त्वे** अनपराधत्वे **वीहि** कामयस्व । यथास्माकमपराधं ते न कुर्वन्ति तथा कुर्या इत्यर्थः । **ये** देवाः '“द्विजन्मानः द्वयोर्लोकयोर्जायमानाः प्रादुर्भवन्तः **ऋतसापः** ऋतं यज्ञं स्पृशन्तः **सत्याः** अवितथाः सत्यवादिनो वा **स्वर्वन्तः** धनवन्तः **यजताः** यष्टव्याः **अग्निजिह्वाः** । अग्निर्जिह्वास्थानीयो येषां ते। एवंभूता ये देवाः सन्ति तान् देवान् वीहीत्यन्वयः ॥