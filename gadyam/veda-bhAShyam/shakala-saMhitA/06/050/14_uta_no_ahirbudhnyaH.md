+++
title = "014"
devataa = "विश्वेदेवाः"
RShiH = "ऋजिश्वा"
ChandaH = "त्रिष्टुप्"

+++


**उत** अपि च **अहिर्बुध्न्यः** **नः** अस्माकं स्तोत्रं **शृणोतु** । **अजः** जन्मरहितः । एकः असहाय एव पद्यते गच्छतीति **एकपात्**। एतत्पदद्वयाभिधेयो देवश्च **पृथिवी** **समुद्रः** च अस्मदीयं स्तोत्रं शृणोतु । अपि च **ऋतावृधः** ऋतस्य यज्ञस्य सत्यस्य वा वर्धयितारः **हुवानाः** अस्माभिराहूयमानाः पूर्वैर्ऋषिभिश्च स्तोत्रैः **स्तुता** **मन्त्राः** मन्त्रणीया गुप्तं भाषितव्या मन्त्रप्रतिपाद्या वा **कविशस्ताः** कविभिर्मेधाविभिः ऋषिभिः शस्त्रैः शंसिता ईदृशाः **विश्वे** **देवाः** **अवन्तु** अस्मान् रक्षन्तु ॥