+++
title = "005"
devataa = "विश्वेदेवाः"
RShiH = "ऋजिश्वा"
ChandaH = "त्रिष्टुप्"

+++


**येषु** मरुत्सु **रोदसी** रुद्रस्य पत्नी **देवी** द्योतमाना माध्यमिका वाक् **मिम्यक्ष** **नु** क्षिप्रं संगच्छते । तथा **अभ्यर्धयज्वा** स्तोतॄनभ्यर्धयन् समृद्धान् कुर्वन् यो यजति धनेन पूजयति तादृशः **पूषा** पोषको देवश्च **सिषक्ति** यान् मरुतः सेवते ।  ‘ अभ्यर्धयज्वाभ्यर्धयन्यजति ' (निरु. ६.६ ) इति यास्कः । हे **मरुतः** ते यूयं **हवम्** अस्मदीयमाह्वानं **श्रुत्वा** **यद्ध** यदा खलु **याथ** आगच्छथ तदानीम् **अध्वनि** मार्गे **प्रविक्ते** गमनार्थं पृथक्कृते सति तत्र विद्यमानानि **भूम** भूतजातानि **रेजन्ते** कम्पन्ते । तथा च मन्त्रान्तरं - प्र वेपयन्ति पर्वतान्वि विञ्चन्ति वनस्पतीन्' (ऋ. सं. १. ३९.५) इति ॥ ॥ ८ ॥