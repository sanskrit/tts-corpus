+++
title = "011"
devataa = "विश्वेदेवाः"
RShiH = "ऋजिश्वा"
ChandaH = "त्रिष्टुप्"

+++


हे **देवाः** **ते** यूयं **द्युमतः** दीप्तिमतः **वाजवतः** बलयुक्तस्य **नृवतः** नृभिः पुत्रादिभिरुपेतस्य **पुरूक्षोः** बहुभिः कीर्तनीयस्य **रायः** धनस्य **नः** अस्मभ्यं **दातारो** **भूत** भवत । अपि च **दशस्यन्तः** कामान् प्रयच्छन्तः **दिव्याः** दिवि भवा आदित्याः **पार्थिवासः** पृथिव्यां भवा वसवः **गोजाताः** । गौः पृश्निर्माध्यमिका वाक् । तत उत्पन्ना मरुतः **अप्याः** अप्सु अन्तरिक्षे भवा रुद्राः **च** ते सर्वे यूयम् अस्मान् **मृळत** सुखयत ॥