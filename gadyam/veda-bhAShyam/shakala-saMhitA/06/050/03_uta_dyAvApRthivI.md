+++
title = "003"
devataa = "विश्वेदेवाः"
RShiH = "ऋजिश्वा"
ChandaH = "त्रिष्टुप्"

+++


**उत** अपि च हे **द्यावापृथिवी** द्यावापृथिव्यौ **उरु** विस्तीर्णं **क्षत्रं** बलं **करथः** कुरुतम् । तथा हे **रोदसी** द्यावापृथिव्यौ **सुसुम्ने** सुसुखे युवां **बृहत्** महत् **शरणं** गृहं च करथः कुरुतम् । **महः** महत् **वरिवः** धनं **नः** अस्माकं **यथा** स्यात्तथा कुरुतमित्यर्थः । अपि च हे **धिषणे** धारयित्र्यौ द्यावापृथिव्यौ **अनेहः** पापराहित्यं च **अस्मे** अस्माकं **क्षयाय** निवासार्थं कुरुतम् ॥