+++
title = "001"
devataa = "विश्वेदेवाः"
RShiH = "ऋजिश्वा"
ChandaH = "त्रिष्टुप्"

+++


हे देवाः **वः** युष्माकं मातरं **देवीं** द्योतमानाम् **अदितिम्** अखण्डनीयामदीनां वा एतत्संज्ञां देवतां **मृळीकाय** सुखार्थं **नमोभिः** नमस्कारैः स्तोत्रैर्वा **हुवे** ह्वयामि । स्तौमि । तथा **वरुणं** वारकं **मित्रं** प्रमीतेस्त्रायकं देवम् **अग्निं** चैतांश्च देवान् नमोभिर्हुवे । तथा **अभिक्षदाम्** । क्षदिर्हिंसाकर्मा । अभिक्षत्तारं शत्रूणां हिंसितारं **सुशेवं** सुसुखम् **अर्यमणं** च नमोभिर्हुवे । **सवितारं** **भगं** **च** नमोभिर्हुवे । किं बहुना **त्रातॄन्** पालयितॄन् सर्वान् **देवान्** नमोभिः स्तोत्रैर्हुवे स्तौमि ॥