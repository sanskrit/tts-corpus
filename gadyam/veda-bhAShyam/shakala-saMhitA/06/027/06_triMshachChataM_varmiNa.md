+++
title = "006"
devataa = "इन्द्रः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


इदानीमुक्तमेवार्थं विवृणोति । हे **पुरुहूत** बहुभिराहूत **इन्द्र** **श्रवस्या** श्रवस्यया । श्रवोऽन्नं यशो वा । तद्वाञ्छया । युद्धे त्वां जित्वा अन्नं प्राप्नुयाम यशो वा प्राप्नुयामेति कामयमानाः **शरवे** हिंसायै । त्वां हिंसितुमित्यर्थः । **पत्यमानाः** अभिपतन्तोऽभिगच्छन्तः **पात्रा** पात्राणि यज्ञसाधनानि । **भिन्दानाः** भिन्दन्तः **वर्मिणः** कवचभृतः **त्रिंशच्छतं** त्रिंशदधिकशतसंख्याका: **वृचीवन्तः** वरशिखस्य  पुत्राः **साकं** युगपदेव **यव्यावत्यां** पूर्वोक्तायां हरियूपीयायां **न्यर्धानि** अर्थशून्यानि **आयन्** अगच्छन् । विनाशं प्रापुरित्यर्थः ॥