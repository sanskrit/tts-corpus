+++
title = "005"
devataa = "इन्द्रः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


पूर्वोक्तमेवार्थमनया विवृणोति । अयम् **इन्द्रः** **चायमानाय** चयमानस्य राज्ञः पुत्राय **अभ्यावर्तिने** एतन्नामकाय राज्ञे **शिक्षन्** ईप्सितानि वसूनि प्रयच्छन् **वरशिखस्य** असुरस्य **शेष** पुत्रान् **वधीत्** अवधीत् । अहिंसीत् । वरशिखस्य पुत्रान् कथमवधीदित्युच्यते । **यत्** यदा अयमिन्द्रः **हरियूपीयायाम्** । हरियूपीया नाम काचिन्नदी काचिन्नगरी वा । तस्यां **पूर्वे** **अर्धे** प्राग्भागे स्थितान् **वृचीवतः** । वृचीवान् नाम वरशिखस्य कुलोत्पन्नः पूर्वः । तद्रोत्रजान् वरशिखस्य पुत्रान् **हन्** अवधीत् तदा **अपरः** अपरभागे स्थितः वरशिखस्य श्रेष्ठः पुत्रः **भियसा** भीत्या **दर्त्** दीर्णोऽभूत् ॥ ॥ २३ ॥