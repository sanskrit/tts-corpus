+++
title = "008"
devataa = "अभ्यावर्तिनश्चायमानस्य दानस्तुतिः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


अधुना भरद्वाजः स्वस्मा अभ्यावर्तिना दत्तं धनजातमग्नये प्रकथयति । हे **अग्ने** **मघवा** धनवान् प्रभूतदानो वा **सम्राट्** राजसूययाजी **चायमानः** चयमानस्य पुत्रः अभ्यावर्ती एतदाह्वयो राजा **रथिनः** रथसहितान् **वधूमतः** स्त्रीयुक्तान् **द्वयान्** मिथुनभूतान् **विंशतिं** विंशतिसंख्याकान् **गाः** पशून् **मह्यं** **ददाति** प्रायच्छत् । **पार्थवानां** पृथोर्वंशजस्याभ्यावर्तिनो राज्ञः संबन्धिनी । पूजार्थं बहुवचनम् । **इयं** **दक्षिणा** **दुर्नशा** केनापि नाशयितुमशक्या भवति ॥ ॥ २४ ॥