+++
title = "004"
devataa = "इन्द्रः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


हे इन्द्र **येन** वीर्येण **वरशिखस्य** । वरशिखो नाम कश्चिदसुरः । तस्य **शेषः** शेषांसि पुत्रान्। शेष इत्यपत्यनामैतत् । **अवधीः** अहिंसीः **ते** त्वदीयम् **एतत्त्यत्** तदिदम् **इन्द्रियं** वीर्यम् **अचेति** अस्माभिरज्ञायि । हे **इन्द्र** यत् यस्मात् **शुष्मात्** बलात् **निहतस्य** प्रेरितस्य त्वदीय **वज्रस्य** **स्वनाच्चित्** ध्वनेरेव **परमः** वरशिखस्य पुत्राणां मध्ये बलाद्याधिक्येनोत्कृष्टः कश्चित् पुत्रः **ददार** अदीर्यत ॥