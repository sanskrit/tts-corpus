+++
title = "002"
devataa = "इन्द्रः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


एवमाक्षिप्त इन्द्रस्तस्मा ऋषय ईप्सितं धनं प्रददौ । तदनन्तरमृषिरिन्द्रसकाशात् संपूर्णकामः सन् पुरा यान्युपालम्भप्रतिपादकानि वाक्यान्युवाच इदानीं तानि निराकरोति । **इन्द्रः** **अस्य** सोमस्य **मदे** **सत्** शुभं कर्म **चकार** । **अस्य** सोमस्य **पीतौ** पाने **सत्** शुभं कर्म चकार । **अस्य** **सख्ये** **सत्** शुभं कर्म चकार । **ये** **रणा** **वा** स्तोतारश्च ते **निषदि** गृहे । यज्ञगृह इत्यर्थः । **पुरा** पूर्वं हे इन्द्र **ते** त्वत्तः **सत्** शुभं कर्म **विविद्रे** लेभिरे । **नूतनासः** इदानींतनाः स्तोतारः **सदु** शुभमेव कर्म लेभिरे ॥