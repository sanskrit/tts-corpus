+++
title = "005"
devataa = "अग्निः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


**यः** अग्निः **वारणं** तमसां निवारकं स्वकीयं तेजः **नितिक्ति** निश्यति तीक्ष्णीकरोति । ‘ तिज निशाने' इति धातुः । यश्च **अन्नं** यष्टृभिर्दीयमानं हविर्लक्षणम् **अत्ति** भक्षयति । तथा च श्रूयते -- अन्नादो वा एषोऽन्नपतिर्यदग्निः' (ऐ. ब्रा. १. ८) इति। सोऽग्निः **वायुर्न** वायुरिव **राष्ट्री** । ईश्वरनामैतत् । राष्ट्रं राज्यम् । तद्वान् । वायुर्यथा स्वमाहात्म्येन सर्वमीष्टे तद्वत् । सर्वस्येश्वर इत्यर्थः । तादृशः सन् **अक्तून्** रात्रीः **अत्येति** अतिक्रामति । तद्गतमन्धकारं तिरस्करोतीत्यर्थः । वयं च त्वत्प्रसादात् **तुर्याम** तं हिंस्याम **यः** जनः **ते** तुभ्यम् **आदिशाम्** आदिश्यमानानां दीयमानानां हविषाम् **अरातीः** अरातिरदाता । छान्दसो दीर्घः । यद्वा । अरातीर्धनस्य अदातॄन् ते त्वां प्रत्यादिशामादेष्टॄणामाचक्षाणानामस्माकं यो जनो विरोधी तं हिंस्याम । त्वं च **अत्यो** **न** शीघ्रगामी जात्यश्व इव **ह्रुतः** हिंसकान् **पततः** आभिमुख्येन गच्छतः शत्रून् **परिह्रुत्** परिगत्य हन्ता भव ॥ ह्वरतेर्हिंसार्थस्यैतद्रूपम् ॥ ॥५॥