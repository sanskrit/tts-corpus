+++
title = "002"
devataa = "अग्निः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


**वस्तोः** अहनि **चक्षणिर्न** प्रकाशकः सूर्य इव **विभावा** विशेषेण दीप्यमानः **वेद्यः** सर्वैर्ज्ञातव्यो लम्भनीयो वा **सः** **अग्निः** **नः** अस्मभ्यं **वन्दारु** वन्दनीयं स्तुत्यं **चनः** अन्नं **धात्** दधातु प्रयच्छत्वित्यर्थः। **विश्वायुः** सर्वान्नः सर्वेषां जीवनहेतुर्वा **अमृतः** मरणरहितः **अतिथिः** हविर्वहनाय सततगामी **जातवेदाः** जातानां वेदिता जातधनो वा एवंभूतः **यः** अग्निः **मर्त्येषु** मनुष्येषु यजमानेषु **उषर्भुद्भूत्** उषःकालेऽग्निहोत्रहोमार्थं प्रबुद्धो भवति स इति पूर्वत्रान्वयः ॥