+++
title = "003"
devataa = "अग्निः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


**न** इति संप्रत्यर्थे । उक्तं च- अस्त्युपमार्थस्य संप्रत्यर्थे प्रयोगः' (निरु. ७. ३१ ) इति । **द्यावः** स्तोतारः संप्रतीदानीं **यस्य** अग्नेः **अभ्वं** महत्कर्म **पनयन्ति** स्तुवन्ति सोऽग्निः **सूर्यो** **न** सूर्य इव **शुक्रः** शुक्लवर्णः सन् **भासांसि** तेजांसि **वस्ते** आच्छादयति । **यः** च **अजरः** जरारहितः **पावकः** सर्वस्य शोधकोऽग्निः **वि** **इनोति** भासा सर्वं व्याप्नोति सोऽयम् **अश्नस्य** **चित्** व्यापनशीलस्यापि राक्षसादेः **पूर्व्याणि** चिरंतनानि पुराणि **शिश्नथत्** हिनस्ति । ' श्नथ क्नथ हिंसायाम् । इति धातुः ॥