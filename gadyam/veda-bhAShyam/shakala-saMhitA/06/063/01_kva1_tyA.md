+++
title = "001"
devataa = "अश्विनौ"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


**क्व** कुत्र स्थितौ **वल्गू** रुचिरौ **पुरुहूता** बहुभिराहूतौ **त्या** तावश्विनौ **नमस्वान्** हविषा युक्तः । ‘नमः आयुः' इत्यन्ननामसु पाठात् । **स्तोमः** पञ्चदशादिस्तोमः **अद्य** **दूतो** **न** प्रेरितो दूत इव **अविदत्** विन्देत् । **यः** स्तोमः **अर्वाक्** अस्मदभिमुखं **नासत्या** अश्विनौ **आ** **ववर्त** आवर्तयत् । हे अश्विनौ युवाम् **अस्य** स्तोतुः **मन्मन्** स्तोत्रे **प्रेष्ठा** **हि** प्रियतमौ हि **असथः** भवथः॥