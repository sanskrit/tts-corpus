+++
title = "009"
devataa = "अश्विनौ"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


**उत** अपि च **पुरयस्य** पुरयनामकस्य स्वभूते **ऋज्रे** ऋजुगमने **रघ्वी** क्षिप्रगामिन्यौ वडवे **मे** अश्विनोः स्तुतिं कुर्वतो मम अभूताम् । **सुमीळ्हे** राज्ञि विद्यमानाः सन्तः **शतं** गावो ममाभूवन् । **पेरुके** राज्ञि विद्यमानानि **पक्वा** पक्वान्यन्नानि ममासन् । **शाण्डः** च राजा **हिरणिनः** हिरण्यवतः **स्मद्दिष्टीन्** प्रशस्तदर्शनान् रथान् अश्वान् वा **दश** दशसंख्याकान् **वशासः** अनुगुणान् **अभिषाचः** शत्रूणामभिभावुकान् **ऋष्वान्** दर्शनीयान् पुरुषान् अश्विनोः स्तोतृभ्यः **दात्** ददातु ॥