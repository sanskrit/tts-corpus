+++
title = "008"
devataa = "अश्विनौ"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


**पुरुभुजा** हे पूर्णभुजौ बहुपालकौ वा **वां** युवयोः **देष्णं** दातव्यं धनं **पुरु** बहु **हि** भवति । अतः कारणात् **नः** अस्मभ्यं **धेनुं** प्रीणयित्रीम् **असक्रां** मत्तोऽन्यत्रासंक्रमणीम् । असक्रामसंक्रमणीम् ' ( निरु. ६. २९) इति यास्केनोक्तत्वात् । **इषम्** अन्नं **पिन्वतं** प्रयच्छतम् । यद्वा । इषमेषणीयां धेनुमित्यन्वयः । किंच **वां** **स्तुतः** । स्तुवन्तीति स्तुतः स्तोतारः । सन्ति । **माध्वी** मदयितारावश्विनौ **सुष्टुतिः** शोभना स्तुतिः **च** स्तोतृषु भवति । **रसाः** सोमरसाः **च** सन्ति । **ये** रसाः **वां** युवयोः **रातिं** दानम् **अनु** उद्दिश्य **अग्मन्** देवयजनं प्राप्ताः । अयं भावः । सुष्टुतिं श्रुत्वा देवयजनं प्राप्तान् सोमरसान् पीत्वा स्तोतृभ्यः कामान् प्रयच्छतमिति शेषः ॥