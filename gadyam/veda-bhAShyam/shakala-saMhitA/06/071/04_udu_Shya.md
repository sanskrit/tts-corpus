+++
title = "004"
devataa = "सविता"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


**देवः** द्योतमानः **दमूना:** दममनाः दानमना वा । तथा च यास्कः - ‘ दमूना दममना वा दानमना वा दान्तमना वा ' ( निरु. ४. ४ ) इति । **हिरण्यपाणिः** हिरण्मयपाणिः **अयोहनुः** हिरण्मयहनुः ।  ‘ रुक्मम् अयः' इति हिरण्यनामसु पाठात् । **यजतः** यष्टव्यः **मन्द्रजिह्वः** मोदमानवाक् **स्यः** सः **सविता** **प्रतिदोषं** प्रतिरात्रं रात्रेः अवसानेऽवसाने **उत्** **अस्थात्** उत्तिष्ठतु । यः **दाशुषे** यजमानाय मह्यं **भूरि** प्रभूतं **वामं** वननीयं संभजनीयमन्नम् । वामं वननीयम् ' ( निरु. ६: ३१ ) इति यास्कः । **आ** **सुवति** प्रेरयति ॥