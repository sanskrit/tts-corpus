+++
title = "001"
devataa = "इन्द्राग्नी"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


स पुरुषः **वृत्रम्** आवरकं शत्रुं **श्नथत्** हिनस्ति । **उत** अपि च **वाजम्** अन्नं बलं वा **सनोति** लभते । **यः** पुरुषः **सहुरी** शत्रूणामभिभवितारौ इन्द्राग्नी **सपर्यात्** परिचरेत् । इतरेतरयोगात् उभयत्र पूर्ववत् द्विवचनम् । कीदृशाविन्द्राग्नी । **भूरेः** प्रभूतस्य **वसव्यस्य** वसुसमूहस्य । यद्वा । स्वार्थिको यत् । धनस्य **इरज्यन्ता** ईशानौ स्वामिनौ । इरज्यतिरैश्वर्यकर्मा। **सहसा** बलेन **सहस्तमा** अतिशयेनाभिभवितारौ शत्रूणां **वाजयन्ता** वाजं हविर्लक्षणमन्नमात्मन इच्छन्तौ ॥ यद्वा । वाजं स्तोतृभ्यो दातव्यमन्नं कामयमानौ ॥।