+++
title = "047"
devataa = "अग्निः"
RShiH = "भरद्वाजो बार्हस्पत्यः"
ChandaH = "अनुष्टुप्"

+++


अनयाध्ययनं प्रशस्यत इत्याश्वलायनो मन्यते (आश्व. गृ. १. १. ५)। हे **अग्ने** **ते** तुभ्यं **हृदा** हृदयेन **तष्टं** संस्कृतम् **ऋचा** ऋग्रूपेण वर्तमानं हविः ऋचमेव हविः कृत्वा **आ** **भरामसि** आहरामः । त इति तच्छब्देन प्रकृतमृग्रूपं हविः परामृश्यते । प्रतिनिर्दिश्यमानापेक्षया पुंस्त्वबहुत्वे । ऋग्रूपं तद्धविः **ते** तुभ्यम् **उक्षणः** उक्षाणः सेचनसमर्थाः **ऋषभासः** ऋषभाः **उत** अपि च **वशाः** च **भवन्तु** । ऋषभवशारूपेण परिणतं सत् त्वद्भक्षणाय भवत्विति शेषः ॥