+++
title = "008"
devataa = "अग्निः"
RShiH = "भरद्वाजो बार्हस्पत्यः"
ChandaH = "गायत्री"

+++


हे अग्ने **तव** **संदृशं** सम्यग्दर्शनीयं यद्वा सम्यग्द्रष्टारं सर्वस्य भासकं तेजः **प्र** **यक्षि** प्रयजे । प्रकर्षेण पूजयामि । **उत** अपि च **सुदानवः** सुदानोः शोभनदानस्य तव **क्रतुं** कर्म प्रज्ञानं वा पूजयामि । न केवलमहमेव किन्त्वन्ये **विश्वे** सर्वेऽपि यजमानाः **कामिनः** त्वदनुग्रहात्तैस्तैः कामैः उपेताः सन्तः **जुषन्त** । त्वदीयं संदृशं क्रतुं च सेवन्ते । ।