+++
title = "042"
devataa = "अग्निः"
RShiH = "भरद्वाजो बार्हस्पत्यः"
ChandaH = "गायत्री"

+++


हे अध्वर्यवः **जातं** प्रादुर्भूतम् **अतिथिम्** । लुप्तोपममेतत् । अतिथिमिव **प्रियं** अत एव **गृहपतिं** गृहाणां स्वामिनमग्निं **जातवेदसि** जातप्रज्ञे **स्योने** सुखकरे आहवनीयेऽग्नौ **आ** **शिशीत** ॥ अन्तर्णीतण्यर्थस्य शीङ एतद्रूपम् ॥ शाययत स्थापयत ॥ यद्वा ।  ‘ श्यैङ् गतौ ' इत्यस्य छान्दसं रूपम् ॥ गमयत । प्रापयतेत्यर्थः ॥ ‘शो तनूकरणे ' इत्यस्य वा रूपम् । श्यत तीक्ष्णीकुरुत। संस्कुरुत । प्रहरतेति यावत् । द्वितीय आकारः पूरकः । ‘जात इतरो जातवेदा इतरः ' (ऐ. ब्रा. १. १६ ) इत्यादिकं ब्राह्मणमत्रानुसंधेयम् ॥