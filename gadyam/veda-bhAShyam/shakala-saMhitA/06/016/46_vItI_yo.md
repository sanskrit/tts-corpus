+++
title = "046"
devataa = "अग्निः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


**यः** **मर्तः** मनुष्यः **हविष्मान्** हविर्भि र्युक्तो यजमानः **वीती** वीत्या कान्तेन हविर्लक्षणेनान्नेन यं कंचन **देवं** **दुवस्येत्** परिचरेत् तस्मिन् **अध्वरे** यज्ञे **अग्निम्** **ईळीत** स्तुवीत । सर्वेषु यागेष्वग्निः पूज्यत इत्यर्थः । कीदृशमग्निम् । **रोदस्योः** द्यावापृथिव्योर्लोकद्वये वर्तमानानां देवानां **होतारम्** आह्वातारं **सत्ययजं** सत्येनावितथेन हविषा यष्टारम् । किंचायं यजमान ईदृशमग्निम् **उत्तानहस्तः** कृताञ्जलिपुटः सन् **नमसा** नमस्कारेण हविषा वा **आ** **विवासेत्** परिचरेत् ॥