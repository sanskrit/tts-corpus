+++
title = "013"
devataa = "अग्निः"
RShiH = "भरद्वाजो बार्हस्पत्यः"
ChandaH = "गायत्री"

+++


हे **अग्ने** **अथर्वा** एतत्संज्ञक ऋषिः **त्वां** **पुष्करादधि** पुष्करपर्णे **निरमन्थत** । अरण्योः सकाशात् अजनयत् । कीदृशात् पुष्करात् । **मूर्ध्नः** मूर्धवद्धारकात् **विश्वस्य** सर्वस्य जगतः **वाघतः** वाहकात् । पुष्करपर्णे हि प्रजापतिर्भूमिमप्रथयत् ' तत्पुष्करपर्णेऽप्रथयत्' ( तै. ब्रा. १.१.३.६ ) इति श्रुतेः ॥ भूमिश्च सर्वजगत आधारभूतेति पुष्करपर्णस्य सर्वजगद्धारकत्वम् । अत्र पुष्करशब्देन पुष्करपर्णमभिधीयत इति । एतच्च तैत्तिरीयके विस्पष्टमाम्नातं- ‘ त्वामग्ने पुष्करादधीत्याह पुष्करपर्णे ह्येनमुपश्रितमविन्दत् ' ( तै. सं. ५.१.४.४ ) इति ॥