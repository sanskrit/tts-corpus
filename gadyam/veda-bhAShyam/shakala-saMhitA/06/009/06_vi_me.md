+++
title = "006"
devataa = "वैश्वानरोग्निः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


वैश्वानरं श्रोतुकामस्य **मे** मम **कर्णा** कर्णौ **वि** **पतयतः** विविधं गच्छतः । श्रोतव्यानां तदीयगुणानां बहुत्वात् । तथा वैश्वानरं दिदृक्षमाणस्य मम **चक्षुः** इन्द्रियं **वि** पतयति विविधं गच्छति । दृष्टव्यानां तदीयरूपाणां बहुत्वात् । तथा **ज्योतिः** प्रकाशकं हृदये हृदयपुण्डरीके **आहितं** निहितं **यत्** बुद्ध्याख्यं तत्त्वम् **इदमपि** **वि** पतयति विविधं गच्छति वैश्वानरात्मानं ज्ञातुम् । अपि च **दूरआधीः** । दूरे विप्रकृष्टे विषय अधीराध्यानं यस्य तादृशम् । छान्दसो लिङ्गव्यत्ययः । **मे** मदीयं **मनः** च **वि** **चरति** विविधं प्रवर्तते । एवमहमहमिकया सर्वेष्विन्द्रियेषु प्रवृत्तेषु **किं** **स्वित्** अहं
वैश्वानरस्य रूपमिति **वक्ष्यामि** । **किमु** **नु** किमु खलु संप्रति **मनिष्ये** मनसा प्रपत्स्ये । वैश्वानरस्य गुणानामनन्तत्वात् मन्दप्रज्ञेन मया ज्ञातुं न शक्यत इत्यर्थः ॥