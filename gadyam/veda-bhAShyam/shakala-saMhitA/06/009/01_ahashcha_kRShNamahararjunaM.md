+++
title = "001"
devataa = "वैश्वानरोग्निः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


आहरति पुरुषोऽस्मिन् कर्माणीति **अहः**। **कृष्ण** कृष्णवर्णम् । एतत्सामानाधिकरण्यादहःशब्दो रात्रिवचनः । तमसा कृष्णवर्णा रात्रिः **च** **अर्जुनं** **च** सौरेण तेजसा शुक्लवर्णम् **अहः** दिवसश्च **रजसी** स्वस्वभासा सर्वं जगद्रञ्जयन्तौ **वेद्याभिः** वेदितव्याभिरनुकूलतया ज्ञातव्याभिः स्वप्रवृत्तिभिः **वि** **वर्तेते** विविधं पर्यावर्तते । यद्वा । रजसी द्यावापृथिव्यौ । उपलक्षणमेतत् । लोकत्रयं प्रत्यावर्तेते । एतच्च वैश्वानराग्नेराज्ञया इति शेषः । स हि देवतात्वेनात्र प्रतिपाद्यः । स च **वैश्वानरः** **अग्निः** **जायमानो** **न** **राजा** प्रादुर्भवन् प्रवर्धमानः राजेव **ज्योतिषा** तेजसा **तमांसि** **अवातिरत्** अवतिरतिर्वधकर्मा । अवतिरति विनाशयति ।