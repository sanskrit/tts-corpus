+++
title = "003"
devataa = "वैश्वानरोग्निः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


यद्यपि उक्तेन प्रकारेण दुर्ज्ञानानि तथाप्येतानि वैश्वानरोऽग्निः जानाति वदति चेत्यनया प्रतिपादयति। **स** **इत्** स एव वैश्वानरोऽग्निः **तन्तुं** तन्तुस्थानीयानि गायत्र्यादीनि छन्दांसि स्तुतशस्त्राणि **वि** **जानाति** तथा **सः** एव **ओतुम्** ओतुस्थानीयानि यजूंष्याध्वर्यवाणि च कर्माणि वि जानाति । **ऋतुथा** काले काले तत्तदनुष्ठानसमये **वक्त्वानि** वक्तव्यानि च तानि **वदाति** वदेत् । **यः** अयं वैश्वानरः **अमृतस्य** **गोपाः** उदकस्य गोपायिता रक्षिता **अवः** अवस्तात् भूलोके **चरन्** पार्थिवाग्निरूपेण संचरन् **परः** परस्ताद्दिवि **अन्येन** सूर्यात्मना **पश्यन्** सर्वं जगत् प्रकाशयन् **ईम्** इमानि परिदृश्यमानानि सर्वाणि भूतानि **चिकेतत्** जानाति स एवेति पूर्वत्र संबन्धः । यद्वा । स इत् स एव तन्तुं तन्तुस्थानीयानि सूक्ष्मभूतानि वि जानाति नान्यः कश्चित् । तथौतुमोतुस्थानीयानि स्थूलभूतानि च स एव वि जानाति । स एव वक्त्वानि वक्तव्यान्युपदेष्टव्यानीमान्यृतुथा काले काले यदा यदा विद्यासंप्रदायोच्छेदस्तदा तदा वदाति वदेत् । कोऽसौ यो विजानीयाद्वदेच्चेत्यत आह । यो वैश्वानरो विश्वनरात्मकः परमात्मामृतस्यामृतत्वस्य विमोक्षणस्य गोपा रक्षितावोऽवस्तात् संसारदशायां चरन् अन्तःकरणोपेतः जीवात्मभावेन संचरन् परः परस्तादविद्याया ऊर्ध्वं वर्तमानेनान्येनोक्तविलक्षणेन निरुपाधिकेन सच्चिदादिलक्षणेन रूपेण पश्यन् सर्वं जगत् प्रकाशयन् ईमिमानि चिकेतत् जानाति । तथा च परमात्मानं प्रकृत्य श्रूयते - तमेव भान्तमनुभाति सर्वं तस्य भासा सर्वमिदं विभाति' ( श्वे. उ. ६.१४ ) इति ॥