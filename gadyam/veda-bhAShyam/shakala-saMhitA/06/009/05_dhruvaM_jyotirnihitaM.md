+++
title = "005"
devataa = "वैश्वानरोग्निः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


**ध्रुवं** निश्चलं **मनः** मनसः तस्मादपि **जविष्ठम्** अतिशयेन वेगवत् ईदृशं वैश्वानराख्यं **ज्योतिः** **पतयत्सु** गच्छत्सु जङ्गमेषु प्राणिषु **अन्तः** मध्ये **निहितं** प्रजापतिना स्थापितम् । किमर्थम् । **दृशये** **कम्** । दर्शनार्थम् । किंच **विश्वे** सर्वे **देवाः** च **समनसः** समानमनस्काः **सकेताः** समानप्रज्ञाश्च सन्तः **एकं** मुख्यं गन्तारं वा **क्रतुं** कर्मणां कर्तारं **साधु** सम्यक **अभि** **वि** **यन्ति** आभिमुख्येन विविधं प्राप्नुवन्ति सेवन्त इत्यर्थः । यद्वा । पतयत्सु गच्छत्सु प्राणिष्वन्तर्मध्ये हृदये मनो जविष्ठं मनसोऽप्यतिशयेन वेगयुक्तं ध्रुवं निश्चलं निर्विकल्पम् । तथा च वाजसनेयकम्-- अनेजदेकं मनसो जवीयः' (वा. सं. ४०. ४ ) इति । ज्योतिर्ब्रह्म चैतन्यं निहितम् । न केनचित् स्थापितम् । **यो** वेद निहितं गुहायां परमे व्योमन' (तै. आ. ८. १ ) इति हि श्रूयते । किमर्थम् । दृशये दर्शनार्थम् । ज्ञानेन हि सर्वं जानन्ति । अपि च । दीव्यन्तीति देवा इन्द्रियाणि । विश्व सर्वे देवाः सर्वाणीन्द्रियाणि चक्षुराद्याः समनसो मनसा सह वर्तमानाः सकेताः सतेजस्काः सन्त एकमद्वितीय क्रतुं सृष्टयादीनां कर्मणां कर्तारं विश्वनरात्मकं परमात्मानमभिलक्ष्य साधु सम्यक् वि यन्ति विविधं गच्छन्ति । देवा एव वेममभि वि यन्ति । आभिमुख्येन विविधमुपयन्ति । उपासत इत्यर्थः । तथा च श्रूयते -- तद्देवा ज्योतिषां ज्योतिरायुर्होपासतेऽमृतम्' (बृ. उ. ४. ४. १६) इति ॥