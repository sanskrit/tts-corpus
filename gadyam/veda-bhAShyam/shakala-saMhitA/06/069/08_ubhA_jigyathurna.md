+++
title = "008"
devataa = "इन्द्राविष्णू"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


हे इन्द्राविष्णू **उभा** उभौ युवां **जिग्यथुः** शत्रूनजैष्टम् । **न** **परा** **जयेथे** न पुनः कदाचन पराजयेथे । **एनोः** एनयोर्युवयोर्मध्ये **कतरश्चन** एकतरोऽपि न **परा** **जिग्ये** न पराजैष्ट। हे **विष्णो** **इन्द्रश्च** त्वं च युवां **यत्** यद्वस्तु प्रति **अपस्पृधेथाम्** असुरैः सहास्पृधेथां **त्रेधा** लोकवेदवागात्मना त्रिधा स्थितं **सहस्रम्** अमितं च **वि** **तत्** **ऐरयेथां** व्यक्रमेथामित्यर्थः । तथा च ब्राह्मणम् - ‘ उभा जिग्यथुरित्यच्छावाकस्योभौ हि तौ जिग्यतुर्न परा जयेथे न परा जिग्य इति न हि तयोः कतरश्चन पराजिग्य इन्द्रश्च विष्णो यदपस्पृधेथां त्रेधा सहस्रं वि तदैरयेथामितीन्द्रश्च ह वै विष्णुश्चासुरैर्युयुधाते तान् ह स्म जित्वोचतुः कल्पामहा इति ते ह तथेत्यसुरा ऊचुः सोऽब्रवीदिन्द्रो यावदेवायं विष्णुस्त्रिर्विक्रमते तावदस्माकमथ युष्माकमितरदिति स इमाँल्लोकान्विचक्रमेऽथो वेदानथो वाचं तदाहुः किं तत्सहस्रमितीमे लोका इमे वेदा अथो वागिति ब्रूयादैरयेथामैरयेथाम् ' ( ऐ. ब्रा. ६:१५ ) इति । यद्वा । तत् सहस्रं गवां सहस्रं त्रेधा व्यैरयेथामित्यर्थः ॥ ॥ १३ ॥