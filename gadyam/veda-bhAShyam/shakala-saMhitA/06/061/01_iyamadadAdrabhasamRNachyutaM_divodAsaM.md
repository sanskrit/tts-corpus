+++
title = "001"
devataa = "सरस्वती"
RShiH = "भरद्वाजो बार्हस्पत्यः"
ChandaH = "जगती"

+++


**इयं** सरस्वती **रभसं** वेगवन्तम् **ऋणच्युतं** वैदिकस्य देवर्षिपितृसंबन्धिनो लौकिकस्य च ऋणस्य च्यावयितारं **दिवोदासम्** एतत्संज्ञं पुत्रं **दाशुषे** हवींषि दत्तवते **वध्र्यश्वाय** एतत्संज्ञाय ऋषये अददात् दत्तवती । **या** सरस्वती **शश्वन्तं** बहुलं **पणिं** पणनशीलं वणिजमदातृजनम् **अवसं** केवलं स्वात्मन एव तर्पकम् **आचखाद** आजघान सेयमददादित्यन्वयः । अथ प्रत्यक्षीकृत्य स्तौति । हे **सरस्वति** देवि **ता** तानि पुत्रदानादीनि **ते** त्वदीयानि **दात्राणि** दानानि **तविषा** तविषाणि महान्ति भवन्ति ॥