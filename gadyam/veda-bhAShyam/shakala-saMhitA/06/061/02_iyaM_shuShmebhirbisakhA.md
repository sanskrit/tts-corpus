+++
title = "002"
devataa = "सरस्वती"
RShiH = "भरद्वाजो बार्हस्पत्यः"
ChandaH = "जगती"

+++


सरस्वती देवतारूपेण नदीरूपेण च वर्तते । देवतारूपा स्तुता । अधुनानया नदीरूपां सरस्वतीं स्तौति । **इयं** नदीरूपा सरस्वती शुष्मैः शोषकैरात्मीयैर्बलैः **तविषेभिः** महद्भिः **ऊर्मिभिः** तरङ्गैः।  **गिरीणां** पर्वतानां तीरसंबद्धानां **सानु** सानूनि **अरुजत्** भनक्ति । **बिसखाइव** । बिसं खनतीति बिसखाः । स यथा बिसार्थं पङ्कं रुजति तद्वत् । तां **सरस्वतीं** पारावतघ्नीं परावति दूरदेशे विद्यमानस्यापि वृक्षादेर्हन्त्रीं **सुवृक्तिभिः** स्तुतिभिः **धीतिभिः** कर्मभिश्च **अवसे** रक्षणार्थम् **आ** **विवासेम** परिचरेम । यद्वा । पारावतघ्नीं पारावारे परार्वाची तीरे । तयोर्घातिनीम् । उक्तं च--- ‘पारावतघ्नीं पारावारघातिनीम् ' ( निरु. २. २४) इति ॥