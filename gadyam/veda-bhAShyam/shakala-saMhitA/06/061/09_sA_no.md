+++
title = "009"
devataa = "सरस्वती"
RShiH = "भरद्वाजो बार्हस्पत्यः"
ChandaH = "गायत्री"

+++


**सा** सरस्वती **नः** अस्मान् **विश्वाः** सर्वाः द्विषः द्वेष्ट्रीः प्रजाः **अति** नयतु अतितारयतु । तथा **स्वसॄः** स्वयं सारिणीः सहोत्पन्ना वा **ऋतावरीः** । ऋतमित्युदकनाम । तद्युक्ताः **अन्याः** च नदीरस्मानतिनयतु । यद्वा । जस्येव ‘वा छन्दसि इति पूर्वसवर्णदीर्घः । उदकवत्यः स्वसारो भगिन्योऽन्या गङ्गाद्या नद्यश्चास्मान् शत्रून् अतिनयन्तु। तत्र दृष्टान्तः । **सूर्यः** सर्वस्य प्रेरक आदित्यः **अतन्** सततं गच्छन् **अहेव** अहानीव । यथाहानि शीघ्रमतिनयति तद्वत् ॥