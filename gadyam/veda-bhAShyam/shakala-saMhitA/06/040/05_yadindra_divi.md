+++
title = "005"
devataa = "इन्द्रः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


हे **इन्द्र** **पार्ये** पारगे दूरदेशे **दिवि** द्युलोकाख्ये **यत्** यदि त्वं वर्तसे । यदि वा ऋधक् । एतत्पृथक्शब्देन समानार्थम् । पृथगन्यस्मिन् देशे वर्तसे । **यद्वा** **स्वे** स्वकीये **सदने** गृहे । अथवा किमनेन विशेषणेन **यत्र** यस्मिन् देशे **असि** भवसि **अतः** अस्मात् स्थानादागत्य हे **गिर्वणः** गिरां संभक्तरिन्द्र **नियुत्वान्** नियुतोऽश्वाः । तद्वान् **मरुद्भिः** **सजोषाः** सह प्रीयमाणस्त्वं नः  अस्माकम् **अवसे** रक्षणाय **यज्ञम्** अस्मदीयं यागं **पाहि** रक्ष । यद्वा । यज्ञं  यजनसाधनमस्मदीयं सोममवसे तर्पणाय पाहि पिब ॥ १२ ॥