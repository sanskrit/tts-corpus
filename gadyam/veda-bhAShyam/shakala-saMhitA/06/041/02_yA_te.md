+++
title = "002"
devataa = "इन्द्रः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


हे इन्द्र **या** **ते** तव **काकुत्** जिह्वा **सुकृता** सुष्ठु धात्रा निर्मिता। **या** च **वरिष्ठा** उरुतमा विस्तीर्णतमा। **यया** च **मध्वः** मधुनः सोमस्य **ऊर्मिं** रसं **शश्वत्** बहुकृत्वः **पिबसि** **तया** जिह्वयास्मदीयं सोमं **पाहि** पिब। तदर्थम् **अध्वर्युः** अध्वरस्य नेता ऋत्विग्गृहीतसोमः सन् **प्र** **अस्थात्** हविर्धानादुत्तरवेदिदेशं प्रत्यगमत् । अपि च हे **इन्द्र** **गव्युः** शत्रुसंबन्धिनीर्गा आत्मन इच्छन् **ते** त्वदीयः **वज्रः** **सं** **वर्ततां** शत्रुभिः संगतो भवतु । तान् हन्त्वित्यर्थः ॥