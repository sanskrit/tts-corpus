+++
title = "003"
devataa = "इन्द्रः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


**द्रप्सः** द्रवणशील: **वृषभः** कामानां वर्षिता **विश्वरूपः** बहुविधरूपोपेत ईदृग्विधः **एषः** **सोमः** **वृष्णे** कामानां वर्षित्रे **इन्द्राय** इन्द्रस्य पानार्थं **समकारि** अभिषवादिभिः संस्कृतोऽभूत् । हे **हरिवः** । हरी अश्वौ । तद्वन् हे **स्थातः** सर्वेषामधिष्ठातः **उग्र** उद्गूर्णबलेन्द्र **एतम्** ईदृशं सोमं **पिब** । **यस्य** सोमस्य **प्रदिवि** । जातावेकवचनम् । प्रभूतेषु दिवसेषु प्रगतेष्वहःसु वा **ईशिषे** त्वमेवेश्वरो भवसि । **यः** च सोमः **ते** तव **अन्नम्** अन्नत्वेन परिकल्पित एतं पिबेत्यन्वयः ॥