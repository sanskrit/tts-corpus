+++
title = "005"
devataa = "इन्द्रः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


हे **इन्द्र** **त्वा** त्वां **ह्वयामसि** आह्वयामः । अतः कारणात् त्वम् **अर्वाङ्** अस्मदभिमुखः सन् **आ** **याहि** आगच्छ । अस्मदीयः **सोमः** च **ते** **तन्वे** तव शरीराय **अरं** पर्याप्तं भवाति भवतु । त्वदीयं शरीरं यथाभिलाषं, तर्पयत्वित्यर्थः । हे **शतक्रतो** बहुविधकर्मन्निन्द्र त्वं च **सुतेषु** अभिषुतेषु अस्मदीयेषु सोमेषु **मादयस्व** तृप्यस्व । ‘मद तृप्तियोगे'। तदनन्तरं **पृतनासु** संग्रामेषु **अस्मान्** **प्र** **अव** प्रकर्षेण रक्ष । न केवलं पृतनासु किंतु **विक्षु** सर्वासु प्रजास्वस्मान् **प्र** अव प्ररक्ष ॥ ॥१३॥