+++
title = "003"
devataa = "इन्द्रः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


हे **इन्द्र** त्वया नियम्यमानः पीयमानो वा अयम् **इन्दुः** सोमः **अद्युतः** अद्योतमानान् **अक्तून्** । अक्तुरिति रात्रिनाम । अत्र च तत्संबन्धात् पक्षमासादयो लक्ष्यन्ते । पक्षमासादीन् तथा **दोषा** रात्रिं **वस्तोः** दिवसं **शरदः** संवत्सरांश्च **वि** द्योतयत् व्यदीपयत्। कुत इत्यत आह । **नू** **चित्** पुरा देवाः **इमं** सोमं चन्द्रात्मना नभसि वर्तमानम् **अह्नां** दिवसानां **केतुं** प्रज्ञापकं यस्मात् **अदधुः** व्यदधुः अकुर्वन् तस्मादनेन पक्षमासादयः सर्वे प्रकाश्यन्ते । चन्द्रगत्यधीनत्वात्तिथिविभागानाम् । अपि चायं सोमः **उषसः** उषःकालान् **शुचिजन्मनः** आत्मीयेन तेजसा शुद्धोदयान् **चकार** करोति ॥