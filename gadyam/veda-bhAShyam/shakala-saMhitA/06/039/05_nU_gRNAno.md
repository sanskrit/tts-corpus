+++
title = "005"
devataa = "इन्द्रः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


हे **प्रत्न** पुरातन **राजन्** राजमानेन्द्र **गृणानः** स्तूयमानस्त्वं **वसुदेयाय** वसूनि धनानि त्वया देयानि यस्मै तादृशाय **गृणते** स्तुवते **पूर्वीः** बह्वीः **इषः** अन्नानि **नु** क्षिप्रं **पिन्व** सिञ्च प्रयच्छेत्यर्थः । किंच **ऋचसे** अर्चयित्रे स्तोत्रे **अपः** वृष्टिलक्षणान्युदकानि **ओषधीः** व्रीह्यादीन् **अविषा** विषरहितानि रक्षकाणि वा **वनानि** वृक्षजातानि चूतपनसादीनि **गा** **अर्वतः** अश्वान् **नॄन्** मनुष्यांश्च कर्मकरान् **रिरीहि** देहि ॥ ॥ ११ ॥