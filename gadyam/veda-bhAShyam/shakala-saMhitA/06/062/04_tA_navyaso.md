+++
title = "004"
devataa = "अश्विनौ"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


**ता** तावश्विनौ **युयुजानसप्ती** रथे युज्यमानाश्वौ **शुभं** शोभनं **पृक्षम्** अन्नम् । ‘पयः पृक्षः' इत्यन्ननामसु पाठात् । **इषं** पुष्टिम् **ऊर्जं** रसं च **वहन्ता** वहन्तौ **नव्यसः** नवतरस्य **जरमाणस्य** स्तुतिं कुर्वतः **मन्म** मननीयं स्तोत्रम् **उप** **भूषतः** उपगच्छतः । यद्वा । स्तोत्रसमीपे भवतः । किंच **युवाना** नित्यतरुणौ तौ **होता** देवानामाह्वाता **अध्रुक्** अद्रोग्धा प्रियः  **प्रत्नः** पुराणोऽग्निः **यक्षत्** यजतु ॥