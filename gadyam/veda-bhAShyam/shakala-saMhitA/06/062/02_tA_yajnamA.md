+++
title = "002"
devataa = "अश्विनौ"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


किंच **ता** तौ प्रसिद्धावश्विनौ **यज्ञम्** अस्मदीयं यागम् **आ** **चक्रमाणा** अभिचक्रमाणौ **शुचिभिः** निर्मलैः **रजोभिः** स्वीयैस्तेजोभिः। ‘रजो रजतेर्ज्योती रज उच्यते' (निरु. ४. १९) इति यास्केनोक्तत्वात् । **रथस्य** स्वकीयस्य रथस्य **भानुं** दीप्तिं **रुरुचुः** रोचयेते । अपि च **पुरु** बहूनि **वरांसि** तमोनिवारकाणि तेजांसि **अमिता** अपरिमितानि **मिमाना** निर्मिमाणौ **अपः** उद्दिश्य **धन्वानि** मरुप्रदेशान् **अज्रान्** स्वकीयानश्वान् **अति** **याथः** अतिक्रामयथः ॥