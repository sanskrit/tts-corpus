+++
title = "001"
devataa = "अश्विनौ"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


**दिवः** द्युलोकस्य **नरा** नेतारौ **अस्य** भुवनस्य **प्रसन्ता** प्रसन्तौ प्रभवन्तावीश्वरौ **अश्विना** अश्विनौ अश्वैरन्वितौ **स्तुषे** प्रगीतमन्त्रसाध्यैः स्तोत्रैः स्तोतुम् **अर्कैः** अप्रगीतमन्त्रसाध्यैः शस्त्रैः **जरमाणः** स्तुतिं कुर्वन् **हुवे** आह्वयामि । कीदृशावित्यपेक्षायाम् । **या** यौ **सद्यः** एव **उस्रा** शत्रूणां निवारकौ **व्युषि** व्युष्टौ निशायाः समाप्तौ **ज्मः** पृथिव्याः **अन्तान्** पर्यन्तान् **उरु** उरूणि **वरांसि** रूपस्यावरकाणि तमांसि च **परि** परितः **युयूषतः** पृथक्कुरुतः । अथवा वरांसि तेजांसि तमोनिवारणात् परि युयूषतः विस्तारयतः ॥