+++
title = "003"
devataa = "इन्द्रः"
RShiH = "शुनहोत्रः"
ChandaH = "त्रिष्टुप्"

+++


हे **इन्द्र** **त्वं** **तान्** **उभयान्** वक्ष्यमाणान् उभयविधान् **अमित्रान्** शत्रून् **वधीः** अहिंसीः । के त उभयविधाः । **दासा** उपक्षपयितॄन् कर्मविरोधिनो वलप्रभृतीनसुरान् ॥ ‘सुपां सुलुक्' इति शस आकारः ॥ **आर्या** आर्याणि कर्मानुष्ठातृत्वेन श्रेष्ठानि **वृत्राणि** आवरकाणि विश्वरूपादीनि **च** तान् उभयविधान् हे **शूर** त्वं हतवानित्यर्थः । **नृणां** नेतॄणां मध्ये **नृतम** अतिशयेन नेतर्हे इन्द्र **पृत्सु** संग्रामेषु **सुधितेभिः** सुष्ठु निहितैः **अत्कैः** आत्मीयैरायुधैः **आ** **दर्षि** अन्यानपि शत्रूनादृणासि विदारयसि । तत्र दृष्टान्तः । **वनेव** वनानीव । यथा वृक्षजातानि कुठारादिभिश्छिनत्ति तद्वत् ॥