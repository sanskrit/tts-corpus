+++
title = "002"
devataa = "इन्द्रः"
RShiH = "शुनहोत्रः"
ChandaH = "त्रिष्टुप्"

+++


हे **इन्द्र** **त्वां** **हि** त्वामेव **विवाचः** विविधाः स्तुतिरूपा वाचो येषां तादृशाः **चर्षणयः** मनुष्याः **शूरसातौ** शूरैः संभजनीये संग्रामे **अवसे** रक्षणार्थं **हवन्ते** आह्वयन्ति । किंच **त्वं** **विप्रेभिः** विप्रैर्मेधाविभिरङ्गिरोभिः सार्धं **पणीन्** । वलस्यानुचरा असुराः पणयः । तान् **वि** **अशायः** विशेषेणाशाययः । हतवानित्यर्थः । अतः **त्वोत** **इत्** त्वयोतो रक्षित एव **सनिता** संभक्ता पुरुषः **वाजम्** अन्नम् **अर्वा** अभिगन्ता भवति ॥