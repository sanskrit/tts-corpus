+++
title = "002"
devataa = "अग्निः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


यः **पावकः** पावयिता शोधयिता । पुनातेर् ण्यन्तात् ण्वुलि णिलोपे उदात्तनिवृत्तिस्वरेणान्तोन्दात्तत्वम् ।  
**पुरुतमः** बहुतमः सर्वात्मकत्वात् । छान्दसं प्रत्ययाद्युदात्तत्वम् । यद्वा - पुरूणां पूरणः । छान्दसस्तमप्प्रत्ययः । पुरूणि बहूनि पृथूनि विस्तीर्णानि पुरोडाशादीनि हवींषि **भर्वन्** भक्षयन् । **भर्व** हिंसायाम् । **अनुयात्य्** अनुक्रमेण गच्छति यजमानगृहान् ।  
**स** खल्व् अयम् अग्निर् हविःप्रियो ऽस्माभिः हविषाराध्यत इत्यर्थः, तस्मादयमस्मच्छत्रून्विनाशयत्विति भावः ।

अधुना तस्यैव हवींषि भुञ्जानस्य गुणानाह - **श्वितानः** दीप्यमानः । श्विता वर्णे अनुदात्तेत्, ताच्छीलिकश् चानश्, लसार्वधातुकानुदात्तत्वाभावात् 'चितः' इत्यन्तोदात्तत्वम्, 'बहुलं छन्दसि' इति शपो लुक् ।  

**तन्यतुः** तनिता विस्तारयिता सिद्धीनां दीप्तीनां वा । 'ऋतन्याञ्चि' इत्यादिना तनोतेर्यतुच्प्रत्ययः । 

**रोचनस्थाः** रोचनेषु दीप्तिमत्स्थानेषु स्थितः । 'अनुदात्तेतश्च हलादेः' इति रोचतेर्युच्प्रत्ययः । रोचनेषु तिष्ठतीति वा तिष्ठतेः क्विप्, कृदुत्तरपदप्रकृतिस्वरत्वम् । अजरेभिर्जरारहितैः अक्षीणैः । 'नञोजरमरमित्रमृताः' इत्युत्तरपदाद्युदात्तत्वं, 'बहुलं छन्दसि' इत्यैसभावः । नानदद्भिरत्यर्थं नदद्बिः स्तुवद्भिः ऋत्विग्भिः यजमानगणैर्वा परिवृतः । यङ्लुगन्ताच्छतरि 'अभ्यस्तानामादिः' इत्याद्युदात्तत्वम् । 

**यविष्ठः** युवतमः सोयमेवंविधोस्मदीयेन हविषा तृप्तोस्मच्छत्रून्विनाशयत्विति शेषः ॥

**सः** अग्निः **श्वितानः** श्वेतमानः श्वेतवर्णो वर्तते । **तन्यतुः** शब्दकारी **रोचनस्थाः**। रोचन्ते अस्मिन् ग्रहनक्षत्रादीनीति रोचनम् अन्तरिक्षम् । तत्र स्थितः **अजरेभिः** जरारहितैः **नानदद्भिः** अत्यर्थं शब्दं कुर्वद्भिर् मरुद्भिर् युक्तो रश्मिभिर् वा **यविष्ठः** युवतमः । **यः** **पावकः** शोधकः **अग्निः** **पुरुतमः** अतिशयेन प्रभूतः सन् **पुरूणि** बहूनि **पृथूनि** स्थूलानि काष्ठानि **भर्वन्** भक्षयन् **अनुयाति** अनुगच्छति स इत्थमित्थं वर्तत इति पूर्वत्र संबन्धः ॥