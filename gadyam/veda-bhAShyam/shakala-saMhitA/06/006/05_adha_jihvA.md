+++
title = "005"
devataa = "अग्निः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


**अध** अपि च **वृष्णः** वर्षितुरग्नेः **जिह्वा** ज्वाला **प्र** **पापतीति** प्रकर्षेण पुनःपुनः पतति गच्छति । तत्र दृष्टान्तः । **गोषुयुधो** **नाशनिः** **सृजाना** । असुरैरपहृतास गोषु युध्यन्निन्द्रो गोषुयुत् । तस्मात् सृज्यमानाशनिर्वज्र इव । तथा **शूरस्येव** शौर्योपेतस्य नरस्य **प्रसितिः** प्रबन्धनं यथान्यैः दुःसहमेवम् **अग्नेः** **क्षातिः** ज्वाला सोढुमशक्येत्यर्थः । क्षीयन्ते दह्यन्तेऽस्यामोषधवनस्पतय इति क्षायतेरधिकरणे क्तिन् । अपि च **दुर्वर्तुः** दुर्वारोऽन्यैर्वारयितुमशक्यः **भीमः** भयंकरोऽग्निः **वनानि** **दयते** दहति । दयतिरत्र दहतिकर्मा ॥।