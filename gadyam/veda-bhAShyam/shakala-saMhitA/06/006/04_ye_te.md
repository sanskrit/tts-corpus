+++
title = "004"
devataa = "अग्निः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


हे **शुचिष्मः** दीप्तिमन्नग्ने **ते** तव **शुक्रासः** शुभ्राः **ये** **शुचयः** दीप्तयः **क्षां** पृथिवीं भूमिं **वपन्ति** मुण्डयन्ति । केशस्थानीयानोषधिवनस्पतीन् दहन्तीत्यर्थः । ‘ अग्निर्ह दाति रोमा पृथिव्याः' (ऋ. सं. १. ६५. ४ ) इति निगमान्तरम् । ते रश्मयः **विषितासः** विमुक्ताः **अश्वाः** इव इतस्ततो गच्छन्तीति शेषः । **अध** अस्मिन् काले **ते** त्वदीयः **भ्रमः** भ्रमणशीलो ज्वालासमूहः **पृश्नेः** नानारूपाया भूमेः **अधि** उपरि **सानु** समुच्छ्रितं देशं पर्वताग्रादिकं प्रति **यातयमानः** स्वकीयमग्रं व्यापारयन् **उर्विया** उरु बहुलं **वि** **भाति** विशेषेण प्रकाशते ॥