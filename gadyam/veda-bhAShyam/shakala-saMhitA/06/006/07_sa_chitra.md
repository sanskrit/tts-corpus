+++
title = "007"
devataa = "अग्निः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


हे **चित्र** चायनीय हे **चित्रक्षेत्र** विचित्रबल चायनीयधन वा हे **चन्द्र** आह्लादकाग्ने **सः** तादृशस्त्वं **चन्द्राभिः** आह्लादयित्रीभिः स्तुतिभिः **गृणते** स्तुवते । वचनव्यत्ययः । स्तुवद्भ्यः **अस्मे** अस्मभ्यं दातुं **रयिं** धनं **युवस्व** पृथक् कुरु । कीदृशं रयिम् । **चित्रं** चायनीयं **चितयन्तं** ज्ञापयन्तम् । धनेन हि पुरुषः प्रख्यायते। **चित्रतमम्** अतिशयेनाश्चर्यभूतं **वयोधां** वयसोऽन्नस्य धातारं प्रदातारं **चन्द्रम्** आह्लादकं **पुरुवीरं** पुरुभिर्बहुभिर्वीरैः पुत्रपौत्रादिभिर्युक्तं **बृहन्तं** महान्तम् । ईदृशं धनमस्मभ्यं प्रयच्छेत्यर्थः ॥ ॥ ८ ॥