+++
title = "002"
devataa = "पूषा"
RShiH = "भरद्वाजो बार्हस्पत्यः"
ChandaH = "जगती"

+++


**अजाश्वः** छागवाहनः **पशुपाः** पशूनां पालयिता **वाजपस्त्यः** । वाजा अन्नानि पस्त्ये गृहे यस्य तादृशः । **धियंजिन्वः**। धियः स्तोतारः कर्माणि वा । तेषां प्रीणयिता **विश्वे** विश्वस्मिन् सर्वस्मिन् **भुवने** लोके **अर्पितः** प्रजापतिना पोषकत्वेन स्थापितः। अत एवंभूतः **पूषा** पोषको **देवः** **अष्ट्राम्** आरां स्वहस्तगतां **शिथिरां** शिथिलां सतीम् **उद्वरीवृजत्** उद्यच्छन् **भुवना** भुवनानि सर्वान् लोकान् भूतजातानि वा **संचक्षाणः** संपश्यन् सूर्यात्मना प्रकाशयन् **ईयते** नभसि गच्छति ॥