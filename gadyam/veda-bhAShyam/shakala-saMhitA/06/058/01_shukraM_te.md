+++
title = "001"
devataa = "पूषा"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


हे पूषन् **ते** तव **शुक्रं** शुक्लवर्णम् **अन्यत्** एकम् अहर्भवति वासरात्मकम् । तथा **ते** तव संबन्धि **यजतम्** । यजिरत्र संगतिकरणे वर्तते । यजनीयं प्रकाशेन संगमनीयं स्वतः कृष्णवर्णम् **अन्यत्** एकम् अहर्भवति रात्र्याख्यम् । इत्थं **विषुरूपे** शुक्लकृष्णतया नानारूपे **अहनी** तव महिम्ना निष्पद्यते । यद्वा । हे पूषन् त्वदीयमन्यदेकं रूपं शुक्रं निर्मलं दिवसस्योत्पादकम् । त्वदीयमन्यदेकं रूपं यजतं केवलं यजनीयं न प्रकाशकं रात्रेरुत्पादकम् । अत एव विषुरूपे विषमरूपे अहनी अहश्च रात्रिश्च भवतः । अहोरात्रयोर्निर्माणे सूर्य एव कर्ता कथमस्य प्रसक्तिरिति तत्राह । **द्यौरिवासि** । यथा द्यौरादित्यः प्रकाशयिता तथा त्वं प्रकाशकोऽसि । कुत इत्यत आह । हे **स्वधावः** अन्नवन् **पूषन्** **विश्वाः** सर्वाः **मायाः** प्रज्ञा: **हि** यस्मात् कारणात् **अवसि** रक्षसि अतः कारणात् त्वं सूर्य इव भवसीत्यर्थः । तादृशस्य **ते** तव **भद्रा** कल्याणी **रातिः** दानम् **इह** अस्मासु **अस्तु** भवतु । यास्कस्त्वाह ‘ शुक्रं ते अन्यल्लोहितं ते अन्यद्यज्ञियं ते अन्यदयज्ञियं ते अन्यत् इति वा विषमरूपे अहनी कर्मणा द्यौरिव चासि । सर्वाणि च प्रज्ञानान्यवस्यन्नवन् ' ( निरु. १२. १७) इति ॥