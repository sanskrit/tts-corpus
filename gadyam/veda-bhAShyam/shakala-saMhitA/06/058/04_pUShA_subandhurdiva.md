+++
title = "004"
devataa = "पूषा"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


**पूषा** पोषको देवः **दिव** **आ** द्युलोकस्य च **पृथिव्याः** च **सुबन्धुः** शोभनो बन्धुर्भवति । तथा **इळस्पतिः** इळाया अन्नस्य पतिः **मघवा** । मघमिति धननाम् । तद्वान् । यद्वा । मंहतेर्दानकर्मणो भावसाधनो मघशब्दः । दानवान् **दस्मवर्चाः** । वर्च इति रूपनाम । दस्मं दर्शनीयं वर्चो यस्य तादृशः । **यं** पूषणं **देवासः** सर्वे देवाः **सूर्यायै** सूर्यस्य पत्न्यै यद्वा सावित्र्यै सूर्याख्यायै अश्विनोर्वरणाय **अददुः** दत्तवन्तः । पुत्रः पितराववृणीत पूषा' ( ऋ. सं. १०. ८५. १४ ) इति हि श्रूयते । कीदृशं पूषणम् । **कामेन** पश्वादिविषयेण **कृतं** स्तोतृभिर्वशीकृतं **तवसं** बलवन्तं प्रवृद्धं वा **स्वञ्चं** स्वञ्चनं सुष्ठु गच्छन्तम् । एवंविधं यं पूषणमददुः स पूषा सुबन्धुरित्यन्वयः ॥ ॥ २४ ॥