+++
title = "009"
devataa = "इन्द्राग्नी"
RShiH = "भरद्वाजो बार्हस्पत्यः"
ChandaH = "अनुष्टुप्"

+++


हे **इन्द्राग्नी** **युवोः** युवयोः **दिव्यानि** दिवि भवानि **पार्थिवा** पृथिव्यां भवानि लोकद्वयसंबन्धीनि **वसु** वसूनि **अपि** हितानि युवयोरेव वर्तन्ते । अतः कारणात् **इह** अस्मिन् यज्ञे **नः** अस्मभ्यं **रयिं** धनम् **आ** अभि **प्र** यच्छतम् । कीदृशं रयिम् । **विश्वायुपोषसम्** । आयव इति मनुष्यनाम । सर्वेषां मनुष्याणां पोषणाय पर्याप्तम् । यद्वा । सर्वस्यायुषः पोषणे शक्तम् । छान्दसो वर्णलोपः॥