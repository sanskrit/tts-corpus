+++
title = "006"
devataa = "इन्द्राग्नी"
RShiH = "भरद्वाजो बार्हस्पत्यः"
ChandaH = "बृहती"

+++


हे **इन्द्राग्नी** **अपात्** पादरहिता **इयम्** उषाः **पद्वतीभ्यः** पादयुक्ताभ्यः सुप्ताभ्यः प्रजाभ्यः **पूर्वा** प्रथमभाविनी सती **आगात्** आगच्छति । तथा प्राणिनां **शिरः** **हित्वी** प्रेरयित्री। यद्वा । शिरो हित्वा त्यक्त्वा स्वयमशिरस्का सती । **जिह्वया** प्राणिस्थया तदीयेन वागिन्द्रियेण **वावदत्** भृशं शब्दं कुर्वती **चरत्** । एवं चरन्ती उषाः **त्रिंशत्** पदानि अवयवभूतान् त्रिंशन्मुहूर्तान् **न्यक्रमीत्** एकेन दिवसेनातिक्रामति । एतच्च युवयोः कर्म । तत् को जानीयादिति पूर्वत्रान्वयः ॥