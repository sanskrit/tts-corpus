+++
title = "004"
devataa = "अग्निः"
RShiH = "शंयुर्बार्हस्पत्यः (तृणपाणिः)"
ChandaH = "सतो बृहती"

+++


हे **अग्ने** त्वं **महः** महतः **देवान्** **यजसि** । यजमानानां यज्ञे हविर्भिः पूजयसि । अतोऽस्माकमपि यज्ञे **आनुषक्** अनुषक्तं संततं यथा भवति तथा **यक्षि** तान् देवान् यज । तदर्थं **तव** **क्रत्वा** प्रज्ञया **उत** अपि च **दंसना** कर्मणा च । **सीम्** इति परिग्रहार्थीयः । तान् सर्वान् देवान् **अर्वाचः** अस्मदभिमुखान् **कृणुहि** कुरु **अवसे** अस्मद्रक्षणार्थम् । तथा **वाजा** वाजान् हविर्लक्षणान्यन्नानि **रास्व** । तेभ्यो देवेभ्यो देहि । **उत** अपि च त्वमपि **वंस्व** । तुभ्यं प्रत्तानि हवींषि संभजस्व ॥