+++
title = "006"
devataa = "अग्निः"
RShiH = "शंयुर्बार्हस्पत्यः (तृणपाणिः)"
ChandaH = "महासतो बृहती"

+++


**यः** अग्निः **भानुना** दीप्त्या **उभे** **रोदसी** द्यावापृथिव्यौ **आ** **पप्रौ** आपूरयति सः **धूमेन** **दिवि** अन्तरिक्षे **धावते** गच्छति । धूमो हि मेघात्मना परिणतः सन् अन्तरिक्षे गच्छति । कार्यकारणयोरभेदविवक्षया तद्गमनमग्नावुपचर्यते । अपि चायम् **अरुषः** आरोचमानः **वृषा** वर्षिता कामानामेवंगुणकोऽग्निः **श्यावासु** श्याववर्णासु कृष्णासु **ऊर्म्यासु** । रात्रिनामैतत् । निशासु **तमः** अन्धकारं तिरस्कृत्य **आ** समन्तात् **ददृशे** दृश्यते । **श्यावाः** श्याववर्णा रात्रीश्च **आ** तिष्ठति । **अरुषो** **वृषा** इति पुनरुक्तिरादरार्था पादपूरणार्था वा॥