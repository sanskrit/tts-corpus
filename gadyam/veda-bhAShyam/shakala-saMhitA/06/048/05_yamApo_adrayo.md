+++
title = "005"
devataa = "अग्निः"
RShiH = "शंयुर्बार्हस्पत्यः (तृणपाणिः)"
ChandaH = "बृहती"

+++


**आपः** वसतीवर्याख्याः **अद्रयः** ग्रावाणः **वना** वनानि काष्ठानि च **ऋतस्य** यज्ञस्योदकस्य वा **गर्भं** गर्भवदन्तर्वर्तमानं **यम्** अग्निं **पिप्रति** पूरयन्ति । यद्वा । आपः समुद्रिया अद्रयो मेघा वनान्यरण्यानि च ऋतस्य गर्भं वाडववैद्युतदावरूपेण वर्तमानं यमग्निं पिप्रति पूरयन्ति । **यः** चाग्निः **नृभिः** नेतृभिर्ऋत्विग्भिः **सहसा** बलेन **मथितः** सन् **पृथिव्या** **अधि** भूमेरुपरि **सानवि** समुच्छ्रिते उत्कृष्टे देवयजनदेशे **जायते** प्रादुर्भवति स त्वं वंस्वेत्यन्वयः । यद्वा । ‘ यः पप्रौ' इत्यनया संबन्धः ॥ ॥ १ ॥