+++
title = "011"
devataa = "मरुतः"
RShiH = "शंयुर्बार्हस्पत्यः (तृणपाणिः)"
ChandaH = "ककुप्"

+++


हे **सखायः** समानख्याना अध्वर्यवः **सबर्दुघाम्** । सबरिति पयसो नाम । अमरणहेतुभूतस्य पयसो दोग्ध्रीं **धेनुं** गाम् **आ** **अजध्वम्** अभिगच्छत । प्राप्नुत । केन साधनेन । **नव्यसा** नवीयसा नवतरेण **वचः** वचसाह्वानरूपेण शब्देन । तदनन्तरम् **अनपस्फुराम्** । स्फुरतिर्वधकर्मा । अनपबाध्यां तां धेनुम् **उप** **सृजध्वम्** । वत्सेनोपसृष्टां कुरुत । मरुद्देवत्यत्वात् मरुतां यागाय पयो दोग्धुमिति शेषः । अथवा मरुतां माता पृश्न्याख्या माध्यमिका वाक् धेनुः । हे सखायः स्तोतारः सबर्दुघां मरुज्जनहेतुभूतस्य पयसो दोग्ध्रीं धेनुं पृश्निं नव्यसा नवतरेण वचसा स्तोत्रेणोपाजध्वम् उपागच्छत । अनपस्फुरामनपबाधनीयां तां सृजध्वम् । बन्धनात् विसृजत । मुञ्चत । ईदृशी महती धेनुर्मरुतां माता किमु वक्तव्यं तेषां माहात्म्यमिति मरुत्स्तुतिः ॥