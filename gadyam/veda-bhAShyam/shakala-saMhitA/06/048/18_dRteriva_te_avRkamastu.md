+++
title = "018"
devataa = "पूषा"
RShiH = "शंयुर्बार्हस्पत्यः (तृणपाणिः)"
ChandaH = "पुरउष्णिक्"

+++


हे पूषन् **ते** तव **सख्यं** सखित्वम् **अवृकं** बाधकरहितं सर्वदा ऐकरूप्येण वर्तमानमस्माकम् **अस्तु** सर्वदा भवतु । **दृतेरिव** । यथा दृतेस्त्वदीयं सख्यमविच्छिन्नं तद्वत् । कीदृशो दृतिः । **अच्छिद्रस्य** छिद्ररहितस्य संश्लिष्टस्य **दधन्वतः** दधिमतः **सुपूर्णस्य** दध्ना सुष्ठु पूरितस्य । पुनर्दधन्वत इति दध्नोऽधिकत्वद्योतनार्थः । ईदृशो दृतिः सर्वदा पूष्णो रथे वर्तते । स इव वयमपि तव सखायो भवेमेत्यृषिराशास्ते ॥