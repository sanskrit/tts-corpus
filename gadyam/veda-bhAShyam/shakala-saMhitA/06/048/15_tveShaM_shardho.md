+++
title = "015"
devataa = "मरुतो लिङ्गोक्तदेवता वा"
RShiH = "शंयुर्बार्हस्पत्यः (तृणपाणिः)"
ChandaH = "अतिजगती"

+++


नेति संप्रत्यर्थे । **न** संप्रति इदानीं **त्वेषं** दीप्तं **तुविष्वणि** बहुस्वनम् **अनर्वाणम्** अप्रत्यृतं शत्रुभिरनभिगतं **पूषणं** पोषकं **मारुतं** मरुत्संघरूपमीदृशं **शर्धः** बलं स्तौमीति शेषः । स च मरुद्गणः **यथा** येन प्रकारेण **शता** शतसंख्याकानि धनानि **सं** सहैव **चर्षणिभ्यः** मनुष्येभ्योऽस्मभ्यं **कारिषत्** कुर्यात् । आकारः समुच्चये । यथा वा **सहस्रा** सहस्रसंख्याकानि धनानि च **सं** सहैव कारिषत् कुर्यात् तथा स्तौमीति पूर्वत्रान्वयः । अपि च स मरुद्गणः **गूळ्हा** गूढानि संवृतानि **वसु** वसूनि धनानि **आविः** **करत्** अस्मभ्यमाविष्करोतु । तथा **वसु** वसूनि धनानि **सुवेदा** सुलभानि च **नः** अस्माकं **करत्** करोतु । यदा तु लिङ्गादियं पौष्णी तदा मारुतं शर्ध इव त्वेषं पूषणं पोषकमेतत्संज्ञं देवं स्तौमीति योजनीयम् ॥