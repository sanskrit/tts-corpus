+++
title = "020"
devataa = "मरुतः"
RShiH = "शंयुर्बार्हस्पत्यः (तृणपाणिः)"
ChandaH = "बृहती"

+++


हे **धूतयः** कम्पयितारः **प्रयज्यवः** प्रकर्षेण यष्टव्याः **मरुतः** सा **सूनृता** प्रियसत्यात्मिका माध्यमिका युष्मदीया वाक् **प्रणीतिरस्तु** । अस्मदर्थं धनानां प्रणेत्री भवतु । **देवस्य** **वा** **मर्त्यस्य** मनुष्यस्य **वा** **ईजानस्य** इष्टवतः उभयविधस्य पुरुषस्य **वामी** प्रशस्ता या वाक् **वामस्य** वननीयस्य धनस्य प्रणीतिः प्रणेत्री सा सूनृतेत्यन्वयः। प्रणीतिरस्त्वस्मदर्थम् ॥