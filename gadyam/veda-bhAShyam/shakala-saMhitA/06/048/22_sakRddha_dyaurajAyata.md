+++
title = "022"
devataa = "पृश्निर्द्यावाभूमी वा"
RShiH = "शंयुर्बार्हस्पत्यः (तृणपाणिः)"
ChandaH = "अनुष्टुप्"

+++


**सकृद्ध** सकृदेव **द्यौरजायत** उदपद्यत । सकृदुत्पन्नैव स्थिता भवति । न पुनस्तस्यां नष्टायामन्या तत्सदृशी द्यौर्जायते । **भूमिः** च **सकृत्** एव **अजायत** । पृश्न्याः मरुतां मातुर्गोः **पयः** च **सकृत्** एकवारमेव **दुग्धं** यस्मात् पयसो मरुतो जज्ञिरे । ‘ पृश्नियै वै पयसो मरुतो जाताः' (तै. सं. २. २. ११. ४ ) इति तैत्तिरीयकम् । यथा द्यावापृथिव्यौ सकृदेवोत्पद्येते एवं पृश्निरपि सकृद्दुग्धेनैव पयसा मरुतोऽजीजनत् । **तत्** ततः परम् **अन्यः** पदार्थः **नानु** **जायते** तत्सदृशो नोत्पद्यते ॥ ॥ ४ ॥