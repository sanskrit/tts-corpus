+++
title = "002"
devataa = "इन्द्रः"
RShiH = "भरद्वाजो बार्हस्पत्यः"
ChandaH = "अनुष्टुप्"

+++


हे अध्वर्यवः **सोमेभिः** सोमैः करणभूतैः **सोमपातमम्** अतिशयेन सोमस्य पातारम् **एनम्** इन्द्रम् **आ** अभिमुखं **प्रत्येतन** प्रतिगच्छत । **ईम्** इति निपातोऽनर्थकः । कीदृशमिन्द्रम् । **अमत्रेभिः** अमत्रैः सोमपात्रैर्ग्रहचमसादिभिः **ऋजीषिणम्** । ऋजीषं शत्रूणामुपार्जकं बलम् । तद्वन्तम् । यद्वा। ऋजीषिणमित्युत्तरत्र संबन्धनीयम् । **सुतेभिः** अभिषुतैः **इन्दुभिः** सोमैर्ऋजीषिणम् । गतसारः सोम ऋजीषः। तद्वन्तम् । अथवा अमत्रेभिरमत्रैरमात्रैः अपरिमितैरभिषुतैः सोमैर्ऋजीषिणम् ॥ ऋजेर्गत्यर्थाद्भावसाधन ऋजीषशब्दः । ततो मत्वर्थीय इनिः ॥ संगतमित्यर्थः । एवंविधमिन्द्रं प्रतिगच्छतेत्यन्वयः । अन्य आह । अमत्रेभिर्ग्रहचमसादिगतैरभिषुतैः सोमैर्ऋजीषिणं बलवन्तमेनमिन्द्रं प्रतिगच्छतेति ॥