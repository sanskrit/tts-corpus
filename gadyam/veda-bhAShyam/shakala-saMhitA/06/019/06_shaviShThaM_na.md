+++
title = "006"
devataa = "इन्द्रः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


हे **शूर** विक्रान्तेन्द्र **शविष्ठं** बलवत्तमं **शवः** बलं **नः** अस्मभ्यम् **आ** **भर** आहर । हे **अभिभूते** शत्रूणामभिभावुकेन्द्र **उग्रम्** अप्रसह्यम् **ओजिष्ठम्** ओजस्वितमम् **ओजः** दीप्तिमस्मभ्यमा भर । **विश्वा** विश्वानि सर्वाणि **वृष्ण्या** वृष्ण्यानि सेचनसमर्थानि **द्युम्ना** द्युम्नानि द्योतमानानि यानि धनानि **मानुषाणां** मनुष्याणां भोग्यतया कल्पितानि हे **हरिवः** हरिवन्निन्द्र तानि धनानि **मादयध्यै** अस्मान् मादयितुम् **अस्मभ्यं** **दाः** प्रयच्छ ॥