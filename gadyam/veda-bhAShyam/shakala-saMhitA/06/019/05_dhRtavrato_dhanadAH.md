+++
title = "005"
devataa = "इन्द्रः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


**स** **हि** स खलु इन्द्रः **धृतव्रतः** धृतकर्मा । **धनदाः** स एव धनप्रदः । कीदृशस्य धनस्येत्याकाङ्क्षायामुपसर्जनीभूतस्यापि धनस्य विशेषणे वामस्य वसुन इति । **वामस्य** वननीयस्य **वसुनः** श्रेष्ठस्य । यद्वा वसुनो धनस्य स्वामीति शेषः। **सोमवृद्धः** स एव सोमेन प्रवृद्धः । **पुरुक्षुः** बह्वन्नः स एव । **अस्मिन्** इन्द्रे एव **पथ्याः** स्तोतॄणां हितानि **रायः** धनानि **सं** **जग्मिरे** संगच्छन्ते । तत्र दृष्टान्तः । **सिन्धवः** नद्यः **समुद्रे** **न** यथा समुद्रे **यादमानाः** अभिगच्छन्त्यस्तद्वत् ॥ ॥ ७ ॥