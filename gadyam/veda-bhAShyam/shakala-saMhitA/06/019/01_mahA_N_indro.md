+++
title = "001"
devataa = "इन्द्रः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


**महान्** अयम् **इन्द्रः**  
यश् **चर्षणि-प्राः**, चर्षणयो मनुष्यास् - तेषां पूरयिता कामैः । **प्रा** पूरणे, 'आतो मनिन्क्वनिब्वनिपश्च' इति विच्प्रत्ययः । 

**नृवत्** मनुष्यवत्, यथा मनुष्या आराधयितॄन् कामैः पूरयन्ति तद्वत् ।  

यद्वा - **चर्षणीनां** चर्षणवताम् आचारवतां कामः पूरयिता ।  समन्तादित्यर्थे आकारः, सर्वत्र पूरयिता, तस्मान् **महान्** । 

यद्वा - **नृवत्** एकस्मिन्न् इव नरे  
समन्तात् सर्वेष्वपि लोकेषु चरणशीलानां पूरयिता, ततोयं **महान्** इति । चरेरनिप्रत्ययो बहुलवचनात्सुडागमः । 

यद्वा - 'कृषेरादेश्च चः' इति कृषेरेतद्रूपम् । आङापि कृष्यर्थो विशेष्यते । उदात्तश्रुतेश्चायमसमस्त एव कृष्यर्थं विशिनष्टि । हविःप्रदानादिना आकर्षवतां वशीकुर्वतां कामैः पूरयितेति । 

**उत** अपिच **द्विबर्हाः** द्वयोर् लोकयोर् बृंहितः प्रवृद्धस् तेजसा ऽस्मिन्न् अमुष्मिंश् च । ब्रहेरनिदितोसुन्प्रत्ययः, 'परादिश्छन्दसि बहुलम्' ।

पुनश्च विशेष्यते - **सहोभिर् बलैः अमिनः** अपरिच्छेदः । मानं मिनम् । मातेर् निष्ठा, छान्दसं निष्ठानत्वम् । तदस्य नास्तीत्यमिनः, न ह्यस्यैतादृग्बलमस्तीति निश्चेतुं शक्यते । 

यद्वा - **सहोभिरमिनः** सङ्गतः । अम गत्यादिषु, 'बहुलमन्यत्रापि' इतीनच्प्रत्ययः । 

इर्दृश इन्द्रो **वीर्याय** वीर्यार्थम् । यद्वा - कर्म वृत्र-वधादि - तदर्थम् । 

**अस्मद्र्यक् वावृधे** वर्धताम् । 'छन्दसि लुङ्लङ्लिटः' इति लिट्, तुजादित्वाद्दीर्घः । अस्मास्व् अञ्चतीत्य् **अस्मद्र्यक्** । 'विष्वग्देवयोश्च' इत्य् अद्र्यादेशः, क्रियाविशेषणत्वान् नपुंसकत्वम् । अस्माभिर्यजमानैर्दत्तानि हवींषि गृहीत्वा वर्धतामिति यावत् ।   

किञ्च - **कर्तृभिः** परिचरद्भिः अस्माभिर् यजमानैर् इन्द्रः उरुर्विस्तीर्णो बलेन, **पृथुः** प्रथितस् सर्वत्र यशसा, **सुकृतः** सुष्ठुकृतः वशीकृतश्च, **भूत्** भवतु । भवतेर्लुङि पूर्ववच्छपो लुक्, 'भूसुवोस्तिङि' इति गुणाभावः । यद्वा - कर्तृभिरस्माभिः सुकृतस्सम्यक्कृतोयमुरुः पृथुश्च भवतु । 'सुः पूजायाम्' इति कर्मप्रवचनीयत्वम् । 'स्वती पूजायाम्' इति प्रादिसमासः, तेन गतित्वाभावात् 'सूपमानात्कः' इत्युत्तरपदान्तोदात्तत्वाभावे अव्ययपूर्वपदप्रकृतिस्वरत्वमेव भवति ॥

**नृवत्** यथा नेता राजा भृत्यादीनां कामानां पूरयिता तद्वत् **चर्षणिप्राः** चर्षणीनां स्तोतृजनानां कामानां पूरकः **महान्** प्रभूतः **इन्द्रः** **आ** गच्छतु । आ इत्युपसर्गदर्शनात् गच्छत्वित्याख्यातस्याध्याहारः । **उत** अपि च **द्विबर्हाः** द्वयोर्लोकयोः परिवृढः **सहोभिः** शत्रुबलैः **अमिनः** अहिंसनीयः इन्द्रः **अस्मद्र्यक्**  अस्मदभिमुखं यथा भवति तथा **वीर्याय** वीरकर्मकरणाय **ववृधे** वर्धते । **उरुः** शरीरेण विस्तीर्णः **पृथुः** गुणैः प्रथितः **कर्तृभिः** यजमानैः **सुकृतः** **भूत्** सुष्ठु परिचरितो भवति ॥