+++
title = "007"
devataa = "गावः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


हे गावो यूयं **प्रजावतीः** प्रजावत्यो वत्साभिर्युक्ता भवतेति शेषः । **सुयवसं** शोभनतृणं **रिशन्तीः** रिशन्त्यो भक्षणार्थं हिंसन्त्यो भवत । **सुप्रपाणे** सुखेन पातव्ये तटाकादौ **शुद्धाः** निर्मलाः **अपः** उदकानि **पिबन्तीः** पिबन्त्यश्च भवत । **वः** युष्मान् **स्तेनः** तस्करः **मा** **ईशत** मेशिष्ट । ईश्वरो मा भूत् । तथापि **अघशंसः** व्याघ्रादिः शत्रुः **मा** ईशत । अपि च **वः** युष्मान् **रुद्रस्य** कलात्मकस्य परमेश्वरस्य **हेतिः** आयुधं च **परि** **वृज्याः** परिवृणक्तु । परिहरतु ॥