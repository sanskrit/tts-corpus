+++
title = "006"
devataa = "गावः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


हे **गावः** **यूयं** **मेदयथ** स्नेहयथ । आप्यायनं कुरुथेत्यर्थः । तथा **कृशं** **चित्** क्षीणमपि **अश्रीरं** **चित** अश्लीलमपि **सुप्रतीकं** शोभनाङ्गं **कृणुथ** कुरुथ । हे **भद्रवाचः** कल्याणध्वन्युपेता गावः अस्मदीयं **गृहं** **भद्रं** कल्याणं **कृणुथ** । गोभिरुपेतं कुरुथ । **सभासु** यागपरिषत्सु हे गावः युष्माकं **बृहत्** महत् **वयः** अन्नम् **उच्यते** । सर्वैर्दीयत इत्यर्थः ॥