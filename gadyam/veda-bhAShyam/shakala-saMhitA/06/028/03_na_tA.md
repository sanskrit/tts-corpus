+++
title = "003"
devataa = "गावः"
RShiH = "भरद्वाजो बार्हस्पत्यः"
ChandaH = "जगती"

+++


**ताः** गावः **न** **नशन्ति** । अस्मत्सकाशान्न नश्यन्तु । किंच **तस्करः** चोरोऽपि **न** **दभाति** । अस्मदीया गा न हिंस्यात् । तथा **आमित्रः** अमित्रस्य शत्रोः संबन्धि **व्यथिः** शस्त्रम् **आसाम्** इमा गाः **न** **आ** **दधर्षति** नाक्रामतु । **गोपतिः** एवंभूतानां गवां स्वामी यजमानः **याभिः** गोभिः **देवांश्च** इन्द्रादीनुद्दिश्य **यजते** यजनं करोति । या गा इन्द्रार्थं **ददाति** **च** प्रयच्छति **च** **ताभिः** तादृशीभिर्गोभिः **सह** **ज्योगित्** चिरकालमेव **सचते** संगच्छताम् ॥