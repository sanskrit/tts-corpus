+++
title = "002"
devataa = "इन्द्रो गावो वा"
RShiH = "भरद्वाजो बार्हस्पत्यः"
ChandaH = "जगती"

+++


**इन्द्रो** **यज्वने** यजनशीलाय **पृणते** **च** स्तुतिभिः प्रीणयित्रे च स्तोत्रे **शिक्षति** अपेक्षितं धनं ददाति । न केवलं सकृदेव दानम् अपि तु सर्वदैवेत्याह **उपेद्ददाति** उपेत्य सर्वदा ददात्येव । यज्वनः स्तोतुश्च **स्वं** स्वभूतं धनं **न** **मुषायति** कदाचिदपि नापहरति । अपि च **अस्य** उभयविधस्य **रयिं** धनमात्मना दत्तं **भूयोभूयः** पुनः पुनः **वर्धयन्** **इत्** वृद्धिं प्रापयन्नेव **देवयुं** देवमिन्द्रमात्मन इच्छन्तं तं जनम् **अभिन्ने** शत्रुभिरभेद्ये **खिल्ये**। खिलमप्रतिहतं स्थानम् । तदेव खिल्यम् । स्वार्थिको यत् । अन्यैर्गन्तुमशक्ये स्थले **नि** **दधाति** निक्षिपति । निवासयतीत्यर्थः ॥