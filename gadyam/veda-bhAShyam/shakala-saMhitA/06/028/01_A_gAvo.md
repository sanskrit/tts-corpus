+++
title = "001"
devataa = "गावः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


**गावः** **आ** **अग्मन्** । अस्मदीयं गृहमागच्छन्तु । **उत** अपि च **भद्रं** भजनीयं शुभम् **अक्रन्** कुर्वन्तु । तथा **गोष्ठे** अस्मदीये गवां स्थाने **सीदन्तु** उपविशन्तु । तदनन्तरम् **अस्मे** अस्मासु **रणयन्तु** रमन्ताम् । अपि च **इह** अस्मिन् गोष्ठे **पुरुरूपाः** नानावर्णा गावः **प्रजावतीः** प्रजावत्यः संततिसहिताः **पूर्वीः** बह्वयः **इन्द्राय** इन्द्रार्थम् **उषसः** उषःकालान् प्रति **दुहानाः** दोग्ध्र्यः **स्युः** भवेयुः ॥