+++
title = "007"
devataa = "अग्निः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


ऊत्यन्तः प्रथमः पादः ॥ हे **अग्ने तं कामम् अश्याम** अश्नुवीमहि, यद्-अर्थम् आत्मा तुभ्यं निवेदितः ।  
अशू व्याप्तौ, व्यत्ययेन परस्मैपदम्, 'बहुलं छन्दसि' इति शपो लुक्, यासुडादि ।  
**तवोती** तव रक्षया । अवतेः क्तिनि ज्वरत्वरादिना ऊठादेशः, 'ऊतियूतिजूति' इति क्तिन उदात्तत्वं निपात्यते, तृतीयैकवचनस्य 'सुपां सुलुक्' इति पूर्वसवर्णादेशः ।  

किञ्च - हे **रयिवः** रयिमन् । 'मतुवसोः' इति रुत्वम्, ' छन्दसीरः' इति मतोर्वत्वम् । **सुवीरं** रयिमश्याम प्राप्नुयाम शोभनाः वीराः पुत्रादयो यस्मिन्तं पुत्रपौत्रादिसमृद्धिहेतुं धनं प्राप्नुयाम । 'वीरवीर्यौ च' इत्युत्तरपदाद्युदात्तत्वम् ।  

किञ्च - **वाजयन्तः** वाजम् अन्नम् आत्मन इच्छन्तः । क्यचि 'न छन्दस्यपुत्रस्य' इतीत्वप्रतिषेधः । यदा वयं वाजं लिप्सामहे तदा वाजमन्नं आभिमुख्येनाश्नुवीमहि लिप्सेमहि । स्वरानवग्रहौ दुर्घतौ । यद्वा - वाजमाचक्षत इति णिच् । 

किञ्च - हे अजर जरारहित अजरमक्षयं द्युम्नं यशः ते त्वृत्प्रसादात् अश्याम बिभृयाम । 'नञो जरमरमित्रमृताः' इत्यजरशब्दे उत्तरपदाद्युदात्तत्वम् ॥

हे **अग्ने** **तव** संबन्धिन्या **ऊती** ऊत्या रक्षया **तं** **कामम्** **अश्याम** प्राप्नुयाम । तमेव कामं विवृणोति । हे **रयिवः** धनवन्नग्ने **सुवीरं** शोभनपुत्रादियुक्तं **रयिं** धनम् **अश्याम** प्राप्नुयाम । तथा **वाजयन्तः** वाजमन्नमात्मन इच्छन्तो वयं **वाजं** त्वया दत्तमन्नम् **अभि** आभिमुख्येन **अश्याम** प्राप्नुयाम । हे **अजर** जरारहिताग्ने **ते** त्वदीयम् **अजरं** जरारहितं **द्युम्नं** द्योतमानं यशश्च **अश्याम** प्राप्नुयाम ॥ ॥ ७ ॥
꣡