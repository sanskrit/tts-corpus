+++
title = "001"
devataa = "इन्द्रः"
RShiH = "सुहोत्रः"
ChandaH = "त्रिष्टुप्"

+++


हे **रयिपते** धनस्य पालक **इन्द्र** **एकः** प्रधानभूतस्त्वं **रयीणां** धनानां स्वामी **अभूः** भवसि । यद्वा । रयीणां रयिपत इति संबन्धः । एको रयिशब्दोऽनुवादो यथा 'गवामसि गोपतिरेक इन्द्र' (ऋ. सं. ७. ९८. ६) इति । तदानीमेको मुख्यस्त्वं भवसीति योजनीयम् । अपि च हे इन्द्र त्वं **हस्तयोः** आत्मीययोर्बाह्वोः **कृष्टीः** प्रजाः **आ** **अधिथाः** आधत्से। सर्वं जगत्तवाज्ञायां वर्तत इत्यर्थः । किंच **चर्षणयः** मनुष्याः **तोके** पुत्रे **अप्सु** उदकेषु **सूरे** शत्रूणां प्रेरके **तनये** पौत्रे चैतेषु निमित्तभूतेषु सत्सु **विवाचः** विशिष्टाः स्तुती: **वि** अवोचन्त विविधं ब्रुवन्ति ॥