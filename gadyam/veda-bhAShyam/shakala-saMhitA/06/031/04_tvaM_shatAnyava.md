+++
title = "004"
devataa = "इन्द्रः"
RShiH = "सुहोत्रः"
ChandaH = "शक्वरी"

+++


हे इन्द्र **त्वं** **शतानि** शतसंख्यानि **दस्योः** उपक्षपयितुरसुरस्य **शम्बरस्य** एतत्संज्ञस्य **पुरः** पुरी: **अप्रतीनि** । लिङ्गव्यत्ययः । केनाप्यप्रतिगताः **अव** **जघन्थ** अवाहन् । हे **शचीवः** प्रज्ञावन् हे **सुतक्रे** अभिषुतेन सोमेन क्रीतेन्द्र **यत्र** यस्मिन् काले **सुन्वते** सोमाभिषवं कुर्वते **दिवोदासाय** **शच्या** प्रज्ञया **अशिक्षः** धनानि प्रादाः **गृणते** स्तवते **भरद्वाजाय** च **वसूनि** प्रादाः तस्मिन् काले शाम्बरीः पुरोऽव जघन्थेत्यन्वयः ॥