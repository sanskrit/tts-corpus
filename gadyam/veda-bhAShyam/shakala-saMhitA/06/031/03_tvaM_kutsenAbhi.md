+++
title = "003"
devataa = "इन्द्रः"
RShiH = "सुहोत्रः"
ChandaH = "त्रिष्टुप्"

+++


हे **इन्द्र** **त्वं** **कुत्सेन** सह **अशुषं** शोषयितुमशक्यं प्रबलं **शुष्णं** सर्वस्य शोषकमेतत्संज्ञमसुरम् **अभि** **युध्य** अभ्ययुध्यः । कुत्सस्य साहाय्यार्थं तेनासुरेण सह युद्धं कृतवानसीत्यर्थः । तथा **गविष्टौ** । गावो बाणा इष्यन्ति गच्छन्तीति गविष्टिः संग्रामः। तस्मिन् **कुयवम्** एतत्संज्ञमसुरं च **दश** अदशः । हिंसितवानसि ॥ 'दंश दशने' इत्येतस्माच्छान्दसे लोटि रूपम् ॥ **अध** अपि च **प्रपित्वे** प्रपतने युद्धे **सूर्यस्य** **चक्रं** रथावयवभूतं **मुषायः** अमुष्णाः। तदाप्रभृति सूर्यस्य रथ एकचक्रोऽभूत् । तथा चाम्नातं--'सप्त युञ्जन्ति रथमेकचक्रम्' (ऋ. सं. १. १६४. २) इति । एतशाख्यस्य ऋषेः सूर्येण सह युद्धे तत्साहाय्यार्थमागत इन्द्रः सूर्यस्य चक्रमपहृतवान् इत्याख्यातम् । 'सूरश्चक्रं प्रवृहज्जात ओजसा' (ऋ. सं. १. १३०. ९) इति च निगमान्तरम् । अपि च **रपांसि** पापकारीणि रक्षःप्रभृतीनि **अविवेः** अस्माल्लोकादगमयः । अवधीरित्यर्थः ॥