+++
title = "001"
devataa = "पूषा"
RShiH = "भरद्वाजो बार्हस्पत्यः"
ChandaH = "गायत्री"

+++


हे पथस्पते मार्गस्य पालयितः । 'षष्ठ्याः पतिपुत्र' (पा.सू. 8.3.53) इत्यादिना विसर्जनीयस्य सकारः, 'सुबामन्त्रिते पराङ्गवत्स्वरे' (पा.सू. 2.1.2) इति षष्ठ्यन्तस्य पराङ्गवद्भावात् षष्ठ्यन्तामन्त्रितसमुदायो निहन्यते । हे पूषन् वयमु वयमेव त्वामयुज्महि योजयामः । 'छन्दसि लुङ्लङ्लिटः' (पा.सू. 3.4.6) इति लङ्, 'बहुळं छन्दसि' (पा.सू. 2.4.73) इति शपो लुक् । कमिव ? - रथं न रथमिव । उपरिष्टादुप(ा)चारत्वात् उपमानार्थो नशब्दः (नि. 1.4) । किमर्थं ? - धिये कर्मणे, कर्मसिध्यर्थम् । 'सावेकाचः' (पा.सू. 6.1.168) इति विभक्तेरुदात्तत्वम् । धीर्विशेष्यते - वाजसातये, वाजोऽन्नं स सन्यते लभ्यते अस्यामिति । अधिकरणार्थे क्तिनि, 'जनसनखनाम्' (पा.सू. 6.4.42) इत्यात्वम् । 'मन्क्तिन्व्याख्यानशयनासनस्थानयाजकादिक्रीताः' (पा.सू. 6.2.151) इत्युत्तरपदान्तोदात्तत्वं बाधित्वा दासीभारादित्वात् (पा.सू. 6.2.42) पूर्वपदप्रकृतिस्वरत्वम् । ईदृशकर्मसिद्ध्यर्थं त्वां योजयामः इति ॥

हे **पथस्पते** मार्गस्य पालयितः **पूषन्** **धिये** कर्मार्थं **वाजसातये** अन्नस्य लाभाय च **वयं** **रथं** **न** युद्धे रथमिव **त्वा** त्वाम् **अयुज्महि** युज्महि । अस्मदभिमुखं कुर्मः । **उ** इति पूरकः ॥