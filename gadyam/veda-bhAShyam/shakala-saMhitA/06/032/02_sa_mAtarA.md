+++
title = "002"
devataa = "इन्द्रः"
RShiH = "सुहोत्रः"
ChandaH = "त्रिष्टुप्"

+++


**सः** इन्द्रः **मातरा** मातरौ दिवं च पृथिवीं च **कवीनां** क्रान्तदर्शिनामङ्गिरसामर्थाय **सूर्येण** **अवासयत्** प्राकाशयत् । किं कुर्वन् । **अद्रिं** गवामदर्शनाय वलेन स्थापितं पर्वतं **रुजत्** भञ्जन् । यद्वा । कवीनाम् अङ्गिरसामिति तृतीयार्थे षष्ठी । अङ्गिरोभिः **गृणानः** स्तूयमान इति संबन्धः । अपि च **स्वाधीभिः** शोभनध्यानैः **ऋक्वभिः** स्तोतृभिरङ्गिरोभिः **वावशानः** पुनः पुनः काम्यमानः सन् **उस्रियाणां** वलस्य भृत्यैः पणिभिरपहृतानां गवां **निदानं** बन्धनम् **उत्** **असृजत्** अमोचयत् ॥