+++
title = "005"
devataa = "अग्निः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


**यत्** **ह** यदा खलु **नमसा** हविषा सह **अग्नौ** अग्निसमीपे **बर्हिः** **वृञ्जे** । वृजिश्छेदनार्थः । छिद्यते । आह्रियत इत्यर्थः । **सुवृक्तिः** सुष्ठु दोषैर्वर्जिता **घृतवती** घृतपूर्णा **स्रुक्** **अयामि** नियम्यते बर्हिष्यासाद्यते । तथा **पृथिव्याः** भूमेः **सदने** स्थाने **सद्म** हविरासादनार्था वेदिः **अम्यक्षि** । म्यक्षतिर्गतिकर्मा । गम्यते परिगृह्यते । तदानीं **यज्ञः** **अश्रायि** यजमाने आश्रितो भवति । तत्र दृष्टान्तः । **सूर्ये** **न** **चक्षुः** । यथा सूर्ये सर्वस्य प्रेरक आदित्ये प्रकाशकं तेजः समवैति तद्वत् ॥