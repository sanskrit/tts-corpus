+++
title = "004"
devataa = "अग्निः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


अयमग्निः **सु** **अदिद्युतत्** । सुष्ठु द्योतते दीप्यते । कथंभूतः । **अपाकः** । पाकः पक्तव्यप्रज्ञो मूर्खः । तद्विलक्षणोऽपाकः । **विभावा** दीप्तिमान् । शेषः प्रत्यक्षकृतः । हे **अग्ने** स त्वम् **उरूची** उरु विस्तीर्णमञ्चन्त्यौ विस्तृते **रोदसी** द्यावापृथिव्यौ **यजस्व** हविषा पूजय । **आयुं** **न** मनुष्यमतिथिमिव **यं** **पञ्च** **जनाः** मनुष्या ऋत्विग्यजमानलक्षणाः **रातहव्याः** दत्तहविष्काः सन्तः **सुप्रयसं** शोभनहविर्लक्षणान्नमग्निं **नमसा** अन्नेन हविर्लक्षणेन **अञ्जन्ति** सिञ्चन्ति तर्पयन्ति स त्वं यजस्वेत्यन्वयः॥