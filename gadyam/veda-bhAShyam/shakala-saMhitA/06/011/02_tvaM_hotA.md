+++
title = "002"
devataa = "अग्निः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


हे अग्ने **त्वं** **मर्त्येषु** मनुष्येषु **अन्तः** मध्ये वर्तमानः **विदथा** विदथे यज्ञे **होता** देवानामाह्वाता भवसि । कीदृशस्त्वम् । **मन्द्रतमः** स्तुत्यतमः **नः** अस्माकम् **अध्रुक्** अद्रोग्धास्मदर्थं द्रोहरहितो वा। सर्वदा मित्रभूत इत्यर्थः ।"देवः दानादिगुणयुक्तः । अपि च हे **अग्ने** **जुह्वा** । हूयन्तेऽस्यामाहुतय इति जुहूर्ज्वाला । तया **पावकया** शोधयित्र्या **आसा** आस्येन देवानामास्यभूतया **वह्निः** हविषां वोढा त्वं **तव** **स्वां** स्वभूतां स्विष्टकृदाख्यां **तन्वं** तनूं **यजस्व** ॥