+++
title = "009"
devataa = "इन्द्रः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


हे **अमत्रिन्** । अमत्रं बलम् । तद्वन् हे **सुतपावन्** सुतस्य सोमस्य पातरिन्द्र **गम्भीरेण** केनापि दुरवगाहेन **उरुणा** विस्तीर्णेन मनसा **नः** अस्मभ्यम् **इषः** अन्नानि **वाजान्** बलानि च **प्र** **यन्धि** प्रयच्छ । किंच **अक्तोः** रात्रेः **व्युष्टौ** विवासे अह्नि **परितक्म्यायां** रात्रौ हे इन्द्र त्वम् **ऊती** अस्माकं रक्षायै हे इन्द्र **अरिषण्यन्** अहिंसंस्त्वम् **ऊर्ध्वः** उद्युक्तः **स्था** **ऊ** **षु** सुष्ठु तिष्ठैव ॥