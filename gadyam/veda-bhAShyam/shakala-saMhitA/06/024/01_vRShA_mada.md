+++
title = "001"
devataa = "इन्द्रः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


**सोमेषु** सोमवत्सु यागेषु **इन्द्रे** सोमपानजनितः मदः वृषा यजमानस्य कामानां वर्षको भवति । यद्वा । सर्वजनाह्लादकस्य वर्षणस्य कर्ता भवति । **उक्था** उक्थेन शस्त्रेण **सचा** सह **श्लोकः** स्तोत्ररूपः शब्दः वृषा भवति । सुतपाः अभिषुतस्य सोमस्य पाता **ऋजीषी** ऋजीषं गतरसमपि सोमं न परित्यजन् **मघवा** धनवान् स चेन्द्रः **नृभ्यः** स्तुतीनां नेतृभ्यः **उक्थैः** स्तोत्रैः **अर्चत्र्यः** अर्चनीयो भवति । **द्युक्षः** द्युलोकनिवासः **गिरां** स्तुतीनां **राजा** ईश्वर इन्द्रः **अक्षितोतिः** अक्षीणरक्षश्च भवति ॥