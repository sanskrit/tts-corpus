+++
title = "005"
devataa = "इन्द्रः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


अयमिन्द्रः **अद्य** अस्मिन् दिवसे **अन्यत्** **कर्वरम्** । कर्मनामैतत् । कर्म करोति । **अन्यदु** अन्यदेव उक्तविलक्षणमेव कर्म **श्वः** परस्मिन् दिने करोति । एतदेव विव्रियते । **असच्च** अशुभम् अशनिपातनादिकं **सत्** वर्षणादिकं शोभनं कर्म च । यद्वा । त्रिशिरसो विश्वरूपस्य वधादिकम् असत्कर्म लोकोपद्रवकारिणो वृत्रादेरसुरस्य वधादिरूपं सत्कर्म च **मुहुः** पुनःपुनरसौ **इन्द्रः** **आचक्रिः** कर्ता भवति । एवं परस्परविलक्षणं कर्म स्वमहिम्ना पुनःपुनरावर्तयन् प्रतिदिवसमन्यदेव परेषामसाधारणं कर्म करोतीत्यर्थः । एवंविध इन्द्रः **अत्र** अस्मिन् यज्ञे **नः** अस्माकं **वशस्य** कामयितव्यस्य फलस्य स्वर्गादेः **पर्येतास्ति** परिगमयिता भवतु । अस्तेर्लेटि रूपम् । **मित्रः** अहरभिमानी देवः **वरुणः** रात्र्यभिमानी **पूषा** पोषको देवः **अर्यः** प्रेरकः सविता एते **च** इन्द्रेण नियम्यमाना अस्मदीयस्य कामस्य परिगमयितारः सन्तु । यद्वा । मित्रादयोऽप्यत्र स्वप्राधान्येन अभिधीयन्ते । मित्रादय इन्द्रः प्रत्येकमस्मदीयस्य कामस्य पर्येतास्तु । तथा च बृहद्देवतायामुक्तं---‘प्रोतयेऽन्यदिति त्वेते वैश्वदेव्यावृचौ स्मृते' इति ॥ ॥ १७ ॥