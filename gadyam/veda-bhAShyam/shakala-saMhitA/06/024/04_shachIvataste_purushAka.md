+++
title = "004"
devataa = "इन्द्रः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


हे **पुरुशाक** बहुकर्मन्निन्द्र **शचीवत:** प्रज्ञावतः **ते** त्वदीयाः **शाकाः** शक्तयः कर्माणि वा सर्वतः संचरन्तीति शेषः । तत्र दृष्टान्तः । **गवामिव** धेनूनां **स्रुतयः** मार्गा यथा **संचरणीः** सर्वत्र संचारिणो भवन्ति तद्वत् । अपि च **वत्सानां** **न** **तन्तयः** । तन्तिर्नाम दीर्घप्रसारिता रज्जुः यत्र नियतैर्विशाखदामभिः बहवो वत्सा बध्यन्ते । यथा तन्तयो बहूनां वत्सानां बन्धका हे **सुदामन्** शोभनदान **इन्द्र** तथा **ते** त्वदीयाः शाकाः **दामन्वन्तः** बन्धनवन्तः बहूनां शत्रूणां बन्धकाः **अदामानः** स्वयमन्यैरबद्धाः ॥