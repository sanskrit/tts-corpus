+++
title = "002"
devataa = "इन्द्रः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


**वाजी** अन्नवान् इन्द्रः **विदथे** यज्ञेऽस्माभिः **स्तुतः** **सन्** **वाजम्** अन्नं **दाति** अस्मभ्यं ददाति । कीदृश इन्द्रः । **ततुरिः** शत्रूणां हिंसकः **वीरः** विक्रान्तः **नर्यः** नरहितः **विचेताः** विविक्तज्ञान: **हवम्** अस्मदीयं स्तोत्रं **श्रोता** **गृणतः** स्तुवतः स्तोतृजनस्य **उर्व्यूतिः** विस्तृतरक्षः **वसुः** वासयिता **नरां** नृणां स्तोतृजनानां **शंसः** शंसनीयः **कारुधायाः** कारूणां स्तोतॄणां धारयिता। एवंभूत इन्द्रो वाजं ददातीति संबन्धः ॥