+++
title = "006"
devataa = "इन्द्रः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


हे **इन्द्र** **त्वत्** त्वत्सकाशात् **उक्थेभिः** उक्थैः शस्त्रैः **यज्ञैः** हविर्भिश्च स्तोतारः कामानात्मनः **वि** **अनयन्त** विविधं प्रापयन्ति । तत्र दृष्टान्तः । **पर्वतस्य** अद्रेः **पृष्ठात्** उपरिभागात् **आपो** **न** अप उदकानि यथा तद्वत् । अपि च हे **गिर्वाहः** गीर्भिः स्तुतिरूपाभिर्वाग्भिः वहनीयेन्द्र **तं** प्रसिद्धं **त्वा** त्वां **वाजयन्तः** बलिनं कुर्वन्तः । यद्वा । वाजमन्नमिच्छन्तो भरद्वाजाः स्तोतारः **आभिः** पूर्वोक्ताभिः **सुष्टुतिभिः** शोभनाभिः स्तुतिभिः **जग्मुः** प्रापुः । क्षिप्रगमने दृष्टान्तः । **अश्वाः** वाहाः **आजिं** **न** संग्रामं यथा शीघ्रं प्रापुस्तद्वत् ॥