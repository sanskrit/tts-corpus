+++
title = "009"
devataa = "मरुतः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


हे **अग्ने** **गृणते** शब्दं कुर्वते स्तूयमानाय वा **तुराय** त्वरिताय **स्वतवसे** स्वभूतबलाय 'मारुताय मरुतां गणाय **चित्रं** दर्शनीयम् **अर्कम्** अन्नं हविः । ‘ स्वधा अर्कः ' इत्यन्ननामसु पाठात् । **प्र** **भरध्वम्** । त्वत्सहायभूताः ऋत्विजस्त्वं च सर्वं यूयं प्रभरत । यथा लोके बहुष्वेककार्यकरेषु मुख्यमेकं संबोध्य यूयमेवं कुरुतेति प्रार्थना तद्वदत्रापि मुख्यमग्निमेकमेव संबोध्य प्रभरध्वमिति बहुवचनप्रयोगः। **ये** मरुतः **सहांसि** शत्रूणां बलानि **सहसा** बलेन **सहन्ते** अभिभवन्ति **मखेभ्यः** मंहनीयेभ्यो मरुद्भ्यो भयात् **पृथिवी** **रेजते** कम्पते ॥ मारुतायेति तद्धितवृत्तावन्तर्भूतानामपि मरुतां बुद्ध्या प्रविभागात् य इति प्रत्यवमर्शः । यथा महाभाष्ये - ' अथ शब्दानुशासनम् । केषां शब्दानाम्! ( पा. म. १. १. १) इति । यथा वा लोके राजपुरुष इत्युक्ते कस्य राज्ञ इति ॥