+++
title = "004"
devataa = "मरुतः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


**ये** प्रसिद्धा मरुतः **जनुषः** जनान् स्तोतॄन् प्रति **अया** अयेन गमनसाधनेन **न** **ईषन्ते** न गच्छन्ति । किं तेषां रक्षणीयत्वाभावात् गमनाभावो नेत्याह । **अन्तः** **सन्तः** सर्वेषां हृदि वर्तमाना एव **अवद्यानि** पापानि **पुनानाः** शोधयन्तः । तथा च निगमान्तरं -- प्राणा वै मरुतः स्वापयः
(ऐ. ब्रा. ३.१६ ) इति । अतः सर्वप्राणिनां हृदि वर्तमानत्वात् तेषां गमनं नास्तीति अध्यात्मं प्राणरूपेणावस्थानं दर्शितं भवति । शीघ्रगामित्वं तु तेषामधिदैवतरूपेणेति द्रष्टव्यम् । **यत्** यदा **शुचयः** दीप्यमाना मरुतः **जोषमनु** स्तोतॄणां काममनु **निः** **दुह्रे** नितरां दुहन्त्युदकम् । तथा **श्रिया** दीप्त्या **अनु** अनुगताः **तन्वम्** आत्मीयं शरीरं प्रकाशयन्तः **उक्षमाणाः** भूमिं सिञ्चन्तो भवन्ति । यद्वा। तन्वं विस्तीर्णं यथा भवति तथा उक्षमाणा भूमिं सिञ्चन्तो भवन्तीत्यर्थः ॥