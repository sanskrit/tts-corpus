+++
title = "003"
devataa = "बृहस्पतिः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


**देवः** द्योतमानः **एषः** प्रसिद्धः **बृहस्पतिः** **वसूनि** पणीनामसुराणां वलस्य वा धनानि **महः** महतः **गोमतः** गोसहितान् **व्रजान्** च **समजयत्** । तथा च निगमौ-- बृहस्पतिर्गोवपुषो वलस्य निर्मज्जानं न पर्वणो जभार ' (ऋ. सं. १०. ६८. ९) इति, ‘ दूरमित पणयो वरीय उद्गावो यन्तु मिनतीर्ऋतेन । बृहस्पतिर्या अविन्दन्निगूळ्हाः सोमो ग्रावाण ऋषयश्च विप्राः ' ( ऋ. सं. १०. १०८. ११) इति । किंच **बृहस्पतिः** **अप्रतीतः** केनाप्यप्रतिगतः **सिषासन्** संभक्तुकामः **स्वः** स्वर्गस्य **अमित्रम्** असुरम् **अर्कैः** अर्चनसाधनैर्मन्त्रैः **हन्ति** ।  ‘ अर्को मन्त्रो भवति यदेनेनार्चन्ति' ( निरु. ५. ४ ) इति यास्कः ॥ ॥ १७ ॥