+++
title = "001"
devataa = "बृहस्पतिः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


यः **बृहस्पतिः** **अद्रिभित्** पणिभिर्विरचितानां शिलोच्चयानां भेत्ता मेघानां विदारको वा ।  ‘ अद्रिः ग्रावः' इति मेघनामसु पाठात् । **प्रथमजाः** प्रजापतेर्वीर्यात् प्रथमं जातः **ऋतावा** सत्यवान् उदकवान् वा **आङ्गिरसः** पश्चाज्जातः । तथा च निगमः - ‘ येऽङ्गारा आसंस्तेऽङ्गिरसोऽभवन्यदङ्गाराः पुनरवशान्ता उददीप्यन्त तत् बृहस्पतिरभवत् ' ( ऐ. ब्रा. ३. ३४ ) इति । **हविष्मान्** यज्ञभागवान् द्विबर्हज्मा द्वयोर्लोकयोर्बृंहितगमनः **प्राघर्मसत्** प्रकर्षेण दीप्तस्थाने वर्तमानः **नः** अस्माकं **पिता** पालयिता भवति स बृहस्पतिः **वृषभः** वर्षकः सन् **रोदसी** द्यावापृथिव्यौ **आ** **रोरवीति** अभिगर्जति ॥