+++
title = "003"
devataa = "इन्द्रः"
RShiH = "शुनहोत्रः"
ChandaH = "त्रिष्टुप्"

+++


**यम्** **इन्द्रं** **धीतयः** कर्माणि परिचरणानि **न** **हिंसन्ति** न बाधन्ते । **वाणीः** वाण्यः स्तुतयश्च यं **न** बाधन्ते । दातुमसमर्थः पुरुषोऽन्यकृतैः परिचरणैः स्तुतिभिश्च भृशं खिद्यते अस्य चेन्द्रस्य बहुधनत्वाद्दातृत्वाच्च तस्मिन् प्रयुज्यमानानि परिचरणानि स्तोत्राणि च बाधहेतवो नाभूवन्नित्यर्थः । किं तर्हीत्यत आह । तमिन्द्रं **वर्धयन्तीः** वर्धयन्त्यः **अभि** **नक्षन्ति** अभिगच्छन्ति । अपि च **गिर्वणसं** गिरां संभक्तारमिन्द्रं **शतं** शतसंख्याकाः **स्तोतारः** **यदि** **गृणन्ति** स्तुवन्ति । **यत्** यदि च **सहस्रं** सहस्रसंख्याकाः स्तोतारः स्तुवन्ति **तत्** सर्वं स्तोत्रम् **अस्मै** इन्द्राय **शं** सुखकरं भवति ॥