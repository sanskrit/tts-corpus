+++
title = "004"
devataa = "इन्द्रः"
RShiH = "शुनहोत्रः"
ChandaH = "त्रिष्टुप्"

+++


**एतत्** एतस्मिन् **दिवि** दिवसे सौत्येऽहनि **अर्चेव** अर्चनसाधनेन स्तोत्रेणेव **मासा** मानेन ‘इन्द्राय त्वा वृत्रघ्ने' इत्यादिमन्त्रसाध्येन युक्तः **मिमिक्षः** वसतीवर्येकधनाख्याभिरद्भिरासिक्तः **सोमः** **अस्मै** । विभक्तिव्यत्ययः । अस्मिन् **इन्द्रे** **न्ययामि** नियतोऽभूत् । यद्वा । अस्मै इन्द्रायैतत्स्तोत्रं ब्रवाणीति शेषः । दिवि द्युलोके अर्चेव अर्कः सूर्य इव मासा । लुप्तोपममेतत् । माति परिच्छिनत्तीति मासश्चन्द्रमाः । स इव मिमिक्षो वृष्ट्युदकानां सेक्ता य इन्द्रो वर्ततेऽस्मिन्निन्द्रेऽभिषुतः सोमो नियम्यते स्म । किंच तमिन्द्रं **यज्ञैः** यजनसाधनैः पुरोडाशादिभिर्हविर्भिः सार्धं **हवनानि** स्तोत्राणि **सत्रा** सह **वावृधुः** अवर्धयन् । तत्र दृष्टान्तः । **धन्वन्** धन्वनि मरुदेशे **अभि** अभिमुखं **सं** **यत्** सम्यग्यत्यो गच्छन्त्यः **आपः** **जनं** प्राणिनमिव । यथा मरदेश उपलभ्यमाना आपः प्राणिनं वर्धयन्ति तद्वत् ॥