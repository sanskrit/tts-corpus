+++
title = "002"
devataa = "वैश्वानरोग्निः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


**यज्ञानां** ज्योतिष्टोमादियागानां **नाभिं** नहनं बन्धकं तथा **रयीणां** धनानां **सदनं** स्थानमैकनिलयं **महां** महान्तम् **आहावम्** । आहूयन्तेऽस्मिन्नाहुतय इत्याहावः । तादृशम् । यद्वा । वृष्ट्युदकधारणमाहावं निपानस्थानीयम् । एवंभूतमग्निम् **अभि** अभितः **सं** **नवन्त** स्तोतारः सम्यक् स्तुवन्ति । तथा **वैश्वानरं** विश्वेषां नराणां संबन्धिनम् **अध्वराणां** यज्ञानां **रथ्यं** रथिनम् । यथा रथी स्वरथं नयति तद्वन्नेतारं ग्राहयितारं गमयितारं **यज्ञस्य** **केतुं** प्रज्ञापकम् । एवंविधमग्निं **देवाः** स्तोतार ऋत्विजो देवा एव वा **जनयन्त** जनयन्ति मथनेनोत्पादयन्ति ॥