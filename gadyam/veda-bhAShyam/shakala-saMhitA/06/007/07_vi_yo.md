+++
title = "007"
devataa = "वैश्वानरोग्निः"
RShiH = "भरद्वाजो बार्हस्पत्यः"
ChandaH = "जगती"

+++


**सुक्रतुः** सुकर्मा **वैश्वानरः** विश्वेषां नराणां हितः **यः** अग्निः **रजांसि** उदकानि लोकान् वा **वि** **अमिमीत** निर्मितवान् । तथा **दिवः** द्युलोकस्य संबन्धीनि **रोचना** रोचमानानि दीप्यमानानि नक्षत्रादीनि **कविः** क्रान्तदर्शी सन् योऽग्निः **वि** अमिमीत । **यः** च **विश्वा** सर्वाणि **भुवनानि** भूतजातानि व्याप्तान्युदकानि वा **परि** **पप्रथे** परितोऽप्रथयत् सोऽयम् **अदब्धः** केनाप्यहिंसितः **गोपाः** सर्वस्य गोपायिता रक्षिता **अमृतस्य** अमरणहेतोरुदकस्य **रक्षिता** पालयिता सन् वर्तत इति शेषः ॥ ॥ ९ ॥