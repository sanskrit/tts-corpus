+++
title = "006"
devataa = "वैश्वानरोग्निः"
RShiH = "भरद्वाजो बार्हस्पत्यः"
ChandaH = "जगती"

+++


**वैश्वानरस्य** विश्वनरहितस्याग्नेः **चक्षसा** तेजसा **अमृतस्य** उदकस्य **केतुना** प्रज्ञापकेन **दिवः** द्युलोकस्य **सानूनि** समुच्छ्रितस्थलानि नक्षत्ररूपाणि **विमितानि** निर्मितानि । यद्वा । दिवोऽन्तरिक्षस्य सानूनि समुच्छ्रितप्रदेशा मेघात्मका विमितानि निर्मिताः । धूमविकारत्वात्तेषाम् । **तस्येदु** तस्यैव वैश्वानरस्य **मूर्धनि** मूर्धस्थानीय उपरि वर्तमाने धूमे मेघात्मना परिणते **विश्वा** विश्वानि व्याप्तानि **भुवना** भुवनान्युदकानि **अधि** वसन्ति । यद्वा । वैश्वानरात्मकस्य परब्रह्मणो मूर्धन्युपरिप्रदेशे सर्वाणि भूतजातान्यधिवसन्ति । तथा **वयाः** शाखा: **इव** **सप्त** सर्पणशीलाः सप्तसंख्याः वा **विस्रुहः** नद्यश्च गङ्गाद्याः **रुरुहुः** रोहन्ति । अस्मादेव वैश्वानरात् प्रादुर्भवन्ति । आहुतिद्वारा सकलं जगदग्नेः सकाशादुत्पद्यत इत्यर्थः ।