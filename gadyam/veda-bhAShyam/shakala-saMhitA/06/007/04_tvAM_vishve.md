+++
title = "004"
devataa = "वैश्वानरोग्निः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


हे **अमृत** मरणधर्मरहिताग्ने **विश्वे** सर्वे **देवाः** स्तोतारः **जायमानम्** अरण्योः सकाशात् उत्पद्यमानं **त्वां** **शिशुं** न पुत्रमिव **अभि** **सं** **नवन्ते** अभिसंस्तुवन्ति । यद्वा । दीव्यन्तीति देवा रश्मयः । ते सर्वे जायमानं त्वामभि सं नवन्ते अभिसंगच्छन्ते यथा पितरः पुत्रमभिगच्छन्ति । अपि च हे **वैश्वानर** अग्ने **यत्** यदा **पित्रोः** पालयित्र्योर्द्यावापृथिव्योर्मध्ये **अदीदेः** दीप्यसे तदानीं **तव** त्वदीयैः क्रतुभिः कर्मभिर्ज्योतिष्टोमादिभिर्यागैः **अमृतत्वं** देवत्वम् **आयन्** यजमानाः प्राप्नुवन्ति ।