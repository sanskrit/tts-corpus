+++
title = "013"
devataa = "विश्वेदेवाः"
RShiH = "ऋजिश्वा"
ChandaH = "त्रिष्टुप्"

+++


हे **विश्वे** **देवाः** **मे** मदीयम् **इमं** **हवम्** आह्वानं **शृणुत**। **ये** यूयम् **अन्तरिक्षे** **स्थ** अन्तरिक्षलोके वर्तमाना भवथ । **ये** च **उप** तत्समीपस्थे भूलोके भवथ। ये च **द्यवि** द्युलोके स्थ । **ये** च **अग्निजिह्वाः** । अग्निर्जिह्वास्थानीयो येषाम् । यद्वा । अग्नेर्जिह्वा । तया पोष्यमाणत्वात अग्निजिह्वा इत्युच्यन्ते । **उत** **वा** अपि वा ये **यजत्राः** यजनीयाः ते सर्वे यूयम् आस्तीर्णे **अस्मिन्** **बर्हिषि** **आसद्य** उपविश्य **मादयध्वं** सोमेनात्मानं तर्पयथ ॥