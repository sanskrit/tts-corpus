+++
title = "001"
devataa = "विश्वेदेवाः"
RShiH = "ऋजिश्वा"
ChandaH = "त्रिष्टुप्"

+++


अतियाजो नाम कश्चिदृषिरस्मादृजिश्वन उत्कृष्टः स्यामहमिति बुद्ध्या देवान् यियक्षुरास । ऋषिस्तदीयं यजनं निराचष्टाद्यया । **न** **तत्** अतियाजस्य ऋषेः तत् यजनं **दिवा** द्युलोकेन तत्रत्येन देवगणेन युक्तमित्यहं न **अनु** मन्ये । अनुमतिं न करोमि । **न** च **पृथिव्या** पार्थिवेनापि देवगणेन युक्तमिति नानु मन्ये । **न** च **यज्ञेन** मयानुष्ठितेन सदृशं तदित्यहं नानु मन्ये। **उत** अपि च **आभिः** **शमीभिः** अन्यैरपि मया कृतैरेभिः कर्मभिः सदृशमित्यपि **न** अनु मन्ये। मया वशीकृता देवाः तदीयं यजनं नाङ्गीकुर्वन्ति स चानभिज्ञत्वात् सम्यक् यष्टुमपि न शक्नोतीति भावः। अपि च **तम्** ऋषिं **सुभ्वः** सुष्ठु भवन्तः **पर्वतासः** पर्वता इन्द्रेण. प्रहिताः सन्तः **उब्जन्तु** हिंसन्तु। उब्जिर्हिंसाकर्मा । तथा तस्य **अतियाजस्य** ऋजिश्वनोऽप्यतिशयेनाहं देवान् यजामीति बुद्ध्या युक्तस्य ऋषेर्यो **यष्टा** याजकः सः **नि** **हीयतां** नितरां हीनो भवतु ॥