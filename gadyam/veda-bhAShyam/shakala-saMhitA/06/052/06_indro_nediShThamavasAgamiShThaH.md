+++
title = "006"
devataa = "विश्वेदेवाः"
RShiH = "ऋजिश्वा"
ChandaH = "त्रिष्टुप्"

+++


अयम् **इन्द्रो** **नेदिष्ठम्** अन्तिकतमं यथा भवति तथा **अवसा** रक्षणेन सार्धम् **आगमिष्ठः** आगन्तृतमोऽस्तु । **सिन्धुभिः** स्यन्दनैरुदकैः **पिन्वमाना** वर्धमाना नदीरूपा **सरस्वती** चागन्तृतमा भवतु । **ओषधीभिः** सार्धं **पर्जन्यः** च **नः** अस्माकं **मयोभुः** सुखस्य भावयिता भवतु । **अग्निः** च **पितेव** पुत्रस्य जनक इव **सुशंसः** सुखेन शंसनीयः **सुहवः** सुखेनाह्वातव्यश्च भवतु ॥