+++
title = "016"
devataa = "विश्वेदेवाः"
RShiH = "ऋजिश्वा"
ChandaH = "त्रिष्टुप्"

+++


हे **अग्नीपर्जन्यौ** **मे** मदीयं **धियं** कर्म यज्ञलक्षणम् **अवतं** गच्छतं रक्षतं वा । हे **सुहवा** सुखेन ह्वातुं शक्यौ **अस्मिन्** **हवे** यज्ञे **नः** अस्मदीयां **सुष्टुतिं** शोभनां स्तुतिं च रक्षतम् । यद्वा । अनुवृत्तोऽवतिः श्रवणार्थः। अवतं शृणुतम् । युवयोर्मध्ये **अन्यः** पर्जन्यः **इळाम्** अन्नं **जनयत्** जनयति । वृष्ट्या हि ओषधिवनस्पतयो जायन्ते तेभ्यश्चान्नं जायते । **अन्यः** अग्निः **गर्भं** जनयति । पुरुषेण भुक्तमन्नं जाठरेणाग्निना पक्वं सत् रेतरूपेण परिणमते तदेव योषित्सु गर्भो भवति । अतो युवां **प्रजावतीः** प्रजाभिर्युक्ताः **इषः** अन्नानि **अस्मे** अस्मासु **आ** **धत्तम्** अवस्थापयतम् ॥