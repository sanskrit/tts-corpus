+++
title = "002"
devataa = "उषाः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


**चन्द्ररथाः** कान्तिरथाः ।  ‘ चन्द्रश्चन्दतेः कान्तिकर्मणः ' (निरु. ११.५ ) इति यास्कः । ताः **उषसः** **तत्** तदानीं प्रातःकाले **बृहतः** बृंहणशीलस्य **यज्ञस्य** **अग्रं** मुखं **नयन्तीः** संपादयन्त्यः **अरुणयुग्भिः** अरुणवर्णयुक्तैः **अश्वैः** **वि** **ययुः** विस्तीर्णं यान्ति । **चित्रं** यथा भवति तथा **भान्ति** च । **ऊर्म्यायाः** रात्रेः । ‘अक्तुः ऊर्म्या ' इति रात्रिनामसु पाठात् । **तमः** **वि** **बाधन्ते** सम्यगपनयन्ति च ॥