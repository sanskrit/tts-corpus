+++
title = "006"
devataa = "उषाः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


हे **दिवो** **दुहितः** उषः **प्रत्नवत्** पुरातनेभ्य इव **नः** अस्मदर्थम् **उच्छ** तमांसि वर्जय । हे **मघोनि** **भरद्वाजवत्** **विधते** परिचरते । भरद्वाजवदिति वचनात् अन्योऽप्यस्ति भरद्वाजः । तथा च ब्राह्मणं -' प्राणो वै भरद्वाजवत्' इति । **गृणते** स्तुतिं कुर्वते मह्यं **सुवीरं** कल्याणपुत्रपौत्रादियुक्तं **रयिं** धनं **रिरीहि** देहि । किंच **नः** अस्मभ्यम् **उरुगायं** बहुभिर्गातव्यं **श्रवः** अन्नम् **अधि** **धेहि** अधिकं प्रयच्छ ॥ ॥ ६ ॥