+++
title = "001"
devataa = "उषाः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


**एषा** **स्या** सा **दिवोजाः** दिवो जाता अत एव **दुहिता** दिवः पुत्री उषाः **नः** अस्मदर्थम् **उच्छन्ती** तमांसि वर्जयन्ती **क्षितीः** प्रजाः **मानुषीः** **अजीगः** उद्गिरति ।' जिगर्तिर्गिरतिकर्मा वा ' ( निरु. ६.८ ) इति यास्कः । प्रकाशयतीति यावत् । **या** **रुशता** दीप्यमानेन **भानुना** युक्ता **राम्यासु** याम्यासु रात्रिषु । रेफयकारयोर्व्यत्ययः । **अक्तून्** नक्षत्रादितेजांसि **तमसश्चित्** तमांसि च **तिर:** तिरस्कुर्वती **अज्ञायि** दृश्यते ॥