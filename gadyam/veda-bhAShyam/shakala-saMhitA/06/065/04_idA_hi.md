+++
title = "004"
devataa = "उषाः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


हे **उषसः** **इदा** **हि** इदानीमेव **वः** युष्माकं **विधते** परिचरते दातुं **रत्नं** धनम् **अस्ति** । **इदा** हि इदानीमेव **वीराय** प्रेरयित्रे हविषां **दाशुषे** यजमानाय दातुं वो रत्नमस्ति । **इदा** हि इदानीमेव **विप्राय** प्राज्ञाय **जरते** स्तुवते दातुं वो रत्नमस्ति । **यत्** यस्मिन् विप्रे **उक्था** उक्थनामकानि स्तोत्राणि विद्यन्ते **मावते** मत्सदृशाय यजमानाय तद्रत्नं **नि** **वहथ** । **पुरा** **चित्** पुरापि रत्नं मह्यं दत्तम् ॥