+++
title = "002"
devataa = "विश्वेदेवाः"
RShiH = "ऋजिश्वा"
ChandaH = "त्रिष्टुप्"

+++


**यः** सूर्यः **त्रीणि** त्रिसंख्यानि **विदथानि** वेदितव्यानि स्थानानि त्रीँल्लोकान् **वेद** वेत्ति जानाति । **एषाम्** एतल्लोकत्रयवर्तिनां **देवानां** वसुरुद्रादित्यात्मनां **सनुतः** । अन्तर्हितनामैतत् । अन्तर्हितमप्रज्ञायमानं **जन्म** जननं **च** यः **विप्रः** मेधावी सूर्यो वेत्ति । आकारः पूरकः । सः **सूरः** सूर्यः **मर्तेषु** मनुष्येषु विद्यमानानि **ऋजु** ऋजूनि शोभनानि कर्माणि **वृजिना** वृजिनान्यशोभनानि कर्माणि **च** **पश्यन्** साक्षितया जानन् **अभि** **चष्टे** अभितः सर्वं जगत् प्रकाशयति । तथा **अर्यः** स्वामी भूत्वा **एवान्** प्राप्तव्यान् कामांश्च मनुष्येषु प्रकाशयति ॥