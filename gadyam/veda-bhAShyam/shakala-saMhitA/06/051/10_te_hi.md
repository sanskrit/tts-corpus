+++
title = "010"
devataa = "विश्वेदेवाः"
RShiH = "ऋजिश्वा"
ChandaH = "त्रिष्टुप्"

+++


ये देवा वक्ष्यमाणगुणाः **ते** **हि** ते खलु **श्रेष्ठवर्चसः** प्रशस्यतमदीप्तयो भवन्ति । अतः **त** **उ** त एव **नः** अस्माकं **विश्वानि** सर्वाणि **दुरिता** पापानि **तिरः** तिरोहितानि यथा भवन्ति तथा **नयन्ति** नयन्तु । विनाशयन्त्वित्यर्थः । ये वरुणादयो देवाः **सुक्षत्रासः** शोभनबलाः शोभनधना वा **ऋतधीतयः** सत्यकर्माणः **वक्मराजसत्याः** । वक्म वचनं स्तोत्रम् । तस्य राजान ईशाना वक्मराजाः स्तोतारः । तेषु सत्या अवितथाः । एवंभूतास्ते हीत्यन्वयः ॥ ॥ १२ ॥