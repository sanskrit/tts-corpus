+++
title = "007"
devataa = "विश्वेदेवाः"
RShiH = "ऋजिश्वा"
ChandaH = "त्रिष्टुप्"

+++


हे देवाः **वः** युष्माकं स्वभूता वयम् **अन्यकृतम्** अन्यैः शत्रुभिः कृतमुत्पादितम् **एनः** पापं **मा** **भुजेम** मा भुंक्ष्महि । हे **वसवः** वासयितारो देवाः **यत्** येन कृतेन पापेन **चयध्वे** अस्मान् बाधध्वे । चयतिर्हिंसाकर्मा । **तत्** च पापं **मा** **कर्म** मा कार्ष्म ॥ करोतेर्माङि लुङि ‘मन्त्रे घस' इति च्लेर्लुक् ॥ हे **विश्वदेवाः** सर्वे देवाः **विश्वस्य** सर्वस्य जगतो यूयं हि **क्षयथ** ईश्वरा भवथ । अतः कारणात् अस्मदीयः **रिपुः** शत्रुः **तन्वं** स्वशरीरं **स्वयम्** एव **रिरिषीष्ट** हिंस्यात् । यथैवं भवति तथा कुरुतेति भावः ॥