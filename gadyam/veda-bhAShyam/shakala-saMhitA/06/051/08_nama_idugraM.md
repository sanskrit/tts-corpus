+++
title = "008"
devataa = "विश्वेदेवाः"
RShiH = "ऋजिश्वा"
ChandaH = "त्रिष्टुप्"

+++


आस्तां तावद्देवानां माहात्म्यं तदीयो नमस्कारोऽपीत्थंमहाभाग इति ब्रुवाणः कैमुतिकन्यायेन देवान् स्तौति । **नम** **इत्** नमस्कार एव **उग्रम्** उद्गूर्णबलं सर्वोत्कृष्टम् । तेन हि सर्वं लभ्यते । अतः **नमः** नमस्कारम् **आ** **विवासे** परिचरामि । **नमः** नमस्कार एव **पृथिवीमुत** **द्यां** द्युलोकं च **दाधार** धारयति । द्यावापृथिव्यौ प्राणिभिर्नमस्क्रियमाणे सत्यौ तदुपभोगाय चिरकालमवतिष्ठेते । अतः **देवेभ्यः** ईदृशं **नमः** करोमि। **एषां** देवानां **नमः** नमस्कारः **ईशे** ईष्टे । यतस्तेन ते वशीकृताः । **कृतं** **चित्** कृतमप्याचरितमपि **एनः** पापं **नमसा** नमस्कारेण **आ** **विवासे** । विवासो वर्जनम् । वर्जयामि । विनाशयामि ॥