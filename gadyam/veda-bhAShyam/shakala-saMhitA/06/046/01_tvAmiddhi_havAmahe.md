+++
title = "001"
devataa = "इन्द्रः"
RShiH = "शंयुर्बार्हस्पत्यः"
ChandaH = "बृहती"

+++


**कारवः** स्तोतारो वयं **वाजस्य** अन्नस्य **साता** सातौ संभजने निमित्तभूते सति हे इन्द्र **त्वामिद्धि** त्वामेव **हवामहे** स्तुतिभिराह्वयामः । हे **इन्द्र** **सत्पतिं** सतां पालयितारं श्रेष्ठं **त्वां** **नरः** अन्येऽपि मनुष्याः **वृत्रेषु** आवरकेषु शत्रुषु सत्सु हवन्ते आह्वयन्ति तज्जयार्थम् । अपि च **अर्वतः** अश्वस्य संबन्धिनीषु **काष्ठासु** यत्राश्वः क्रान्त्वा तिष्ठति तासु काष्ठासु संग्रामेषु युद्धकामाश्च **त्वाम्** एवाह्वयन्ति । अतो वयं त्वामेवाह्वयाम इत्यर्थः ॥