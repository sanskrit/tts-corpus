+++
title = "014"
devataa = "इन्द्रः"
RShiH = "शंयुर्बार्हस्पत्यः"
ChandaH = "सतो बृहती"

+++


उक्तस्यैवार्थस्यातिशयप्रतिपादनार्थेयम् । **प्रवणे** निम्नदेशे **सिन्धूनिव** स्यन्दमाना नदीरिव **आशुया** आशु शीघ्रं **यतः** गच्छतोऽश्वान् हे इन्द्र **यदि** चोदयासे प्रेरयसि। कदा । क्लोशमनु । क्लोश इति भयनाम । भयमनुलक्ष्य **स्वनि** स्वने आक्रोशे सति । कीदृशास्ते अश्वाः । **बाह्वोः** बाहुमूलयोः **गृभीताः** कक्ष्यया बद्धाः **ये** अश्वाः 'गवि गोरूपे धने जेतव्ये सति **आ** **वर्वृतति** पुनःपुनरावर्तन्ते । **आमिषि** आमिषे मांसे ग्रहीतव्ये सति **वयो** **न** यथा श्येनादयः पक्षिणः पुनःपुनरावर्तन्ते तद्वत् । एवंभूतानश्वान् भयेन क्रोशे सति यदा त्वं प्रेरयसि तदानीमस्मदीयेभ्यश्छर्दिः प्रयच्छेति संबन्धः । यद्यपि ऋषेर्युद्धे प्रसक्तिर्नास्ति तथापि राजपुरोहितत्वेन राजकीयानां पुरुषाणां जयः प्रार्थ्यत इति न कश्चिद्विरोधः ॥ ॥ २९ ॥