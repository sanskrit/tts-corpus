+++
title = "012"
devataa = "इन्द्रः"
RShiH = "शंयुर्बार्हस्पत्यः"
ChandaH = "सतो बृहती"

+++


**यत्र** यस्मिन् काले **शूरासः** शूराः शौर्यवन्तो योद्धारः **तन्वः** स्वकीयानि शरीराणि **वितन्वते** विस्तारयन्ति स्वामिनो जयाय शत्रूणां पुरतो दर्शयन्ति । तथास्मिन् काले **प्रिया** प्रियाणि **शर्म** शर्माणि स्थानानि **पितॄणां** जनकानां संबन्धीनि । तैरर्जितानीति यावत् । एतानि च वितन्वते शत्रूणां पुरस्तात् विस्तारयन्ति । परित्यजन्तीति यावत् । **अध** **स्म** अस्मिन् काले **तन्वे** शरीराय **तने** तनयाय **च** **छर्दिः** छादनम् आयुधानां निवारकं कवचम् **अचित्तं** शत्रुभिरज्ञातं यथा भवति तथा **यच्छ** प्रयच्छ । शत्रुज्ञानात् पूर्वमेव देहीत्यर्थः । अपि च **द्वेषः** द्वेष्टॄन शत्रून् **यावय** तेभ्यो वियोजय ॥