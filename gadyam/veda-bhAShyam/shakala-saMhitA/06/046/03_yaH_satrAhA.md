+++
title = "003"
devataa = "इन्द्रः"
RShiH = "शंयुर्बार्हस्पत्यः"
ChandaH = "बृहती"

+++


**यः** इन्द्रः **सत्राहा** महतां शत्रूणां हन्ता **विचर्षणिः** विशेषेण सर्वस्य द्रष्टा **तम्** **इन्द्रं** **वयं** **हूमहे** स्तुतिपदैराह्वयामः । उत्तरार्धः प्रत्यक्षकृतः । हे **सहस्रमुष्क** सहस्रशेफ । यां कां च स्त्रियं संभवन्निन्द्रो भोगलोलुपतया स्वशरीरे पर्वणि पर्वणि शेफान् ससर्जेति कौषीतकिभिराम्नातम् । तदभिप्रायेणेदं संबोधनम् । हे **तुविनृम्ण** बहुधन **सत्पते** सतां पालयितरिन्द्र **समत्सु** संग्रामेषु **नः** अस्माकं **वृधे** वर्धनाय भव ॥