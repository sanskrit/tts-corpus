+++
title = "001"
devataa = "अग्निः"
RShiH = "भरद्वाजो बार्हस्पत्यो वीतहव्यो वा"
ChandaH = "जगती"

+++


हे वीतहव्य ऋषे भरद्वाज वा **वः** त्वम् । विभक्तिवचनयोर्व्यत्ययः ॥ **इममु** इममेवाग्निं **गिरा** स्तुत्या **सु** **ऋञ्जसे** सुष्ठु प्रसाधय ।' ऋञ्जतिः प्रसाधनकर्मा' इति यास्कः । कीदृशम् । **अतिथि** सततं गन्तारम् । यद्वा । अतिथिवत्पूज्यम् । **उषर्बुधम्** उषसि प्रबुद्धं **विश्वासां** सर्वासां **विशां** प्रजानां **पतिं** पालयितारम् । **जनुषा** जन्मना स्वत एव **शुचिः** शुद्धो निर्मलो वाग्निः **कच्चित्** कदाचित् कस्मिंश्चिद्यागकाले **दिवः** द्युलोकात् **आ** **वेति** आगच्छति । तदानीं प्रसाधयेत्यन्वयः । एवं प्रसाधितोऽग्निः **गर्भः** अरण्योर्मध्ये गर्भवद्वर्तमानः । यद्वा । द्यावापृथिव्योर्गर्भभूतः सन् **यत्** हविः **अच्युतं** च्युतिरहितं नित्यमग्निहोत्रादिसाधनभूतं पयःप्रभृतिकं तत् ज्योक्चित् चिरकालम् **अत्ति** भक्षयति ॥