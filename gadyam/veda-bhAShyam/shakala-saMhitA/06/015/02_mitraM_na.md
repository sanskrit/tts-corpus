+++
title = "002"
devataa = "अग्निः"
RShiH = "भरद्वाजो बार्हस्पत्यो वीतहव्यो वा"
ChandaH = "जगती"

+++


**वनस्पतौ** अरण्यां **सुधितं** सुष्ठु निहितम् **ईड्यं** स्तुत्यम् **ऊर्ध्वशोचिषम्** उच्छ्रिततेजस्कं **यम्** अग्निं त्वां **मित्रं** **न** मित्रमिव सखिभूतमिव **भृगवः** महर्षयः **दधुः** आदधुः गृहे स्थापितवन्तः, हे **अद्भुत** महन्नग्ने **सः** तादृशः **त्वं** **वीतहव्ये** एतत्संज्ञ ऋषौ **सुप्रीतः** सुष्ठु प्रीयमाणो भव । यतः **दिवेदिवे** प्रतिदिनं **प्रशस्तिभिः** प्रकृष्टैः स्तोत्रैः **महयसे** पूज्यसे । भरद्वाज ऋषिश्चेत् वीतहव्ये दत्तहविष्के भरद्वाज इति योजनीयम् ॥