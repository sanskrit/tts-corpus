+++
title = "007"
devataa = "अग्निः"
RShiH = "भरद्वाजो बार्हस्पत्यो वीतहव्यो वा"
ChandaH = "जगती"

+++


**समिद्धं** सम्यग्दीप्तम् **अग्निं** **समिधा** ससिन्धनहेतुभूतया **गिरा** स्तुत्या **गृणे** स्तौमि । यद्वा । समिधा समिद्भिर्दारुभिः समिद्धं सम्यगिद्धम् । अपि च **शुचिं** स्वयं शुद्धं **पावकं** सर्वेषां शोधकं **ध्रुवं** निश्चलं तमग्निम् **अध्वरे** यज्ञे पुरस्करोमीति शेषः । तथा **विप्रं** मेधाविनं **होतारं** देवानामाह्वातारं **पुरुवारं** बहुभिर्वरणीयम् **अद्रुहम्** अद्रोग्धारं सर्वेषामनुकूलं **कविं** क्रान्तदर्शिनं **जातवेदसं** जातानां वेदितारमग्निं **सुम्नैः** सुखकरैः स्तोत्रैः **ईमहे** संभजामहे । यद्वा द्वितीयार्थे तृतीया । सुम्नानि धनानीमहे याचामहे ॥