+++
title = "011"
devataa = "अग्निः"
RShiH = "भरद्वाजो बार्हस्पत्यो वीतहव्यो वा"
ChandaH = "त्रिष्टुप्"

+++


हे **अग्ने** **तं** पुरुषं **पासि** रक्षसि । **उत** अपि च **तं** **पिपर्षि** कामैः पूरयसि । **यः** पुरुषो हे **शूर** शौर्यवन्नग्ने **कवये** क्रान्तदर्शनाय **ते** तुभ्यं त्वदर्थं **धीतिं** कर्म स्तुतिं वा **आनट्** प्राप्नोति । यद्वा ।  ‘ क्रियाग्रहणं कर्तव्यम् ' इति कर्मणः संप्रदानत्वाच्चतुर्थी । कविं त्वां धीतिमानट् प्रापयति । तं पासीत्यन्वयः । अपि च **यज्ञस्य** यागस्य **वा** तत्साधनभूतस्य हविषो वा **निशितिं** **वा** ।निशितिः संस्कारः । तं वा **उदितिम्** उद्गमनं **वा** आनट् प्रापयति **तमित्** तमेव **शवसा** बलेन **पृणक्षि** पूरयसि । **उत** अपि च **राया** धनेन पूरयसि ॥