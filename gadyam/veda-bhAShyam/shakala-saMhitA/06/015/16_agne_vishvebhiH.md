+++
title = "016"
devataa = "अग्निः"
RShiH = "भरद्वाजो बार्हस्पत्यो वीतहव्यो वा"
ChandaH = "त्रिष्टुप्"

+++


हे **स्वनीक** सुज्वाल **अग्ने** **विश्वेभिः** विश्वैः सर्वैः **देवैः** सह **ऊर्णावन्तम्** ऊर्णास्तुकावन्तं **योनिम्** उत्तरवेदिलक्षणं स्थानं **प्रथमः** सर्वेषु देवेषु मुख्यस्त्वं **सीद** उपविश। कीदृशं योनिम् । **कुलायिनम्** । कुलायो नीडम् । तत्सदृशं गुग्गुल्वादिसंभारेणोपेतम् । तथा च श्रूयते -- ' कुलायमिव ह्येतद्यज्ञे क्रियते यत्पैतुदारवाः परिधयो गुग्गुलूर्णास्तुकाः सुगन्धितेजनानि ' (ऐ. ब्रा. १. २८) इति । **घृतवन्तं** व्याघारणाज्ययुक्तम् । एवमुत्तरवेद्यां निषण्णस्त्वं **सवित्रे** हविषां प्रेरयित्रे **यजमानाय** । षष्ठ्यर्थे चतुर्थ्येषा । ईदृशस्य यजमानस्य **यज्ञं** **साधु** आर्जवेन **नय** देवान् प्रापय ॥