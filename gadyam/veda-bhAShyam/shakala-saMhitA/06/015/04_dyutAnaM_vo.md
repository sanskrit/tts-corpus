+++
title = "004"
devataa = "अग्निः"
RShiH = "भरद्वाजो बार्हस्पत्यो वीतहव्यो वा"
ChandaH = "जगती"

+++


हे वीतहव्य त्वं **सुवृक्तिभिः** शोभनाभिः स्तुतिभिः **हव्यवाहं** हविषां वोढारं **देवम्** **अग्निम्** **ऋञ्जसे** प्रसाधय । कीदृशम् । **द्युतानं** दीप्यमानं **वः** युष्माकम् **अतिथिम्** अतिथिवत्पूज्यं **स्वर्णरं** स्वर्गस्य नेतारं **मनुषः** मनोः प्रजापतेर्यज्ञे **होतारं** देवानामाह्वातारं **स्वध्वरं** शोभनयज्ञं **विप्रं** **न** मेधाविनं विपश्चितमिव **द्युक्षवचसम्** । दीप्तेर्निवासभूतं द्युक्षम् । तादृशवाक्योपेतम् **अरतिम्** अर्यं स्वामिनम् ॥