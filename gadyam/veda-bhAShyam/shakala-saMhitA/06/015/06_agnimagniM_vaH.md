+++
title = "006"
devataa = "अग्निः"
RShiH = "भरद्वाजो बार्हस्पत्यो वीतहव्यो वा"
ChandaH = "अतिशक्वरी"

+++


हे अस्मदीयाः स्तोतारः **वः** यूयं **प्रियंप्रियम्** अत्यन्तं प्रियं **वः** युष्माकम् **अतिथिम्** अतिथिवत्पूज्यं **गृणीषणि** शब्दनीयं स्तुत्यम् **अग्निमग्निम्** अग्निमेव । नान्यं देवमित्यर्थः । **समिधा** समिन्धनेन समिद्भिर्वा **दुवस्यत** परिचरत । यद्वा । गृणीषणीति सप्तम्यन्तम् । गृणीषणि स्तोत्रे विषयतया वर्तमानम् । अपि च **वः** यूयम् **अमृतम्** अमरणमग्निं **गीर्भिः** स्तुतिभिरुपेत्य **विवासत** परिवरत । **हि** यस्मात् **देवेषु** मध्ये **देवः** दानादिगुणयुक्तोऽग्निः **वार्यं** वरणीयं समिदादिकं **वनते** संभजते । **हि** यस्माच्च **देवेषु** मध्ये **देवः** अग्निः **नः** अस्माकं **दुवः** परिचरणं **वनते** संभजते तस्मात् दुवस्यतेत्यन्वयः ॥