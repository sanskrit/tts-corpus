+++
title = "003"
devataa = "अग्निः"
RShiH = "भरद्वाजो बार्हस्पत्यो वीतहव्यो वा"
ChandaH = "शक्वरी"

+++


हे अग्ने **सः** तादृशः **अवृकः** बाधकरहितः **त्वं** **दक्षस्य** अनुष्ठानसमर्थस्य **वृधः** वर्धयिता **भूः** भवसि । तथा **परस्य** विप्रकृष्टस्य **अर्यः** अरेः शत्रोः **अन्तरस्य** अन्तिकतरस्य संनिकृष्टस्य शत्रोः **तरुषः** तरिता भवसि । अतः कारणात् हे **सहसः** **सूनो** **सप्रथः** सर्वतः पृथुस्त्वं **मर्त्येषु** मनुष्येषु मध्ये **भरद्वाजाय** संभृतहविर्लक्षणान्नाय **वीतहव्याय** । वीतं गमितं हव्यं हविर्येन तादृशाय भरद्वाजायेति वा योज्यम् । **रायः** धनानि **छर्दिः** गृहं **आ** **यच्छ** प्रयच्छ । सप्रथ इति पुनरुक्तिरादरार्था ॥