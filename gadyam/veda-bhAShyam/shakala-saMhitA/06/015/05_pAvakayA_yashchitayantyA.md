+++
title = "005"
devataa = "अग्निः"
RShiH = "भरद्वाजो बार्हस्पत्यो वीतहव्यो वा"
ChandaH = "जगती"

+++


**यः** अग्निः **पावकया** शोधयित्र्या **चितयन्त्या** चेतयन्त्या प्रज्ञापयन्त्या **कृपा** दीप्त्या **क्षामन्** भूम्यां **रुरुचे** दीप्यते । **उषसो** **न** **भानुना** । यथोषसः प्रकाशेन भासन्ते तद्वत् । अपि च **यामन्** यामनि संग्रामे **तूर्वन्न** शत्रून् हिंसन् पुरुष इव **एतशस्य** एतत्संज्ञकस्य ऋषेः **रणे** सूर्येण सह संग्रामे सहायार्थं **यः** अग्निः **नु** क्षिप्रम् आ **घृणे** आदीप्यते । ‘प्रैतशं सूर्ये पस्पृधानम्' (ऋ. सं. १. ६१. १५) इति निगमान्तरम् । नूनं सर्वे देवास्तस्य साहाय्यमकार्षुः । यश्च **ततृषाणः** तृषितः प्रभावेन सर्वभक्षणशीलः **अजरः** जरारहितश्च भवति तं देवमृञ्जस इति पूर्वस्यामृचि संबन्धः ॥ ॥ १७ ॥