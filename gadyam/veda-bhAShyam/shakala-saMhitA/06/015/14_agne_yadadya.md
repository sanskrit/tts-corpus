+++
title = "014"
devataa = "अग्निः"
RShiH = "भरद्वाजो बार्हस्पत्यो वीतहव्यो वा"
ChandaH = "त्रिष्टुप्"

+++


हे **अध्वरस्य** **होतः** यज्ञस्य निष्पादक **पावकशोचे** शोधकदीप्ते एवंभूत हे **अग्ने** **अद्य** अस्मिन् काले **विशः** मनुष्यस्य यजमानस्य **यत्** कर्तव्यं तत् **वेः** कामयस्व । **हि** यस्मात् **त्वं** **यज्वा** देवानां यष्टा भवसि तस्मात् **ऋता** ऋते यज्ञे **यजासि** देवान् यज । अपि च **महिना** महिम्ना स्वमाहात्म्येन **यत्** यस्मात् **वि** **भूः** विभवसि व्याप्तो भवसि अतः कारणात् हे **यविष्ठ** युवतमाग्ने **ते** तुभ्यं त्वदर्थम् **अद्य** इदानीं **या** यानि हव्यानि जुहुमस्तानि **हव्या** हव्यानि हवींषि **वह** । स्वकीयां स्विष्टकृदाख्यां तनुं प्रापय ॥