+++
title = "006"
devataa = "इन्द्रः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


हे **इन्द्र** **श्रद्धाभिः** श्रद्धापुरःसरमादरातिशयेनानुष्ठितैः कर्मभिः मन्दसानः मोदमानः । यच्छ्रद्धया युक्तं कर्म तत्सारवत् भवति । तथा च श्रूयते–' यदेव विद्यया करोति श्रद्धयोपनिषदा तदेव वीर्यवत्तरं भवति' ( छ. उ. १. १. १० ) इति । **सोमैः** च मन्दसानः **त्वं** **दभीतये** एतन्नामकाय राजर्षये **चुमुरिम्** एतदाख्यमसुरं **सिष्वप्** अस्वापयः । अवधीरित्यर्थः । किंच हे इन्द्र **त्वं** **पिठीनसे** एतन्नामकाय **रजिम्** एतदाख्यां कन्यां वा राज्यं वा **दशस्यन्** प्रयच्छन् **शच्या** प्रज्ञया **षष्टिं** षष्टिसंख्याकानि **सहस्रा** भटानां सहस्राणि **सचा** सह युगपदेव **अहन** अवधीः ॥