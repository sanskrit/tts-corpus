+++
title = "005"
devataa = "इन्द्रः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


हे **इन्द्र** **बर्हणा** बर्हणः शत्रूणां हिंसकः **त्वम्** **उक्थं** प्रशस्यं **तत्** कर्म **कः** अकरोः । किं तत्कर्मेत्युच्यते । हे **शूर** वीरेन्द्र त्वं **शता** शतानि **सहस्रा** सहस्राणि च शम्बरस्य अनुचरान् भटान् **प्र** **दर्षि** विदारितवानसि । तथा च निगमान्तरे-‘अध्वर्यवो यः शतं शम्बरस्य' (ऋ. सं. २. १४, ६) इति । तथा त्वं **दासं** यज्ञादिकर्मणामुपक्षपयितारं **गिरेः** पर्वतान्निर्गतं **शम्बरम्** असुरम् **अव** **हन्** अवावधीः । तथापि श्रूयते– **यः** शम्बरं पर्वतेषु क्षियन्तम्' (ऋ. सं. २. १२. ११ ) इति । किंच **चित्राभिः** विचित्राभिः **ऊती** ऊतिभिः रक्षाभिः **दिवोदासं** राजानं **प्रावः** प्रकर्षेण पालयसि स्म ॥ ॥ २१ ॥