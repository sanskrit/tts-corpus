+++
title = "002"
devataa = "अग्निः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


हे अग्ने **भगः** भजनीयः **त्वं** **नः** अस्मभ्यं **रत्नं** रमणीयं धनम् **आ** **इषे** आगमय प्रयच्छ॥  ‘ इण् गतौ ' इत्यस्यैतद्रूपम् । **हि** इति पूरकः । **दस्मवर्चाः** दर्शनीयदीप्तिस्त्वं **परिज्मेव** परितो गन्ता वायुरिव **क्षयसि** सर्वत्र निवससि। यद्वा । क्षयतिरैश्वर्यकर्मा । सर्वस्येशिषे । हे **अग्ने** **मित्रो** **न** प्रमीतेस्त्रायको देव इव **बृहतः** महतः **ऋतस्य** उदकस्य यज्ञस्य वा **क्षत्ता** **असि** । क्षदतिरत्र दानकर्मा । दाता भवसि । तथा हे **देव** द्योतमानाग्ने **भूरेः** बहुलस्य **वामस्य** वननीयस्य धनस्य च दाता भवसीत्यनुषङ्गः ॥