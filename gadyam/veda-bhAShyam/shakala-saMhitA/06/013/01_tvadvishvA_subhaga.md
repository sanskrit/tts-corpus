+++
title = "001"
devataa = "अग्निः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


हे **सुभग** शोभनधन **अग्ने** **विश्वा** विश्वानि सर्वाणि **सौभगानि** धनानि **त्वत्** त्वत्तः **वि** **यन्ति** विविधं निर्गच्छन्ति । हिरण्यमूलत्वात् सर्वेषां धनानां हिरण्यं चाग्नेः सकाशादुत्पन्नम्। तस्य रेतः परापतत्तद्धिरण्यमभवत् ' (तै. ब्रा. १. १. ३. ८) इति श्रुतेः । निर्गमने दृष्टान्तः । **वनिनो** **न** **वयाः** । यथा वृक्षाच्छाखा विविधं निर्गच्छन्ति तद्वत् । तथा **रयिः** पशुसंघश्च त्वत्सकाशादेव **श्रुष्टी** क्षिप्रं व्येति निर्गच्छति । ‘ पशवो वै रयिः पशूनेवावरुन्धे ' (तै. सं. १. ५. ७.२) इति तैत्तिरीयकम् । **वृत्रतूर्ये** वृत्राणां शत्रूणां हिंसके संग्रामे शत्रून् जेतुं **वाजः** बलं च त्वत्तो व्येति । **दिवः** अन्तरिक्षात् या **वृष्टिः** सापि त्वत्त एव व्येति ।  ‘ अग्नौ प्रास्ताहुतिः सम्यगादित्यमुपतिष्ठते । आदित्याज्जायते वृष्टिर्वृष्टेरन्नं ततः प्रजाः ' ( मनु. ३.७६ ) इति स्मरणात् । अतस्त्वम् **ईड्यः** सर्वैः स्तुत्यः सन् **अपाम्** उदकानां **रीतिः** गमयिता भवसि ॥