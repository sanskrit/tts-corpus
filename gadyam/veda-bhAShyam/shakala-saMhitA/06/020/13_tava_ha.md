+++
title = "013"
devataa = "इन्द्रः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


हे **इन्द्र** **आजौ** संग्रामे **तव** **ह** तवैव **विश्वं** व्याप्तं **त्यत्** तादृशं कर्म भवति । कीदृशमिति तदुच्यते । **या** यौ **धुनीचुमुरी** । धुनिश्च चुमुरिश्चेत्येतन्नामकावसुरौ । **सिष्वप्** त्वमस्वापयः तावसुरौ **सन्तः** संग्रामे सुप्तवन्तौ । मृतावित्यर्थः ॥ भूतार्थे व्यत्ययेन लट् । द्वितीयो हशब्दः पादपूरणः ॥ तदनन्तरं हे इन्द्र **तुभ्यं** त्वदर्थं **सुन्वन्** सोमानभिषुण्वन् **पक्थी** पक्थवान् हवींषि पक्ववान् **इध्मभृतिः** इध्मानां भर्ता आहर्ता वा **दभीतिः** नाम राजर्षिः **सोमेभिः** सोमैः **अर्कैः** हविर्लक्षणैरन्नैः **दीदयदित्** दीप्यत एव । धुनिं चुमुरिं तस्मै जघन्थेत्यर्थः । त्वं नि दस्युं चुमुरिं धुनिं च ' ( ऋ. सं. ७. १९. ४ ) इति हि दर्शनात् ॥ ॥ १० ॥