+++
title = "001"
devataa = "इन्द्रः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


**यः** **रयिः** पुत्ररूपं धनं **शवसा** बलेन **पृत्सु** संग्रामेषु **अर्यः** अरीन् शत्रून् **जनान्** **अभि** **तस्थौ** आक्रामेत् । तत्र दृष्टान्तः। **द्यौर्न** । द्योतमानः सूर्यो यथा **भूम** भूतानि आक्रामति तद्वत् । हे **सहसः** **सूनो** बलस्य पुत्र **इन्द्र** त्वं **तं** पुत्रं **नः** अस्मभ्यं **दद्धि** देहि । कीदृशम् । सहस्रभरं सहस्रस्य धनस्य भर्तारम् **उर्वरासाम्** उर्वराणां सस्याढ्यानां भूमीनां सनितारं संभक्तारं **वृत्रतुरं** वृत्राणां शत्रूणां तरितारं तुर्वितारं वा ॥