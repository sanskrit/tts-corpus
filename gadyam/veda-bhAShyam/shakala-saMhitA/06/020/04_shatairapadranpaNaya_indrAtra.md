+++
title = "004"
devataa = "इन्द्रः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


**अत्र** अस्मिन् **अर्कसातौ** । अर्कोऽन्नं प्राप्यतेऽस्मिन्नित्यर्कसातिर्युद्धम् । तस्मिन् **दशोणये** बहुहविष्कात् **कवये** मेधाविनः । पञ्चम्यर्थे चतुर्थी । हे **इन्द्र** त्वत्सहायात् कुत्सात् बिभ्यतः **पणयः** एतन्नामकासुराः **शतैः** शतसंख्याकैः बलैः सार्धम् **अपद्रन्** अपाद्रवन् । अपलायन्त । अपि चेन्द्रः **अशुषस्य** अशुष्कस्य । संपूर्णबलस्येत्यर्थः । **शुष्णस्य** एतन्नामकासुरस्य कुत्सस्य शत्रोः **मायाः** कपटान् **वधैः** हननसाधनैरायुधैः **न** **प्र** **अरिरेचीत्** प्ररिक्तानतिरिक्तान्नाकरोत् । **पित्वः** अन्नस्य । पितुरित्यन्ननामैतत् । **किं** **चन** किंचिदपि न प्रारिरेचीत् । तदीयमन्नं सर्वमप्यपाहारयत् ॥