+++
title = "009"
devataa = "इन्द्रः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


**गभस्तौ** हस्ते **वृत्रहणं** वृत्राणां शत्रूणां हन्तारं **वज्रं** स्वकीयमायुधं **बिभ्रत्** धारयन् **अप्रतीतः** शत्रुभिरप्रतिगतः **सः** इन्द्रः **स्पृधः** स्पर्धमानान् **ईम्** इमान् वृत्रप्रभृतीन शत्रून् **वनते** हन्ति । **हरी** स्वकीयावश्वौ **अधि** **तिष्ठत्** आरोहति । तत्र दृष्टान्तः । **अस्तेव** **गर्ते** । यथा क्षेप्ता शूरो रथेऽधितिष्ठति तद्वत् । तथा **वचोयुजा** वचोमात्रेण युज्यमानौ । यद्वा । स्तोतॄणां स्तुतिभिर्युज्यमानौ तौ हरी च **ऋष्वं** महान्तम् **इन्द्रं** **वहतः** ॥