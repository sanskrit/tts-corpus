+++
title = "010"
devataa = "इन्द्रः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


हे **इन्द्र** **ते** त्वदीयेन **अवसा** रक्षणेन **नव्यः** नवीयः नवतरं त्वया दीयमानं धनं **सनेम** वयं स्तोतारो भजेमहि । **पूरवः** मनुष्याः स्तोतारः **एना** अनेन स्तोत्रेण युक्तैः **यज्ञैः** **प्र** **स्तवन्ते** त्वां स्तुवन्ति । **यत्** यस्मात् कारणात् **दासीः** कर्मणामुपक्षपयित्रीः शत्रुप्रजाः **हन्** घ्नन् हिंसन् **पुरुकुत्साय** एतन्नामकाय राज्ञे **शिक्षन्** धनानि प्रयच्छन् हे इन्द्र त्वं **शारदीः** शरन्नाम्नोऽसुरस्य संबन्धिनीः **सप्त** सप्तसंख्याकाः **पुरः** पुरीः **शर्म** शर्मणा वज्रेण **दर्त्** विदारितवानसि तस्मात् कारणात् त्वां स्तोतारः स्तुवन्तीत्यर्थः ॥