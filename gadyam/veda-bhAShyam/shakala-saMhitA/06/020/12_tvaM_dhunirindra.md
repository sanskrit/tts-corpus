+++
title = "012"
devataa = "इन्द्रः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


हे **इन्द्र** **धुनिः** शत्रूणां कम्पयिता **त्वं** **धुनिमतीः** धुनिर्नामासुरो यासु निरोधकतया विद्यते ताः **अपः** उदकानि **सीरा** **न** नदीरिव **स्रवन्तीः** प्रवहन्तीः **ऋणोः** अगमयः । धुनिं हत्वा तेन निरोधितान्युदकानि प्रवाहयतीत्यर्थः । हे **शूर** वीरेन्द्र **यत्** यदा **समुद्रम्** **अति** अतिक्रम्य **प्र** **पर्षि** प्रतीर्णो भवसि तदा समुद्रपारे तिष्ठन्तौ **तुर्वशं** **यदुं** च **स्वस्ति** क्षेमेण **पारय** अपारयः । समुद्रमतारयः ॥