+++
title = "002"
devataa = "इन्द्रः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


**दिवो** **न** दिवे सूर्यायेव हे **इन्द्र** **तुभ्यं** **सत्रा** सत्यमेव **विश्वं** व्याप्तम् **असुर्यम्** असुरत्वं बलं **देवेभिः** देवैः स्तोतृभिः अनु **धायि** व्यधायि । अकारि । स्तोत्रैः स्तूयमाना देवता बलवती भवतीत्यर्थः । हे **ऋजीषिन्** विगतरससोमेन्द्र **विष्णुना** **सचानः** संगच्छमानस्त्वम् । ‘षच समवाये' इति धातो रूपम् । **यत्** येनासुर्येण **अपः** उदकानि **वव्रिवांसं** परिवृण्वन्तम् **अहिम्** आगत्य हन्तारं **वृत्रम्** असुरं **हन्** अहन् अवधीः तद्वलं व्यधायीति पूर्वेण संबन्धः ॥