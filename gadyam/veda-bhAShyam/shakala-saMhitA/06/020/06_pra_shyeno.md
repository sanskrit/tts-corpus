+++
title = "006"
devataa = "इन्द्रः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


**श्येनः** सुपर्णश्च । **न** इत्ययं शब्दः समुच्चये वर्तते । **अस्मै** इन्द्राय **मदिरं** मदकरम् **अंशुं** सोमम् । **प्र** इति आ इत्यस्यार्थे वर्तते । आहरत् । उपसर्गदर्शनाच्चाख्यात्मध्याह्रियते । किंचायमिन्द्रोऽपि **दासस्य** प्राणिनामुपक्षपयितुः नमुचेः एतन्नाम्नोऽसुरस्य **शिरः** शीर्षं **मथायन्** मन्थनं कुर्वन् **साप्यं** सपस्य पुत्रं **ससन्तं** स्वपन्तं **नमीम्** एतत्संज्ञकमृषिं **प्रावत्** प्रारक्षत् । **स्वस्ति** अविनाशेन **राया** पश्वादिधनेन **इषा** अन्नेन च तमृषिं **सं** **पृणक्** समयोजयत् ॥