+++
title = "003"
devataa = "इन्द्रः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


**यत्** यदा **इन्द्रः** **विश्वासां** सर्वासां **पुरां** पुरीणां **दर्त्नुं** दारकं वज्रम् **आवत्** प्रापत् तदा **सोम्यस्य** सोममयस्य **मधुनः** मधुररसस्य **राजा** **अभवत्** स्वामी आसीत् । कीदृशः । **तूर्वन्** हिंसकान् हिंसन् **ओजीयान्** अतिशयेनौजस्वी **तवसः** बलवतः **तवीयान्** बलवत्तरः कृतब्रह्मा ॥ कृतं ब्रह्म स्तोत्रं यस्मै स्तोतृभिः सः । अथवा कृतं दत्तं ब्रह्म अन्नं येन स्तोतृभ्यः सः । **वृद्धमहाः** वृद्धतेजाः । एवंभूत इन्द्रो राजाभवदिति ॥