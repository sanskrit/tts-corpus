+++
title = "005"
devataa = "इन्द्रः"
RShiH = "नरः"
ChandaH = "त्रिष्टुप्"

+++


हे इन्द्र त्वं **नूनम्** अद्यतनं **वृजनं** बाधकमस्मदीयं शत्रुम् **अन्यथा** **चित्** अन्येनैव प्रकारेण योजय । येन प्रकारेण सर्वे जीवन्ति तद्विलक्षणं प्रकार मरणाख्यं प्रापयेत्यर्थः । आकारः पूरकः । हे **शक्र** सर्वकार्येषु शक्तेन्द्र **शूरः** शौर्यापेतः **वि** **दुरः** विशेषेण दारयिता शत्रूणाम् । यद्वा । दुरो द्वाराणि शत्रुसंबन्धीनि विघटयंस्त्वं **यत्** यस्मात् **गृणीषे** अस्माभिः स्तूयसे तस्मात् कारणात् **शुक्रदुघस्य** शुक्राणां निर्मलानां दोग्धुरिन्द्रस्य **धेनोः** वाचः स्तोत्रात् **मा** **निररं** मा निर्गच्छेयम् । यद्वा । शुक्रस्य पयसो दोग्ध्र्या धेनोस्त्वया दत्ताया गोः सकाशात् मा निर्गच्छेयम् ॥ अरमित्याख्यातम् ‘ऋ ‘ गतौ ' इत्यस्य रूपम् ॥ सा सर्वदास्मासु निवसत्वित्यर्थः । हे **विप्र** प्राज्ञेन्द्र **आङ्गिरसान्** अङ्गिरोगोत्रजानस्मान् **ब्रह्मणा** अन्नेन **जिन्व** प्रीणय ॥ ॥ ७ ॥