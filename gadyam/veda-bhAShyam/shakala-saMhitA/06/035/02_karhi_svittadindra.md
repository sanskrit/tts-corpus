+++
title = "002"
devataa = "इन्द्रः"
RShiH = "नरः"
ChandaH = "त्रिष्टुप्"

+++


फलस्य विलम्बमसहमान ऋषिरनयापीन्द्रं पृच्छति । हे **इन्द्र** **कर्हि** **स्वित्** कदा खलु **तत्** भवेत् । **नृभिः** अस्मदीयैः पुरुषैः **नॄन्** शत्रुपुरुषान् तथा **वीरैः** अस्मदीयैः पुत्रैः **वीरान्** शत्रुपुत्रांश्च **यत्** **नीळयासे** त्वं संश्लेषयेः संयोजयेः ॥ नीळयतिः संश्लेषणकर्मा ॥ ईदृशं युद्धे यत्संश्लेषणं तत्कदा भवेदिति वितर्कः । अपि चास्मदर्थं त्वम् **आजीन्** संग्रामान् कदा **जय** जयेः । कदा च **गोषु** अभिगन्तृषु शत्रुषु विद्यमाना: **त्रिधातु** त्रिधातूः क्षीरदधिघृतानां त्रयाणां धारयित्रीः **गा:** **अधि** **जयासि** अधिकं जयेः । हे **इन्द्र** त्वं **स्वर्वत्** व्याप्तिमत् **द्युम्नं** धनम् **अस्मे** अस्मासु कदा **धेहि** धारयेः ॥