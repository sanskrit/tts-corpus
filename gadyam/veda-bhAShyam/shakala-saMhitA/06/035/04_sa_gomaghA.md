+++
title = "004"
devataa = "इन्द्रः"
RShiH = "नरः"
ChandaH = "त्रिष्टुप्"

+++


हे इन्द्र **सः** त्वं **जरित्रे** स्तोत्रे **गोमघाः** गवां दात्री: **अश्वश्चन्द्राः** अश्वैराह्लादयन्तीः **वाजश्रवसः** वाजैर्बलैः प्रसिद्धा एवंभूताः **पृक्षः** अन्नानि **भरद्वाजेषु** भरद्वाजपुत्रेष्वस्मासु **अधि** **धेहि** धारय । तथा **इषः** तान्यन्नानि **सुदुघां** शोभनदोग्ध्रीं **धेनुं** गां च हे **इन्द्र** **पीपिहि** प्यायय । अपि च ता इषो गौश्च **सुरुचः** शोभनदीप्तयो यथा भवन्ति तथा त्वं **रुरुच्याः** दीपयेः । शोभनदीप्तियुक्ताश्च ताः सन्त्वित्यर्थः ॥