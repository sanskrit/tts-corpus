+++
title = "006"
devataa = "इन्द्रः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


**अयोः** अनयोः **उभयोः** मध्ये **सः** जनः **नृम्णं** धनं **पत्यते** ईष्टे । कयोर्मध्ये क ईष्ट इत्येतदुभयमाह । **यदि** यस्य जनस्य । यदीति निपातो यस्यार्थे वर्तते । **समिथे** यज्ञे **वेधसः** कर्मणां विधातार ऋत्विजः **हवन्ते** इन्द्रं स्तुवन्ति स ईष्ट इति संबन्धः । **महः** महति प्रभूते **वृत्रे** **वा** निरोधे निमित्ते वा **नृवति** परिचारकमनुष्ययुक्ते **क्षये** **वा** गृहनिमित्ते वा व्यचस्वन्तौ **यदि** यौ जनौ । यदीति यावित्यर्थे वर्तते। **वितन्तसैते** वियुध्येते तयोर्मध्ये इति संबन्धः ॥ तसेः उपक्षयकर्मणः विपूर्वात् वितन्तसैते इति भवति । यद्वा । तन्तस इति धातुः कण्ड्वादिषु पठ्यते तस्मादिदं रूपमिति ॥