+++
title = "003"
devataa = "इन्द्रः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


हे **इन्द्र** **जामयः** ज्ञातिरूपाः संनिकृष्टा ये शत्रवः। **उत** अपि च **अजामयः** दूरदेशे स्थिता **ये** शत्रवः **अर्वाचीनासः** अस्मदभिमुखाः **वनुषः** हिंसन्तः **युयुज्रे** उद्युक्ता भवन्ति **एषाम्** उभयविधानां शत्रूणां संबन्धीनि **शवांसि** बलानि **विथुरा** विथुराणि हीनानि **त्वं** कुर्विति शेषः । तथा वृष्ण्यानि एषां वीर्याणि **जहि** नाशय । किंच **पराचः** उभयविधान् शत्रून् पराचः पराङ्मुखान् **कृणुहि** कुरु ॥