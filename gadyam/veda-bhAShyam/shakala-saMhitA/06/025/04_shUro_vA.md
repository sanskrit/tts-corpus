+++
title = "004"
devataa = "इन्द्रः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


हे इन्द्र **शूरः** त्वदनुगृहीतो वीरः **शरीरैः** अङ्गैः **शूरं** **वा** वीरमपि **वनते** हन्ति । वेत्ययमपीत्यस्यार्थे वर्तते । यद्वा । वेत्यनेन विकल्पाभिधायकेन अशूरो वा त्वदनुगृहीतः सन् शूरं वनते । कदा वनत इत्येतदाह । **तनूरुचा** शरीरेण शोभमानौ परस्परविरोधिनौ **तरुषि** युद्धे **यत्** यदा **कृण्वेते** संग्रामं कुर्वाते । **यत्** यदा च **तोके** **वा** पुत्रनिमित्ते वा **गोषु** निमित्तभूतासु वा **तनये** पौत्रे निमित्तभूते वा **अप्सु** उदकेषु निमित्तेषु वा **उर्वरासु** सर्वसस्याढ्यासु भूमिषु निमित्तासु **क्रन्दसी** क्रन्दमानावाक्रोशन्तौ **वि** **ब्रवैते** विवदेते । हे इन्द्र पुत्रादिलाभजयः त्वदनुगृहीतस्य भवतीत्यर्थः ॥