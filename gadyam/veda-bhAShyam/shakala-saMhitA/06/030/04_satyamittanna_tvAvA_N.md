+++
title = "004"
devataa = "इन्द्रः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


हे **इन्द्र** वक्ष्यमाणं **तत्** सत्यमित् सत्यमेव नानृतम् । **त्वावान्** त्वत्सदृशः **अन्यः** **देवः**  **न** **अस्ति** । त्वत्सदृशोऽन्यः **मर्त्यः** मनुष्योऽपि **न** एव विद्यते । **ज्यायान्** अधिकोऽपि देवो मनुष्यो वा न खल्वस्ति । इति यद्गीयते तत्सत्यमेवेत्यर्थः । अपि च त्वम् **अर्णः** उदकं **परिशयानं**  परिवृत्य शयानम् **अहिम्** मेघम् **अहन्** अवधीः । हत्या च **समुद्रम्** अन्तरिक्षं जलधिं वा **अच्छ** अभिमुख्येन **अपः** उदकानि **अवासृजः** अवाङ्मुखतया विसृष्टवानसीत्यर्थः ।