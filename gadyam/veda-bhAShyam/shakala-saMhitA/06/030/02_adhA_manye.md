+++
title = "002"
devataa = "इन्द्रः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


**अध** अधुना **अस्य** इन्द्रस्य **बृहत्** महत् **असुर्यम्** असुरहननकुशलं बलं **मन्ये** स्तौमि। मन्यतिः स्तुतिकर्मा । स चेन्द्रः **यानि** कर्माणि **दाधार** धारयति तानि **नकिः** **आ** **मिनाति** न कश्चिदपि हिनस्ति । कानि पुनस्तानि । उच्यते । **दिवेदिवे** प्रतिदिनं वृत्रेणावृतः **सूर्यो** **दर्शतः** दर्शनीयः **भूत्** भवति । आवरकस्यासुरस्य वधेन सूर्यं प्रकाशितवानित्येकं कर्म । **सुक्रतुः** शोभनकर्मा स इन्द्रः 'सद्मानि भुवनानि **उर्विया** उरूणि विस्तीर्णानि **वि** **धात्** व्यधात् अकार्षीत् । इदमपरं कर्म। एतदादीनि बहूनि कर्माणि कृतवानित्यर्थः ॥