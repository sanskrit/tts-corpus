+++
title = "006"
devataa = "द्यावापृथिव्यौ"
RShiH = "भरद्वाजो बार्हस्पत्यः"
ChandaH = "जगती"

+++


**पिता** वर्षस्य सेक्तृत्वेन पितृभूता **द्यौश्च** **माता** धारकत्वेन मातृभूता **पृथिवी** **च** उभे **नः** अस्मभ्यम् **ऊर्जम्** अन्नं पिन्वतां यच्छताम् । किंच **विश्वविदा** विश्वं जानन्त्यौ विश्वस्य वेदयित्र्यौ वा सुदंससा सुकर्माणौ **संरराणे** परस्परोपकार्योपकारकभावेन सह रममाणे **विश्वशंभुवा** सर्वस्य भावयित्र्यौ **रोदसी** द्यावापृथिव्यौ **अस्मे** अस्मासु **सनिं** संभजनीयं पुत्रादिकं **वाजं** बलं **रयिं** धनं च **समिन्वतां** संप्रेरयताम् ॥ ॥ १४ ॥