+++
title = "002"
devataa = "इन्द्रः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


हे **इन्द्र** त्वं **दिवि** द्युलोके **शूरसातौ** शूरैः भटैः संभजनीये **वृत्रहत्ये** युद्धे च **पार्ये** प्राप्तव्ये सति **सुष्विम्** अभिषोतारं यजमानम् **अवसि** **यद्वा** रक्षसीति यच्च । वेति समुच्चये । **दक्षस्थ** यज्ञादिषु समर्थस्य **बिभ्युषः** शत्रुभ्यो बिभ्यतो जनस्य **शर्धतः** संग्रामे उत्सहमानान् **दस्यून्** उपक्षपयितॄनि शत्रून् हे **इन्द्र** त्वम् **अबिभ्यत्** भीतिरहितः सन् **अरन्धयः**  **यद्वा** वशीकरोषीति यच्च तत्सर्वं सोमेऽभिषुते इति पूर्वेण संबन्धः । तथा चोक्तं-- यद्बाह्वोर्धारयन्वज्रं हरिभ्यां यासि वृत्रहन् । यच्च रक्षसि संग्रामे नॄन् सोममभिषुण्वतः ॥ यच्च कर्मसु दक्षस्य यजमानस्य येऽरयः । वशीकरोषि तांस्तस्मै बिभ्यते भीतिवर्जितः ॥ तत्सोमेऽभिषुते स्तोत्रशस्त्रयोश्च प्रवृत्तयोः । इति द्वृचोऽयमेकार्थः सुत इत्त्वमिति द्वयम्' इति ॥