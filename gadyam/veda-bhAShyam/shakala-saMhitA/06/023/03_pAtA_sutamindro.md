+++
title = "003"
devataa = "इन्द्रः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


**इन्द्रः** **सुतम्** अभिषुतं **सोमं** **पाता** **अस्तु** पानशीलो भवतु ॥ तृनन्तत्वात् ‘ न लोकाव्ययनिष्ठा' इति षष्ठीप्रतिषेधः ॥ कीदृशः । **ऊती** ऊत्या मार्गेण **जरितारं** स्तोतारं **प्रणेनीः** प्रकर्षेण नेता **उग्रः** उद्गूर्णः **वीराय** यज्ञादिकर्मसु दक्षाय **सुष्वये** सोमाभिषवं कुर्वते यजमानाय **लोकं** स्थानं **कर्ता** । दातेत्यर्थः । **उ** इति पादपूरणः । **स्तुवते** स्तोत्रं कुर्वते **कीरये** **चित्** । चिदिति चार्थे । स्तोत्रे च । कीरिरिति स्तोतृनामैतत् । **वसु** धनं **दाता** अस्तु ॥