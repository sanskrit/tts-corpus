+++
title = "002"
devataa = "इन्द्रः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


**अस्य** इन्द्रस्य **कर्णा** कर्णौ दूराच्चित् दूरदेशादपि **आ** **वसतः** स्तोत्रश्रवणार्थमागच्छतः। **इन्द्रस्य** **घोषात्** घोषणीयात् स्तोत्राद्धेतोः **ब्रुवाणः** स्तुवन् स्तोता **तन्यति** शब्दं करोति । यद्वा । सर्वत्र विस्तारयति । **देवहूतिः** देवस्येन्द्रस्याह्वानरूपा **इयं** स्तुतिश्च **ऋच्यमाना** स्वयं प्रेर्यमाणा सती **एनम्** **इन्द्रम्** मद्र्यक् मदभिमुखम् **आ** **ववृत्यात्** आवर्तयतु । पुनः **इयम्** इति पूरणः ॥