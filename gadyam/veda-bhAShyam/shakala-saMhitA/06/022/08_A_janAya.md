+++
title = "008"
devataa = "इन्द्रः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


हे इन्द्र त्वं **द्रुह्वणे** साधुजनानां द्रोग्धुः **जनाय** जनस्य राक्षसादेः । षष्ठ्यर्थे चतुर्थी ॥ **पार्थिवानि** पृथिव्यां भवानि **दिव्यानि** दिवि भवानि **अन्तरिक्षा** अन्तरिक्षे भवानि च स्थानानि **आ** **दीपयः** आ समन्तात् तापय । हे **वृषन्** कामानां वर्षितरिन्द्र त्वं **विश्वतः** सर्वतो विद्यमानान् **तान्** राक्षसादीन् **शोचिषा** त्वदीयया दीप्त्या **तप** दह। किंच **ब्रह्मद्विषे** ब्राह्मणद्वेष्ट्रे राक्षसादये । ब्रह्मद्विषं दग्धुमित्यर्थः। **क्षां** पृथिवीम् **अपश्च** अन्तरिक्षं च **शोचय** दीपय । आप इत्यन्तरिक्षनामैतत् ॥