+++
title = "009"
devataa = "इन्द्रः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


हे **त्वेषसंदृक्** दीप्तदर्शनेन्द्र **दिव्यस्य** दिवि भवस्य **जनस्य** **राजा** ईश्वरः **भुवः** भवसि । **जगतः** जङ्गमस्य **पार्थिवस्य** च राजा भवसि । **दक्षिणे** **हस्ते** **वज्रं** **धिष्व** निधेहि। तेन च निहितेन वज्रेण **विश्वाः** सर्वा आसुरीः **मायाः** **वि** **दयसे** विबाधसे । ‘ दयः दानहिंसागतिरक्षणेषु' इति धातुः । हे **इन्द्र** **अजुर्य** जरयितुमशक्येन्द्र त्वमिति ॥