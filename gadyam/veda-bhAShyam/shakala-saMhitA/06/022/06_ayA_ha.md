+++
title = "006"
devataa = "इन्द्रः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


हे **स्वतवः** स्वभूतबलेन्द्र त्वं **मनोजुवा** मनोवद्गच्छता अनेन **पर्वतेन** बहुपर्वणा स्वकीयेनायुधेन वज्रेण । 'वज्रेण शतपर्वणा ' ( ऋ. सं. १. ८०. ६) इति दर्शनात् । **अया** अनया **मायया** **ववृधानं** वर्धमानं **त्यं** तं प्रसिद्धं वृत्रं **वि** **रुजः** विशेषेणाभाङ्क्षी: । तथा हे **स्वोजः** शोभनतेजः हे **विरप्शिन्** हे महन्निन्द्र त्वम् **अच्युता** अच्युतानि **चित्** विनाशरहितान्यपि **वीळिता** वीळितानि अशिथिलीकृतानि **दृळ्हा** दृढानि पुराणि **धृषता** धर्षकेण वज्रेण व्यरुजः भग्नवानसि ॥