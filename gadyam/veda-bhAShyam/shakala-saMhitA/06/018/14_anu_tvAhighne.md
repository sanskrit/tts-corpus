+++
title = "014"
devataa = "इन्द्रः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


हे **देव** द्योतमानेन्द्र **त्वा** त्वाम् **अध** अस्मिन् काले **विश्वे** सर्वे **देवाः** स्तोतारः **अहिघ्ने** मेघहननाय । वृष्टिप्रदानायेत्यर्थः । **अनु** **मदन्** अनुमदन्ति अनुस्तुवन्ति । कीदृशं त्वाम् । **कवीनां** मेधाविनां मध्ये **कवितमम्** अत्यन्तं कविम् । **यत्र** यस्मिन् काले **गृणानः** स्तोतृभिः स्तूयमानस्त्वं **बाधिताय** दारिद्र्यादिभिः पीडिताय **दिवे** स्तोत्रे **जनाय** **तन्वे** स्तोतॄणां तनयाय च **वरिवः** धनं **करः** अकरोः अददाः । अथवा हे देवेन्द्र अधास्मिन् काले विश्वे सर्वे देवाः सुराः । अहिर्वृत्र एवोच्यते । तस्य हननाय कवीनां कवितमं त्वामनुमदन्ति । यत्र यस्मिन् स्तोत्रे सति बाधिताय असुरैः पीडिताय दिवे द्युलोकनिवासाय जनाय तन्वे शोभायै वृत्रहननेन तव शोभार्थं वरिवश्चकर्थ ॥