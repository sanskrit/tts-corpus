+++
title = "003"
devataa = "इन्द्रः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


हे इन्द्र **त्यत्** स्यः स **त्वम्** । त्यदिति तच्छब्दपर्यायः । अत्र लिङ्गव्यत्ययः । **दस्यून्** कर्महीनान् जनान् **नु** क्षिप्रम् **अदमयः** दान्तानकरोः । हशब्दः पूरणार्थः । अपि च **एक:** मुख्यस्त्वं **कृष्टीः** पुत्रदासादीन् **आर्याय** कर्मकृते जनाय **अवनोः** अददाः । एवं स्तुवन्नप्यृषिरिन्द्रं यदा नाद्राक्षीत् तदा तस्य वीर्यसद्भावे विचिकित्समानः परार्धर्चमाह । हे **इन्द्र** **ते** तव यत् पूर्वमुक्तं **तत्** **वीर्यं** सामर्थ्यं **स्विन्नु** **अस्ति** । किं स्विद्भवति । स्विन्नु इति विचिकित्सायाम् । यद्वा **नास्ति** **स्वित्** । **तत्** बलम् **ऋतुथा** काले काले **वि** **वोचः** विशेषेण ब्रूहि ॥