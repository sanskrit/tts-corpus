+++
title = "006"
devataa = "इन्द्रः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


**उग्रः** ओजस्वी **ईशानकृत्** । स्तोतॄन् ईशानान् समर्थान् करोतीति ईशानकृत् । **सः** इन्द्रः **महति** प्रभूते **वृत्रतूर्ये** संग्रामे । वृत्रतूर्य इति संग्रामनामैतत् । **धीभिः** स्तोतृभिः स्तुतिभिर्वा **हव्यः** जयार्थिभिराह्वातव्यः **अस्ति** भवति । हिशब्दः पादपूरणः । **तोकसाता** तोकस्य पुत्रस्य सातौ लाभे निमित्ते **तनये** तत्पुत्रे निमित्ते सति **सः** इन्द्रः आह्वातव्योऽस्ति । **वज्री** वज्रवान् **सः** इन्द्रः **समत्सु** संग्रामेषु वितन्तसाय्यः विशेषेण विस्तार्यः स्तोत्रैर्वन्दनीयः **अभवत्** भवति । यद्वा वितन्तसाय्यः शत्रूणां हिंसकः । तन्तस इति धातुर्हिंसाकर्मा । तस्य कर्तरि रूपम् ॥