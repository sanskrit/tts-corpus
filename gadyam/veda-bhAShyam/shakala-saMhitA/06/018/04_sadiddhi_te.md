+++
title = "004"
devataa = "इन्द्रः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


पूर्वमन्त्रे इन्द्रस्य बलसदसद्भावं संदिह्य अनया बलमस्त्येवेत्यवधारयन्नाह । हि यस्मादर्थे । **हि** यस्मात् कारणात् हे 'सहिष्ठ बलवत्तमेन्द्र **तुविजातस्य** बहुयज्ञेषु प्रादुर्भूतस्य **तुरतः** अस्मान् हिंसतः **तुरस्य** शत्रूणां हिंसितुर्बलवतो वा **ते** तव **सहः** बलं **सदित्** विद्यमानमेवाहं **मन्ये**। **उग्रस्य** ओजस्विनः **तवसः** प्रवृद्धस्य **अरध्रस्य** शत्रुभिर्वशीकर्तुमशक्यस्य । रधेर्वशीकरणार्थस्य रूपम् । **रध्रतुरः** वशीकरणीयानां सपत्नानां हिंसकस्य तव बलं **बभूव** भवत्येव । कीदृशम् । **उग्रम्** उद्गूर्णं **तवीयः** प्रवृद्धतरम् । यतस्त्वं वृत्रादीन् शत्रून् हंसि अतस्ते बलं विद्यत एवेत्यर्थः ॥