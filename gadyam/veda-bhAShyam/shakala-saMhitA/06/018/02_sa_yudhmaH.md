+++
title = "002"
devataa = "इन्द्रः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


**बृहद्रेणुः** बृहतो महतो रेणोः पांसोरुत्थापकः । संग्रामेष्विति यावत् । **एकः** मुख्यः **सहावा** बलवान् **सः** इन्द्रः **मानुषीणां** मनोः संबन्धिनीनां **कृष्टीनां** प्रजानां यजमानानां **च्यवनः** अभिगन्ता **अभवत्** आसीत् । कीदृशः । **युध्मः** योद्धा **सत्वा** दाता । सनोतेरिदं रूपम् । **खजकृत्** खजानां संग्रामाणां कर्ता । खज इति संग्रामनामैतत् । **समद्वा** । यजमानैः सह मदः समत् तद्वान् । **तुविम्रक्षः** । मृक्षतिः संस्नेहनकर्मा । तुवीनां बहूनां वर्षणेन संस्नेहनकर्ता **नदनुमान्** शब्दवान् **ऋजीषी** । ऋजीषशब्देन सवनद्वयाभिषुतः पुनस्तृतीयसवनेऽप्यभिषुतः सोम उच्यते । तद्वान् ।