+++
title = "013"
devataa = "इन्द्रः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


**अद्य** इदानीमपि हे इन्द्र **ते** त्वया **कृतं** **करणं** तत्कर्म **प्र** **भूत्** प्रभवति प्रकाशते । किं तदित्युच्यते । **कुत्सं** शुष्णात् राक्षसादेतन्नामानमृषिं च **आयुं** शत्रुभ्यः सकाशात् एतत्संज्ञकं पौरूरवसम् **अतिथिग्वम्** अतिथीनामभिगन्तारं दिवोदासं च शम्बरात् ररक्षिथेति **यत्** करणं **तत्** प्रभवतीति पूर्वेण संबन्धः । ररक्षिथेति द्वितीयाश्रुतेरुचितक्रियाध्याहारः । अपि च **अस्मै** अनन्तरोक्ताय अतिथिग्वाय **पुरु** पुरूणि बहूनि **सहस्रा** सहस्राणि शम्बरस्य धनानि **नि** **शिशाः** अददाः । इन्द्रः शम्बरं हत्वा तस्य धनानि दिवोदासाय ददावित्यर्थः । तथा हे इन्द्र त्वं **धृषता** धर्षणेन त्वदीयेन वज्रेण शम्बरं हत्वा **क्षां** पृथिवीम् **अभि** अभिलक्ष्य पृथिव्यां वर्तमानं **तूर्वयाणं** त्वरितगमनं दिवोदासम् **उत्** **निनेथ** आपद्य्अ उदगमयः ॥