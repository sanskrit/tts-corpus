+++
title = "012"
devataa = "इन्द्रः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


**तुविद्युम्नस्य** बहुयशसो बहुधनस्य वा **स्थविरस्य** प्रवृद्धस्य **घृष्वेः** शत्रूणां घर्षकस्येन्द्रस्य **महिमा** महत्त्वं **दिवः** द्युलोकात् **पृथिव्याः** भूमेश्च **प्र** **ररप्शे** प्ररिरिचे । विरप्शीति महन्नामसु पाठात् नाम्नां च प्रायेण धातुजन्यत्वात् रप्शतिरत्रातिशयवाची । **पुरुमायस्य** बहुप्रज्ञस्य **सह्योः** शत्रूणामभिभवितुः **अस्य** इन्द्रस्य **शत्रुः** शातयिता **न** अस्ति । **प्रतिमानं** प्रतिनिधिः **न** **अस्ति** । अस्य **प्रतिष्ठिः** प्रतिष्ठाश्रयः **न** अस्ति । स एव सर्वस्य प्रतिष्ठेत्यर्थः ॥