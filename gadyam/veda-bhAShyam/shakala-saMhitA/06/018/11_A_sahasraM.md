+++
title = "011"
devataa = "इन्द्रः"
RShiH = "भरद्वाजो बार्हस्पत्यः"
ChandaH = "त्रिष्टुप्"

+++


हे **तुविद्युम्न** बहुधन हे **सहसः** **सूनो** बलस्य पुत्र **इन्द्र** । ' ओजसो जातमुत मन्य एनम्' (ऋ. सं. १०. ७३. १०) इति निगमान्तरे बलपुत्रत्वं सिद्धम् । **राया** धनेन युक्तस्त्वं **सहस्रं** सहस्रेण । बहुभिरित्यर्थः । **तुविवाजेभिः** बहुबलैः **पथिभिः** । पतन्ति गच्छन्त्यमीभिरिति पन्थानो वाहाः । तैः **अर्वाक्** मदभिमुखः सन् **आ** **याहि** आगच्छ । हे **पुरुहूत** बहुभिराहूतेन्द्र **यस्य** तव **योतोः** बलादिभिः पृथक्कर्तुं **अदेवः** कश्चिदसुरः **नू** **चित्** **ईशे** नेष्टे । अत्र नू चिदिति निषेधार्थे वर्तते ॥