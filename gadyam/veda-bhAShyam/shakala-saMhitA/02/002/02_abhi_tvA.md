+++
title = "002"
devataa = "अग्निः"
RShiH = "गृत्समद (आङ्गिरसः शौनहोत्रः पश्चाद्) भार्गवः शौनकः"
ChandaH = "जगती"

+++


हे **अग्ने** **त्वा** त्वां **अभि** प्रति **नक्तीः** रात्रीः **उषसः** अहानि । सर्वासु रात्रिषु सर्वेष्वपि अहःसु । यद्वा नक्तशब्दः सायंकालं लक्षयति सायंप्रातरग्निहोत्रस्य सद्भावात् । सर्वेषु कालेषु सायंप्रातःकालेषु वा **ववाशिरे** आकांक्षन्ते यजमाना यष्टुम् । यद्वा अहानि रात्रयश्च त्वामेव कामयन्ते होतुम् । काले कर्मणश्चोदनात् कालानां कामनमुपचर्यते । तत्र दृष्टान्तः । **स्वसरेषु** स्वयंसरणशीलेष्वहःसु सुखसरणाधिकरणेषु गोष्ठेषु वा **धेनवः** **वत्सं** **न** । वत्समिव । किंच हे **पुरुवार** बहुभिर्वरणीयाग्ने **संयतः** नियतस्त्वं **दिवइव** द्युलोकस्येव **अरतिः**। व्याप्तो विस्तृतः। तत्रत्यानां देवानां हविःप्रदानायैव सर्वत्र व्याप्त इत्यर्थः । **मानुषा** मनुष्याणां यजमानानां संबन्धीनि **युगा** युगानि । युगशब्दः कालोपलक्षकः । प्रातरादिसवनानि । सर्वेषु सवनेषु ॥ अत्यन्तसंयोगे द्वितीया ॥ **क्षपः** रात्रीः । सर्वासु रात्रिष्वपि **आ** **भासि** समन्ताद्दीप्यसे ॥