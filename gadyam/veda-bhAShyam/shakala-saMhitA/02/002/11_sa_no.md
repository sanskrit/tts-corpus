+++
title = "011"
devataa = "अग्निः"
RShiH = "गृत्समद (आङ्गिरसः शौनहोत्रः पश्चाद्) भार्गवः शौनकः"
ChandaH = "जगती"

+++


हे अग्ने **सहस्य** शत्रूणामभिभवितर्बलप्रभव वा **प्रशंस्यः** स्तुत्यः **सः** त्वं **नः** अस्मदीयं स्तोत्रादिकं **बोधि** बुध्यस्व । स इत्युक्तं क इत्याह । **यस्मिन्** अग्नौ **सुजाताः** शोभनजननाः **सूरयः** स्तोतार ऋत्विजः **इषयन्त** गमयन्ति स्तोत्राणि । किंच हे **अग्ने** **यज्ञं** यजनीयं **यं** **वाजिनः** हविर्लक्षणान्नवन्तो यजमानाः **नित्ये** **तोके** औरसे पुत्रे निमित्तभूते सति । यद्वा । तस्मिन् यथा दीप्यते । पुत्रगृहे यथा पिता दीप्यते तद्वत् **स्वे** **दमे** स्वकीये यागगृहे सवनीयादिस्थाने **दीदिवांसं** दीप्यमानम् **उपयन्ति** हविःस्तोत्रादिना । स बोधि इत्यन्वयः ॥