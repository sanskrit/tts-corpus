+++
title = "012"
devataa = "अग्निः"
RShiH = "गृत्समद (आङ्गिरसः शौनहोत्रः पश्चाद्) भार्गवः शौनकः"
ChandaH = "जगती"

+++


हे **जातवेदः** जातानां वेदितः **अग्ने** **स्तोतारः** त्वां स्तुवन्त ऋत्विजः **सूरयः** मेधाविनो यजमानाः **च** इति **उभयासः** उभये वयं **शर्मणि** सुखे निमित्तभूते सति **ते** त्वत्संबन्धिनः **स्याम** भवेम । यद्वा । ते शर्मणि स्याम । त्वं च नः अस्माकं **वस्वः** निवासहेतोर्वसिष्ठस्य **रायः** गवादिधनस्य **पुरुश्चन्द्रस्य** अतिशयेनाह्लादकस्य बहुहिरण्योपेतस्य वा **भूयसः** प्रभूतस्य **प्रजावतः** भृत्याद्युपेतस्य पुत्रादिभोगपर्याप्तस्य वा **स्वपत्यस्य** शोभनपुत्रस्य । ईदृग्रूपं धनं **नः** अस्मभ्यं **शग्धि** देहि। दातुं शक्तो भवसि ॥