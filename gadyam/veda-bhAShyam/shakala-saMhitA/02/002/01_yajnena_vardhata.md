+++
title = "001"
devataa = "अग्निः"
RShiH = "गृत्समद (आङ्गिरसः शौनहोत्रः पश्चाद्) भार्गवः शौनकः"
ChandaH = "जगती"

+++


हे यजमाना ऋत्विजो वा यूयं **जातवेदसं** जातानां वेदितारं जातधनं जातप्रज्ञं वा **अग्निं** **यज्ञेन** यागेन **वर्धत** प्रवर्धत । सामान्येनोक्त्वा विशेषेणाह । **हविषा** चरुपुरोडाशादिना **तना** विस्तृतया **गिरा** स्तुत्या च **यजध्वं** पूजयध्वम् । कीदृशं तम् । **समिधानं** समिध्यमानम् । **सुप्रयसं** शोभनान्नम् । **स्वर्णरं** स्वर्गे नेतव्या यजमाना यस्य तादृशम् । यद्वा स्वरिति सर्वपर्यायः । स्तुतीनां नेतारः स्तोतारः । बहुस्तोतारमित्यर्थः । **द्युक्षं** दीप्तं द्युनिवासिनं वा । **होतारं** होमसंपादकम् । **वृजनेषु** बलेषु **धूर्षदं** बलस्य कर्तारमित्यर्थः । अग्निपाटवे सति शारीरं बलं भवतीति प्रसिद्धम् ॥