+++
title = "005"
devataa = "अग्निः"
RShiH = "गृत्समद (आङ्गिरसः शौनहोत्रः पश्चाद्) भार्गवः शौनकः"
ChandaH = "जगती"

+++


**सः** अग्निः **होता** होमनिष्पादकः सन् **विश्वं** सर्वम् **अध्वरं** यागं **परि** **भूतु** परितो भवतु । **तमु** तमेवाग्निं **हव्यैः** हविर्भिः **गिरा** स्तुत्या च **मनुषः** मनुष्याः **ऋञ्जते** प्रसाधयन्ति । ऋञ्जतिः प्रसाधनकर्मा । **हिरिशिप्रः** हरणशीलहनुर्दीप्तोष्णीषो वा ।  ‘ शिप्राः शीर्षसु वितता हिरण्ययीः ' (ऋ. सं. ५. ५४. ११ ) इत्यादि मन्त्रान्तरात् । **वृधसानासु** प्रवर्धमानास्वोषधीषु ज्वालासु वा **जर्भुरत्** । पूर्यमाणो यज्ञं गन्ता । शत्रन्तं पदम् । यद्वा द्वितीयार्थे सप्तमी । वर्धमाना ओषधीर्जर्भुरत् पुनःपुनर्दहन्नित्यर्थः । **द्यौः** द्युलोकान्तरिक्षं **स्तृभिः** **न** नक्षत्रैरिव **रोदसी** **अनु** द्यावापृथिव्यावनु **चितयत्** चेतयति । ज्वालाभिर्विस्फुलिङ्गैश्च भुवमन्तरिक्षं च व्याप्नोतीत्यर्थः ॥ ॥ २० ॥