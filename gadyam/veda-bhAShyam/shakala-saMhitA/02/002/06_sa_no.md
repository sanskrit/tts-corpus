+++
title = "006"
devataa = "अग्निः"
RShiH = "गृत्समद (आङ्गिरसः शौनहोत्रः पश्चाद्) भार्गवः शौनकः"
ChandaH = "जगती"

+++


हे अग्ने **सः** तादृशस्त्वं **नः** अस्माकं **स्वस्तये**। स्वस्तीत्यविनाशनाम। क्षेमाय। **रेवत्** रयिमत् **रयिं** धनं उपर्युपरिवृद्धिमद्दानयोग्यं वा धनम् **अस्मासु** **संददस्वान्** सम्यक् प्रयच्छन् **समिधानः** अस्माभिः सम्यगिध्यमानः सन् **दीदिहि** दीप्यस्व । यद्वा रेवदिति क्रियाविशेषणम्। रा धनं समृद्धिमद्यथा तथा दीप्यस्वेति । तथाभूतः सन् 'नः अस्मभ्यं **सुविताय** सुहिताय शोभनफलाय **रोदसी** द्यावापृथिव्यौ **आ** **कृणुष्व** सर्वतः कुरुष्व । उभौ लोकौ भोगप्रदौ कुर्वित्यर्थः । किमर्थमिति तदुच्यते । हे **देव** **अग्ने** **मनुषः** मनुष्यस्य यजमानस्य मम संबन्धीनि **हव्या** हवींषि **वीतये** देवेभ्यो भक्षणाय । पुनःपुनर्यागाद्यनुष्ठानायेत्यर्थः ।