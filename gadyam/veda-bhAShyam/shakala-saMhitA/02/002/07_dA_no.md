+++
title = "007"
devataa = "अग्निः"
RShiH = "गृत्समद (आङ्गिरसः शौनहोत्रः पश्चाद्) भार्गवः शौनकः"
ChandaH = "जगती"

+++


हे **अग्ने** **नः** अस्मभ्यं **बृहतः** महतः प्रभूतान् गवाश्वादिधनविशेषान् **दाः** देहि । तथा **सहस्रिणः** सहस्रसंख्योपेतान् पुत्रभृत्यादीन् **दाः** देहि॥ ददातेश्छान्दसे लुङि रूपम्। वाक्यभेदादनिघातः॥ **श्रुत्यै** कीर्त्यै **वाजम्** अन्नं **दुरो** **न** तस्य द्वाराण्यपि । नशब्दश्चार्थे। **अपा** **वृधि** अपवृणु । प्रेरयेत्यर्थः । यद्वा द्वाराणीव । तत्प्राप्त्युपायान् विशदयति । तदर्थं **द्यावापृथिवी** **ब्रह्मणा** परिवृढेन कर्मणा **प्राची** प्रकृष्टाञ्चने अस्मदनुकूले **कृधि** कुरु । **स्वर्ण** आदित्य इव । स यथा जगत्प्रकाशयति तद्वत् । **शुक्रं** दीप्तं त्वाम् **उषसः** उषःकालाः **वि** **दिद्युतुः** विद्योतयन्ति । उषःकाले ह्यग्नयः प्रज्वाल्यन्ते ॥