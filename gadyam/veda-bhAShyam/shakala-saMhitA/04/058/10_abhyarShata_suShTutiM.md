+++
title = "010"
devataa = "अग्निः सूर्यो वापो वा गावो वा घृतं वा"
RShiH = "वामदेवो गौतमः"
ChandaH = "त्रिष्टुप्"

+++


हे मदीया ऋत्विजः **गव्यं** गोसमूहरूपं गोसंबन्धिनं वा **आजिं**  संघातम्  **अभ्यर्षत** अभिगच्छत अभिगमयत वा **सुष्टुतिं** शोभनां स्तुतिम् । अत्र गोशब्देनोदकानि गावो वोच्यन्ते । तत्संघातोऽभिप्रेतः । **अस्मासु** यजमानेषु **भद्रा** स्तुत्यानि 'द्रविणानि **धत्त** धारयत । स्तुत्या खलु फलं लप्स्यते । किंच **नः** अस्मदीयम् **इमं** **यज्ञं** **देवता** अत्र यष्टव्यान् देवान् **नयत** प्रापयत । **घृतस्य** **धारा** **मधुमत्** यथा तथा **पवन्ते** गच्छन्ति ॥