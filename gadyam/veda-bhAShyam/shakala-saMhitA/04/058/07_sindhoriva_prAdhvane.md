+++
title = "007"
devataa = "अग्निः सूर्यो वापो वा गावो वा घृतं वा"
RShiH = "वामदेवो गौतमः"
ChandaH = "त्रिष्टुप्"

+++


**सिन्धोः** स्यन्दमानाया नद्याः सकाशात् **इव** उदकानीव **प्राध्वने** प्रवणवति देशे **शूघनासः** आशुगन्त्र्यः ।  ‘ आशु इति च शु इति च क्षिप्रनामनी भवतः ' ( निरु. ६. १ ) इति निरुक्तम् । **वातप्रमियः** वायुवत् प्रकृष्टवेगाः **यह्वाः** महत्यः **घृतस्य** **धाराः** **पतयन्ति** गच्छन्त्यग्नेरुपरि । घृतमुदकमिति पक्षे सिन्धोरिवेत्यत्र इवशब्दोऽनर्थकः । स्यन्दनसाधनादन्तरिक्षादुक्तलक्षणा घृतधारा उदकधाराः पतयन्ति गच्छन्ति भूमौ । किंच घृतसंस्त्यायः **काष्ठाः** मर्यादाभूतान् परिधीन् **भिन्दन्** **ऊर्मिभिः** रसैः **पिन्वमानः** वर्धमानो भवति । उदकमिति पक्षे काष्ठाः क्रान्त्वा स्थिता दिशो भिन्दन्नूर्मिभिः तरङ्गैः पिन्वमानो भवति । तत्र दृष्टान्तः । **अरुषो** **न** **वाजी** आरोचमानो गर्वेण गमनशीलोऽश्व इव । स यथा भिन्दन् पिन्वमानश्च भवति तद्वत् ॥