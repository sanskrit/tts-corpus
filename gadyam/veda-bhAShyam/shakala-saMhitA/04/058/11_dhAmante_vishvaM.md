+++
title = "011"
devataa = "अग्निः सूर्यो वापो वा गावो वा घृतं वा"
RShiH = "वामदेवो गौतमः"
ChandaH = "जगती"

+++


**ते** त्वदीये **धामन्** धामनि तेजःस्थाने **विश्वं** **भुवनम्** **अधि** **श्रितम्** । **अन्तः** **समुद्रे** वडवाग्नित्वेन **हृद्यन्तः** सर्वप्राणिनां हृदये वैश्वानरत्वेन **आयुषि** अन्ने सर्व प्राण्याहारत्वेन । यद्वा । आयुषीत्येतत् हृद्विशेषणम् । जठराग्निना खल्वायुः धार्यते । **अपामनीके** उदकसंस्त्याये वैद्युताग्नित्वेन **समिथे** संग्रामे च शौर्याग्निरूपेण । एवं सर्वेषु स्थानेषु वर्तमानं धाम । तस्मिन् धामनि **यः** ऊर्मिर्घृतरूप उदकरूपो वा रसः **आभृतः** स्थापितः **ते** त्वदीयं **तं** रसं **मधुमन्तं** माधुर्योपेतम् **अश्याम** व्याप्नुयाम ॥ ॥ ११ ॥ ॥ ५ ॥