+++
title = "001"
devataa = "अग्निः सूर्यो वापो वा गावो वा घृतं वा"
RShiH = "वामदेवो गौतमः"
ChandaH = "त्रिष्टुप्"

+++


संमोदन्तेऽस्मिन्यजमाना इति वा समुद्रोऽग्निः पार्थिवः अथवा समुद्द्रवन्त्यापोऽस्मादिति व्युत्पत्त्या वैद्युतोऽग्निः । तस्मात् **ऊर्मिः** ऊर्मिवदुपर्युपरि उद्भूतः **मधुमान्** माधुर्योपेतफलसमूहः **उदारत्** उद्गच्छति । अथवा वैद्युतात् ऊर्म्यूत्पादकः रस उदारत् उद्भूतः । अथवा समुद्रात् समुद्द्रवणसाधनात् आदित्यादूर्मी रस उदकलक्षण उदारत् । ‘ आदित्याज्जायते वृष्टिः' इति श्रुतेः । यद्वा । समुद्रादुक्तव्युत्पत्तेः अन्तरिक्षादूर्मिरुदकमुदारत् । अथवा समुद्रादुक्तलक्षणात् गवामूधसः सकाशात् ऊर्मिरुज्वलः क्षीररसः । एतत् घृतपक्षेऽपि समानम् । यद्यपि घृतं क्षीराज्जायते तथापि तस्योधस उत्पत्तेरेवमुपचर्यते । शिष्टं वाक्यमग्न्यादिपञ्चसु पक्षेष्वपि समानम् । **अंशुना** दीप्त्यांशेन वा **अमृतत्वं** मोक्षम् **उप** **सम्** **आनट्** । उपेति पूरणः । प्राप्नोति नरः । **घृतस्य** दीप्तस्य क्षीरद्रव्यरूपस्य वा **गुह्यं** **नाम** गोपनीयं नमनसाधनं **यदस्ति** तद्ब्रवीमि । तत् **देवानां** **जिह्वा** आस्वादकजिह्वास्थानीयं भवति । तदेव **अमृतस्य** **नाभिः** बन्धकं भवति । तदुभयं घृतस्य नामेत्यर्थः । एवं सर्वमन्त्रेषु तत्तत्पक्षानुसारेण योज्यम् ॥