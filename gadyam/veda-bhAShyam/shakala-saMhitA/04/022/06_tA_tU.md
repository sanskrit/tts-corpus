+++
title = "006"
devataa = "इन्द्रः"
RShiH = "वामदेवो गौतमः"
ChandaH = "त्रिष्टुप्"

+++


हे **तुविनृम्ण** अधिकबल इन्द्र **ते** त्वदीयानि **विश्वा** विश्वानि **ता** तानि कर्माणि **तु** क्षिप्रं **सत्या** सत्यानि भवन्ति । हे इन्द्र **वृष्णः** कामानां वर्षितुस्त्वत्तो भयात् **धेनवः** गावः **ऊध्नः** स्वकीयादापीनात् **प्र** **सिस्रते** प्रकर्षेण क्षीरं क्षरन्ति । **अध** अपि च हे वृषमनः कामानां वर्षणपरमनस्केन्द्र **सिन्धवः** नद्यः **त्वत्** त्वत्तः **भियानाः** बिभ्यत्यः सत्यः **जवसा** वेगेन **प्र** **चक्रमन्त** **ह** प्रकर्षेण गच्छन्ति खलु ॥