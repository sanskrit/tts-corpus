+++
title = "005"
devataa = "इन्द्रः"
RShiH = "वामदेवो गौतमः"
ChandaH = "त्रिष्टुप्"

+++


हे **इन्द्र** **महतः** प्रभूतस्य ते त्वदीयानि **ता** तानि कर्माणि **तु** क्षिप्रं **महानि** महान्ति भवन्ति । **विश्वेष्वित्** सर्वेष्वेव **सवनेषु** प्रातः सवनादिकर्मसु त्वदीयानि कर्माणि **प्रवाच्या** प्रवाच्यानि स्तोतृभिः प्रकर्षेण वक्तुं योग्यानि स्तुत्यानि इति **यत्** । हे **धृष्णोः** प्रगल्भ हे **शूर** विक्रान्तेन्द्र **दधृष्वान्** पालकत्वेन लोकान् धारयन् **शवसा** बलेन युक्तस्त्वं **धृषता** धर्षकेण **वज्रेण** **अहिं** वृत्रमसुरम् **अविवेषीः** अवधीरिति यत् । एतदादीनि कर्माणि महान्तीति पूर्वेण संबन्धः । अत्र अविवेषीरिति वधकर्मा ॥ ॥ ७ ॥