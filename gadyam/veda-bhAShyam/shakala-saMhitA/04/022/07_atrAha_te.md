+++
title = "007"
devataa = "इन्द्रः"
RShiH = "वामदेवो गौतमः"
ChandaH = "त्रिष्टुप्"

+++


हे **इन्द्र** त्वं **यत्** यदा **बद्बधानाः** वृत्रेण बध्यमानाः **सीमनु** एता: नदीरुद्दिश्य **दीर्घाम्** अत्यधिकां **प्रसितिं** बन्धनम् **अनु** स्यन्दयध्यै यथाकामं स्यन्दितुं **प्र** **मुचः** प्रकर्षेणामोचयः । हे **हरिवः** हरिवन् इन्द्र **अत्राह** अत्रैव मोचनवेलायां **ता** **उ** ताः प्रसिद्धा एव **देवीः** देव्यो द्योतमानाः **स्वसारः** नद्यः । अत्र स्वसृशब्दो नदीवाची । **अवोभिः** त्वत्कृतै रक्षणैः **ते** त्वां **स्तवन्त** स्तावयन्ति । नदीपूरणादिभिः कर्मभिः जना इन्द्रं स्तुवन्तीत्यर्थः ॥