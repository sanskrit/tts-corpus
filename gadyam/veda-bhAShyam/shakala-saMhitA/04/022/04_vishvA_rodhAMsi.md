+++
title = "004"
devataa = "इन्द्रः"
RShiH = "वामदेवो गौतमः"
ChandaH = "त्रिष्टुप्"

+++


**विश्वा** विश्वानि **रोधांसि** । रोधःशब्देन उन्नतप्रदेशः उच्यते । उन्नतप्रदेशाः पर्वताश्च पूर्वीः पूर्व्यो बहूनि **प्रवतः** प्रवणानि । समुद्राश्चेत्यर्थः। **द्यौः** द्युलोकश्च **क्षाः** पृथिवी च **जनिमन्** इन्द्रस्य जन्मनि सति **ऋष्वात्** महतोऽस्मादिन्द्रात् **रेजत** अरेजन्त अकम्पन्त । किंच शुष्मी बलवान् इन्द्रः **गोः** गन्तुः सूर्यस्य **मातरा** मातरौ मातापितृभूतौ द्यावापृथिव्यौ च । **आ** इति चार्थे । **आ** **भरति** आ समन्तात् बिभर्ति । **नृवत्** मनुष्या इव **वाताः** इन्द्रेण प्रेरिता वायवश्च परिज्मन् अन्तरिक्षे **नोनुवन्त** शब्दायन्ते ।