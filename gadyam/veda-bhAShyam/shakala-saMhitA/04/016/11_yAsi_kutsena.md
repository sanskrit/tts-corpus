+++
title = "011"
devataa = "इन्द्रः"
RShiH = "वामदेवो गौतमः"
ChandaH = "त्रिष्टुप्"

+++


हे इन्द्र **अवस्युः** कुत्सस्य रक्षणमिच्छन् ॥ छन्दसि क्यच् परेच्छायामपि दृश्यते ॥ **तोदः** तोदकः शत्रूणां हिंसकः **वातस्य** वायुसदृशयोर्वेगवतोः **हर्योः** अश्वयोः **ईशानः** ईश्वरस्त्वं **कुत्सेन** कुत्साख्येन राजर्षिणा **सरथं** समानरथं **यासि** गच्छसि। **गध्यं** ग्राह्यम् । गध्यं गृह्णातेः। ऋज्रा वाजं न गध्यं युयूषन्नित्यपि निगमो भवति ' (निरु. ५. १५) इति निरुक्तम् । **वाजं** **न** अन्नमिव **ऋज्रा** ऋजुगामिनौ अश्वौ **युयूषन्** स्वकीये रथे योजयन् **कविः** प्राज्ञः कुत्सः **यत्** यस्मिन् **अहन्** अहनि दिवसे **पार्याय** पारणाय आपन्निस्तरणाय **भूषात्** प्रभवते । तस्मिन्नेव दिने कुत्सेन सरथं यासीति पूर्वेण संबन्धः ॥