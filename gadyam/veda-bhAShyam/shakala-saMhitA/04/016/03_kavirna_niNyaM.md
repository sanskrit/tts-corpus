+++
title = "003"
devataa = "इन्द्रः"
RShiH = "वामदेवो गौतमः"
ChandaH = "त्रिष्टुप्"

+++


**कविः** मेधावी **निण्यं** न । निण्यमित्यन्तर्हितनामैतत् । अन्तर्हितं गूढमर्थमिव **विदथानि** वेदनीयानि कार्यजातानि **साधन** साधयन् **वृषा** कामानां वर्षितेन्द्रः **यत्** यदा **सेकं** सेचनीयं सोमं **विपिपानः** अत्यर्थं पिबन् **अर्चात्** विशेषेणार्चति । सोमपाने श्रद्धां करोतीत्यर्थः । तदानीं **दिवः** अमुष्मात् द्युलोकात् **इत्था** सत्यमेव **सप्त** सप्तसंख्याकान् **कारून** रश्मीन् **जीजनत्** अजीजनत् । जनयति । **गृणन्तः** स्तूयमाना रश्मयः **वयुना** वयुनानि मनुष्याणां ज्ञानानि **अह्ना** **चित्** **दिवसेनापि** **चक्रुः** कृतवन्तः ॥