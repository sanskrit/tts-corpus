+++
title = "002"
devataa = "इन्द्रः"
RShiH = "वामदेवो गौतमः"
ChandaH = "त्रिष्टुप्"

+++


हे **शूर** शत्रूणाम् अभिभवसमर्थेन्द्र **अद्य** इदानीम् **अस्मिन्** **सवने** माध्यंदिनाख्ये **मन्दध्यै** त्वां मादयितुं **नः** अस्मान् **अव** **स्य** विमुञ्च । तत्र दृष्टान्तः । **अध्वनः** गन्तव्यस्य मार्गस्य **अन्ते** समीपे **न** अश्वान्मनुष्या यथा मुञ्चन्ति तद्वत् । **उशनेव** काव्य इव **वेधाः** शंसिता यजमानो हे इन्द्र **चिकितुषे** सर्वं जानते **असुर्याय** असुराणां हिंसकाय तुभ्यं **मन्म** मननीयम् **उक्थं** शस्त्ररूपं स्तोत्रं **शंसाति** शंसनं करोति ॥