+++
title = "009"
devataa = "इन्द्रः"
RShiH = "वामदेवो गौतमः"
ChandaH = "त्रिष्टुप्"

+++


हे **मघवन्** धनवन्निन्द्र **नृमणः** नृभिर्मनुष्यैर्मन्यते इति नृमणः । त्वं **कविं** मेधाविनं कुत्सम् **अच्छ’** **गाः** अभ्यगाः । किंच **स्वर्षाता** । स्वर्धनम् । तस्य सातौ दाने निमित्ते **अभिष्टौ** कवेरभिगमे सति **नाधमानं** युद्धार्थं त्वां याचमानं कुत्सम् **ऊतिभिः** शत्रुकृतोपद्रवपरिहाररूपै रक्षणैः **इषणः** प्रेरितवानसि । **मायावान्** कपटवान् **अब्रह्मा** । ऋत्विग्भिः क्रियमाणं सर्वं कर्मजातमनुज्ञारूपेण जानन् ऋत्विग्विशेषो ब्रह्मशब्देनोच्यते । स न विद्यते यस्य असौ अब्रह्मा । वेदोक्तकर्मस्वास्तिक्यरहितः इत्यर्थः । **दस्युः** कुत्सस्य शत्रुः **द्युम्नहूतौ** द्युम्नं धनं हूतिराह्वानं यस्यां युधि तस्यां **नि** **अर्त** विनष्टो बभूव । इन्द्रः कुत्सेनाहूतः सन् तस्य शत्रुं हतवानित्यर्थः ॥