+++
title = "012"
devataa = "इन्द्रः"
RShiH = "वामदेवो गौतमः"
ChandaH = "त्रिष्टुप्"

+++


‘ शुष्णं पिप्रुम्' (ऋ. सं. १. १०३. ८) इत्यस्यामृचि प्रतिपादितः अर्थः ‘ कुत्साय' इत्यनेन ऋग्द्वयेन स्पष्टीक्रियते । हे इन्द्र त्वं **कुत्साय** कुत्सार्थम् **अशुषम्** । शूषमिति सुखनामैतत् । तद्रहितम् । अत्र दीर्घाभावः । **शुष्णं** शुष्णनामानमसुरं **नि** **बर्हीः** न्यबर्हीः अवधीः । तथा **अह्नः** दिवसस्य **प्रपित्वे** प्रक्रमे पूर्वाह्ने **कुयवं** कुयवनामानमसुरं च हतवानसि । तथा स त्वं **सहस्रा** सहस्रेण बहुभिः परिजनैः सह **सद्यः** यस्मिन् काले कुयवमवधीस्तस्मिन् काल एव **कुत्स्येन** । कुत्स इति वज्रनामैतत् । कुत्स एव कुत्स्यं वज्रम् । तेन **दस्यून्** शत्रून् **प्र** **मृण** जहि ॥ भूतार्थे लोट् ॥ हतवानसि । तथा **सूरः** प्रेरकस्य सूर्यस्य **चक्रम्** आयुधम् **अभीके** समीपे संग्रामे वा **प्र** **वृहतात्** प्रकर्षेण छिन्नवानसि॥