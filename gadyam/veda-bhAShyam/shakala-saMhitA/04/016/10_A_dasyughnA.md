+++
title = "010"
devataa = "इन्द्रः"
RShiH = "वामदेवो गौतमः"
ChandaH = "त्रिष्टुप्"

+++


अत्र काचिदाख्यायिका श्रूयते । कथम् । रुरुनामकः कश्चिद्राजर्षिः । तस्य पुत्रः कुत्साख्यो राजर्षिरासीत् । स च कदाचित् शत्रुभिः सह युयुत्सुः संग्रामे स्वयमशक्तः सन् शत्रूणां हननार्थमिन्द्रस्य आह्वानं चकार । स चेन्द्रः कुत्सस्य गृहमागत्य तस्य शत्रून् जघान । तदनन्तरमतिप्रीत्या तयोः सख्यमभवत् । सख्यानन्तरमिन्द्र एनमपि स्वकीयं गृहं प्रापयामास । तत्र शची इन्द्रं प्राप्तुमागता सती तौ समानरूपौ दृष्ट्वा अयमिन्द्रोऽयं कुत्स इति विवेकाभावेन संशयं चकार इति । अनयाख्यायिकया प्रतीयमानोऽर्थोऽत्र प्रतिपाद्यते । हे इन्द्र **दस्युघ्ना** दस्यूनां शत्रूणां हन्त्रा **मनसा** युक्तस्त्वम् **अस्तं** कुत्सस्य गृहम् । अस्तमिति गृहनामैतत् । **आ** **याहि** आगाः ॥ लुङर्थे लोट् ॥ **कुत्सः** च **ते** तव संबन्धिनि **सख्ये** **निकामः** नितरां कामयमानः **भुवत्** अभवत्। ततः तौ युवां **स्वे** योनौ स्वकीये स्थाने **नि** **षदतं** न्यसीदतम् । उपविष्टावभूतम् । **ऋतचित्** सत्यदर्शनी **नारी** इन्द्रस्य भार्या शची **सरूपा** सरूपौ समानरूपौ **वां** युवां **वि** **चिकित्सत्** संशयं चकार ॥ ॥ १८ ॥