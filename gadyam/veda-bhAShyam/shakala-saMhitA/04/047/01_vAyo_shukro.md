+++
title = "001"
devataa = "वायुः"
RShiH = "वामदेवो गौतमः"
ChandaH = "अनुष्टुप्"

+++


हे **वायो** **ते** तुभ्यं **शुक्रः** व्रतचर्यादिना दीप्तोऽहं **मध्वः** मधुरं सोमरसम् ॥ कर्मणि षष्ठी ॥ **अग्रम्** इतरेभ्यः पूर्वम् **अयामि** आययामि॥ अयतिरन्तर्भावितण्यर्थः ॥ किमर्थम् । **दिविष्टिषु** दिवो द्युलोकस्यैषणेषु सत्सु हे **देव** वायो **स्पार्हः** स्पृहणीयस्त्वं **नियुत्वता** । नियुत् वायोः प्रतिनियतोऽश्वः । तेन साधनेन **आ** **याहि** **सोमपीतये** सोमपानाय ॥