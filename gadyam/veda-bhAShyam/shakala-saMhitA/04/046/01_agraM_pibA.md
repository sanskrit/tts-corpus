+++
title = "001"
devataa = "वायुः"
RShiH = "वामदेवो गौतमः"
ChandaH = "गायत्री"

+++


हे **वायो** त्वम् **अग्रम्** इन्द्रादिभ्यः पूर्वं **मधूनां** मधुररसानां सोमानां संबन्धिनं **सुतम्** अभिषुतं रसं **पिब** । कुत्रेति तदुच्यते । **दिविष्टिषु** दिवः स्वर्गस्य प्रापकेषु यज्ञेषु ।यद्वा । अस्माकं दिवः स्वर्गस्यैषणेषु निमित्तेषु । **त्वं** **हि** त्वं खलु **पूर्वपा** **असि** । हिशब्दः ‘देव दधिषे पूर्वपेयम्' (ऋ. सं. ७, ९२. १ ) इत्यादिमन्त्रान्तरप्रसिद्धिद्योतनार्थः । वायोरग्रपानं देवा वै सोमस्य राज्ञोऽग्रपेये न समपादयन्नहं प्रथमः पिबेयम् ' ( ऐ. ब्रा. २. २५) इत्यादिब्राह्मणे स्पष्टमाम्नातम् । तत्र हि वायुराजिं प्रथमं धावित्वाग्रपानं लब्धवान् ॥