+++
title = "003"
devataa = "इन्द्रः"
RShiH = "वामदेवो गौतमः"
ChandaH = "त्रिष्टुप्"

+++


मयि गर्भस्थिते सतीन्द्रो मदीयां **मातरं** **परायतीं** परेतां म्रियमाणाम् **अन्वचष्ट** अन्वब्रवीत् । एवमपि इदानीं गर्भे स्थितोऽहं पुराणं पन्थानं **न** **नानु** **गानि** नानुगच्छानीति न । किंतु **नु** क्षिप्रम् **अनु** **गमानि** अनुगच्छान्येव । वामदेवः स्वकीयमकृत्यकारित्वं परिहृत्येन्द्रस्याकृत्यकारित्वम् उत्तरार्धर्चेन प्रतिपादयति । **इन्द्रः** **चम्वोः** सोमाभिषवफलकयोः **सुतस्य** सोमं सुतवतोऽभिषुतवतः **त्वष्टुः** संबंधिनि **गृहे** अनुपहूतः सन् **शतधन्यं** बहुधनेन क्रीतं **सोमम्** **अपिबत्** बलात्कारेण सोमस्य पानं कृतवान् । अयमर्थस्तैत्तिरीयैः ‘त्वष्टा हतपुत्रो वीन्द्रं सोममाहरत्' (तै. सं. २, ४. १२. १) इत्यनुवाके महता प्रबन्धेन प्रपञ्चितः ॥