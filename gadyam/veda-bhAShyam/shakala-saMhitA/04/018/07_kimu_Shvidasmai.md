+++
title = "007"
devataa = "वामदेवः"
RShiH = "अदितिः"
ChandaH = "त्रिष्टुप्"

+++


यदेन्द्रो वृत्रासुरं हतवान् तदा शाश्वतीं ब्रह्महत्यां प्राप्तवानिति वामदेवस्याभिप्रायमुन्नीय अदितिः आह । **निविदः** । मरुत्वतीयशस्त्रे प्रयुज्यमानानि ‘ मरुत्स्तोत्रो मरुद्गणः' इत्यादीनीन्द्रस्तुतिप्रतिपादकानि कानिचित् पदानि निविच्छब्देनोच्यन्ते । ता निविदः **अस्मै** इमं वृत्रवधनिमित्तं ब्रह्महत्यारूपं पापं प्राप्नुवन्तमिन्द्रं **किमु** **ष्वित्** **भनन्त** भनन्ति । किं वदन्तीति चेत् । तर्हि इन्द्रं पापरहितं मत्वा निविदः स्तुवन्ति । कथमिन्द्रस्य पापरहितत्वम् । उच्यते । **आपः** फेनरूपेणास्य **इन्द्रस्य** **अवद्यं** ब्रह्महत्यादिरूपं पापं **दिधिषन्ते** धारयन्ति । **मम** **पुत्रः** मदीयः पुत्र इन्द्रः **महता** प्रभूतेन **वधेन** । वध इति वज्रनामैतत् । वज्रेण **वृत्रं** जघन्वान् हतवान् । ततः **एतान्** सिन्धून् उदकानि **वि** **असृजत्** विशेषेण स्वैरत्वेन सर्तुं सृष्टवान्। इन्द्रेणोत्सृष्टा आपस्तस्य पापं जगृहुरित्यर्थः ॥