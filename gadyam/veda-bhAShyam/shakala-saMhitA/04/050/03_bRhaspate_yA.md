+++
title = "003"
devataa = "बृहस्पतिः"
RShiH = "वामदेवो गौतमः"
ChandaH = "त्रिष्टुप्"

+++


हे **बृहस्पते** **या** प्रसिद्धा **परमा** उत्कृष्टा **परावत्** अत्यन्तं दूरभूता वसतिः स्वर्गाख्यास्ति । यद्वा लिङ्गव्यत्ययः । परमं स्थानमस्ति । **अतः** अस्माद्देशात् । आ इत्यर्वागर्थे । अधस्तात् **ते** तव संबन्धिनः **ऋतस्पृशः** यज्ञं स्पृशन्तोऽश्वाः **नि** **षेदुः** निषण्णा भवन्ति । **तुभ्यं** **खाता** अवता:। लुप्तोपमैषा । यथा खाताः कूपाः **अभितः** **श्चोतन्ति** तद्वत् **अद्रिदुग्धाः** ग्रावभिरभिषुताः सोमा: **विरप्शं** विशेषेण शब्देन स्तोत्रं यथा भवति तथा **मध्वः** मधुररसं श्चोतन्ति स्रवन्ति ॥