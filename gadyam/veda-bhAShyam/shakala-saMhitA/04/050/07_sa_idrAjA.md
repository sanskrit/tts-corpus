+++
title = "007"
devataa = "बृहस्पतिः"
RShiH = "वामदेवो गौतमः"
ChandaH = "त्रिष्टुप्"

+++


इदमाद्यृक्त्रयं पुरोहितप्रशंसा इति ब्राह्मणम् ( ऐ. ब्रा. ८. २६ )। अथवा सूक्तस्य ऋग्द्वयवर्जितस्य बार्हस्पत्यत्वात् बृहस्पतेरेव स्तुतिः । **स** **इत्** स एव **राजा** मूर्धाभिषिक्तः अन्यः वा राजमानः **प्रतिजन्यानि** । जन्यं युद्धं प्रति बलानीत्यर्थः । प्रत्यर्थिजनपदानि वा तानि **विश्वा** सर्वाणि **शुष्मेण** बलेन **वीर्येण** शरीरसामर्थ्येन वा **अभि** अभिगम्याक्रम्य तस्थौ तिष्ठति । स इत्युक्तं क इत्याह । **यः** **बृहस्पतिं** बृहतां महतां पालयितारं देवमुक्तलक्षणं पुरोहितं वा **सुभृतं** सुष्ठु हविःस्तोत्रादिनान्नाच्छादनादिना वा **बिभर्ति** भरति **वल्गूयति** स्तौति । **वन्दते** नमस्करोति च **पूर्वभाजम्** इतरेभ्यः प्रथमं संभक्तारं कृत्वा । एवं यः करोति स एव तस्थाविति ॥