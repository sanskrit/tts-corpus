+++
title = "005"
devataa = "बृहस्पतिः"
RShiH = "वामदेवो गौतमः"
ChandaH = "त्रिष्टुप्"

+++


**सः** **बृहस्पतिः** **सुष्टुभा** शोभनस्तुतिमता **ऋक्वता** दीप्तिमता **गणेन** अङ्गिरसां **रवेण** शब्देन च सह **फलिगम्** ॥' ञिफला विशरणे ' ॥ फलिर्भेदः । तेन गच्छतीति फलिगम् । **वलं** वलनामानमसुरं **रुरोज** बभञ्ज । द्वितीयः सशब्दः पूरणः । स एव देवः **उस्रियाः** भोगानामुत्स्राविणीः **हव्यसूदः** क्षीरादिहविष्प्रेरिकाः **वावशतीः** वावश्यमानाः गाः **कनिक्रदत्** शब्दं कुर्वन् **उदाजत्** उद्घाटयति स्म ॥ ॥ २६ ॥