+++
title = "011"
devataa = "इन्द्राबृहस्पती"
RShiH = "वामदेवो गौतमः"
ChandaH = "त्रिष्टुप्"

+++


हे **बृहस्पते** हे **इन्द्र** युवां **नः** अस्मान् **वर्धतं** वर्धयतं प्रवृद्धान् कुरुतम् । **सा** **सुमतिः** युवयोरनुग्रहबुद्धिः **अस्मे** अस्मासु **सचा** सह **भूतु** भवतु । **धियः** कर्माणि **अविष्टं** रक्षतं पारं नयतम् । **पुरंधीः** । पुरं शरीरं धीयते स्थाप्यते याभिर्मतिभिस्ताः स्तुतीः **जिगृतं** प्रबुध्यतम् । **वनुषां** संभक्तॄणामस्माकम् **अर्यः** गन्त्रीः **अरातीः** । शत्रूनित्यर्थः । **जजस्तं** युध्यतं क्षपयतमित्यर्थः ॥ छन्दस्यरातिशब्दः स्त्रीलिङ्गः ॥ एवं स्तुतिं निगमय्याभीष्टं प्रार्थितवान् ॥ ॥ २७ ॥