+++
title = "002"
devataa = "अग्निः"
RShiH = "वामदेवो गौतमः"
ChandaH = "त्रिष्टुप्"

+++


हे **अग्ने** यः यजमानः **ते** तुभ्यम् **इध्मं** होमसाधनं समिज्जातं **जभरत्** आहरेत् ॥ ' हृञ् हरणे '। लिङर्थे लेट् । तस्य तिपः ‘ इतश्च लोपः' इति इकारलोपः ।  ‘ बहुलं छन्दसि ' इति शपः श्लुः । द्विर्वचनादिकार्यम् । ‘लेटोऽडाटौ ' इत्यडागमः ।  ‘ हृग्रहोर्भः ' इति भत्वम् ॥ **शश्रमाणः** इध्माद्याहरणे श्राम्यन् **महः** महतः तव **आ** **अनीकम्** । आकारश्चार्थे। तेजश्च **सपर्यन्** परिचरन् यो यजमानः **दोषां** **प्रति** रात्रिं लक्षीकृत्य **उषसं** प्रति उषःकालं च लक्षीकृत्य । कालद्वयेऽपीत्यर्थः । **इधानः** इन्धानस्त्वां दीप्तियुक्तं करोति **पुष्यन्** प्रजाभिः पशुभिश्च पुष्टः सन् **सः** यजमानः **अमित्रान्** शत्रून् **घ्नन्** हिंसन् **रयिं** धनं **सचते** सेवते । सर्वदा पश्वादिधनसमृद्धो भवतीत्यर्थः ॥