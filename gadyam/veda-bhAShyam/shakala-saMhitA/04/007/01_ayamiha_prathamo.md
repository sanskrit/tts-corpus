+++
title = "001"
devataa = "अग्निः"
RShiH = "वामदेवो गौतमः"
ChandaH = "जगती"

+++


**अयम्** अग्निः **प्रथमः** प्रधानभूतः **धायि** धार्यतेस्माभिः धातृभिः धारणाय यतमानैः **होता** आह्वाता देवानां **यजिष्ठः** यष्टृतमः । मनुष्यहोतॄन् अपेक्ष्य प्रकर्षः । यष्टृशब्दात् 'तुश्छन्दसि' इतीष्ठनि 'तुरिष्ठेमे यस्सु' इति टिलोपः । **अध्वरेषु** यज्ञेषु **ईड्यः** स्तुत्यः । 'ईडवन्द' इत्याद्युदात्तत्वम् । अयमित्युक्तम्; कीदृशोयमित्याह - यं **चित्रं** चायनीयं **विभुवं** व्याप्तिमन्तम् । तन्वादित्वादुवङ् । 

**भृगवः विरुरुचुः** विविधं रोचयामासुः । ण्यन्ताल्लिटि 'बहुलमन्यत्रापि' इति णिलुक् । कीदृशाः **अप्नवानः** अप्न इति कर्मनाम तद्वन्तः । 'छन्दसीवनिपौ' इति मत्वर्थीयो वनिप् ।  
यद्वा - **अप्नवानो** भृगुविशेषः । यथाहुः -'भार्गवच्यावनाप्नवानौर्वजामदग्न्य' इति । व्यत्ययेनैकवचनम् । 

**विरुरुचुः वनेषु** आश्रमेषु । किमर्थं? विशेविशे मनुष्यायमनुप्याय सर्वो मनुष्योभ्युदयेन युज्येतेति । यद्वा - विभक्तिव्यत्ययः; विशिविशि व्याप्तवन्तमिति । 'सावेकाचः' इति विश इति चतुर्थ्या उदात्तत्वम् । अयमेवं महानुभावो अस्मान्मृडयत्विति शेषः ॥

**धातृभिः** यज्ञार्थं कर्म कुर्वद्भिरध्वर्युभिः **इह** अस्मिन् यज्ञे **होता** देवानामाह्वाता **यजिष्ठः** अतिशयेन यष्टा **अध्वरेषु** यागेषु **ईड्यः** ऋत्विग्भिः स्तूयमानः **प्रथमः** सर्वेषां देवानां मुख्यः **अयम्** आहवनीयादिस्थानेषु प्रत्यक्षेणोपलभ्यमानोऽग्निः **धायि** अधायि निहितः ॥ दधातेः कर्मणि लुङ् । ‘बहुलं छन्दस्यमाङ्योगे' इत्यडभावः ।  ‘ तिङ्ङतिङः' इति निघातः ॥ अयमग्निरित्युक्तम् । कोऽसावग्निरित्यत आह । **अप्नवानः** भृगुसंबन्धी कश्चिदृषिः । स चान्ये **भृगवः** च **वनेषु** अरण्येषु **चित्रं** दावाग्निरूपेण बहुधा दर्शनीयं **विशेविशे** । वीप्सया सर्वजनव्याप्तिर्गृह्यते । सर्वस्या विशः प्रजायाः **विभ्वं** विभुमीश्वरं **यं** देवानां हविर्वाहकत्वेन प्रसिद्धमग्निं **विरुरुचुः** दीप्तियुक्तं कुर्वन्ति स्म। यमिति यच्छब्दस्यायमिति इदंशब्देन संबन्धः ॥