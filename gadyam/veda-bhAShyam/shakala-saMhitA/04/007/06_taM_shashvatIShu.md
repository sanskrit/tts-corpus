+++
title = "006"
devataa = "अग्निः"
RShiH = "वामदेवो गौतमः"
ChandaH = "अनुष्टुप्"

+++


**शश्वतीषु** बह्वीषु **मातृषु** अप्सु । ताः सस्यादिनिर्मातृकत्वात् मातर इत्युच्यन्ते । **वने** **आ** वृक्षसमूहे च । आकारश्चार्थे । **सन्तं** विद्यमानं **वीतं** कान्तम् **अश्रितं** प्राणिभिर्दाहभयात् असेवितम् । दुरासदमित्यर्थः । **चित्रं** चायनीयं **गुहा** गुहायां **हितं** निहितं **सुवेदं** सुविज्ञानं सुधनं वा **कूचिदर्थिनं** क्वापि हविष्यर्थिनं समिदाज्यपुरोडाशादि हविः स्वीकुर्वन्तम् ॥ क्व इत्यत्र वकारस्य छान्दसे संप्रसारणे परपूर्वत्वे च ' हलः' इति दीर्घत्वम् ॥ एवंभूतं **तम्** अग्निं निषेदिरे इति पूर्वेण संबन्धः ॥