+++
title = "008"
devataa = "अग्निः"
RShiH = "वामदेवो गौतमः"
ChandaH = "त्रिष्टुप्"

+++


हे अग्ने **विद्वान्** सर्वं जानानस्त्वम् **अध्वरस्य** यज्ञस्य संबन्धीनि **दूत्यानि** दूतकर्माणि **वेः** वेत्सि कामयसे' वा । यद्वा वेरिति यज्ञविशेषणम् । वेर्यजमानस्याभीष्टफलजनकस्याध्वरस्य यागस्य संबन्धीनि दूत्यानि दूतकर्माणि विद्वान् जानन्। **उभे** **रोदसी** उभयो रोदस्योर्द्यवापृथिव्योः **अन्तः** मध्ये स्थितमन्तरिक्षं **संचिकित्वान्** सम्यक् जानन् **प्रदिवः** पुराणः । पुराणनामेदं  ‘ प्रत्नं प्रदिवः ' ( नि. ३. २७. २ ) इति पुराणनामसु पाठात् । **उराणः** अल्पमपि हविः उरु बहु कुर्वाणः ।  ‘ उराण उरु कुर्वाणः' इति यास्केनोक्तत्वात् । विदुष्टरः विद्वत्तरो देवानां **दूतः** त्वं **दिवः** स्वर्गस्य **आरोधनानि** आरोहणानि । आरोहणार्हाणि स्थानानीत्यर्थः । देवानां हवींष्यर्पयितुम् **ईयसे** गच्छसि ॥