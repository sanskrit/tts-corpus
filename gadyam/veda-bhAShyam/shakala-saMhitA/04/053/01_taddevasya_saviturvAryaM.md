+++
title = "001"
devataa = "सविता"
RShiH = "वामदेवो गौतमः"
ChandaH = "जगती"

+++


**सवितुः** प्रेरकस्य **देवस्य** **वार्यं** वरणीयं **महत्** पूज्यं **तत्** धनं **वृणीमहे** प्रार्थयामः । **असुरस्य** । असुर्बलम् । तद्वतः **प्रचेतसः** प्रकृष्टमतेः । देवस्येति संबन्धः । **येन** धनेन युक्तः सन् **छर्दिः** । गृहनामैतत् । गृहोपलक्षितं धनजातं **दाशुषे** हविर्दत्तवते यजमानाय **त्मना** आत्मनैव **यच्छति** **तत्** **छर्दिः** **महान्** **देवः** सविता **अक्तुभिः** रात्रिभिः । एतदह्नामप्युपलक्षणम् । सर्वैः दिवसैः सर्वेषु दिवसेषु **नः** अस्माकम् **उदयान्** उद्यच्छतु करोत्वित्यर्थः । यद्वा । छर्दिरिति तेजोनाम। तत्तेज उद्यच्छत्विति ॥