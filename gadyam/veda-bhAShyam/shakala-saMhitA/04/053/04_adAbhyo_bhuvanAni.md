+++
title = "004"
devataa = "सविता"
RShiH = "वामदेवो गौतमः"
ChandaH = "जगती"

+++


**सविता** **देवः** **अदाभ्यः** अन्यैरहिंसितः सन् **भुवनानि** **प्रचाकशत्** दीपयन् **व्रतानि** कर्माणि प्राणिनाम् **अभि** **रक्षते** । **भुवनस्य** लोकस्य **प्रजाभ्यः** तत्रत्याभ्यः **बाहू** स्वीयौ **प्रास्राक्** प्रसारयति । स्वस्वकर्मणे अनुजानातीत्यर्थः । सर्वव्यापाराणां सूर्याधीनत्वात् । सविता वै प्रसवानामीशे' ( ऐ. ब्रा. १. १६ ) इति हि श्रुतिः । **धृतव्रतः** धृतकर्मा स तथा कुर्वन् **महः** महतः **अज्मस्य** जगतः **राजति** ईश्वरो भवति ॥