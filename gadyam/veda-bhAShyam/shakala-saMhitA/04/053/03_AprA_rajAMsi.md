+++
title = "003"
devataa = "सविता"
RShiH = "वामदेवो गौतमः"
ChandaH = "जगती"

+++


अयं **देवः** सविता **दिव्यानि** द्युसंबन्धीनि **पार्थिवा** पार्थिवानि **रजांसि** लोकान् । तिस्रः खलु द्यावः पृथिव्यश्च । ' तिस्रो भूमीर्धारयन् त्रीँरुत द्यून्' (ऋ. सं. २. २७. ८) इति हि श्रुतम् । **आप्राः** । आपूरयति स्वाभिर्भाभिर्देवः । **स्वाय** **धर्मणे** स्वकीयाय धारणाय **श्लोकं** प्रशस्तिं **कृणुते** करोति । **सविता** **सवीमनि** प्रसवेऽनुज्ञायां निमित्तायां **बाहू** स्वीयौ **प्र** **अस्राक्** प्रसृजति ॥ प्रसारयतीत्यर्थः। किं कुर्वन् । **अक्तुभिः** कान्तिभिः **जगत्** **निवेशयन्** स्वस्वकार्ये स्थापयन् **प्रसुवन्** प्रेरयन् । अथवा अक्तुभिरिति रात्रिनाम । तदुपलक्षितैः सर्वैर्वासरैः सर्वेष्वपि दिनेष्वेवं करोतीत्यर्थः ॥