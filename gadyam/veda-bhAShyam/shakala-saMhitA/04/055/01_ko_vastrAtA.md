+++
title = "001"
devataa = "विश्वेदेवाः"
RShiH = "वामदेवो गौतमः"
ChandaH = "त्रिष्टुप्"

+++


हे **वसवः** सर्वस्य वासयितारो देवाः **वः** युष्मान् **कः** **त्राता** अस्ति । यतो यूयं वसवोऽत इत्यभिप्रायः । **कः** च **वरूता** संभक्तास्ति । यद्वा । वो युष्माकं मध्ये कस्त्राता रक्षको देवः कश्च  वरूता वारयिता दुःखानां वरणीयो वा भवति । हे **द्यावाभूमी** **नः** अस्मान् **त्रासीथां** रक्षतम् । हे **अदिते** अखण्डनीये । एतदपि द्यावाभूम्योर्विशेषणम् । संख्याव्यत्ययः । यदीदं पृथग्देवतामन्त्रणं स्यात् तर्हि निघातो न स्यात् ।' आमन्त्रितं पूर्वमविद्यमानवत्' इति पूर्वस्याविद्यमानवत्त्वेनास्यैव पादादित्वात् । ' अदिते मित्र वरुणोत मृळ ' (ऋ. सं. २. २७. १४ ) इति, ‘आदित्या रुद्रा वसवः सुदानवः' (ऋ. सं. १०. ६६. १२) इतिवत् । तस्यैव विशेषणत्वे समानाधिकरणे इति सामानाधिकरण्यात्   ‘ अग्ने पावक रोचिषा' (ऋ. सं. ५. २६. १) इतिवत् अस्य निघातः सिध्यति । तस्मात् द्यावाभूमी इत्येतस्य विशेषणम् । हे **वरुण** हे **मित्र** युवां **सहीयसः** **मर्तात्** अभिभवितुः मनुष्यात् नस्त्रासीथाम् । हे **देवाः** **वः** युष्माकम् **अध्वरे** यागे **कः** **वरिवः** धनं **धाति** ददाति। यद्वा । वो युष्माकं मध्ये को वरिवो धाति धारयति ॥