+++
title = "004"
devataa = "अग्निः अग्नीवरुणौ वा"
RShiH = "वामदेवो गौतमः"
ChandaH = "त्रिष्टुप्"

+++


हे अग्ने **विद्वान्** सर्वपुरुषार्थसाधनोपायज्ञः **त्वं** **देवस्य** द्योतमानस्य **वरुणस्य** **हेळ:** क्रोधान् **नः** अस्मत्संबन्धिनो वरुणकर्तृकान् पाशग्रहणान् **अव** **यासिसीष्टाः** अपनय । किंच **यजिष्ठः** यष्टृतमः **वह्नितमः** हविषामतिशयेन वोढा **शोशुचानः** अतिशयेन दीप्यमानस्त्वं **विश्वा** सर्वाणि **द्वेषांसि** पापानि द्वेष्टॄणि रजांसि वा **अस्मत्** अस्मत्तः **प्र** 'मुमुग्धि प्रकर्षेण मोचय ॥ हेळ: । 'हेड़ृ अनादरे'। क्विप् । शसि रूपम् । शसः सुप्त्वादनुदात्तत्वे धातुस्वरः । यासिसीष्ठाः । यसेर्ण्यन्तादाशीर्लिङ् । थासि सीयुडागमः ।  ‘ छन्दस्युभयथा' इति लिङः सार्वधातुकत्वात् णिलोपाभावः। अवपूर्वो यासिर्विनाशे वर्तते । मुमुग्धि । मुञ्चतेर्लोटि रूपम् ।  ‘ बहुलं छन्दसि ' इति शपः श्लुः ॥