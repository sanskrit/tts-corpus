+++
title = "019"
devataa = "अग्निः"
RShiH = "वामदेवो गौतमः"
ChandaH = "त्रिष्टुप्"

+++


हे अग्ने **शुशुचानं** भृशं दीप्यमानं **होतारं** देवानामाह्वातारं **विश्वभरसम्** आहुतिद्वारा वृष्टिप्रदानेन विश्वस्य पोषकं **यजिष्ठं** यष्टृतमम् **अग्निं** त्वाम् **अच्छ** अभिलक्ष्य **वोचेय** स्तवानि । **गवाम्** **ऊधः** **शुचि** शुद्धं पयः **न** **अतृणत्** । तवाहुत्यर्थं यजमानो न दोग्धि । **अंशोः** सोमलताखण्डस्य संबन्धि **अन्धः** रसाख्यमन्नं **पूतं** दशापवित्रेण शोधितं सत् **न** परिषिक्तम् । गृहेषु न प्रक्षिप्तम्। किंत्वनेन यजमानेन केवलं स्तुतिरेव क्रियते" ॥ वोचेय । ब्रूञः आशीर्लिंङि ‘ब्रुवो वचिः'। लिङ्याशिष्यङ्'।  ‘ छन्दस्युभयथा ' इति सार्वधातुकत्वात् सीयुटः सलोपः । अतृणत् । ‘उतृदिर् हिंसानादरयोः । दोहनमेव ऊधोहिंसनम् । परिषिक्तम् । सिञ्चतेः कर्मणि क्तः । ‘उपसर्गात्सुनोति' इति संहितायां षत्वम् ।' गतिरनन्तरः' इति गतेः स्वरः ॥