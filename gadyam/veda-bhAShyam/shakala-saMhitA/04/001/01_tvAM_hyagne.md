+++
title = "001"
devataa = "अग्निः"
RShiH = "वामदेवो गौतमः"
ChandaH = "अष्टिः"

+++


वामदेवः स्तौति । हे **अग्ने** **समन्यवः** । मन्युः स्पर्धा । तया सह वर्तमानाः । स्वसमानैः स्पर्धमाना इत्यर्थः । **देवासः** देवनशीला इन्द्रादयो देवाः **देवं** द्योतमानम् **अरतिं** शीघ्रं गन्तारं **त्वां** **सदमित्** सदैव **न्येरिरे** **हि** । स्पर्धानिमित्ते युद्धे प्रेरयन्ति खलु । इतिशब्दो हेत्वर्थः । यस्मात् देवास्त्वां युद्धार्थं नितरां प्रेरयन्ति तस्माद्यजमानाः **क्रत्वा** स्तुतिलक्षणेन कर्मणा **न्येरिरे** । यज्ञकर्मणि देवान् हविः प्रापयितुं देवानाह्वातुं च त्वां नितरां प्रेरयन्ति खलु । **यजत** यजनीय हे अग्ने अमर्त्यं मरणधर्मरहितम् **आ** सर्वतः **देवं** द्योतमानं **प्रचेतसम्** । प्रकृष्टं कर्मविषयं चेतो ज्ञानं यस्य तादृशं त्वां **मर्त्येषु** यागं कुर्वाणेषु मनुष्येषु **आदेवम्** आगन्तारं **जनत** देवा हविःश्रपणार्थम् अजनयन् । तथा **प्रचेतसं** कर्माभिज्ञम् **आदेवं** तत्तद्यज्ञेष्वागन्तारं त्वां **विश्वं** जनत युगपन्नानादेशवर्तिषु यज्ञेषु यौगपद्येन हविरानयनार्थं व्याप्तं देवा अकुर्वन् ॥ न्येरिरे । ' ईर गतौ । लिटि मन्त्रत्वात् आम् न भवति । सहेति योगविभागात् समासः । हियोगादनिघातः । क्रत्वा । ' जसादिषु छन्दसि वावचनम् ' इति नादेशाभावः । यणादेशः ॥