+++
title = "003"
devataa = "अग्निः अग्नीवरुणौ वा"
RShiH = "वामदेवो गौतमः"
ChandaH = "धृतिः"

+++


**सखे** सखिभूत **दस्म** दर्शनीय हे अग्ने त्वं तव **सखायं** वरुणम् **अस्मभ्यम्** अस्मदर्थम् **आ** **ववृत्स्व** अभिमुखीकुरु । तत्र दृष्टान्तः। **रंह्या** रंहणे गमने साधुभूतौ **रथ्येव** रथे योजितौ अश्वौ यथा **आशुं** शीघ्रगन्तृ 'चक्रं लक्ष्यदेशं प्रति अभिमुखीकुरुतस्तद्वत् । हे **अग्ने** **सचा** तव सहाये **वरुणे** **मृळीकं** सुखकरं हविः **विदः** लब्धवानसि । तथा **विश्वभानुषु** सर्वतो व्याप्ततेजस्केषु **मरुत्सु** सुखकरं लब्धवानसि । अग्निवारुणाग्निमारुतयोः कर्मणोरिष्टवानसीत्यर्थः । **शुशुचान** दीप्यमान हे अग्ने **तोकाय**। तुज्यते पीड्यतेऽनेन माता गर्भवासेनेति तोकं पुत्रः । तस्मै **तुजे** । गच्छत्यनेनानृण्यं पितेति तुक् पौत्रः । तस्मै **शं** सुखं **कृधि** कुरु। **दस्म** दर्शनीय हे अग्ने **अस्मभ्यं** **शं** **कृधि** सुखं कुरु ॥ रथ्येव । रथस्येमावित्यर्थे ' रथाद्यत्' इति यत् । ‘सुपां सुलुक्° ' इति सुपो डादेशः । रंह्या । रंहशब्दात्  ‘ तत्र साधुः' इति यत्प्रत्ययः ।' यतोऽनावः' इत्याद्युदात्तत्वम् ॥