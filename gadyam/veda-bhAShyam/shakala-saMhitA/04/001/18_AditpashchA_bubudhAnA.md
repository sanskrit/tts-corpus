+++
title = "018"
devataa = "अग्निः"
RShiH = "वामदेवो गौतमः"
ChandaH = "त्रिष्टुप्"

+++


**आदित्** सूर्योदयानन्तरं **बुबुधानाः** पणिभिरपहृता निरोधान्निर्गता गा जानाना अङ्गिरसः **पश्चा** पृष्ठदेशेषु **व्यख्यन्** अशेषेण ता गा अपश्यन् । तथा **आदित्** अनन्तरं **द्युभक्तं** दीप्तियुक्तं देवैः संभक्तं वा **रत्नं** पणिभिरपहृतं धनं च **धारयन्त** अधारयन् । लब्धगोधनानामङ्गिरसां **विश्वासु** दुर्यासु सर्वेषु गृहेषु **विश्वे** यजनीयाः सर्वे **देवाः** आजग्मुः । हे **मित्र** मित्रभूत हे **वरुण** उपद्रवाणां वारक हे अग्ने **धिये** कर्मणां कर्त्रे स्तोत्रे वा यजमानाय **सत्यमस्तु** । यदेतत्तवोपद्रववारणसामर्थ्यं तद्यथार्थभूतमस्तु ॥ पश्चा । ‘पश्च पश्चा च छन्दसि ' इति निपातितः । बुबुधानाः । बुधेर्लिटि कानचि रूपम् । चित्त्वादन्तोदात्तः । द्युभक्तम् ।  ‘ भज सेवायाम्' । कर्मणि क्तः । तृतीया कर्मणि' इति पूर्वपदप्रकृतिस्वरः ॥