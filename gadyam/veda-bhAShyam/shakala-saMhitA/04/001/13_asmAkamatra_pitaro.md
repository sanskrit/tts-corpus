+++
title = "013"
devataa = "अग्निः"
RShiH = "वामदेवो गौतमः"
ChandaH = "त्रिष्टुप्"

+++


**अत्र** लोके पूर्वे **मनुष्याः** **अस्माकं** **पितरः** अङ्गिरस: **ऋतं** यज्ञम् **आशुषाणाः** अश्नुवानाः सन्तः **अभि** **प्र** **सेदुः** अग्निमभिलक्ष्य प्रजग्मुः । तेऽङ्गिरसोऽग्निपरिचर्याबलात् **अश्मव्रजाः** पर्वतैः परिवृताः **वव्रे** । वृणोत्याच्छादयतीति वव्रं पर्वतबिलान्तर्वर्ति तमः । तस्मिन् **अन्तः** मध्ये स्थिताः **सुदुघाः** सुष्ठु दोग्ध्रीः **उस्राः** पणिभिरपहृता गाः **उत्** **आजन्** तस्माद्बिलान्निरगमयन् । किं कुर्वन्तः । तमसो विध्वंसिनीः **उषसः** देवीः प्रकाशार्थं **हुवानाः** आह्वयन्तः ॥ वव्रे । वृणोतेरौणादिकः कः ।  ‘ कृञादीनां द्वे भवतः' इति द्विर्वचनम् ॥