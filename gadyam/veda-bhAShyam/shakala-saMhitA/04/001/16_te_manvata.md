+++
title = "016"
devataa = "अग्निः"
RShiH = "वामदेवो गौतमः"
ChandaH = "त्रिष्टुप्"

+++


हे अग्ने **ते** स्तोत्रं कुर्वाणा अङ्गिरसः **मातुः** जनन्याः **धेनोः** वाचः संबन्धि **नाम** स्तुतिसाधकं शब्दमात्रं **प्रथमं** पूर्वं **मन्वत** अजानत । पश्चात्तस्या वाचः संबन्धीनि **त्रिः** **सप्त** एकविंशतिसंख्याकानि स्तुतिसाधनानि छन्दांसि । तानि च गायत्र्यादीनि जगत्यन्तानि सप्त । अतिजगत्यादीन्यतिधृत्यन्तानि सप्त । कृतिप्रभृतीन्युत्कृतिपर्यन्तानि सप्तेति । एवं त्रिः सप्त छन्दांसि **परमाणि** उत्तमानि **विन्दन्** अलभन्त । एवंविधच्छन्दोयुक्तैः मन्त्रैरग्निमस्तुवन्नित्यर्थः। **तत्** ततः **जानतीः** सर्वं जानानाः **व्राः** । व्रा इत्युषोनाम । उषसः **अभ्यनूषत** अस्तुवन् । ततः **गोः** सूर्यस्य **यशसा** तेजसा सह **अरुणीः** अरुणवर्णोषाः **आविर्भुवत्** आविरभूत् । यद्वा । तेऽङ्गिरसः प्रथमं पुरातनं नाम एहि सुरभि गुग्गुलुगन्धिनीति धेनोर्नामधेयं मन्वत उच्चारयामासुः । मातुर्भूम्याः स्वभूतानि पणिभिरपहृतानि त्रिः सप्त रत्नानि विन्दन् । तत उच्चरितं नाम जानन्यो गावोऽभ्यनूषत । हम्भारवलक्षणं शब्दमकुर्वन् । तदानीमुषाः प्रादुरभूदिति ॥ जानतीः । एकस्मिन् पक्षे वा छन्दसि ' इति पूर्वसवर्णदीर्घः । उभयत्र ‘शतुरनुमो नद्यजादी ' इति ङीप उदात्तत्वम् । अनूषत । णु स्तुतौ '। लुङि रूपम् । कुटादित्वादगुणः । अरुणीः । सोरलोपश्छान्दसः ‘गौरीर्मिमाय' (ऋ. सं. १. १६४. ४१) इतिवत् ॥