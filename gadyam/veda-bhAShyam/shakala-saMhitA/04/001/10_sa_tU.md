+++
title = "010"
devataa = "अग्निः"
RShiH = "वामदेवो गौतमः"
ChandaH = "त्रिष्टुप्"

+++


**प्रजानन्** सर्वं जानानः **सः** **अग्निः** **देवभक्तं** देवैः देवनशीलैः स्तोतृभिः संभजनीयम् **अस्य** अग्नेः संबन्धि **यत्** उत्तमं **रत्नं** धनमस्ति तद्रत्नम् **अच्छ** आभिमुख्येन **तु** क्षिप्रं **नः** अस्मान् **नयतु** प्रापयतु । **अमृताः** मरणधर्मरहिताः **विश्वे** सर्वे देवाः **धिया** हविर्वहनलक्षणेन कर्मणा हेतुना **यत्** यमग्निम् **अकृण्वन्** हविषां प्रापयितारमकुर्वन् । यस्य चाग्नेः **द्यौः** **पिता** पालयित्री **जनिता** जनयित्री च । 'अग्ने दिवः सूनुरसि प्रचेताः ' ( ऋ. सं. ३. २५. १ ) इति श्रवणात् । यद्वा । द्यौर्देवनशील आदित्यः पिता जनयिता च ।  ‘ आदित्यादग्निः' इत्याम्नानात् । **सत्यं** यथार्थभूतं तमग्निम् **उक्षन्** । घृताद्याहुतिभिरध्वर्य्वादयः सिञ्चन्ति ॥ देवभक्तम् ।  ‘ भज सेवायाम् । कर्मणि क्तः । तृतीया कर्मणि' इति पूर्वपदप्रकृतिस्वरः । उक्षन् । उक्ष सेचने'। लङि रूपम् ।  ‘ बहुलं छन्दसि ' इत्यडभावः ॥