+++
title = "017"
devataa = "अग्निः"
RShiH = "वामदेवो गौतमः"
ChandaH = "त्रिष्टुप्"

+++


**तमः** रात्रिकृतं ध्वान्तं **दुधितम्** । दुधिः प्रेरणकर्मा । प्रातरग्निविहरणकाले उषसा प्रेरितं सत् **नेशत्** अनश्यत । ततः **द्यौः** अन्तरिक्षं **रोचत** अदीप्यत । ततः **देव्याः** देवनशीलायाः **उषसो** **भानुः** प्रभा **उत्** **अर्त** उद्गच्छति । अथ **सूर्यो** **बृहतः** महतः **अज्रान्** अजरान् पर्वतान् गमनशीलान् रश्मीन् वा **आ** **तिष्ठत्** अध्यतिष्ठत् । किं कुर्वन् । **मर्तेषु** मनुष्येषु विद्यमानम् **ऋजु** सत्कर्म **वृजिना** अनृजूनि असत्कर्माणि **च** **पश्यन्** अध्यतिष्ठदिति शेषः । नेशत् ।  ‘ णश अदर्शने । लङि ‘णशिमन्योरलिठ्येत्वं वक्तव्यम् ' ( पा. म. ६. ४. १२०. ५) इति एत्वम् । शपः पित्त्वादनुदात्तत्वे धातुस्वरः । रोचत । “ रुच दीप्तौ । लङि रूपम् । वाक्यभेदादनिघातः ॥