+++
title = "002"
devataa = "इन्द्रः"
RShiH = "वामदेवो गौतमः"
ChandaH = "त्रिष्टुप्"

+++


**तुविद्युम्नस्य** बहुकीर्तेः **तुविराधसः** बहुधनस्य **तस्येत्** तस्येन्द्रस्यैव **वृष्ण्यानि** बलभूतान् **नॄन्** नेतॄन् मरुतो हे स्तोतारो यूयम् **इह** अस्मिन् यज्ञे **स्तवथ** स्तुत । **साह्वान्** शत्रूनभिभावुकः **तरुत्रः** अस्मानापद्भयस्तारकः **यस्य** इन्द्रस्य **क्रतुः** कर्म **कृष्टीः** शत्रुसंबन्धिनीः प्रजाः **अभ्यस्ति** अभिभवति । तत्र दृष्टान्तः । **विदथ्यो** **न** **सम्राट्** । विदथार्हः' यज्ञार्हः सम्राट् सकललोकानाम् अधिपतिरिव तद्वत् । तस्य वृष्ण्यानि इति पूर्वेण संबन्धः ॥