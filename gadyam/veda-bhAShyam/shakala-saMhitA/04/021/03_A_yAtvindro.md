+++
title = "003"
devataa = "इन्द्रः"
RShiH = "वामदेवो गौतमः"
ChandaH = "त्रिष्टुप्"

+++


**मरुत्वान्** मरुद्भिः सहितः **इन्द्रः** **नः** अस्माकम् **अवसे** रक्षणाय **दिवः** स्वर्गलोकात् **आ** **यातु** आगच्छतु । **पृथिव्याः** भूलोकाच्च **मक्षु** शीघ्रम् **आ** यातु । **उत** **वा** अथवा **समुद्रात्** अन्तरिक्षलोकाच्चायातु । समुद्र इत्यन्तरिक्षनाम ‘ सगरः समुद्रः अध्वरम् ' ( नि. १. ३. १५ ) इति तन्नामसु पाठात् । अथवा **पुरीषात्** उदकादायातु । पुरीषमित्युदकनाम ‘ मधु पुरीषं पिप्पलम् ' ( नि. १. १२. १२ ) इति तन्नामसु पाठात् । **स्वर्णरात्** स्वरादित्यो नरो नेता यस्य तस्माल्लोकाद्वा आयातु । **परावतो** **वा** दूराद्वा आयातु । **ऋतस्य** उदकस्य **सदनात्** स्थानात् मेघलोकाद्वा आयातु ॥