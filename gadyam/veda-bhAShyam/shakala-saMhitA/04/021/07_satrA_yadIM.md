+++
title = "007"
devataa = "इन्द्रः"
RShiH = "वामदेवो गौतमः"
ChandaH = "त्रिष्टुप्"

+++


**भार्वरस्य** । भर्वरो जगद्भर्ता प्रजापतिः । तस्य पुत्रो भार्वरः । तस्य **वृष्णः** कामानां वर्षितुरिन्द्रस्य संबन्धी **ईम्** एषः **शुष्मः** बलं **स्तुवते** स्तोत्रं कुर्वन्तं यजमानं **सिषक्ति** सेवते इति **यत्** तत् **सत्रा** सत्यमेव । **ईम्** एतद्बलम् **औशिजस्य** यजमानस्य **भराय** भर्तुं **गुहा** गुहायां गुहारूपे हृदये **प्र** भवतीति **यत्** तत्सत्यम् । यजमानस्य **गोहे** गृहे **धिये** कर्मणे **प्र** भवतीति **यत्** तत्सत्यम् । **अयसे** गमनाय कामानां प्राप्तये **मदाय** हर्षाय तत्र यद्बलं प्रभवति तत्सत्यम् । इन्द्रस्य बलं यजमानं सर्वदा पालयतीत्यर्थः ॥