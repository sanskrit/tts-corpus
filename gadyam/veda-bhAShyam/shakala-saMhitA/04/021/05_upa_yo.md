+++
title = "005"
devataa = "इन्द्रः"
RShiH = "वामदेवो गौतमः"
ChandaH = "त्रिष्टुप्"

+++


**उप** **स्तभायन्** लोकानुपस्तम्भयन् **यजध्यै** यष्टुं **वाचं** गर्जितलक्षणां वाचं **जनयन्** प्रजनयन् **ऋञ्जसानः** प्रसाध्यमानः । ‘ ऋञ्जतिः प्रसाधनकर्मा' इति यास्कः । **उक्थैः** शस्त्रलक्षणैः स्तोत्रैः **पुरुवारः** बहुभिः संभजनीयः **यः** इन्द्रः **नमसि** । नम इत्यन्ननामैतत् । यजमानैर्दत्ते हविषि **नमः** यजमानेभ्यो यज्ञादिसाधनमन्नम् **इयर्ति** प्रेरयति । इन्द्रो हविषा तृप्तः सन् वृष्टिद्वारा अन्नं प्रयच्छति तेन चान्नेन पुनर्यज्ञः प्रजायत इत्यर्थः । अस्मदीयः **होता** **सदनेषु** यज्ञगृहेषु तम् **इन्द्रम्** **आ** **कृण्वीत** अभिमुखीकरोतु ॥ ॥ ५ ॥