+++
title = "001"
devataa = "इन्द्रः"
RShiH = "वामदेवो गौतमः"
ChandaH = "त्रिष्टुप्"

+++


**महां** महान्तं गुणैः प्रवृद्धमिन्द्रं **कथा** कथं केन प्रकारेण **अवृधत्** वर्धयेत् । अस्मत्प्रेरिता स्तुतिरिति शेषः । तस्य महिम्नोऽतिमहत्त्वादिति भावः । स एवेन्द्रः **होतुः** होमनिष्पादकस्य **कस्य** यजमानस्य **यज्ञं** यागं **जुषाणः** प्रीयमाणः सन् **अभि** । गच्छेदिति शेषः । उपसर्गश्रुतेरुचितक्रियाध्याहारः । किंच **ऊधः** उद्धतमतिप्रवृद्धं **सोमम्** **अन्धः** सोमलक्षणमन्नं **पिबन्** आस्वादयन् **उशानः** तदेवान्नं कामयमानः **जुषमाणः** सेवमानश्च **ऋष्वः** महानिन्द्रः **शुचते** प्रदीप्ताय **धनाय** हिरण्यादिलक्षणाय। उक्तलक्षणं धनं कस्मै यजमानाय दातुं **ववक्षे** वहति । पीतमेवान्नं जठरे धारयति। अनेन वाक्यद्वयेन इन्द्रस्याचिन्त्यचरितत्वं ख्यापितं भवति ॥