+++
title = "006"
devataa = "इन्द्रः"
RShiH = "वामदेवो गौतमः"
ChandaH = "त्रिष्टुप्"

+++


हे इन्द्र वयं यजमानाः ते त्वदीयम् **अमत्रं** शत्रूनभिभावुकं **सख्यं** सखिकर्म **सखिभ्यः** स्तोतृभ्यः **किमात्** किं स्वित् **प्र** **ब्रवाम** प्रकर्षेण वदेम । **ते** त्वदीयं **भ्रात्रं** भ्रातृकर्म च **कदा** **नु** कदा खलु प्र ब्रवाम । **सुदृशः** शोभनदर्शनस्य **अस्य** इन्द्रस्य संबन्धिनः **सर्गाः** उद्योगाः **श्रिये** सर्वेषां स्तोतॄणां श्रेयसे । भवन्तीति शेषः । **स्वर्ण** सूर्यो यथा दर्शनीयतमस्तथा **गोः** गन्तुरिन्द्रस्य **चित्रतमं** दर्शनीयतमं **वपुः** शरीरम् **आ** **इषे** आ समन्तात् सर्वैरिष्यते ॥