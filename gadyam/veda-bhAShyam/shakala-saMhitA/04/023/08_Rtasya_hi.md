+++
title = "008"
devataa = "इन्द्र ऋतदेवता वा"
RShiH = "वामदेवो गौतमः"
ChandaH = "त्रिष्टुप्"

+++


अत्र ऋतशब्देनेन्द्रो वादित्यो वा सत्यं वा यज्ञो वोच्यते । **ऋतस्य** ऋतदेवस्य संबन्धिन्यः **पूर्वीः** बह्व्यः **शुरुधः** आपः **सन्ति** **हि** भवन्ति खलु । **ऋतस्य** ऋतदेवस्य संबन्धिनी **धीतिः** प्रज्ञा तद्विषया स्तुतिर्वा **वृजिनानि** वर्जनीयानि पापानि **हन्ति** हिनस्ति । **ऋतस्य** ऋतदेवस्य संबन्धिनी **श्लोकः** स्तुतिरूपा वाक् **आयोः** गन्तुर्मनुष्यस्य संबन्धिनौ **बधिरा** बधिरौ प्रतिबद्धौ **कर्णा** कर्णौ **ततर्द** तृणत्ति। कीदृशः श्लोकः। **बुधानः** बुध्यमानः **शुचमानः** दीप्यमानः ॥