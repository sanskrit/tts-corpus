+++
title = "004"
devataa = "इन्द्रः"
RShiH = "वामदेवो गौतमः"
ChandaH = "त्रिष्टुप्"

+++


**सबाधः** सपत्नानां पीडासहितः **शशमानः** इन्द्रविषयां स्तुतिं कुर्वन् **दीध्यानः** कर्मभिः दीप्यमानो यजमानः **अस्य** इन्द्रस्य संबन्धि **द्रविणं** पश्वादिधनं **कथा** कथम् **अभि** **नशत्** अभिप्राप्नोति । **नमः** हविर्लक्षणमन्नं **जगृभ्वान्** गृहीतवानिन्द्रः **यत्** यदा **अभि** **जुजोषत्** माम् अभिसेवेत तदा **देवः** दीप्यमान इन्द्रः **मे** मदीयानाम् **ऋतानां** स्तोत्राणां **नवेदाः** अतिशयेन ज्ञाता **भुवत्** भवेत् । अत्र निपातस्थो नकारोऽतिशयवाची ॥