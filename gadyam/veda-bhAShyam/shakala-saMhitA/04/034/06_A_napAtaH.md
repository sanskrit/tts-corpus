+++
title = "006"
devataa = "ऋभवः"
RShiH = "वामदेवो गौतमः"
ChandaH = "त्रिष्टुप्"

+++


हे **शवसः** **नपातः** बलस्य न पातयितारस्तस्य पुत्रा वा । बलवन्त इत्यर्थः । यूयं **नमसा** स्तोत्रेण **हूयमानाः** आकारिताः सन्तः **इमं** **यज्ञम्** **उप** **आ** **यातन** उपागच्छत । कीदृशा यूयम् । **सजोषसः** इन्द्रेण सह प्रीताः **सूरयः** मेधाविनः । इन्द्रस्य चैषां च कः प्रसङ्ग इत्युच्यते । **यस्य** **च** **स्थ** । चेति प्रसिद्धौ । यस्येन्द्रस्य संबन्धिनो यूयं भवथ तदुचिताश्वनिर्माणात् इत्यभिप्रायः । यस्मादेवं तस्मात् **इन्द्रवन्तः** प्रीतेन इन्द्रेण तद्वन्तः **रत्नधाः** रमणीयधनानां दातारो यूयं **मध्वः** मधुरं सोमं **पात** पिबत ॥