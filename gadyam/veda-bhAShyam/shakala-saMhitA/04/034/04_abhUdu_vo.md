+++
title = "004"
devataa = "ऋभवः"
RShiH = "वामदेवो गौतमः"
ChandaH = "त्रिष्टुप्"

+++


हे **नरः** नेतार ऋभवः **वः** युष्माकमनुग्रहात् **इदा** इदानीं तृतीये सवने **रत्नधेयं** दातव्यं रत्नं **विधते** । विधतिः परिचरणकर्मा । स्तुत्या परिचरते **दाशुषे** हविर्दत्तवते **मर्त्याय** यजमानाय मह्यम् **अभूत्** भवतु । तदर्थं हे **वाजाः** **ऋभवः**। एतदद्वयं विभ्वनामकस्याप्युपलक्षणम् । इतरापेक्षया प्रत्येकं बहुवचनम् । यूयं **पिबत** । तदर्थं **वः** **ददे** । किम् । **महि** महत्प्रभूतं **तृतीयं** **सवनम्** । तत्संबन्धिनं सोममित्यर्थः । किमर्थम् । **मदाय** हर्षाय तृप्तये वा ॥