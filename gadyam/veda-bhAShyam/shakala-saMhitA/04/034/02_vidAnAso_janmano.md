+++
title = "002"
devataa = "ऋभवः"
RShiH = "वामदेवो गौतमः"
ChandaH = "त्रिष्टुप्"

+++


हे **वाजरत्नाः** सोमलक्षणेनान्नेन राजमानाः **ऋभवः** यूयं **जन्मनः** जननस्य देवत्वलक्षणस्य देवत्वप्राप्तिं **विदानासः** जानन्तः । यद्वा विदानासः सोमप्राप्तिं जानन्तो जन्मनः पूर्वं मनुष्यजन्मवन्तश्च सन्तः । उतशब्दश्चार्थे । **ऋतुभिः** देवैः सह **मादयध्वम्** । **वः** युष्मान् **मदाः** सोमपानजनिताः **सम्** **अग्मत** संगताः । **पुरंधिः** स्तुतिरपि **सम्** अग्मत । ते यूयम् **अस्मे** अस्माकं **सुवीरां** शोभनैर्वीरैः पुत्रैः उपेतां **रयिं** धनम् **एरयध्वं** प्रेरयत ॥