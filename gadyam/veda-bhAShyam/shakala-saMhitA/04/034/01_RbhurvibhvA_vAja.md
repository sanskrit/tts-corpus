+++
title = "001"
devataa = "ऋभवः"
RShiH = "वामदेवो गौतमः"
ChandaH = "त्रिष्टुप्"

+++


**ऋभुर्विभ्वा** **वाज** **इन्द्रः** चैते देवाः **नः** अस्मदीयम् **इमं** **यज्ञम्** **अच्छ** अभिमुखं **रत्नधेया** अस्मभ्यं रत्नधानाय **उप** **यात** उपगच्छत । ननु इन्द्रः सोमस्वामित्वात् आगच्छतु कथमेतेषां यज्ञप्राप्तिरिति चेत् । उच्यते । **इदा** **हि** इदानीं खलु **वः** युष्माकं **धिषणा** वाक् **देवी** प्रजापतेः संबन्धिनी **अह्नां** सोमाभिषवसंबन्धिनां **पीतिं** सोमपानम् अधात् । ‘स प्रजापतिरब्रवीत्सवितारं तव वा इमेऽन्तेवासास्त्वमेवैभिः संपिबस्व ' (ऐ. ब्रा.३.३०) इति ब्राह्मणम् । यस्मादेवं तस्मात् **मदाः** च **वः** युष्मान् **सम्** **अग्मत** संगताः । यद्वा । वो मदा देवैः संगताः ॥