+++
title = "006"
devataa = "दधिक्राः"
RShiH = "वामदेवो गौतमः"
ChandaH = "अनुष्टुप्"

+++


**दधीनि** धारणसमर्थानि हवींषि काष्ठानि वा । दधातेः 'आदृगमहन' इति किन् प्रत्ययः । तानि क्रामति गच्छतीति दधिक्रावा अग्निः । 'अन्येभ्योपि दृश्यते' इति क्रमेर्वनिप्, 'विड्वनोरनुनासिकस्स्यात्' इत्यात्त्वं, कृदुत्तुरपदप्रकृतिस्वरत्वम् । जिष्णोर्जयशीलस्याश्वस्य व्यापकस्याश्वरूपस्य वा, 'अश्वो रूपं कृत्वा' इति दर्शनात् । **वाजिनो** ऽन्नवतो वेगवतो वा । ईदृशस्याग्नेर् अहम् **अकार्षं** करोमि, कर्मकरस् स्यामिति यावत् । करोतेश्छान्दसो लुङ्, 'छान्दस इकारोपजनः ।

स च **नो** ऽस्माकं **मुखा** मुखानि **सुरभि** सुरभीणि अस्मत्सुकृतसमृद्ध्या समासादित-सौरभ्याणि **करत्** करोतु । करोतेर्लेटि व्यत्ययेन शप् । शपो वा लुकि लेटोडागमः । छान्दसे वा लिङि 'कृमृदृरुहिभ्यः 'इत्यङ् । 'ऋदृशोङि गुणः', 'अमाङ्योगेपि' इत्यडभावः । द्वितीयाबहुवचनस्य 'सुपां सुलुक्' इति लुगाकारौ ।

**नो** ऽस्माकम् **आयूंषि** च **प्रतारिषत्** प्रवर्धयतु । तारयतेर्लेटि अडागमः; 'सिब्बहुळं लेटि' इति सिप् । 'उपसर्गाद्बहुलम्' इपि नसो णत्वम् ॥

**दधिक्राव्णः** देवस्य स्तुतिम् **अकारिषं** करवाणि । **जिष्णोः** जयशीलस्य **अश्वस्य** व्यापकस्य **वाजिनः** वेगवतः । स देवः **नः** अस्माकं **मुखा** मुखानि चक्षुरादीन्द्रियाणि **सुरभि** सुरभीणि **करत्** करोतु । **नः** अस्मभ्यम् **आयूंषि** **प्र** **तारिषत्** प्रवर्धयतु । प्रपूर्वस्तिरतिर्वर्धनार्थः ॥ ॥१.३॥