+++
title = "020"
devataa = "इन्द्रः"
RShiH = "वामदेवो गौतमः"
ChandaH = "त्रिष्टुप्"

+++


**विरप्शी** बहुविधशब्दवान् **चर्षणीधृत्** सर्वासां प्रजानां धारयिता **अनर्वा** अप्रत्यृतः । केनापि प्रतिकूलेन न प्राप्त इत्यर्थः । **मघवा** धनवान् **इन्द्रः** **एवा** एवमस्माभिः स्तुतः सन् **नः** अस्माकं **सत्या** सत्यरूपाण्यभिमतानि फलानि **करत्** करोतु । हे इन्द्र **जनुषां** जन्मवतां सर्वेषां **राजा** प्रभुः **त्वं** **माहिनं** महिम्नोपेतं **यत्** **श्रवः** यद्यशः **जरित्रे** स्तोत्रे देयं तद्यशः **अस्मे** अस्मासु **अधि** अधिकत्वेन **धेहि** । **एवा** न इन्द्रो मघवा विरप्शीत्युत्तमया परिदधातीयं वा इन्द्रो मघवा विरप्शी' (ऐ. ब्रा. ३. ३८) इत्यादि ब्राह्मणम् ॥