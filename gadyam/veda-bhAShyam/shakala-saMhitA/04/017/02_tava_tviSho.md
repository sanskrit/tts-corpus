+++
title = "002"
devataa = "इन्द्रः"
RShiH = "वामदेवो गौतमः"
ChandaH = "त्रिष्टुप्"

+++


हे इन्द्र **त्विषः** दीप्यमानस्य **तव** त्वदीये **जनिमन्** जन्मनि सति **द्यौः** अन्तरिक्षं **स्वस्य** त्वदीयात् **मन्योः** कोपात् । पञ्चम्यर्थे षष्ठी । **भियसा** जातभयेन **रेजत** अरेजत् । अकम्पत । **भूमिः** च **रेजत्** कम्पमाना बभूव । **सुभ्वः** महान्तः **पर्वतासः** । पर्वता मेघाः । **ऋघायन्त** सस्यादीनां वृष्टिप्रदानार्थं नियामकेन त्वया अबाध्यन्त । तथा मेघाः **आर्दन्** प्राणिनां पिपासारूपां पीडामहिंसन् । तथा मेघाः **धन्वानि** उदकरहितान् देशान् **आपः** अपः **सरयन्ते** गमयन्ति ॥