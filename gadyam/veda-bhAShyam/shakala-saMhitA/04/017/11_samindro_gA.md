+++
title = "011"
devataa = "इन्द्रः"
RShiH = "वामदेवो गौतमः"
ChandaH = "त्रिष्टुप्"

+++


**यो** **ह** यः खलु **मघवा** धनवान् **इन्द्रः** **गाः** असुराणां **सम्** **अजयत्** सम्यक् जितवान् भवति । किंच **हिरण्या** हिरण्यानि हितरमणीयानि शत्रुसंबन्धीनि धनानि **सम्** अजयत् । तथा **अश्विया** अश्वियानि शत्रुसंबन्धिनोऽश्वसमूहान् सम्यक् जयति स्म । तथा **पूर्वीः** बह्वीः शत्रुसेनाः समजयत् । इन्द्रः सर्वान् शत्रून् जित्वा सकलमपि पश्वादिधनमपहृतवानित्यर्थः। **शाकैः** सामर्थ्यैः **नृतमः** नेतृतमः पश्वादीनामतिशयेन निर्वाहकः स इन्द्रः **एभिर्नृभिः** नेतृभिः स्तोतृभिः स्तुतः सन् **अस्य** **रायः** पश्वादिरूपस्य धनस्य **विभक्ता** स्तोतृभ्यो विभागस्य कर्ता । दाता भवतीत्यर्थः । किंच **वस्वः** वसुनो धनस्य **संभरश्च** संभर्ता धारकश्च भवति ॥