+++
title = "006"
devataa = "इन्द्रः"
RShiH = "वामदेवो गौतमः"
ChandaH = "त्रिष्टुप्"

+++


**विश्वे** सर्वे **सोमाः** **अस्य** इन्द्रस्य **सत्रा**। सत्रेति सत्यनामैतत् । सत्यमेव प्रभूताः **अभवन्** । किंच **मदासः** मदा मदकराः सोमाः **बृहतः** महतोऽस्येन्द्रस्य **मदिष्ठाः** मादयितृतमाः **सत्रा** सत्यमेवाभवन् । हे **इन्द्र** त्वं **वसुपतिः** धनपतिः । न केवलं धनपतिः किंतु **वसूनां** सर्वेषां पश्वादीनां धनानां पतिः **सत्रा** सत्यमेव **अभवः** भवसि । हे इन्द्र त्वं **दत्रे** धने निमित्तभूते सति **विश्वाः** सर्वाः **कृष्टीः** स्तोत्रीः प्रजाः **अधिथाः** धारयसि ॥