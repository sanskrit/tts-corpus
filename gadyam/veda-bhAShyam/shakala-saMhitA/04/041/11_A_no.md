+++
title = "011"
devataa = "इन्द्रावरुणौ"
RShiH = "वामदेवो गौतमः"
ChandaH = "त्रिष्टुप्"

+++


हे **बृहन्ता** महान्तौ हे **इन्द्र** हे **वरुण** **बृहतीभिः** महतीभिः **ऊती** ऊतिभिः रक्षाभिः सह **आ** **यातम्** आगच्छतम् । **वाजसातौ** संग्रामेऽन्नलाभनिमित्तभूते वा **यत्** यस्मिन्नाजौ संग्रामे **पृतनासु** सेनासु **दिद्यवः** । आयुधनामैतत् । आयुधानि शत्रुसंबन्धीनि **प्रक्रीळान्** प्रक्रीडन्ते । **तस्य** तादृशस्य **आजेः** युद्धस्य **सनितारः** संभक्तारः **स्याम** भवेम । **वां** युवयोरनुग्रहात् ॥ ॥ १६ ॥