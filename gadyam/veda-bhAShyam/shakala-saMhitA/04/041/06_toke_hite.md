+++
title = "006"
devataa = "इन्द्रावरुणौ"
RShiH = "वामदेवो गौतमः"
ChandaH = "त्रिष्टुप्"

+++


हे इन्द्रावरुणौ देवौ नः **हिते** **तोके** पुत्रे **तनये** तत्पुत्रे च **उर्वरासु** सस्याढ्यासु भूमिषु निमित्तभूतासु **सूरः** प्रेरकस्य सूर्यस्य **दृशीके** चिरकालदर्शनाय । चिरजीवनायेत्यर्थः । तथा **वृषणः** सेक्तुर्मम **पौंस्ये** **च** पुंस्त्वाय च पुनरपि प्रजननसामर्थ्याय च **दस्मा** शत्रूणां हिंसकौ सन्तौ **नः** अस्माकम् **अवोभिः** रक्षणैः सह **परितक्म्यायां** परितकने निमित्तभूते सति । यद्वा रात्रिनामैतत् । रात्रौ हिंसकानां वधाय **स्यातां** भवेताम् ॥