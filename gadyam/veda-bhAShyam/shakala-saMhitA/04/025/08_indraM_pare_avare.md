+++
title = "008"
devataa = "इन्द्रः"
RShiH = "वामदेवो गौतमः"
ChandaH = "त्रिष्टुप्"

+++


**परे** उत्कृष्टाः **अवरे** निकृष्टाश्च जनाः' **इन्द्रं** **हवन्ते** आह्वयन्ति । **मध्यमासः** मध्यमाश्च **इन्द्रम्** एव हवन्ते । **यान्तः** कार्यसिद्ध्यर्थं गच्छन्तो जनाः इन्द्रमेवाह्वयन्ति । **अवसितासः** निविष्टाश्च **इन्द्रम्** एवाह्वयन्ति । **क्षियन्तः** गृहे निवसन्तो जनाः **इन्द्रम्** एव हवन्ते । **उत** अपि चं **युध्यमानाः** युद्धं कुर्वाणा जना जयार्थमिन्द्रमेवाह्वयन्ति । **वाजयन्तः** वाजमन्नमिच्छन्तः **नरः** नेतारो मनुष्याः **इन्द्रम्** एव **हवन्ते** ॥ ॥ १४ ॥