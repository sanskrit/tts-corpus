+++
title = "002"
devataa = "इन्द्रः"
RShiH = "वामदेवो गौतमः"
ChandaH = "त्रिष्टुप्"

+++


**कः** यजमानः **वचसा** वाग्रूपया स्तुत्या **सोम्याय** सोमायेन्द्राय **ननाम** नमति प्रह्वीभवति । कः **वा** इन्द्राय **मनायुः** **भवति** स्तुतिकामोऽस्ति । कः **उस्राः** इन्द्रेण दत्ता गाः **वरते** आच्छादयति । धारयतीत्यर्थः । **कः** **इन्द्रस्य** **युज्यं** साहाय्यं **वष्टि** इच्छति । **कः** **सखित्वं** **को** **भ्रात्रं** भ्रातृभावं वष्टि इच्छति । **कवये** क्रान्तदर्शिने इन्द्राय **ऊती** ऊतये तर्पणाय **कः** । भवतीति शेषः ॥