+++
title = "005"
devataa = "इन्द्रः"
RShiH = "वामदेवो गौतमः"
ChandaH = "त्रिष्टुप्"

+++


**दभ्राः** अल्पाः **बहवो** **न** बहवोऽपि शत्रुजनाः **तं** यजमानं **न** **जिनन्ति** न हिंसन्तु । य इन्द्राय सुनवामेत्याह तमिति पूर्वेण संबन्धः । **अदितिः** इन्द्रमाता **अस्मै** यजमानाय **उरु** विस्तीर्णं **शर्म** सुखं **यंसत्** यच्छतु । किंच **इन्द्रे** इन्द्राय **सुकृत्** शोभनयागादीनां कर्ता यजमानः **प्रियः** भवति। **मनायुः** इन्द्रविषयस्तुतिकामश्चास्येन्द्रस्य **प्रियः** भवति। **सुप्रावीः** सुष्ठु प्राविता सुष्ठु प्रगच्छन्नुपगच्छन् वा यजमानोऽस्येन्द्रस्य **प्रियः** भवति । **सोमी** सोमवान् यजमानः **अस्य** इन्द्रस्य **प्रियः** भवति ॥ ॥ १३ ॥