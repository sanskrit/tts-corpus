+++
title = "002"
devataa = "वैश्वानरोग्निः"
RShiH = "वामदेवो गौतमः"
ChandaH = "त्रिष्टुप्"

+++


हे होत्रादयः अमुं वैश्वानरमग्निं **मा** **निन्दत** निन्दां मा कुरुत । स्तुतेत्यर्थः । **यः** **देवः** दीप्यमानोऽग्निः **स्वधावान्** अस्मद्दत्तेन हविर्लक्षणेनान्नेन तद्वान् सन् **मर्त्याय** मरणधर्माय **पाकाय** परिपक्वप्रज्ञाय **मह्यं** यजमानाय **इमाम्** इदानीं दीयमानप्रकारां **रातिं** धनं **ददौ** दत्तवान् । स विशेष्यते । **गृत्सः** मेधावी । मेधाविनामैतत् । **अमृतः** अमरणस्वभावः **विचेताः** विशिष्टप्रज्ञः **वैश्वानरः** विश्वैर्नरैः अहवनीयादिरूपेण नीयमानः **नृतमः** नेतृतमः फलादीनां **यह्वः** महान् । महन्नामैतत् । **अग्निः** अङ्गनादिगुणविशिष्टः। तादृशमग्निं स्तुतेति भावः ॥