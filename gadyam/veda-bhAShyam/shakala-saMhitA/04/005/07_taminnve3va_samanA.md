+++
title = "007"
devataa = "वैश्वानरोग्निः"
RShiH = "वामदेवो गौतमः"
ChandaH = "त्रिष्टुप्"

+++


‘अग्निविद्युदादित्यास्त्रयोऽपि मतभेदेन वैश्वानरशब्दाभिधेयाः ' ( निरु. ७. २३ ) इति यास्केनोक्तत्वादत्र आदित्यात्मना वैश्वानरः स्तूयते । **तमित्** तमेव वैश्वानरं द्युस्थानं **समानं** सर्वेषामेकरूपं **समना** सदृशी तद्योग्या **पुनती** अस्मान् शोधयित्री **धीतिः** मतिः अस्मदीया स्तुतिः **क्रत्वा** तदुचितेन कर्मणा **न्वेव** क्षिप्रमेव **अश्याः** अभिप्राप्नुयात् । भजेदित्यर्थः ॥ अश्नोतेर्लिङि ‘ बहुलं छन्दसि ' इति विकरणस्य लुक् । व्यत्ययेन परस्मैपदं मध्यमपुरुषत्वं च । पूर्वत्र तच्छब्दश्रुतेः यच्छब्दोऽध्याहार्यः ॥ यस्य द्युस्थानस्य वैश्वानरस्य **जबारु** जवमानरोहि जरमाणरोहि वा **चारु** दीप्तं मण्डलम् । ‘ जबारु जरमाणरोहीति वा जवमानरोहीति वा ' ( निरु. ६. १७ ) इति यास्कः । **अग्रे** पुरस्तात् पूर्वस्यां दिशि **रुपः** । आरोपयति स्वात्मनि सस्यादीनि इति रुबिति भूमिरुच्यते । तस्याः सकाशात् **ससस्य**। लुप्तोपममेतत्। स्वपत इव निश्चलस्य **पृश्नेः**। द्युनामैतत् । ‘स्वः पृश्निः' ( नि. १. ४. २ ) इति द्युलोकादित्ययोः साधारणनामसु पाठात् । ज्योतिरादिभिः स्पृश्यमानस्य द्युलोकस्य **अधि** उपरि **चर्मन** चर्मणे चरणाय ॥ चरेरौणादिको मनिन् । 'सुपां सुलुक्' इति चतुर्थ्या लुक् ॥ **आरुपितम्** आरोपितं देवैः । तमश्या इति पूर्वत्रान्वयः ॥