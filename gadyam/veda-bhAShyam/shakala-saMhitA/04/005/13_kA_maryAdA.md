+++
title = "013"
devataa = "वैश्वानरोग्निः"
RShiH = "वामदेवो गौतमः"
ChandaH = "त्रिष्टुप्"

+++


**का** **मर्यादा** का प्रीत्यादिव्यवस्था का च **वयुना** प्रज्ञानं पदार्थविषयं **कद्ध** किं च **वामं** वननीयं पदार्थजातम् । एतत्सर्वम् **अच्छ** **गमेम** अभिगच्छेम । तत्र दृष्टान्तः । **रघवो** **न** **वाजम्** । शीघ्रगामिनोऽश्वादयः संग्राममिव । तद्वत्। **कदा** कस्मिन् काले **नः** अस्माकं व्यवहाराय **देवीः** देव्यो द्योतमानाः **अमृतस्य** अमरणधर्मस्यादित्यस्य **पत्नीः** पत्न्यः पालयित्र्यः **सूरः** प्रसवित्र्यः **उषासः** उषसः **वर्णेन** प्रकाशेन **ततनन्** विस्तारयेयुः । एवं सूर्यसंबन्धिन उषसः स्तुत्या सर्वात्मनो वैश्वानरस्य स्तुतिरवगन्तव्या ॥ ततनन् । तनोतेर्लेटि ‘ बहुलं छन्दसि ' इति विकरणस्य श्लुः । द्विर्भावहलादिशेषौ ॥