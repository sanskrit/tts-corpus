+++
title = "009"
devataa = "वैश्वानरोग्निः"
RShiH = "वामदेवो गौतमः"
ChandaH = "त्रिष्टुप्"

+++


**इदमु** इदमेव **श्यत्** प्रसिद्धं **महि** महत् पूज्यं **महां** महतां देवानाम् **अनीकं** समूहरूपं सूर्यमण्डलं वैश्वानर एवेति शेषः । **पूर्व्यं** पूर्वकालीनं पूरकं वा **यत्** मण्डलम् **उस्रिया** क्षीराद्युत्स्राविणी **गौः** अग्निहोत्राद्यर्थं **सचत** सेवते । **ऋतस्य** उदकस्य **पदे** स्थानेऽन्तरिक्षे **अधि** अधिकम् । यद्वा अधीति सप्तम्यर्थानुवादः । **दीद्यानं** द्योतमानं **गुहा** गुहायां रघुष्यत् शीघ्रं स्यन्दमानं **रघुयत्** शीघ्रं गच्छत् सूर्यमण्डलं **विवेद** वैश्वानरमेवेति ज्ञातवानस्मि ॥