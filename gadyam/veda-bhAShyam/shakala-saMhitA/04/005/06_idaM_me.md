+++
title = "006"
devataa = "वैश्वानरोग्निः"
RShiH = "वामदेवो गौतमः"
ChandaH = "त्रिष्टुप्"

+++


हे **पावक** शोधक **अग्ने** **कियते** अत्यल्पाय **गुरुं** **भारं** **न** वोढुमशक्यं भारमिव । तं यथा धर्तुमसहमानः पातयति तद्वत् । त्वदीयं कर्म **अमिनते** अहिंसतेऽत्यजते **मे** मह्यम् **इदं** दातव्यत्वेन प्रसिद्धं **बृहत्** प्रभूतं **मन्म** मननीयं धनं **दधाथ** देहि । तदेव विशेष्यते । **धृषता** शत्रूणां धर्षकेण **प्रयसा**। अन्ननामैतत् । अन्नेन युक्तं **गभीरम्** अन्यैरनवगाह्यं **यह्वं** महत् **पृष्ठं** स्प्रष्टुं योग्यं **सप्तधातु** ग्राम्यारण्यभेदेन सप्तप्रकारम् । सप्त ग्राम्याः पशवः सप्तारण्याः ' (तै. सं. ७.२.२. १) इति श्रुतेः । ईदृग्धनं देहीत्यर्थः । गुरुं भारं न अन्यदीयं भारं यथान्यस्मै ददाति तद्वदस्माकं दातव्यं धनं देहीति वा योज्यम् ॥