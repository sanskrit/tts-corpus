+++
title = "001"
devataa = "वैश्वानरोग्निः"
RShiH = "वामदेवो गौतमः"
ChandaH = "त्रिष्टुप्"

+++


**सजोषाः** सजोषसः समानप्रीतियुक्ता वयमृत्विग्यजमानाः **वैश्वानराय** विश्वनरसंबन्धिने एतन्नामकाय **मीळ्हुषे** अभिमतवृष्ट्यादिसेक्त्रे **बृहत्** बृहते महते **भाः** भासमानाय **अग्नये** देवाय **कथा** कथं केन प्रकारेण दाशेम दद्याम । सामर्थ्यात् हविरिति गम्यते । अथवा बृहद्भा इत्युत्तरत्र योज्यम् । कथा दाशेमेत्युक्तम् । किं तत्र आधिक्यमिति तदुच्यते । योऽग्निर्बृहन्महान् भा भासमानश्च सन् **अनूनेन** अविकलेन संपूर्णेन अत एव **बृहता** प्रभूतेन **वक्षथेन** वोढव्येन स्वशरीरेण **उप** **स्तभायत्** उप स्तभ्नाति । सामर्थ्यात् द्यामिति शेषः । द्युलोकं व्याप्नोतीत्यर्थः। तत्र दृष्टान्तः। **उपमिन्न** **रोधः** । उप समीपे मीयते क्षिप्यते इत्युपमित् स्थूणा । सा यथा तृणाच्छादनादिनिरोधकं वंशादिकमुपस्तभ्नाति तद्वत् । यद्वा । वक्षथेनोक्थलक्षणेन फलादिवाहकेन स्तोत्रेण सह द्युलोकमुपस्तभायत् ॥ स्तभायत् । स्तम्भुः सौत्रो धातुः । लङि ‘ छन्दसि शायजपि ' इति व्यत्ययेन अहावपि शायजादेशः । ‘ बहुलं छन्दसि ' इत्यडभावः ॥ किमिव । उपमिन्न रोधः । उप समीपे मीयते इत्युपमिदुदकम् । कूलमिव ॥