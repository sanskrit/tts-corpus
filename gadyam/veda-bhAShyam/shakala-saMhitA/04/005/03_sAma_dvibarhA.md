+++
title = "003"
devataa = "वैश्वानरोग्निः"
RShiH = "वामदेवो गौतमः"
ChandaH = "त्रिष्टुप्"

+++


**द्विबर्हाः** द्वयोर्मध्यमोत्तमयोः स्थानयोः परिवृढः **तिग्मभृष्टिः** तीक्ष्णतेजाः **सहस्ररेताः** बहुविधहिरण्यरेतस्कः । रेतःशब्दः सारवाची । प्रभूतसारो वा । **वृषभः** वर्षिता कामानां **तुविष्मान्** बहुधन:। ईदृशोऽयम् **अग्निः** अत्यन्तगोपितं **गोः** **पदं** **न** नष्टाया गोः पदमिव **अपगूळ्हम्** अत्यन्तरहस्यम् । मनीषाशब्दो ज्ञानवाची सन् अत्र ज्ञातव्ये वर्तते । **मनीषां** ज्ञातव्यं **महि** महत् पूज्यं **साम** अस्मदभिमतं स्तोत्रं **विविद्वान्** विशेषेण जानन **मह्यं** **प्रेदु** **वोचत्** प्रैव ब्रवीतु ॥