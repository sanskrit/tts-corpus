+++
title = "010"
devataa = "वैश्वानरोग्निः"
RShiH = "वामदेवो गौतमः"
ChandaH = "त्रिष्टुप्"

+++


**अध** अथ **द्युतानः** दीप्यमानः **पित्रोः** द्यावापृथिव्योः **सचा** सह मध्ये व्याप्तः सन् **पृश्नेः** गोः संबन्धि **चारु** रमणीयं **गुह्यम्** ऊधसि निगूढं पयः **आसा** स्वकीयेनास्येन **अमनुत** पानाय अबुध्यत । उक्तमेवार्थ विवृणोति । **मातुः** क्षीरादिनिर्मात्र्याः **गोः** **परमे** **पदे** उत्कृष्टे स्थाने ऊधोलक्षणे **अन्ति** **सत्** समीपे विद्यमानं क्षीरं **वृष्णः** फलानां वर्षितुः **शोचिषः** दीप्तस्य **प्रयतस्य** आहवनीयादिरूपेण नियतस्य वैश्वानरस्य **जिह्वा** पातुमिच्छतीति शेषः ॥ ॥ २ ॥