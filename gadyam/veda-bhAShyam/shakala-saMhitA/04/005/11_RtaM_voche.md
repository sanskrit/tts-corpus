+++
title = "011"
devataa = "वैश्वानरोग्निः"
RShiH = "वामदेवो गौतमः"
ChandaH = "त्रिष्टुप्"

+++


अहं यजमानः **नमसा** नमस्कारेण सह **पृच्छयमानः** अन्यैरनुयुज्यमानः सन् **ऋतं** **वोचे** सत्यं ब्रवीमि । किं तदित्युच्यते । हे **जातवेदः** जातानां वेदितर्जातप्रज्ञ वा अग्ने **तवाशसा** त्वत्स्तुत्या साधनेन **यदीदं** धनं लब्धमस्माभिः स्यात् **अस्य** धनस्य **त्वं** **क्षयसि** त्वमेवेश्वरो भवसि । तस्य धनस्य यज्ञादिद्वारा अग्न्यर्थत्वादिति भावः । अत्यल्पमिदमुक्तम् । **यद्ध** **विश्वं** यत्खलु कृत्स्नं धनमस्ति तस्यापीशिषे। विश्वमिति सामान्येन यदुक्तं तदेव विशदयति । **दिवि** द्युलोके **यदु** **द्रविणं** यदेव धनं **यत्** च **पृथिव्यां** धनं तस्य सर्वस्य त्वमीश्वरो भवसि । **यज्ञार्थं** द्रव्यमुत्पन्नम्' इति स्मरणात् । अग्निव्यतिरेकेण यज्ञासंभवादिति भावः ॥