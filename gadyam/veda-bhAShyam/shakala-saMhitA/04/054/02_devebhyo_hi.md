+++
title = "002"
devataa = "सविता"
RShiH = "वामदेवो गौतमः"
ChandaH = "जगती"

+++


**प्रथमं** **देवेभ्यो** **हि** । हिशब्दः प्रसिद्धौ। देवेभ्यः **यज्ञियेभ्यः** यज्ञार्हेभ्यः **अमृतत्वं** तत्साधनम् **उत्तमम्** उत्कृष्टतमं **भागं** सोमादिलक्षणं **सुवसि** अनुजानासि । **आदित्** अनन्तरमेव **दामानं** हविषां दातारं हे **सवितः** **ब्यूर्णुषे** प्रकाशयसि । **मानुषेभ्यः** यजमानेभ्यः **जीविता** जीवितानि **अनूचीना** अनुक्रमयुक्तानि । पितृपुत्रपौत्रा इत्यनुक्रमः । ईदृशानि जीवितानि पश्चात् व्यूर्णुषे  ॥