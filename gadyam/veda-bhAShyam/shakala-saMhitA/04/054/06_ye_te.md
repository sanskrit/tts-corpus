+++
title = "006"
devataa = "सविता"
RShiH = "वामदेवो गौतमः"
ChandaH = "त्रिष्टुप्"

+++


**ये** यजमाना हे **सवितः** **ते** त्वदर्थं **सवासः** सवाः सोमाः। द्वितीयार्थे प्रथमा । सोमान् । यद्वा । सवासः सवनानि प्रातरादीनि प्रति **त्रिरहन्** अभिषुण्वन्ति । न केवलमेकस्मिन्नेवाहनि सवनत्रयेषु अपि तु **दिवेदिवे** प्रतिदिनं **सौभगं** सौभाग्यजनकम् **आसुवन्ति** अभिषुण्वन्ति । तेभ्यः **नः** अस्मभ्यम् **इन्द्रः** **शर्म** **यंसत्** यच्छतु । **द्यावापृथिवी** द्यावापृथिव्यौ च **अद्भिः** विशिष्टा **सिन्धुः** सिन्ध्वभिमानिदेवता च **आदित्यैः** सहिता **अदितिः** च शर्म यंसत् । सावित्रे सूक्ते इन्द्रादीनां निपातमुक्त्वा तेषां प्रार्थना न विरुध्यते ॥ ॥ ५ ॥