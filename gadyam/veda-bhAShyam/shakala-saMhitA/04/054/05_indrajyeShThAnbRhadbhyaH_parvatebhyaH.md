+++
title = "005"
devataa = "सविता"
RShiH = "वामदेवो गौतमः"
ChandaH = "जगती"

+++


हे **सवितः** **इन्द्रज्येष्ठान्** । इन्द्रः परमैश्वर्ययुक्तस्त्वमेवेन्द्रो वा ज्येष्ठो ज्यायान् पूज्यो येषां ते  तादृशाः । तान् अस्मान् **बृहद्भ्यः** महद्भ्यः **पर्वतेभ्यः** अप्यधिकान् **सुवसि** प्रेरयसि । किंच **एभ्यः** यजमानेभ्यः **पस्त्यावतः** गृहवतः **क्षयान्** निवासान् ग्रामनगरादीन्  सुवसि प्रेरयसि । **यथायथा** **पतयन्तः** गच्छन्तः त्वां **वियेमिरे** विनियम्यन्ते त्वया । **ते** तव **सवाय** अनुज्ञायै **एवैव** एवमेव नियमनमनतिक्रम्य **तस्थुः** तिष्ठन्ति ॥