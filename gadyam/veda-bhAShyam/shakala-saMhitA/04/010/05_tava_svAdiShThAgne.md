+++
title = "005"
devataa = "अग्निः"
RShiH = "वामदेवो गौतमः"
ChandaH = "महापदपङ्क्तिः"

+++


हे **अग्ने** **स्वादिष्ठा** स्वादुतमा प्रियतमा **तव** त्वदीया **संदृष्टिः** दीप्तिः **अह्नः** **इदा** **चित्** दिवसस्येदानीं च **अक्तोः** **इदा** **चित्** । अक्तुरिति रात्रिनाम ‘शर्वरी अक्तुः ऊर्म्या '(नि. १.७.४) इति रात्रिनामसु पाठात् । रात्रेरिदानीं च । अहोरात्र इत्यर्थः ॥  ‘ अञ्जू व्यक्तिम्रक्षणकान्तिगतिषु ' इत्यस्माद्धातोः  ‘ किञ्च' इत्यौणादिकसूत्रेण तुप्रत्ययः तस्य किद्वद्भावश्च । तितुत्र' इतीट्प्रतिषेधः ।  ‘ अनिदिताम् । इत्युपधानकारलोपः ।  ‘ चोः कुः' इति कुत्वम् ॥ **रुक्मो** **न** अलंकार इव **श्रिये** पदार्थमाश्रयितुम् **उपाके** अन्तिके। उपाक इत्यन्तिकनाम ‘आके उपाके' (नि. २. १६. ७) इति तन्नामसु पाठात् । **रोचते** राजते ॥