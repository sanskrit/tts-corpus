+++
title = "002"
devataa = "अग्निः"
RShiH = "वामदेवो गौतमः"
ChandaH = "पदपङ्क्तिः"

+++


**अधा** **हि** इदानीमेव हे **अग्ने** त्वं **क्रतोः** अस्मदीयस्य यागस्य **रथीः** नेता **बभूथ** भवसि ॥  ‘ छन्दसि लुङ्लङ्लिटः' इति भवतेर्वर्तमानेऽर्थे लिटि सिपस्थल्।  ‘ आर्धधातुकस्येड्वलादेः ' इतीडागमे प्राप्ते ' बभूथाततन्थ° ' इति निपातनादिडभावः ॥ कीदृशस्य यागस्य । **भद्रस्य** भजनीयस्य **दक्षस्य** प्रवृद्धस्य **साधोः** अभीष्टफलानां साधकस्य **ऋतस्य** सत्यभूतस्य **बृहतः** महतः ॥