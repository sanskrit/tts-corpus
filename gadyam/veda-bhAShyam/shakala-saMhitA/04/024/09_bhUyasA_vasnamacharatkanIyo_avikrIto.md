+++
title = "009"
devataa = "इन्द्रः"
RShiH = "वामदेवो गौतमः"
ChandaH = "त्रिष्टुप्"

+++


अत्र ऋग्द्वये संप्रदायविद्भिः पूर्वाचार्यैः केचित् श्लोकाः पठ्यन्ते । ते एव लिख्यन्ते । ‘अल्पं यः परिगृह्णाति मूल्यं पण्येन भूयसा । स क्रेतारं पुनर्गच्छन्न विक्रीतस्त्वयं मया ॥ ६ ॥ इति ब्रुवन्कामयते पुनर्मूल्यस्य पूरणम् । स विक्रेता पुनर्मूल्यं भूयसा न प्रपूरयेत् ॥२॥ हीनं न लभते वस्नं यदा विक्रीतवान्पुरा । यथासमयमेव स्यात्तयोर्न पुनरन्यथा ॥ ३ ॥ अयं विक्रय एवेति समयश्चेत् कृतो भवेत् । अथ मूल्यार्थमेतत्स्याद्विचार्यैव तु निर्णयः ॥४॥ इत्येवं समयोऽकारि तदा मूल्यं प्रपूर्यते। तस्मादादौ मया कार्यः समयोऽत्रेति चिन्तयन् ॥५॥ वामदेवो वशीकृत्य शक्रं स्तोत्रेण भूयसा । विक्रीणन् समयं चक्र इन्द्रं क इममित्यृचि ॥ ६ ॥ अतश्च द्वृच एकार्थो भूयसा वस्नमित्ययम्' इति । अयमर्थः प्रतिपाद्यते । कश्चित् **भूयसा** भूम्ना पण्येन द्रव्येण **कनीयः** अल्पतरं **वस्नं** वसु मूल्यं धनम् **अचरत्** प्राप्नोति । **पुनर्यन्** क्रेतारं पुनर्गच्छन् स विक्रेतायमर्थो मया **अविक्रीतः** इति ब्रुवन् **अकानिषं** मूल्यपूर्तिं कामयते ॥ व्यत्ययेन उत्तमपुरुषः ॥ **सः** विक्रेता **भूयसा** धनेन **कनीयः** अल्पतरं मूल्यं नारिरेचीत् क्रेतुः सकाशान्न रिक्तीकरोति । न लभत इत्यर्थः । **दीनाः** असमर्थाः **दक्षाः** समर्थाश्च **वाणं** वचनं **वि** **प्र** **दुहन्ति** यथोक्तं क्रयकाले तथैव लभन्ते ॥