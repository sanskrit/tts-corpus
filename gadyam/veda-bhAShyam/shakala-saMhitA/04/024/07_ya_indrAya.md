+++
title = "007"
devataa = "इन्द्रः"
RShiH = "वामदेवो गौतमः"
ChandaH = "त्रिष्टुप्"

+++


**अद्य** अस्मिन् दिवसे **यः** यजमानः **इन्द्राय** परमैश्वर्ययुक्ताय देवाय **सोमं** सोम लक्षणमन्नं **सुनवत्** सुनुयात् अभिषवं कुर्यात् । तथा यः **पक्तीः** पक्तव्यांश्च पुरोडाशादीन् **पचात्** पचेत् पचनं कुर्यात् । **उत** अपि च यः **धानाः** भर्जनयोग्यान यवान् । अत्र भृष्ट्यववाची धानाशब्दस्तद्योग्यं यवमात्रं लक्षयति । **भृजाति** भृज्जेत् भर्जनं कुर्यात् । **इन्द्रः** **मनायोः** स्तुतिमिच्छतो यजमानस्य **उचथानि** स्तोत्राणि **प्रति** **हर्यन** प्रतिकामयमानः सन् **तस्मिन** यजमाने **वृषणं** कामानां वर्षणसमर्थं **शुष्मं** बलं **दधत्** धारयति ॥