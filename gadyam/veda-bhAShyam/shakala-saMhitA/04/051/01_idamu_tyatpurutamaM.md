+++
title = "001"
devataa = "उषाः"
RShiH = "वामदेवो गौतमः"
ChandaH = "त्रिष्टुप्"

+++


**इदमु** पुरतो दृश्यमानमिदं **त्यत्** तदस्माभिः स्तुत्यं सर्वप्रसिद्धं **पुरुतमम्** अत्यन्तप्रभूतं **ज्योतिः** तेजः **वयुनावत्** ॥ वेतेः कान्तिकर्मण इदम् ॥ प्रकृष्टकान्तिमत् । अथवा वयुनमिति प्रज्ञानाम । प्रज्ञोपेतम् । सर्वस्य प्रज्ञापकमित्यर्थः । कीदृक् तेजः । **पुरस्तात्** पूर्वस्यां दिशि **तमसः** अन्धकारात् **अस्थात्** उदतिष्ठत् । एवं सति **नूनं** सत्यं **दिवः** अदित्यस्य **दुहितरः** दुहितृस्थानीयाः **विभातीः** विभानं कुर्वतीः **उषसो** **जनाय** यजमानानां **गातुं** गमनं गमनादिव्यापारसामर्थ्यं **कृणवन्** अकुर्वन् ॥