+++
title = "004"
devataa = "उषाः"
RShiH = "वामदेवो गौतमः"
ChandaH = "त्रिष्टुप्"

+++


हे देवीः द्योतमानाः **उषसो** **वः** युष्मान् **सनयः** पुराणः **नवो** **वा** **यामः** गमनसाधनः **सः** रथः **अद्य** अस्मिन् यागदिने **कुवित्** बहुवारं **बभूयात्** भवेत् गच्छेदित्यर्थः । **येन** रथेन हे **रेवतीः** धनवत्यो यूयं **नवग्वे** **दशग्वे** **सप्तास्ये** सप्तच्छन्दोयुक्तमुखे **अङ्गिरे** अङ्गिरोगणे । तौ द्वौ तत्र येऽप्यङ्गिरसः तेषां गणे । तथान्यत्र  ‘ नवग्वो नु दशग्वो अङ्गिरस्तमः ( ऋ. सं. १०. ६२. ६ ) इति । **रेवत्** धनवत् यथा भवति तथा **ऊष** विभातं कृतवत्यः ॥ वसेर्व्युच्छनकर्मणो लिण्मध्यमबहुवचनस्येदं रूपम् ॥