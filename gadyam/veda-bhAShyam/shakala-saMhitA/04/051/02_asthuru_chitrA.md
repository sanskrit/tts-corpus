+++
title = "002"
devataa = "उषाः"
RShiH = "वामदेवो गौतमः"
ChandaH = "त्रिष्टुप्"

+++


**चित्राः** चायनीयाः **उषसः** **पुरस्तात्** पूर्वस्यां दिशि **अस्थुः** तिष्ठन्ति । व्याप्ता इत्यर्थः । तत्र दृष्टान्तः । **अध्वरेषु** **मिताः** खाताः **स्वरवः** यूपाः **इव** । ते यथा वेद्याः पुरतो भासन्ते तद्वत् । यद्यपि स्वरुशब्दो यूपच्छेदपतितप्रथमशकलवाची ' यः प्रथमः शकलः परापतेत्स स्वरुः कार्यः' इत्युक्तत्वात् तथाप्यत्र मितशब्दश्रवणात् 'चषालवन्तः स्वरवः' ( ऋ. सं. ३. ८. १० ) इत्यादौ तथा दर्शनाच्चात्र यूपवचनः । ताः **व्रजस्य** वारकस्य **तमसो** **द्वारा** द्वाराणि **वि** **उच्छन्तीः** **शुचयः** दीप्ताः पावकाः शोधिकाः **अव्रन्** व्यावृण्वन् ॥