+++
title = "002"
devataa = "अग्निः"
RShiH = "वामदेवो गौतमः"
ChandaH = "त्रिष्टुप्"

+++


हे **तुविजात** मथनेन अरणिद्वारा यज्ञादिकर्मसु बहुजन्मन् **अग्ने** **स्तवानः** ऋत्विगादिभिः स्तूयमानस्त्वं **वेपसा** यज्ञादिकर्मणा । वेप इति कर्मनाम 'वेषः वेपः विष्ट्वी ' ( नि. २. १. ५) इति कर्मनामसु पाठात् । **मनीषां** स्तुतिं **गृणते** कुर्वते यजमानाय **खं** यजमानप्राप्यस्य पुण्यलोकस्य द्वारं **वि** **षाहि** विष्य । विमुञ्चेत्यर्थः ॥  ‘षोऽन्तकर्मणि' इत्यस्माद्धातोर्लोण्मध्यमपुरुषैकवचनं सिप् । ‘दिवादिभ्यः श्यन्'। तस्य  ‘ बहुलं छन्दसि' इति लुक् ।  ‘ आदेच उपदेशेऽशिति' इत्यात्वम् । सेर्हिरादेशः।' तिङ्ङतिङः' इति निघातः ॥ हे **शुक्र** दीप्यमानाग्ने त्वं **विश्वेभिः** विश्वैः सर्वैः ॥  ‘ बहुलं छन्दसि ' इति भिस ऐसभावः ॥ **देवैः** इन्द्रादिभिः सह **यत्** पश्वादिधनं **ववनः** यजमानेभ्यः प्रयच्छेः ॥ वनतेर्लेट् । तस्य सिपः ‘इतश्च लोपः” इति इकारलोपः ।  ‘ बहुलं छन्दसि' इति विकरणस्य श्लुः ।  ‘ श्लौ ' इति द्विर्वचनम् । हलादिशेषः। 'लेटोऽडाटौ ' इत्यडागमः ।  ‘ यद्वृत्तान्नित्यम्' इति निघाताभावः ॥ हे **सुमहः** शोभनतेजस्काग्ने **भूरि** प्रभूतं **मन्म** मननीयं **तत्** धनं **नः** अस्मभ्यं **रास्व** देहि ॥