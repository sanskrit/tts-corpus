+++
title = "006"
devataa = "अग्निः"
RShiH = "वामदेवो गौतमः"
ChandaH = "त्रिष्टुप्"

+++


हे **सहसः** **सूनो** बलस्य पुत्र। मथ्यमानोऽग्निर्मथनकारिणां हि बलेन जायते इत्यग्नेर्बलपुत्रत्वम् । हे **अग्ने** **दोषा** रात्रौ **शिवः** शिवकरः **देवः** द्योतमानस्त्वं **यं** यानस्मान् **स्वस्ति** अविनाशाय **आ** **सचसे** परितः सेवसे । **चित्** इति पूरणः । **यत्** यस्मात् कारणात् **निपासि** यजमानान् नितरां पालयसि । तेभ्यः **अस्मत्** अस्मत्तः **अमतिं** पापरूपामशनेच्छाम् **आरे** दूरे कुरु ।' अशनाया वै पाप्मामतिः ' (ऐ. ब्रा. २. २ ) इति ब्राह्मणम् । **आरे** दूरेऽस्मत्तः **अंहः** पापं कुरु । आरे इति दूरनामैतत् । अस्मत्तः **आरे** दूरे **विश्वां** सर्वां **दुर्मतिं** दुर्मनस्त्वं कुरु ॥ ॥ ११ ॥