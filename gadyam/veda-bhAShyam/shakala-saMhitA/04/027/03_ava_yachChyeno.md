+++
title = "003"
devataa = "श्येनः"
RShiH = "वामदेवो गौतमः"
ChandaH = "त्रिष्टुप्"

+++


**अध** तदानीं सोमाहरणकाले **यत्** यदा **श्येनः** **द्योः** द्युलोकात् **अव** **अस्वनीत्** अवाङ्मुखं शब्दमकरोत् । **यदि** **वा** यदा च । वेति चार्थे । **यत्** यं **पुरंधिं** सोमम् **अतः** अस्माच्छ्येनात् **वि** **ऊहुः** सोमपाला विक्षिप्तवन्तः। **यत्** यदा **अस्ता** शराणां क्षेप्ता **मनसा** मनोवेगेन **भुरण्यन्** गन्तुमिच्छन् 'कृशानुः एतन्नामकः सोमपालः **ज्यां** धनुषः कोटौ मौर्वीं **क्षिपत्** **ह** चिक्षेप खलु । **अस्मै** श्येनाय शरम् **अव** **असृजत्** त्यक्तवान् । तथा च ब्राह्मणं- तस्या अनुविसृज्य कृशानुः सोमपालः सव्यस्य पदो नखमच्छिदत् ' ( ऐ. ब्रा. ३. २६) इत्यादि । यदा सोमपाला इत्थमित्थं चक्रुस्तदा श्येनः सोममाजहारेत्यृचोत्तरया संबन्धः ॥