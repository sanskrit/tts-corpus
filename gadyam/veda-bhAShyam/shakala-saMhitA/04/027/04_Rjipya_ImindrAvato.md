+++
title = "004"
devataa = "श्येनः"
RShiH = "वामदेवो गौतमः"
ChandaH = "त्रिष्टुप्"

+++


**ऋजिप्यः** ऋजुगामी **श्येनः** **इन्द्रवतः** इन्द्रो रक्षको यस्य तस्मात् **बृहतः** महतः **अधि** उपरि **स्नोः** स्थितात् द्युलोकात् **ईम्** एनं सोमं **जभार** आजहार । तत्र दृष्टान्तः । इन्द्रवतः । इन्द्रः समर्थः । तद्वतो देशात् **भुज्युं** न भुज्युनामकं राजानं यथाश्विनावाजह्रतुस्तद्वत् । **अध** तदानीं **यामनि** युद्धे **प्रसितस्य** कृशानोरस्त्रैर्बद्धस्य **वेः** गन्तुः **अस्य** श्येनस्य **अन्तः** मध्ये स्थितं **पतत्रि** पतनशीलं **तत्** **पर्णं** **पतत्** अपतत् ॥