+++
title = "006"
devataa = "ऋभवः"
RShiH = "वामदेवो गौतमः"
ChandaH = "त्रिष्टुप्"

+++


**नरः** मनुष्यरूपा ऋभवः **सत्यमूचुः** सत्यमेवाब्रुवन् । **हि** यस्मादेते **एव** एवं **चक्रुः** चतुरोऽकुर्वन् । यथोक्तं तथैव कृतत्वात् इत्यभिप्रायः । **अनु** चतुर्धाकरणानन्तरम् **एतां** तृतीयसवनगतां **स्वधां** सोमाख्यममृतम् **ऋभवो** **जग्मुः** । ‘एकं चमसं चतुरस्कृणोतन, साकं देवैर्यज्ञियासो भविष्यथ' (ऋ. सं. १.१६१. २) इति श्रुतत्वात् । अथ **त्वष्टा** देवः **विभ्राजमानान्** **अहेव** अहानीव दीप्यमानान् **चमसान्** **चतुरो** **ददृश्वान्** दृष्टवान् सन् **अवेनत्** अकामयत॥ अङ्गीचकारेत्यर्थः ॥