+++
title = "009"
devataa = "ऋभवः"
RShiH = "वामदेवो गौतमः"
ChandaH = "त्रिष्टुप्"

+++


**एषाम्** ऋभूणाम् **अपः** अश्वरथनिर्माणादिरूपं कर्म **देवाः** इन्द्रादयः **अजुषन्त** असेवन्त ।  ‘ इन्द्रो हरी युयुजे अश्विना रथम् '(ऋ. सं. १.१६१.६) इत्यादिमन्त्रोक्त प्रकारेण स्वीकृतवन्त इत्यर्थः । कीदृशास्ते। **क्रत्वा** वरप्रदानरूपेण कर्मणा **मनसा** शोभनेन चित्तेनानुग्रहयुक्तेन **अभि** **दीध्यानाः** दीप्यमानाः । देवानाम् अनुग्रहेण किं लब्धमित्याह । **सुकर्मा** शोभनव्यापारः **वाजः** कनीयान् **देवानां** सर्वेषां संबन्धी **अभवत्** । तथा **इन्द्रस्य** संबन्धी **ऋभुक्षाः** ऋभुज्येष्ठः । **विभ्वा** मध्यमः **वरुणस्य** संबन्ध्यभवत् । **हि** पूरणः ॥