+++
title = "001"
devataa = "ऋभवः"
RShiH = "वामदेवो गौतमः"
ChandaH = "त्रिष्टुप्"

+++


तत्र ऋभूणां पूर्वं मनुष्याणामेव सतां तपसा देवत्वप्राप्तिः ‘आर्भवं शंसत्यृभवो वै देवेभ्यः' ( ऐ. ब्रा. ३. ३०) इत्यत्र ब्राह्मणे स्पष्टमाम्नाता । केचन ऋभवो नाम सूर्यर३मय इत्याचक्षते । अहं यजमानः **ऋभुभ्यः** उरुभासमानेभ्य एतन्नामकेभ्यो देवेभ्यः **वाचं** स्तुतिरूपां **प्र** **इष्ये** प्रेरयामि । किमिव । **दूतमिव** । यथा दूतं स्वकार्यं प्रति प्रेषयन्ति तद्वत् । किंच **उपस्तिरे** सोमोपस्तरणाय **श्वैतरीं** पयोयुक्तां श्वेततरां वा **धेनुमीळे** याचामि ऋभून् । **ये** ऋभवः **वातजूताः** वातसमानगतयः **अपसः** जगदुपकारिकर्माणः सन्तः **तरणिभिः** तारकैः **एवैः** गमनशीलैरश्वैः **द्याम्** अन्तरिक्षं **सद्यः** तदानीमेव **परि** **बभूवुः** परिभवन्ति सर्वतो व्याप्नुवन्ति । अथ रश्मय एव ऋभव इत्युक्तत्वादादित्यं वा रश्मयः परितो व्याप्नुवन्ति ॥