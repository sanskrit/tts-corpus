+++
title = "010"
devataa = "ऋभवः"
RShiH = "वामदेवो गौतमः"
ChandaH = "त्रिष्टुप्"

+++


**ये** ऋभवः **हरी** अश्वौ **मेधया** प्रज्ञया **उक्था** उक्थैः स्तुतिभिः **मदन्तः** हर्षयन्तः **चक्रुः** । **ये** च तौ **सुयुजा** सुयुजौ सुयोजनावश्वौ **इन्द्राय** इन्द्रार्थं चक्रुः अकुर्वन् । हे **ऋभवः** **ते** यूयं **रायस्पोषं** धनपुष्टिं **द्रविणानि** गवादिधनानि च सुखानि वा **अस्मे** अस्मासु **धत्त** धारयत । किमिव । **क्षेमयन्तः** क्षेममिच्छन्तः **मित्रं** **न** मित्रमिव । अत्र यद्यप्येक एव ऋभुनामा तत्संबन्धात् इतरेऽप्यृभव उच्यन्ते प्राणभृन्न्यायेन ॥