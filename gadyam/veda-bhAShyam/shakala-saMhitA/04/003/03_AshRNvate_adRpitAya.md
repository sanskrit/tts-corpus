+++
title = "003"
devataa = "अग्निः"
RShiH = "वामदेवो गौतमः"
ChandaH = "त्रिष्टुप्"

+++


**वेधः** स्तोत्राणां कर्तर्हे स्तोतः **आशृण्वते** स्तोत्राकर्णनपराय **अदृपिताय** अदृप्तायाप्रमत्ताय **नृचक्षसे** नृणां द्रष्ट्रे **सुमृळीकाय** सुसुखाय **अमृताय** मरणधर्मरहिताय **देवाय** तस्मा अग्नये **मन्म** स्तोत्रं **शस्तिं** शस्त्रं च **शंस** । **मधुषुत्** मदकरस्य सोमस्य सोता । तत्र दृष्टान्तः । **ग्रावेव** । यथा ग्रावा सोमस्य **सोता** तद्वत् । सोमाभिषवं कुर्वाणो यजमानः **यम्** अग्निम् **ईळे** स्तौति । तस्मै शंसेति समन्वयः। यद्वा। मधुषुत् सोमसुद्यजमानोऽग्निमीळे स्तौति । तत्र दृष्टान्तः । यथा ग्रावा सोमस्य सोता शब्दं करोति ।  ‘ प्रैते वदन्तु प्र वयं वदाम ग्रावभ्यः' (ऋ. सं. १०. ९४. १ ) इत्यत्र ग्राव्णां शब्दकर्तृत्वं श्रुतमिति ॥ आशृण्वते ।  ‘ शतुरनुमः' इति विभक्तेरुदात्तत्वम् । ईळे। ईड स्तुतौ ' । लटि ‘ लोपस्त आत्मनेपदेषु ' इति तलोपः । यद्वा । लिटि तशब्दस्य एशादेशे कृते रूपम् ॥