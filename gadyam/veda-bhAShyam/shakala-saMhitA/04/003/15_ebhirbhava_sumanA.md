+++
title = "015"
devataa = "अग्निः"
RShiH = "वामदेवो गौतमः"
ChandaH = "त्रिष्टुप्"

+++


हे **अग्ने** **एभिः** मदीयैः **अर्कैः** अर्चनीयैः शस्त्रैः **सुमनाः** शोभनमनस्कः **भव** । हे **शूर** **इमान्** अस्मदीयान् हविर्लक्षणान् **वाजान्** अन्नानि **मन्मभिः** स्तोत्रैः सह **स्पृश** प्रतिगृहाण । **उत** अपि च **अङ्गिरः** । अङ्गति हवींषि प्राप्नोतीत्यङ्गिरा अग्निः । यद्वा ।  ‘ येऽङ्गारा आसंस्तेऽङ्गिरसोऽभवन् । ( ऐ. ब्रा. ३. ३४ ) इति ब्राह्मणम् । तेषामङ्गिरसां कारणत्वादग्नेरङ्गिरस्त्वम् । तत्कारणत्वे च मन्त्रः  ‘ ये अङ्गिरसः सूनवस्ते अग्नेः परि जज्ञिरे ' ( ऋ. सं. १०. ६२. ५) इति । तादृश हे अग्न **ब्रह्माणि** मन्त्रान् **जुषस्व** सेवस्व । **देववाता** । देवार्थं गता देवान् स्तोतुं प्राप्तेत्यर्थः । तादृशी **शस्तिः** शंसनं **ते** त्वां **सं** **जरेत** संवर्धयतु ॥ स्पृश ।  ‘ स्पृश संस्पर्शने ' । तुदादिः । देववाता ।  ‘ वा गतिगन्धनयोः ।  ‘ गत्यर्थाकर्मक ' इति कर्तरि कः । देवः । पचाद्यजन्तः । क्ते च ' इति चतुर्थ्यन्तस्य पदस्य प्रकृतिस्वरः ॥