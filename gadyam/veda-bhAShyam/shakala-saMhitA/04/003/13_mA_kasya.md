+++
title = "013"
devataa = "अग्निः"
RShiH = "वामदेवो गौतमः"
ChandaH = "त्रिष्टुप्"

+++


हे **अग्ने** **हुरः** अस्माकं हिंसकस्य **कस्य** कस्यचिदपि जन्तोः **यक्षं** यज्ञं **सदमित्** सदैव **मा** **गाः** कदाचिदपि मा गच्छ। **प्रमिनतः** हिंसकस्य **वेशस्य** प्रातिवेश्यस्य यज्ञं मा गाः । तथा **आपेः** मद्व्यतिरिक्तस्य बन्धोर्यज्ञं **मा** गच्छ। तथा **अनृजोः** कुटिलचित्तस्य **भ्रातुः** **ऋणम्** ऋणवद्देयं हविः **मा** **वेः** मा कामयेथाः । तथा वयमपि **सख्युः** मित्रस्य **रिपोः** शत्रोः **दक्षं** भोगसमर्थं धनं **मा** **भुजेम** मा भुञ्जीमहि । किंतु त्वया दत्तं धनं भुञ्जीमहि ॥ हुरः। 'हृ प्रसह्यकरणे'। क्विप् ।  ‘ बहुलं छन्दसि' इति उत्वम्। 'सावेकाचः ' इति विभक्तेरुदात्तत्वम् । भुजेम । ‘भुज पालनाभ्यवहारयोः ' । आशीर्लिङि व्यत्ययेन परस्मैपदम् । लिङ्याशिष्यङ्' इति अङ्प्रत्ययः ॥