+++
title = "007"
devataa = "अग्निः"
RShiH = "वामदेवो गौतमः"
ChandaH = "त्रिष्टुप्"

+++


हे **अग्ने** **महे** महते **पुष्टिंभराय** पुष्टिधारकाय **पूष्णे** एतन्नामकाय देवाय 'कथा केन हेतुना पापं ब्रवीथाः । **सुमखाय** सुपूजनीयाय सुयज्ञाय वा **हविर्दे** अग्निरूपेण देवानां हविर्दात्रे  । यद्वा स्विष्टकृत्त्वाद्धविषो दात्रे । **रुद्राय** **कत्** कथं ब्रूयाः। तथा **उरुगायाय** उरुभिर्बहुभिः गीयमानाय यद्वा प्रभूतकीर्तये **विष्णवे** **रेतः** क्षयहेतु पापं **कत्** कथं वदेः । **शरवे** । शृणाति पक्वा ओषधीरिति शरुः शरत् संवत्सरः । यद्वा । हिंसिका निर्ऋतिः । बृहत्यै महत्यै शरदे निर्ऋत्यै वा **कत्** कथं पापं **ब्रवः** ब्रूयाः ॥ पुष्टिंभराय। ' डुभृञ् धारणपोषणयोः ' संज्ञायां भृतॄवृजि ' इत्यादिना खच् ।  ‘ अरुर्द्विषदजन्तस्य मुम्' इति पूर्वपदस्य मुमागमः। चित्त्वादन्तोदात्तः । समासे कृत्स्वरः । हविर्दे ।  ‘ अनुदात्तस्य च यत्रोदात्तलोपः' इति सुप उदात्तत्वम् । शरवे। ‘शॄ हिंसायाम्। 'शॄस्वृस्निहित्रप्यसि इत्यादिना उप्रत्ययः ।  ‘ नित् ' इत्यनुवृत्तेराद्युदात्तः ॥