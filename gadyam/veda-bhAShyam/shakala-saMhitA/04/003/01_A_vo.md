+++
title = "001"
devataa = "रुद्रः"
RShiH = "वामदेवो गौतमः"
ChandaH = "त्रिष्टुप्"

+++


हे ऋत्विग्यजमानाः **अध्वरस्य** यज्ञस्य **राजानम्** अधिपतिं **होतारं** देवानामाह्वातारं **रुद्रं** रोरूयमाणं द्रवन्तं शत्रून् रोदयन्तं वा । यद्वा । एषा वा अग्नेस्तनूर्यद्रुद्रः' इति रुद्रात्मकं **रोदस्योः** द्यावापृथिव्योः **सत्ययजं** सत्यस्यान्नस्य दातारम् । यद्वा । सत्ययजं सत्येन हविषा देवान् यजन्तम् । यद्वा । रोदस्योर्व्याप्य वर्तमानम् 'हिरण्यरूपं सुवर्णप्रभम् एवंविधम् **अग्निं** **वः** युष्माकम् **अवसे** रक्षणाय **तनयित्नोः** । तनयित्नुरशनिः स ह्याकस्मिकः । तत्सदृशात् **अचित्तात्** । न विद्यते चित्तं यस्मिन् तदचित्तम् । चित्तोपलक्षितसवेंन्द्रियोपसंहारो मरणमिति यावत् । तस्मान्मरणात् **पुरा** प्रागेव **आ** **कृणुध्वम्** । यूयं समन्ताद्धविर्भिरग्निं भजध्वम् ॥ रुद्रम् । रोदयतेः ‘रोदेर्णिलुक्च' ( उ. सू. २. १७९ ) इति रक्प्रत्ययः । तनयित्नोः । तनिः शब्दार्थः । चुरादिरदन्तः । ‘स्तनिशुधिपुषिगमिमनिभ्यो मेरित्नुच् ' ( उ. सू.३. ३०९ ) इति इत्नुच्प्रत्ययः । चित्स्वरेणान्तोदात्तः । सुपा सहैकादेशे एकादेशस्वरः । कृणुध्वम् । **कृवि** हिंसाकरणयोः '। लोटि रूपम् ॥