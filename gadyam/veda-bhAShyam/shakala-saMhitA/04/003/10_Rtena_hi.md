+++
title = "010"
devataa = "अग्निः"
RShiH = "वामदेवो गौतमः"
ChandaH = "त्रिष्टुप्"

+++


**वृषभः** अभिमतफलवर्षकः **पुमान्** श्रेष्ठः सः **अग्निः** **ऋतेन** सत्यभूतेन **पृष्ठ्येन** धारकेण **पयसा** **अक्तः** सिक्तो भवति । **हि** **ष्म** **चित्** त्रयः पूरणाः। **वयोधाः** अन्नदः सोऽग्निः **अस्पन्दमानः** एकत्रावस्थितः सन् एव **अचरत्** सर्वत्र तेजसा चरति । तथा **वृषा** अपां वर्षकः **पृश्निः** सूर्यः **शुक्रं** पयः **ऊधः** अन्तरिक्षं मेघं वा **दुदुहे** दोग्धि ॥ अक्तः ।  ‘ अञ्जू व्यक्तिम्रक्षणगतिषु'। कर्मणि निष्ठा । दुदुहे। द्विकर्मकोऽयं धातुः । ऊधः ।  ‘ अकथितं च ' इति कर्मसंज्ञा ॥ ॥ २१॥