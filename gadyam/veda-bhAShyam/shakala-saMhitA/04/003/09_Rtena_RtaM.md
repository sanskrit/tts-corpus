+++
title = "009"
devataa = "अग्निः"
RShiH = "वामदेवो गौतमः"
ChandaH = "त्रिष्टुप्"

+++


हे **अग्ने** **ऋतेन** सत्यभूतेन यज्ञेन **नियतम्** अनुस्यूतम् **ऋतम्** उदकं **गोः** धेनोः पयः **आ** **ईळे** आयाचे । सांनाय्यादिहविरर्थं गव्यं पयस्त्वां याचे इत्यभिप्रायः । **आमा** अपक्वा सा गौः **मधुमत्** माधुर्योपेतं **पक्वं** पयः **सचा** सह धारयति । **कृष्णा** कृष्णवर्णा **सती** **एषा** गौः **रुशता** श्वेतेन **धासिना** प्राणिनां धारकेण **जामर्येण** । जायन्त इति जाः प्रजाः । तासाम् अमर्येण अमरणनिमित्तेन तेन **पयसा** **पीपाय** प्रजाः प्याययति । तवैष महिमा यद्रसान् परिणामयन्नेवं करोषि । पीपाय । प्यायतेर्लिटि ' लिड्यङोश्च ' इति पीभावः ॥