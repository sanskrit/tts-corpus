+++
title = "014"
devataa = "अग्निः"
RShiH = "वामदेवो गौतमः"
ChandaH = "त्रिष्टुप्"

+++


**सुमख** सुयज्ञ सुधनेति वा हे **अग्ने** **ररक्षाणः** भृशमस्माकं रक्षिता **प्रीणानः** हविर्भिः प्रीतः त्वं **तव** **रक्षणेभिः** त्वदीयैरवनैः **नः** अस्मान् **रक्ष** पालय । **प्रति** **स्फुर** अस्मान् प्रति दीप्यस्व। **वीळु** दृढम् **अंहः** पापं **वि** **रुज** विशेषेण नाशय। किंच **महि** **चित्** महदपि **वावृधानं** वर्धमानं वृद्धं वा बाधकं **रक्षः** **जहि** ॥ नः ।  ‘ नश्च धातुस्थोरुषुभ्यः' इति संहितायां णत्वम् । ररक्षाणः । रक्षेर्यङ्लुकि चानशि रूपम् । जहि । ‘हन हिंसागत्योः'। लोटि ‘हन्तेर्जः' इति जादेशः । आभाच्छास्त्रीयस्यासिद्धत्वात् ‘अतो हेः' इति लुक् न भवति ॥