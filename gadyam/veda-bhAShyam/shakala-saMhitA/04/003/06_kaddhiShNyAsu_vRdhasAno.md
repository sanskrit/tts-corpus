+++
title = "006"
devataa = "अग्निः"
RShiH = "वामदेवो गौतमः"
ChandaH = "त्रिष्टुप्"

+++


हे **अग्ने** **धिष्ण्यासु** आग्नीध्रीयादिधिष्ण्येषु **वृधसानः** घृताद्याहुतिभिर्वर्धमानस्त्वं **कत्** कथं ब्रूयाः । **प्रतवसे** प्रकृष्टबलाय **शुभंये** शुभस्य प्रापयित्रे **परिज्मने** परितो गन्त्रे **नासत्याय** सत्यस्य नेत्रे। यद्वा न विद्यतेऽसत्यं यस्य तस्मै । **वाताय** वायवे । यद्वा नासत्याय इति वचनव्यत्ययः । नासत्याभ्यामश्विभ्याम् । **क्षे**। क्षा इति पृथिवीमाह। क्षियन्ति निवसन्त्यस्यां प्राणिन इति । तस्यै क्षे पृथिव्यै च **कत्** कथं ब्रूयाः । हे **अग्ने** **नृघ्ने** नृणां पापकृतां हन्त्रे **रुद्राय** देवाय **कत्** कथमागः **ब्रवः** ब्रूयाः ॥ वृधसानः । वृधु वर्धने' । असानच्' इत्यनुवृत्तौ ‘ऋञ्जिवृधिमन्दिसहिभ्यः कित्' इति असानच्प्रत्ययः । कित्त्वादगुणः । चित्त्वादन्तोदात्तः । शुभंये । ' या प्रापणे ' । विच् । 'तत्पुरुषे कृति बहुलम् ' इति द्वितीयायाः अप्यलुक् । कृत्स्वरः । क्षे ।  ‘ क्षि निवासगत्योः ।  ‘ अन्येभ्योऽपि दृश्यते ' इत्यधिकरणे डः । ततष्टाप् । चतुर्थ्येकवचने ' आतो धातोः' इत्यत्र ‘ आतः' इति योगविभागात आकारलोपः। नृघ्ने । **हन** हिंसागत्योः ।  ‘ बहुलं छन्दसि' इति क्विप् ॥