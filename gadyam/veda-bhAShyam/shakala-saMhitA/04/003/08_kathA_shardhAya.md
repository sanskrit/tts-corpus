+++
title = "008"
devataa = "अग्निः"
RShiH = "वामदेवो गौतमः"
ChandaH = "त्रिष्टुप्"

+++


हे अग्ने **ऋताय** गन्त्रे सत्यभूताय वा **मरुतां** **शर्धाय** बलभूताय गणाय **कथा** केन हेतुना मदीयमागः प्रतिब्रूयाः । तेन **पृच्छ्यमानः** सन् तस्मै **बृहते** महते **सूरे** सूर्याय **कथा** कथं वदेः । तथा **अदितये** देव्यै **तुराय** त्वरितगमनाय वायवे च। अदितयेऽदीनाय तुराय वा । **प्रति** **ब्रवः** । मदीयमागः कथं प्रतिब्रूयाः । यस्मादेवं तस्मात् हे जातवेदः अग्ने **चिकित्वान्** एतत्सर्वं जानानस्त्वं **दिवः** दीप्तान् देवान् **साध** साधय गच्छ । यद्वा । दिवो द्युलोकस्य यज्ञवहनलक्षणं कार्यं साध कुरु॥ सूरे । सर्वविधीनां छन्दसि विकल्पितत्वात् ङेर्यत्वाभावः ।  ‘ अतो गुणे ' इति पररूपत्वम् । पृच्छ्यमानः । ' प्रच्छ ज्ञीप्सायाम् । कर्मणि यक् । ग्रहिज्यादिना संप्रसारणम् । शानचो लसार्वधातुकानुदात्तत्वे यक्स्वरः । साध। ‘राध साध संसिद्धौ ' । अन्तर्भावितण्यर्थस्य लोटि व्यत्ययेन शप् ॥