+++
title = "005"
devataa = "अग्निः"
RShiH = "वामदेवो गौतमः"
ChandaH = "त्रिष्टुप्"

+++


हे **अग्ने** **त्वं** **तत्** अस्मदीयं पापं **वरुणाय** **कथा** **गर्हसे** । केन हेतुना गर्हापूर्वमवेदयेः । **ह** इति पूरणः । **दिवे** द्युलोकाय द्योतमानाय सूर्याय वा **कथा** कथं तत्पापमावेदयेः । **नः** अस्माकम् **आगः** तत्पापं **कत्** किमस्ति । त्वत्परिचरणान्नास्तीत्यर्थः । तथा **मीळ्हुषे**  अभिमतफलसेक्त्रे **मित्राय** **पृथिव्यै** च कथा **ब्रवः** कथमागो ब्रूयाः । **अर्यम्णे** देवाय **भगाय** एतन्नामकाय च देवाय **कत्** कथं ब्रूयाः ॥ कथा । किंशब्दात् ‘था हेतौ च छन्दसि' इति थाप्रत्ययः ।  ‘ प्राग्दिशो विभक्तिः' इति विभक्तिसंज्ञायां: किमः कः ' ( पा. सू. ७. २. १०३ ) इति कादेशः । मीळ्हुषे । मिह सेचने ' । क्वसौ ' दाश्वान् साह्वान् मीढ्वांश्च ' इति निपातितः । ब्रवः ।  ‘ ब्रूञ् व्यक्तायां वाचि'। लेटि ‘लेटोऽडाटौ ' इत्यडागमः । पादादित्वादनिघातः । आगमस्यानुदात्तत्वात् धातुस्वरः ॥ ॥ २० ॥