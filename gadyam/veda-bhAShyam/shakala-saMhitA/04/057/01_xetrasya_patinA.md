+++
title = "001"
devataa = "क्षेत्रपतिः"
RShiH = "वामदेवो गौतमः"
ChandaH = "अनुष्टुप्"

+++


क्षेत्रस्य निष्पत्त्याधारस्य, पतिना पत्याऽधिष्ठात्रा । 'षष्ठीयुक्तश्छन्दसि वा' (पा.सू. 1.4.9) इति घिसंज्ञा । तेनानुगृह्यमाणा वयं जयामसि जयामः । 'इदन्तो मसि' (पा.सू. 7.1.46) इति इकारः । केनेव ? - हितेनेव ; यथा हितेन मित्रेण जनेन अमित्रं जयति एवं क्षेत्रपतिना जयेम । किं जयेम ? - गामश्वं पोषयित्नु पोषकमन्नादिकं प्रजाम् । आकारस्समुच्चये । गां चाश्वं च पोषयित्नु च । पुषेर्ण्यन्तात् 'स्तनिहृषिपुषि' (उ.सू. 316) इत्यादिना इत्नुच्प्रत्ययः, 'अयामन्ताल्वाय्येत्न्विष्णुषु' (पा.सू. 6.4.55) इति णेरयादेशः । स च क्षेत्रपतिः नोस्मान् मृडाति मृडयतु सुखयतु । मृड सुखने, तौदादिकः, 'लेटोऽडाटौ' (पा.सू. 3.4.94) इत्याडागमः । ईदृशे यथोक्ते गवादावर्थे अस्मान् स्वामित्वेन स्थापयित्वा सुखयतु । 'त्यदादिषु दृशः' (पा.सू. 3.2.60) इति कञ्, इदम ईशादेशः (पा.सू. 6.3.90), कृदुत्तरपदप्रकृतिस्वरत्वम् (पा.सू. 6.2.139) । अत्र यणादेशसवर्णदीर्घयोरकरणेन तृतीयचतुर्थपादौ पूरयितव्यौ ॥

**वयं** यजमानाः **क्षेत्रस्य** **पतिना** देवेन ॥ रुद्रं क्षेत्रपतिं प्राहुः केचिदग्निमथापरे । स्वतन्त्र एव वा कश्चित्क्षेत्रस्य पतिरुच्यते ॥ **हितेनेव** । इव शब्द एवार्थे । सर्वप्राणिहितेनैव तेन । अथवा मित्रेणेव । यथा सख्युः साहाय्ये सन् स्वकार्यं साधयति तद्वत् । **जयामसि** । जयामः क्षेत्रम् । स देवः **गामश्वं** च **पोषयित्नु** पोषयितृ गवाश्वलक्षणं धनम् **आ** हरत्विति शेषः । उपसर्गश्रुतेर्योग्यक्रियाध्याहारः । **सः** एव देवः **नः** अस्मान् **ईदृशे** उक्तलक्षणे धने दातव्ये सति **मृळाति** सुखयति । क्षेत्रस्य पतिना' ( निरु. १०. १५ ) इत्यादिनिरुक्तं जानीयात् ॥