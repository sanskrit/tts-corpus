+++
title = "004"
devataa = "रक्षोहाग्निः"
RShiH = "वामदेवो गौतमः"
ChandaH = "त्रिष्टुप्"

+++


4अथ चतुर्थी - उदग्न इति ॥ हे अग्ने उत्तिष्ठ उत्थाय प्रत्यातनुष्व शत्रून्प्रत्यात्ततेजा भव । तथा च भूत्वा, हे तिग्महेते तीक्ष्णायुध अमित्रानस्मच्छत्रून् न्योषतात् नियमेन दह । उष दाहे । अमेरित्रप्रत्ययः । किञ्च - यो नः अस्माकं अरातिं अरातित्वं अस्मभ्यं वा अरातिं अदानं चक्रे कुरुते, योस्मभ्यं न किञ्चिदपि ददाति तं नीचा न्यग्भूतं धक्षि दह, अतसन्न काष्ठमिव शुष्कम् । दहेर्लेटि 'बहुळं छन्दसि' इति शपो लुक् । न्यक्शब्दाद्व्यत्ययेन तृतीया 'अञ्चेश्छन्दस्यसर्वनामस्थानम्' इति तस्या उदात्तत्वम् । हे समिधान सामिधेनीसमिद्भिर्दीप्यमान । पूर्ववच्छपो लुक् ॥

**तिग्महेते** । तिग्माः तीक्ष्णाः हेतयो ज्वाला यस्य स तथोक्तः । तादृश हे **अग्ने** **उत्** **तिष्ठ** रक्षोहननार्थमुद्यतो भव । शत्रून् **प्रत्या** **तनुष्व** ज्वालासंघं विस्तारय । तैस्तेजःसंघैः **अमित्रान्** शत्रून् **नि** **ओषतात्** नितरां दह । हे **समिधान** समिद्भिर्दीप्यमानाग्ने **यः** पुमान् **नः** अस्माकम् **अरातिम्** । भावप्रधाननिर्देशः । अरातित्वं शात्रवं **चक्रे** कुरुते । अरातिमदानं वा कुरुते । **तं** पुमांसं **नीचा** न्यग्भूतं **धक्षि** दह । तत्र दृष्टान्तः । **अतसं** **न** । यथा **शुष्कम्** अनार्द्रम् अतसं काष्ठं दहसि तद्वत् ॥ ओषतात् ।' उष दाहे'। लोटि हेः ‘तुह्योः' इति तातङादेशः । धक्षि। दहेर्लोटि  ‘ बहुलं छन्दसि' इति शपो लुक् । 'हो ढः' इति ढत्वम् । भष्भावः ।  ‘ षढोः कः सि ' इति कत्वम् । निघातः ॥