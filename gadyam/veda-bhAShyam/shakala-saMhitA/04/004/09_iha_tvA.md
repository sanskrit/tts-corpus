+++
title = "009"
devataa = "रक्षोहाग्निः"
RShiH = "वामदेवो गौतमः"
ChandaH = "त्रिष्टुप्"

+++


9अथ नवमी - इहेति ॥ इहास्मिन्कर्मणि रक्षोवधलक्षणे त्वामेव भूरि भूयिष्ठं उपाचरेत् उपचरितुमर्हति पुरुषः त्मन् आत्मनि दोषावस्तर्दीदिवांसमनुद्यून् रात्रावहनि च सर्वेषां अन्तर्दीदिवांसं संदीप्यमानम् । 'आङोन्यत्रापि दृश्यते' इत्यात्मन आकारस्य लोपः । दीप्यतेः क्वसौ 'तुजादीनाम्' इत्यभ्यासस्य दीर्घत्वम् । छान्दसो वा दीदिविः दीप्तिकर्मा कृतद्विर्वचन एव । 'कार्तकौजपादयश्च' इति दोषावस्तरित्यस्य पूर्वपदप्रकृतिस्वरत्वम् । पदसमुदायात्मको वा एको निपातः । 'निपाता आद्युदात्ताः' इति तस्याद्युदात्तत्वम् । यद्वा - इहास्मिन् लोके त्वामेव भूरि उपाचरेत् पुरुषः आत्मनिमित्तमात्मनोभिमतसम्पादनार्थं दोषावस्तः दीप्यमानम् । अनुद्यूनित्युपचरणं विशेष्यते अनुदिनमुपाचरेदिति । तस्माद्वयं क्रीडन्तः तृप्यन्तस्सुमनसः अप्रतिकूलमनसः शोभनमनसो वा । त्वा त्वामेव सपेम भजेम । षप समवाये । 'सोर्मनसी इत्युत्तरपदाद्युदात्तत्वं सुमनश्शब्दस्य । जनानां द्युम्नानि धनानि यशांसि वा अभितस्थिवांसः अभितिष्ठन्तः त्वत्प्रसादेनात्मसात्कुर्वन्तः त्वत्सम्बन्धिन एव सर्वदा भवेमेति । 'शेश्छन्दसि बहुलम्' इति द्युम्नेत्यत्र शेर्लोपः' । 'वस्वेकाजाद्घसाम्' इति तिष्ठतेरिडागमः ॥

हे अग्ने **इह** रक्षोहननाख्ये कर्मणि यद्वा अस्मिन् लोके यः पुरुषः **दोषावस्तः** रात्रावहनि च **दीदिवांसं** दीप्यमानं **त्वा** त्वाम् **अनु** **द्यून्** अन्वहं **त्मन्** आत्मना स्वयमेव **उप** समीपे **भूरि** भूयिष्ठं यथा भवति तथा “ आ **चरेत्** परिचरति । तस्माद्वयमपि **जनानां** शत्रूणां **द्युम्ना** द्युम्नानि धनानि **अभि** **तस्थिवांसः** त्वत्प्रसादादात्मसात्कुर्वन्तोऽत एव **क्रीळन्तः** स्वे स्वे गृहे पुत्रपौत्रादिभिः सह संक्रीडमानास्तथा **सुमनसः** शोभनमनस्काः सन्तस्त्वां **सपेम** परिचरेम । यद्वा । दोषावस्तरिति संबुद्धिः । दोषाया रात्रिकृतस्य तमसो वस्तराच्छादयितर्निवारयितः ॥ त्मन् । आत्मन्शब्दस्य तृतीयायाः ‘सुपां सुलुक्'  इति लुक् । मन्त्रेष्वाङ्यादेरात्मनः' इत्याकारलोपः । दोषावस्तः । द्वन्द्वपक्षे  ‘ कार्तकौजपादयश्च ' इति पूर्वपदप्रकृतिस्वरः । संबुद्धिपक्षे आमन्त्रितस्य पादादित्वात् षाष्टिकमाद्युदात्तत्वम् । सपेम । ‘षप समवाये । लिङि रूपम् । निघातः ॥
꣡