+++
title = "010"
devataa = "रक्षोहाग्निः"
RShiH = "वामदेवो गौतमः"
ChandaH = "त्रिष्टुप्"

+++


10अथ दशमी - यस्त्वेति ॥ हे अग्ने स्वश्वः शोभनाश्वः महाधनः यागयोग्य इति यावत् । 'आद्युदात्तं द्व्यच्छन्दसि' इत्युत्तरपदाद्युदात्तत्वम् । सुहिरण्यः । 'नञ्सुभ्याम् इत्युत्तरपदान्तोदात्तत्वम् । य इदृशस्सन् वसुमता व्रीह्यादिधनवता रथेन त्वामुपयाति तस्य त्राता भवसि सर्वदुरितेभ्यः ।   
किञ्च - तस्य सखा भवसि । कस्य? यस्त्वामानुषक् अनुषक्तं नित्यं आतिथ्यमतिथिसत्कारम् । यद्वा - अनुषक्तं यथाभिलषितमातिथ्यं जुजोषत् जोषयति प्रापयति । जुषेरन्तर्भावितण्यर्थात् लेटि 'बहुलं च्छन्दसि' इति शपश्श्लुः । 'लेटोडाटौ' इत्यडागमः, 'अभ्यस्तानामादिः' इत्याद्युदात्तत्वम् । ते इति कर्मणस्सम्प्रदानत्वात् चतुर्थ्यर्थे षष्ठी । 'अतिथेर्ण्यः' ॥

हे **अग्ने** **यः** पुमान् **स्वश्वः** शोभनाश्वोपेतः **सुहिरण्यः** यागयोग्यधनोपेतः **वसुमता** व्रीह्यादिधनयुक्तेन **रथेन** सहितः सन् **त्वा** त्वाम् **उपयाति** परिचरणार्थं तव समीपं गच्छति ॥ **तस्य** पुंसः **त्राता** सर्वदुरितेभ्यो रक्षकः **भवसि** । **यः** च पुमान् **ते** तव **आतिथ्यम्** अतिथियोग्यां पूजाम् **आनुषक्** अनुक्रमेण **जुजोषत्** प्रापयति **तस्य** पुंसः **सखा** तदुचितफलप्रदानेनोपकर्ता भवसि । उपयाति ।  ‘ सह सुपा ' इत्यत्र सहेति योगविभागात् समासः । तिपः पित्त्वादनुदात्तत्वे धातुस्वरः ।  ‘ तिङि चोदात्तवति' इति गतेर्निघातः । आतिथ्यम् । अतिथिशब्दात् तादर्थ्ये  ‘ अतिथेर्ञ्यः' इति ञ्यप्रत्ययः । प्रत्ययस्वरः । जुजोषत् । जोषयतेर्लङि ‘बहुलं छन्दसि' इति शपः श्लुः । अडागमः । 'छन्दस्युभयथा' इति तिप आर्धधातुकत्वात् णिलोपः। ‘अभ्यस्तानामादिः' इत्याद्युदात्त: ॥ ॥ २४ ॥