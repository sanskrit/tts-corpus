+++
title = "002"
devataa = "इन्द्रः"
RShiH = "वामदेवो गौतमः"
ChandaH = "त्रिष्टुप्"

+++


**अर्वाचीनः** अस्मदभिमुखः **इन्द्रः** **अवसे** अस्मदीयाय रक्षणाय **राधसे** **च** धनाय च **नः** **अच्छ** अस्मान् अभि लक्षीकृत्य **हरिभिः** अश्वैः सह **आ** **यातु** आगच्छतु । किंच **वज्री** वज्रवान् **मघवा** धनवान् **विरप्शी** महान् । विरप्शीति महन्नामसु पाठात् । अस्मदीयस्य कर्मणो द्वेष्टृभिरसुरादिभिः सह **नः** अस्माकं **वाजसातौ** युद्धे प्राप्ते सति **इमम्** अस्मदीयं **यज्ञम्** **अनु** उद्दिश्य **तिष्ठाति** तिष्ठतु ॥