+++
title = "001"
devataa = "इन्द्रः"
RShiH = "वामदेवो गौतमः"
ChandaH = "त्रिष्टुप्"

+++


**अभिष्टिकृत्** यजमानसंबन्धिनामभीष्टानां कर्ता **उग्रः** तेजस्वी **इन्द्रः** **नः** अस्माकम् **अवसे** रक्षणाय **दूरात्** **आ** **यासत्** आयातु आगच्छतु । अपि च **आसात्** आसन्नादन्तिकाच्च **नः** अस्माकमवसे रक्षणाय **आ** यासत् आयातु । कीदृशः । **समत्सु** संग्रामेषु **संगे** शत्रुभिः संयोगे सति **पृतन्यून्** शत्रून् **तुर्वणिः** हिंसन् **वज्रबाहुः** वज्रहस्तः **नृपतिः** वृष्टिद्वारा नृणां मनुष्याणां पालकः **ओजिष्ठेभिः** अतिशयेन तेजस्विभिः मरुद्भिर्युक्त इति शेषः ॥