+++
title = "005"
devataa = "इन्द्रः"
RShiH = "वामदेवो गौतमः"
ChandaH = "त्रिष्टुप्"

+++


**पक्वः** पक्वफलः **वृक्षो** **न** वृक्ष इव । अत्र सृणिशब्दोऽङ्कुशवाची । तेनायुधमात्रं लक्ष्यते । **सृण्यः** आयुधकुशलः **जेता** **न** शत्रूविजयी वीरपुरुष इव **यः** **नवेभिः** नवैर्नूतनैः **ऋषिभिः** **वि** **ररप्शे** विविधं स्तूयते । स्तोताहं **पुरुहूतं** बहुभिराहूतं तम् **इन्द्रम्** **अच्छ** अभि लक्षीकृत्य **विवक्मि** विशेषेण वच्मि स्तौमि । तत्र दृष्टान्तः । **अभि** **मन्यमानः** मदीयेयं योषिदित्यभिजानन् **मर्यः** मर्त्यः **योषां** **न** स्त्रीमिव तद्वत् ॥ ॥ ३ ॥