+++
title = "002"
devataa = "अग्निः"
RShiH = "वामदेवो गौतमः"
ChandaH = "त्रिष्टुप्"

+++


**अमूरः** अमूढः । प्रगल्भ इत्यर्थः । **होता** होमनिष्पादकः **मन्द्रः** मदनीयः मादयिता वा **प्रचेताः** प्रकृष्टज्ञानः **अग्निः** देवः **विक्षु** ऋत्विग्रूपासु प्रजासु मध्ये **विदथेषु** यागेषु निमित्तभूतेषु **न्यसादि** नितरां स्थापितः । अथ तथाभूतोऽग्निः **भानुं** दीप्तिं **सवितेव** उदितः सूर्य इव **ऊर्ध्वम्** **अश्रेत्** ऊर्ध्वमुखमाश्रयति । किंच **मेतेव** स्थूणेव । सा यथा स्वाधिष्ठितं वंशादिकं स्तभ्नाति तद्वदयमग्निः **धूमं** स्वोत्थितं **द्याम्** **उप** द्युलोकस्योपरि **स्तभायत्** स्तभ्नाति ॥