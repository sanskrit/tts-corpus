+++
title = "003"
devataa = "अग्निः"
RShiH = "वामदेवो गौतमः"
ChandaH = "त्रिष्टुप्"

+++


**यता** संयता **सुजूर्णिः** शोभनजवा सुष्ठु जीर्णा पुराणी वा **घृताची** । घृतमञ्चतीति घृताची जुहूः । **रातिनी** । रातिर्धनम् । हविर्लक्षणधनवती । आज्यपूर्णा भवतीत्यर्थः । **देवतातिं** यज्ञं तथा **उराणः** उरु कुर्वाणोऽध्वर्युरग्निर्वा **प्रदक्षिणित्** प्रदक्षिणमेतीति प्रदक्षिणित् । प्रदक्षिणगमनो भवति । अकारलोपश्छान्दसः । **नवजाः** नवजातस्तदानीमेवोत्पादितः **स्वरुः** **न** । यूपशकलवाची स्वरुरत्र यूपं लक्षयति । ' चषालवन्तः स्वरवः पृथिव्याम् ' ( ऋ. सं. ३. ८. १० ) इत्यादिषु स्वरुशब्देन यूपाभिधानाच्च । नकारः समुच्चये। यूपोऽपि **उदु** । उपसर्गश्रुतेर्योग्यक्रियाध्याहारः। उन्नतो भवति । किंच **अक्रः** आक्रमिता **सुमेकः** सुदीप्तः **सुधितः** स्वधितिरित्यर्थः । सोऽपि **पश्वः** पशून् **अनक्ति** गच्छति । यद्वा । सुधितः स्वरुरेव उदु उत्कृष्टः पश्वः पशूननक्ति ।  ‘ स्वरुणा पशुमनक्ति' इति श्रुतेः ॥