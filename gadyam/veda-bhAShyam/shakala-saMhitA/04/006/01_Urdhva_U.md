+++
title = "001"
devataa = "अग्निः"
RShiH = "वामदेवो गौतमः"
ChandaH = "त्रिष्टुप्"

+++


हे **अध्वरस्य** **होतः** यागसंबन्धिनां देवानामाह्वातः । यद्वा । होतरित्यत्र प्रकृत्यंशोऽनुवादः। हे होमनिष्पादक **अग्ने** **यजीयान्** यष्टृतमस्त्वं **नः** अस्माकम् **ऊर्ध्व** **ऊ** **षु** **तिष्ठ** उन्नत एव तिष्ठ। नित्यमुन्नतो भवेत्यर्थः । कुत्रेति तदुच्यते । **देवताता** देवतातौ । देवास्तायन्ते विस्तीर्यन्ते अत्रेति देवतातिर्यज्ञः । तस्मिन् । **त्वं** **हि** त्वं खलु **विश्वं** सर्वं **मन्म** मननीयं शत्रूणां धनम् **अभ्यसि** अभिभवसि । किंच **वेधसश्चित्** । चित् पूजायाम् । स्तोतुर्यजमानादेः **मनीषां** मतिं स्तुतिं **प्र** **तिरसि** प्रवर्धयसि । प्रपूर्वस्तिरतिर्वर्धनार्थः ॥