+++
title = "005"
devataa = "अग्निः"
RShiH = "वामदेवो गौतमः"
ChandaH = "त्रिष्टुप्"

+++


उक्तमेवार्थं स्पष्टयति । अयं **होता** होमनिष्पादकः **अग्निः** **त्मना** आत्मना स्वरूपेणैव **मितद्रुः** परिमितगतिः सन् 'परि **एति** परितो गच्छति पशुम् । कीदृशोऽयम् । **मन्द्रः** मादनीयो मोदयिता वा **मधुवचाः** मधुरवचनः **ऋतावा** यज्ञवान्। **वाजिनः** हविष्मतः **अस्य** अग्नेः **शोकाः** **न** दीप्तयोऽपि । नशब्दोऽप्यर्थे । **द्रवन्ति** गच्छन्ति परितः । यद्वा नकार उपमार्थीयः । वाजिनो न अश्वा इव द्रवन्तीति योज्यम् । **यत्** यस्मात् अयम् **अभ्राट्** भ्राजते तस्मात् **विश्वा** **भुवना** सर्वाणि भूतजातानि **भयन्ते** भीतानि भवन्ति ॥ ॥ ४ ॥