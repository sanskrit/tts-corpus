+++
title = "002"
devataa = "इन्द्रः"
RShiH = "वामदेवो गौतमः"
ChandaH = "त्रिष्टुप्"

+++


हे **इन्द्र** **देवाः** त्वां **जिव्रयो** **न** जीर्णाः प्रवृद्धाः पितरो यूनः पुत्रानिव **अवासृजन्त** असुरवधार्थं प्रैरयन् । ततो हे इन्द्र **सत्ययोनिः** सत्यनिवासस्त्वं **सम्राट्** सर्वेषां लोकानामधीश्वर: **भुवः** अभवः । **अर्णः** उदकं लक्षीकृत्य **परिशयानं** परितः समन्तात् शयनं कुर्वन्तम् **अहिं** वृत्रासुरम् **अहन्** अवधीः । **विश्वधेनाः** विश्वस्य प्रीणयित्रीः **वर्तनीः** सर्वत्र प्रवर्तिका नदीः **प्र** **अरदः** प्रकर्षेण विलेखनं कृतवानसि। इन्द्रो वृत्रं हत्वा तेनावृतान्युदकानि प्रवाहरूपेण प्रवर्तयतीत्यर्थः ॥