+++
title = "010"
devataa = "इन्द्रः"
RShiH = "वामदेवो गौतमः"
ChandaH = "त्रिष्टुप्"

+++


हे **राजन्** राजमानेन्द्र **वृष्ण्यानि** वर्षणयोग्यानि **स्वगूर्ता** स्वगूर्तानि स्वयमुद्गीर्णानि **नर्या** नर्याणि मनुष्यहितानि **अपांसि** त्वत्संबन्धीनि कर्माणि **यथायथा** **अविवेषीः** व्याप्नोः । अकार्षीरिति यावत् । तथातथा हे **विप्र** प्राज्ञेन्द्र **विदुषे** विदुषः सर्वं जानतः **ते** त्वत्संबन्धीनि **पूर्वाणि** पुरातनानि **करणानि** कर्माणि **आविद्वान्** आ समन्ताज्जानन् वामदेवः **करांसि** त्वदीयानि कर्माणि **प्र** प्रकर्षेण **आह** ब्रवीति ॥