+++
title = "009"
devataa = "इन्द्रः"
RShiH = "वामदेवो गौतमः"
ChandaH = "त्रिष्टुप्"

+++


हे **हरिवः** हरिसंज्ञकाश्वोपेतेन्द्र त्वं **वम्रीभिः** उपजिह्विकाभिः **अदानम्** अद्यमानम् **अग्रुवः** । अग्रू नाम काचित् । तस्याः **पुत्रं** **निवेशनात्** वल्मीकाख्यात् स्थानात् **आ** **जभर्थ** आहृतवानसि ॥ **आददानः** इन्द्रेणाह्रियमाणोऽग्रुवः पुत्रः **अन्धः** पूर्वमन्धः सन् **अहिं** सर्पं **वि** **अख्यत्** विशेषेण अपश्यत् । ततः निर्भूत् वल्मीकान्निर्गतः अभूत्। 'उखच्छित् वल्मीकाख्याया उखायाश्छेदकानि **पर्व** पर्वाणि अस्य सर्वाण्यङ्गानां शिथिलानि पर्वाणि **समरन्त** समगच्छन्त । उपजिह्विकाभिः शिथिलीकृतानि अग्रुवः पुत्रस्य पर्वाणीन्द्रेण समधीयन्तेत्यर्थः ॥