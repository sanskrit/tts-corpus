+++
title = "001"
devataa = "ऋभवः"
RShiH = "वामदेवो गौतमः"
ChandaH = "त्रिष्टुप्"

+++


हे **वाजाः'** हे **ऋभुक्षाः** ऋभवो हे **देवाः** **नः** **अध्वरं** यागम् **उप** **यात** उपगच्छत । **देवयानैः** देवैर्गन्तव्यैः **पथिभिः** मार्गैः । **यथा** येन प्रकारेण **मनुषः** मनोः संबन्धिनीषु **आसु** **विक्षु** प्रजासु यजमानेषु मध्ये हे **रण्वाः** रमणीया ऋभवः **अह्नां** **सुदिनेषु** सुदिनत्वनिमित्तेषु **यज्ञम्** अस्मदीयं **दधिध्वे** धारयथ । यथा येन प्रकारेण यज्ञमागत्य सुदिनत्वं कुरुथ तथा यज्ञमायातेति ॥