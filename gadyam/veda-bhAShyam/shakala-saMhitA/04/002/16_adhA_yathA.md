+++
title = "016"
devataa = "अग्निः"
RShiH = "वामदेवो गौतमः"
ChandaH = "त्रिष्टुप्"

+++


हे **अग्ने** **अध** अपि च **परासः** श्रेष्ठाः **प्रत्नासः** पुराणाः **ऋतं** सत्यभूतं यज्ञं **यथा** यथावत् **आशुषाणाः** अश्नुवानाः **नः** अस्माकं **पितरः** अङ्गिरसः **शुचि** दीप्तं स्थानम् **अयन्** अगच्छन् । तथा **दीधितिं** तेजश्चागच्छन् । किंच **उक्थशासः** उक्थानां शस्त्राणां शंसितारः **क्षाम** क्षयकारणं तमः पापं वा **भिन्दन्तः** विनाशयन्तोऽङ्गिरसः **अरुणी:** अरुणवर्णाः पणिभिरपहृता गा उषसो वा **अप** **व्रन्** अपावृण्वन् । प्रकाशितवन्त इत्यर्थः ॥ अयन् ।  ‘ इण् गतौ ' । लङि  ‘ इणो यण् ' इति यण् । व्यत्ययेन अडागमः । दीधितिम् । ‘दीधीङ् दीप्तिदेवनयोः' इत्यस्मात् क्तिनि ह्रस्वश्छान्दसः । नित्त्वादाद्युदात्तः । उक्थशासः । उक्थशब्द उपपदे: शंसु स्तुतौ ' इत्यस्मात्  ‘ मन्त्रे श्वेतवहोक्थशस्पुरोडाशो ण्विन् ' (पा. सू. ३. २. ७१) इति ण्विन् नकारलोपश्च निपातनादेव । पदकाले ह्रस्वश्छान्दसः । अरुणीः । गौरादिङीषन्तः । एकादेशस्वरः । व्रन् । वृणोतेर्लुङि ‘मन्त्रे घस इत्यादिना च्लेर्लुक् । निघातः ॥