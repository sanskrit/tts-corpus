+++
title = "008"
devataa = "अग्निः"
RShiH = "वामदेवो गौतमः"
ChandaH = "त्रिष्टुप्"

+++


हे अग्ने **यः** पुमान् **दोषा** दोषायां रात्रौ त्वां **प्रशंसात्** संस्तुयात् । **यः** च **उषसि** प्रातःकाले त्वां प्रशंसेत् । **हविष्मान्** संभृतहविष्को यः **वा** यजमानः **त्वा** त्वां **प्रियं** हविर्भिः प्रीतं **कृणवते** कुर्यात् । **आ** अथ **दाश्वांसं** हविर्दत्तवन्तं **तं** तादृशं यजमानं **स्वे** **दमे** स्वकीये गृहे **हेम्यावान्** सुवर्णनिर्मितकक्ष्यावान् **अश्वो** **न** अश्व इव संचरंस्त्वम् **अंहसः** पापरूपाद्दारिद्र्यात् **पीपरः** पारं नय । तस्मै यजमानाय बहु धनं प्रयच्छेत्यर्थः । दोषा । सप्तम्या आकारः । प्रशंसात् ।  ‘ शंसु स्तुतौ ' । लेटि आडागमे रूपम् । कृणवते । ‘कृवि हिंसाकरणयोः' इत्यस्य लेटि ‘धिन्विकृण्व्योर च 'इत्युप्रत्ययः।‘लेटोऽडाटौ ' इत्यडागमः । यद्वृत्तयोगादनिघातः । प्रत्ययस्वरः। हेम्यावान्। हेम अर्हति । 'छन्दसि च ' इति यः । पीपरः । पॄ पालनपूरणयोः' इत्यस्य ण्यन्तस्य लुङि चङि रूपम् । निघातः ॥