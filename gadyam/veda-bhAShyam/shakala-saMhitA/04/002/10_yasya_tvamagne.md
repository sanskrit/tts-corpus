+++
title = "010"
devataa = "अग्निः"
RShiH = "वामदेवो गौतमः"
ChandaH = "त्रिष्टुप्"

+++


हे **अग्ने** **रराणः** रममाण: **देवः** दीप्यमानः **त्वं** **यस्य** **मर्तस्य** मनुष्यस्य संबन्धि **सुधितं** त्वदर्थं सुष्ठु निहितम् **अध्वरम्** अनुपहतं हविर्लक्षणमन्नं **जुजोषः** सेवेथाः हे **यविष्ठ** युवतम **सा** **होत्रा** स होता यजमानः **प्रीतेदसत्** प्रीत एव भवेत् । **असाम** तस्य यजमानस्य संबन्धिनो भवेम **यस्य** **विधतः** अग्निपरिचर्यां कुर्वतो यजमानस्य होत्रादयः **वृधासः** यज्ञस्य वर्धयितारो भवन्ति ॥ जुजोषः ।  ‘जुषी प्रीतिसेवनयोः' इत्यस्य ‘ बहुलं छन्दसि ' इति श्लुः । अडागमः । अभ्यस्तस्वरः । सुधितम् । दधातेर्निष्ठायां • सुधितवसुधित° ' इति निपातनात् ध्यादेशः ।  ‘ गतिरनन्तरः' इति गतेः स्वरः । असाम । अस्तेर्लोटि  ‘ आडुत्तमस्य पिच्च' इति आडागमः । उत्तमस्य पिद्वद्भावादनुदात्तत्वे धातुस्वरः। विधतः ।  ‘ विध विधाने' । तुदादिः ।  ‘ शतुरनुमः' इति विभक्तेरुदात्तत्वम् ॥ ॥ १७ ॥