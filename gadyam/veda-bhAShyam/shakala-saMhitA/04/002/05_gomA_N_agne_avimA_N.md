+++
title = "005"
devataa = "अग्निः"
RShiH = "वामदेवो गौतमः"
ChandaH = "त्रिष्टुप्"

+++


हे **असुर** बलवन् हे **अग्ने** **एषः** मदीयोऽयं **यज्ञः** **गोमान्** गोभिस्तद्वान् **अविमान्** । अवयो मेषा अस्य सन्ति इति तद्वान् **अश्वी** अश्वोपेतश्चास्तु। **नृवत्सखा** । नरः कर्मणां नेतारोऽध्वर्वान्दयः तद्वन्तः सखायोऽनुष्ठातारो यजमाना यस्य स तथोक्तः । **सदमित्** सदैव **अप्रमृष्यः** अप्रधृष्यश्चास्तु । तथा **इळावान्**। इळा हविर्लक्षणमन्नम् । तद्वान् । **प्रजावान्** पुत्रपौत्रादियुक्तश्चास्तु । **दीर्घः** अविच्छिन्नानुष्ठानोपेतः **रयिः** धनवान् । लुप्तमत्वर्थीयः । **पृथुबुध्नः** । पृथूनि बहुलानि बुध्नानि धनादीनि कारणानि यस्य स तथोक्तः । **सभावान्** उपद्रष्टृरूपसभायुक्तश्चास्तु ॥ नृवत्सखा । नरो येषां सन्तीति नृवत् । मतुप् । तस्य छान्दसं वत्वम् । ‘ह्रस्वनुड्भ्यां मतुप्' इति मतुप उदात्तत्वम् । बहुव्रीहौ पूर्वपदस्वरः ॥ ॥ १६ ॥