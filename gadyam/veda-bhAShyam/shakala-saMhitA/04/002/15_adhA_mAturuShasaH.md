+++
title = "015"
devataa = "अग्निः"
RShiH = "वामदेवो गौतमः"
ChandaH = "त्रिष्टुप्"

+++


वामदेवोऽन्यैः षड्भिरङ्गिरोभिः सह ब्रूते । **अध** अपि च **मातुरुषसः** सकाशात् **सप्त** सप्तसंख्याकाः **विप्राः** प्राज्ञा वयं स्मः । **प्रथमाः** श्रेष्ठा वयं **वेधसः** अग्नेः परिचारकान् **नॄन्** वेधसो विधातॄन् रश्मीन् वा **जायेमहि** वयं जनयामः । **दिवः** द्योतमानस्यादित्यस्य **पुत्राः** वयं **अङ्गिरसो** **भवेम** भूतिमन्तः स्याम । **शुचन्तः** दीप्यमाना वयं **धनिनम्** उदकवन्तम् **अद्रिं** मेघं **रुजेम** वर्षार्थं भिन्द्याम । यद्वा । धनिनं पणिनामकासुरापहृतगोधनयुक्तमद्रिं पर्वतं रुजेम । अङ्गिरसामादित्यपुत्रत्वमेवमाम्नायते - तस्य यद्रेतसः प्रथममुददीप्यत तदसावादित्योऽभवत् ' इत्युपक्रम्य  ‘ येऽङ्गारा आसंस्तेऽङ्गिरसोऽभवन् ' ( ऐ. ब्रा. ३. ३४ ) इति ॥ जायेमहि ।  ‘ जनी प्रादुर्भावे ' । लिङि ' ज्ञाजनोर्जा ' इति जादेशः । वेधसः । डुधाञ् धारणपोषणयोः' इत्यस्मात् ' विधाञो वेध च' ( उ. सू. ४.६६४ ) इति असिप्रत्ययः । धातोर्वेध इत्यादेशः । दिवस्पुत्रा इत्यत्र संहितायां  ‘ षष्ठ्याः पतिपुत्र ' इति विसर्जनीयस्य सत्वम् । रुजेम । ‘ रुजो भङ्गे ' । अदादिः । लिङि रूपम् ॥ ॥१८॥