+++
title = "018"
devataa = "अग्निः"
RShiH = "वामदेवो गौतमः"
ChandaH = "त्रिष्टुप्"

+++


**उग्र** तेजस्विन् हे अग्ने **देवानाम्** **अङ्गिरसां** संबन्धि **यज्जनिम** यं गोसंघम् **अन्ति** पर्वतस्य समीपे **आ** **अख्यत्** ॥ समन्तादिन्द्रोऽपश्यत् । तत्र दृष्टान्तः । **यूथेव** । यथा **पश्वः** पशूनां गवां यूथानि **क्षुमति** अन्नवत्याढ्यगृहे वर्तमानानि पश्यन्ति जनास्तद्वत् । यद्वा । हे अग्ने तव परिचारकः अङ्गिरोगणः देवानाम् इन्द्रादीनां यज्जनिम योऽयं जनः अन्ति मदन्तिके पश्वः पणिभिः अपहृतान् पशून् आख्यत् समन्तान् पश्यति । तत्र दृष्टान्तः । यथा क्षुमति शब्दं कुर्वाणे गवां यूथा यूथे पशून् पश्यन्ति तद्वत् । **मर्तानां** **चित्** मनुष्याणाम् **उर्वशीः** ऊरुभ्यामश्नुवानाः ।  ‘ उर्वभ्यश्नुत ऊरुभ्यामश्नुते ' ( निरु. ५. १३) इति यास्कः । प्रजाः **अकृप्रन्** । ताभिरानीताभिर्गोभिः क्लृप्ताः समर्था अभवन् । **चित्** अपि च **अर्यः** स्वामी लब्धगोधनः **उपरस्य** उप्तस्य निषिक्तस्यापत्यस्य **वृधे** वर्धनाय समर्थो भवति । तथा **आयोः** मनुष्यस्य भृत्यादेश्च पोषणे समर्थो भवति ॥ यूथेव । शसः सप्तम्या वा डादेशः । क्षुमति । क्षुत् इत्यन्ननाम् । यद्वा । 'टुक्षु शब्दे '। भावे क्विप् । छान्दसः तकारलोपः ।  ‘ तदस्यास्ति' इति मतुप् । ह्रस्वनुड्भ्यां मतुप्' इति मतुप उदात्तत्वम् । अख्यत् । ‘ख्या प्रकथने '। लुङि च्लेः अस्यतिवक्तिख्यातिभ्योऽङ् ' इत्यङादेशः । आतो लोपः। जनिम । जनी प्रादुर्भावे '।  ‘ हृजनिभ्यामिमनिन् ' इति इमनिन्प्रत्ययः । नित्त्वादाद्युदात्तः । अकृप्रन् । ‘कृपू सामर्थ्ये ' । लङि • बहुलं छन्दसि' इति विकरणस्य लुक् । रुडागमः ॥