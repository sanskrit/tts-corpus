+++
title = "006"
devataa = "अग्निः"
RShiH = "वामदेवो गौतमः"
ChandaH = "त्रिष्टुप्"

+++


हे **अग्ने** **ते** त्वदर्थं **यः** पुमान् **सिष्विदानः** स्विद्यद्गात्रः सन् **इध्मं** त्वत्समिन्धनार्थं काष्ठभारं **जभरत्** आहरति । यः **वा** **त्वाया** त्वत्कामनया **मूर्धानं** स्वमस्तकं **ततपते** काष्ठभारेण तापयति **तस्य** तादृशस्य पुंसः **स्वतवान्** ।  ‘ स्वतवान्धनवान् ' इति तलवकारे उक्तम् । धनवान् **भुवः** भवसि । **पायुः** पालयितासि । **सीम्** एनं **विश्वस्मात्** सर्वस्मात् **अघायतः** अघं पारमिच्छतः पुरुषात् **उरुष्य** रक्ष ॥ जभरत् । हरतेर्लुङि चङि रूपम् । चङ्यन्यतरस्याम् ' इति चङ्पूर्वस्य उदात्तत्वम् । सिष्विदानः ।  ‘ ञिष्विदा गात्रक्षरणे' । कानचि रूपम् । संहितायाम्  ‘ आदेशप्रत्यययोः' इति धातुसकारस्य षत्वम् । त्वाया । त्वामात्मन इच्छतीत्यर्थे क्यच् ।  ‘ प्रत्ययोत्तरपदयोश्च ' इति मपर्यन्तस्य त्वादेशः । दकारस्य छान्दसमात्वम् । क्यजन्तात् धातोर्भावे  ‘अ  प्रत्ययात् ' इति अकारप्रत्ययः ।  ‘ सुपां सुलुक् ' इति तृतीयाया आकारः । एकादेशस्वरः । भुवः । भवतेर्लेट्यडागमे रूपम् ।  भूसुवोस्तिङि' इति गुणप्रतिषेधः। आगमस्यानुदात्तत्वे धातुस्वरः । स्वतवाँ  पायुः इत्यत्र संहितायां स्वतवान्पायौ ' ( पा. सू. ८. ३. ११ ) इति नकारस्य रुत्वम् । अत्रानुनासिकः पूर्वस्य तु वा ' इति आकारोऽनुनासिकः । रेफस्य विसर्जनीयः ।  ‘ कुप्वोः  क  पौ च ' इति प इत्यादेशः । अघायतः । अघमात्मन इच्छतीत्यर्थे सुपः क्यच् । अश्वाघस्यात् ' इति आत्वम् । तदन्ताच्छतृप्रत्ययः ।  ‘ शतुरनुमः' इति विभक्तेरुदात्तत्वम् । उरुष्य । उरुशब्दः कण्ड्वादिः । लोटि रूपम् । निघातः ॥