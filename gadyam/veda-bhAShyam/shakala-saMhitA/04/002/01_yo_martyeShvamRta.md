+++
title = "001"
devataa = "अग्निः"
RShiH = "वामदेवो गौतमः"
ChandaH = "त्रिष्टुप्"

+++


**अमृतः** मरणधर्मरहितः **यः** अग्निः **मर्त्येषु** मनुष्येषु **ऋतावा** सत्यवान् **निधायि** निहितः ॥ यद्वा। मर्त्येषु मनुष्यसंबन्धिषु वागादीन्द्रियेषु निहितः। ‘अग्निर्वाग्भूत्वा मुखं प्राविशत्' (ऐ. उ. २. १) इति श्रुतेः। **देवः** देवनशीलो योऽग्निरिन्द्रादिषु **देवेषु** **अरतिः** अभिगन्ता शत्रूणाम् । यद्वा देवलोके गन्ता । निधायि निहितः । स च होता देवानामाह्वाता **यजिष्ठः** यष्टृतमः **अग्निः** **मह्ना** स्वकीयेन महता तेजसा **शुचध्यै** दीपितुमुत्तरवेद्यां निहितः । किंच **हव्यैः** हवनीयैराज्यपुरोडाशादिभिर्हविर्भिः हेतुभिः **मनुषः** मनुष्यस्य यजमानस्य **ईरयध्यै** स्वर्गं प्रति प्रेरणाय निहितः ॥ अरतिः ।  ‘ऋ गतौ ॥  ‘ वहिवस्यर्तिभ्यश्चित् ' इत्यतिप्रत्ययः । चित्त्वादन्तोदात्तः । निधायि । दधातेः कर्मणि लुङि रूपम् ॥  ‘ परादिश्छन्दसि बहुलम्' इत्युत्तरपदाद्युदात्तत्वम् । शुचध्यै। ‘शुच दीप्तौ' । तुमर्थे कध्यैप्रत्ययः ॥ कित्त्वादगुणः । प्रत्ययस्वरः । ईरयध्यै । ईरयतेस्तुमर्थे शध्यैप्रत्ययः । शित्त्वेन सार्वधातुकत्वात् णिलोपाभावः ॥