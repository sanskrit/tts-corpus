+++
title = "019"
devataa = "अग्निः"
RShiH = "वामदेवो गौतमः"
ChandaH = "त्रिष्टुप्"

+++


हे अग्ने **ते** तव परिचरणम् **अकर्म** कुर्मः । तेन कर्मणा **स्वपसः** शोभनकर्माणः **अभूम** । **विभातीः** व्युच्छन्त्यः **उषसः** **ऋतं** तेजः **अवस्रन्** आच्छादयन्ति । धारयन्तीत्यर्थः । तथा ता उषसः **अनूनं** संपूर्णं **पुरुधा** बहुधा **सुश्चन्द्रं** सुष्ठ्वाह्लादकारिणं यद्वा सुहिरण्यम् **अग्निं** धारयन्ति । किंच **देवस्य** द्योतमानस्य तव **चारु** मनोहरं **चक्षुः** तेजः **मर्मृजतः** परिचरन्तो वयं स्वपसोऽभूमेति पूर्वेणान्वयः ॥ अकर्म । करोतेर्लङि ‘बहुलं छन्दसि' इति विकरणस्य लुक् । मर्मृजतः ।  ‘ मृजूष् शुद्धौ ' । यङ्लुकि “ रुग्रिकौ च लुकि ' इत्यभ्यासस्य रुगागमः । शतरि नाभ्यस्ताच्छतुः इति नुमभावः । अभ्यस्तस्वरः ॥