+++
title = "007"
devataa = "अग्निः"
RShiH = "वामदेवो गौतमः"
ChandaH = "त्रिष्टुप्"

+++


हे अग्ने **यः** पुमान् **अन्नियते** अन्नमिच्छते **ते** तुभ्यं हविर्लक्षणं पुरोडाशादिकम् **अन्नं** **भरात्** दातुं बिभृयात् । **चित्** इति चार्थे । यश्च **मन्द्रं** मदकरं सोमं **निशिषत्** नितरां प्रयच्छति । यश्च **अतिथिम्** अतिथिवत् पूज्यं त्वाम् **उदीरत्** उत्तरवेद्यां प्रणयति । **आ** अपि च यश्च **देवयुः** देवं त्वां कामयमानः **दुरोणे** स्वकीये गृहे **इनधते** त्वां समिद्भिः समिन्धते **तस्मिन्** एतस्मिन् पुरुषे **रयिः** पुत्रः **ध्रुवः** आस्तिक्यबुद्ध्या वैदिके मार्गे निश्चलः **अस्तु** । तथा **दास्वान्** औदार्योपेतश्चास्तु ॥ भरात् । डुभृञ् धारणपोषणयोः ' इत्यस्य लेट्याडागमे रूपम् । यद्वृत्तयोगादनिघातः । अन्नियते । अन्नमात्मन इच्छते । क्यच्। क्यचि च' इति इत्वम् । ह्रस्वश्छान्दसः । निशिषत्। शासु अनुशिष्टौ । लुङि ' सर्तिशास्त्यर्तिभ्यश्च' इति च्लेरङादेशः । 'शास इदङ्हलोः' इति इत्वम् । उदीरत्। ईर गतौ । लेटि व्यत्ययेन परस्मैपदम् । अडागमः । आगमस्यानुदात्तत्वे धातुस्वरः। ‘तिङि चोदात्तवति' इति गतेर्निघातः । इनधते । ञिइन्धी दीप्तौ ' । लटि व्यत्ययेन शप् । रुधादित्वात् श्नम् ।' श्नान्नलोपः ' इति धातुनकारलोपः । क्ङित्परत्वाभावात् श्नसोरल्लोपाभावः । यद्वृत्तयोगादनिघातः । श्नमः स्वरः । दास्वान् । 'दासृ दाने ' । संपदादिलक्षणो भावे क्विप्। तदस्यास्ति ' इति मतुप् । ‘मादुपधायाः इति वत्वम् । प्रत्ययस्य पित्त्वादनुदात्तत्वे धातुस्वरः ॥