+++
title = "002"
devataa = "अग्निः"
RShiH = "वामदेवो गौतमः"
ChandaH = "त्रिष्टुप्"

+++


हे **सहसः** **सूनो** बलस्य पुत्र **अग्ने** **अद्य** अस्मिन् दिवसे **नः** अस्मदीये **इह** कर्मणि **जातः** आधानपवमानेष्टिभिः संस्कृतः **त्वं** **जातान्** उत्पन्नान् **उभयान्** देवमनुष्यान् **अन्तः** तेषामुभयेषां मध्ये **दूतः** हवींषि देवान् प्रापयितुम् **ईयसे** गच्छसि । किं कुर्वन् । हे **ऋष्व** दर्शनीयाग्ने **ऋजुमुष्कान्** । मुष्कशब्देन मांसलोऽभिधीयते । ऋजवः प्रसाधकाः । ऋजवश्च ते मुष्काश्च इति ऋजुमुष्काः। तान् **वृषणः** रेतःसेचनसमर्थान् **शुक्रान्** दीप्यमानानश्वान् **च** **युयुजानः** स्वरथे योजयन् ईयसे । यद्वा । ऋष्व महन्नग्ने युयुजानो हविर्वहने नियुज्यमानस्त्वं वृषणो हविःसेचनसमर्थान् यजमानान् शुक्रान् दीप्तान् देवांश्चेयसे ॥ सूनो सहसः । परमपि छन्दसि' इति सहसः पराङ्गवद्भावात् द्वयोः सर्वानुदात्तत्वम् । ईयसे ।  ‘ ईङ् गतौ ' । दिवादिः । निघातः । युयुजानः । युजेः वर्तमाने लिटि कानचि रूपम् । ऋष्व । संहितायाम्  ‘ ऋत्यकः' इति प्रकृतिभावः । ऋजुमुष्कान् । समासस्वरः ॥