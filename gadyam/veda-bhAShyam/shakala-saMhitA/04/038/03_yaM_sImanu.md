+++
title = "003"
devataa = "दधिक्राः"
RShiH = "वामदेवो गौतमः"
ChandaH = "त्रिष्टुप्"

+++


**यं** दधिक्रां **विश्वः** **पूरुः** सर्वोऽपि मनुष्यः **हर्षमाणः** हृष्यन् हर्षयन् वा मदति स्तौति । ते देवं द्यावापृथिव्यौ ददथुरिति संबन्धः । स देवो विशेष्यते । **सीं** सर्वतः प्रवतेव प्रवणवता निम्नेन मार्गेणोदकमिवानुक्रमेण **द्रवन्तं** गच्छतं पड्भिः पादैः **गृध्यन्तम्** अभिकाङ्क्षन्तं दिशो लङ्घितुम् । तत्र दृष्टान्तः । **मेधयुं** **न** **शूरं** । संग्रामेच्छुं शूरमिव । यद्वा । यज्ञक्रमणेच्छुमध्वर्य्वादिकमिव । **रथतुरं** रथेन गच्छन्तं **वातमिव** **ध्रजन्तं** शीघ्रगं वायुमिव । उक्तविशेषविशिष्टान् उदकशूरवायून् यथा सर्वो जनः स्तौति तथा यं देवं स्तौति तं ददथुरित्यर्थः ॥