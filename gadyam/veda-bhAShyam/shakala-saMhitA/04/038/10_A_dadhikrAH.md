+++
title = "010"
devataa = "दधिक्राः"
RShiH = "वामदेवो गौतमः"
ChandaH = "त्रिष्टुप्"

+++


दधीनि क्रामतीति 'जनसनखन' इति विट्, पूर्ववदात्वम् । ईदृशो ऽग्निः **पञ्च कृष्टीर्** मनुष्यान् चतुरो वर्णान् निषादपञ्चमान् **शवसा आततान** अन्नवत्त्वेन बलवत्त्वेन वा सुखवतीः करोति । छान्दसो लिट् ।

किञ्च - **सूर्य इव ज्योतिषा** दीप्त्या **अपः** कर्माणि प्रजानाम् **आततान** व्यक्तीचकार । **अप** एव वा **ज्योतिषा** दीप्त्या **ततान** । 'ऊडिदम्' इत्यद्भ्यो विभक्तिरुदात्ता ।

किञ्च - **सहस्रसाश् शतसाश्** च बहुतरस्य बहुतमस्य प्रधानस्य संविभक्ता दाता वा भक्तेभ्यस्सहस्रं शतं वा सनोति ददातीति । तेनैव विट्, तेनैव चात्वम् । **वाजी** वेगवान् अन्नवान्वा । अर्वा अर्णशीलः । अर्तेः 'अन्येभ्योपि दृश्यते' इति वनिप् । एवं महाभागोग्निः **इमा** इमान्यस्मदीयानि **वचांसि मध्वा** मधुसदृशेन **शवसा** रसेन **सम्पृणक्तु** संसृजतु । ततो मधुराणि **शवसा** सुखानि स्वयम् एव श्रोष्यतीति भावः । अस्माकं श्रोतव्यानि वचनानि श्रुत्वा वचनार्थान् करोतु । अयञ्चाभिशंसनादस्मान्मुञ्चत्वित्याशास्महे ॥

यः **दधिक्राः** देवः **शवसा** बलेन **पञ्च** **कृष्टीः** पञ्च जनान् देवमनुष्यासुररक्षः पितृसंज्ञकान् निषादपञ्चमान् चतुरो वर्णान् वा **सूर्यः** **ज्योतिषा** तेजसा यथा जगदावृणोति तद्वत् **अपः** उदकानि **आ** **ततान** आतनोति । **सहस्रसाः** **शतसाः** शतानां सहस्राणां च दाता **वाजी** वेजनवान् **अर्वा** अरणकुशलः स देवः **मध्वा** मधुना मधुरेण फलेन **इमा** इमान्युक्तानि स्तुतिवचांसि **सं** **पृणक्तु** संयोजयतु ॥ ॥ १२ ॥