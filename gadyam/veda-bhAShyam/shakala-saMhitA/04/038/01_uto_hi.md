+++
title = "001"
devataa = "द्यावापृथिव्यौ"
RShiH = "वामदेवो गौतमः"
ChandaH = "त्रिष्टुप्"

+++


**उतो** इति पूरणः । अस्या द्यावापृथिव्यत्वादत्र तद्वाचकशब्दाभावेऽपि ते एव संबोद्धव्ये । हे द्यावापृथिव्यौ **वां** युवाभ्यां सकाशात् **दात्रा** दानकर्त्रा पौरुकुत्सेन त्रसदस्युना लब्धानि **पूर्वा** पूर्वाणि पुरातनानि पूरकाणि वा धनानि **सन्ति** । **या** यानि धनानि **पूरुभ्यः** अर्थिभ्यो मनुष्येभ्यः **त्रसदस्युः** राजा **नितोशे** न्यतोशत दत्तवान् । **क्षेत्रसाम्** । क्षेत्राणि सर्वा भूमीः सनोतीति क्षेत्रसाः अश्वः । तं **ददथुः** । तथा **उर्वरासाम्** । उर्वरा सर्वसस्याढ्या भूः । तां सनोतीत्युर्वरासाः पुत्रः । तं ददथुः। **घनं** हननार्हम् आयुधं **दस्युभ्यः** दस्यूनां वधार्थं च ददथुः । कीदृशमायुधम् । **अभिभूतिम्** अभिभवितारम् **उग्रम्** उद्गूर्णबलम् । यद्वा । उत्तरार्धमेकं वाक्यम् । दातव्यानि धनान्युक्तलक्षणं पुत्रं च ददथुः । दत्तवत्यौ स्थः । तानि मह्यमपि ददाथाम् इत्यर्थः ॥