+++
title = "006"
devataa = "दधिक्राः"
RShiH = "वामदेवो गौतमः"
ChandaH = "त्रिष्टुप्"

+++


**उत** **स्म** अपि च खलु **आसु** असुरसेनासु **सरिष्यन्** सर्तुमिच्छन् **प्रथमः** प्रतमः उत्कृष्टतमो मुख्यः सन् **रथानां** **श्रेणिभिः** राजिभिर्युक्तः सन् **नि** **वेवेति** नितरां गच्छति । इतस्ततो धावति । क इवेति । उच्यते । **स्रजम्** । सृज्यते उत्पाद्यते रूपमनयेति स्रगलंकृतिः । तां **कृण्वानः** कुर्वाणः **जन्यो** **न** जनेभ्यो हितोऽश्व इव सुभ्वा । सुष्ठु भवतीति सुभ्वा शोभमानः ॥ **किरणम्** आस्यगतं खलीनं **ददश्वान्** दशन् **रेणुं** स्वपादघातजनितं **रेरिहत्** भृशं लेढि ॥