+++
title = "002"
devataa = "दधिक्राः"
RShiH = "वामदेवो गौतमः"
ChandaH = "त्रिष्टुप्"

+++


**उत** अपि च **वाजिनं** गमनवन्तम् । अश्वरूपं वा देवं अग्नेरश्वरूपस्यैव दधिक्राख्यत्वात्। अग्नेस्तद्रूपत्वं ब्राह्मणे समाम्नातं - तानग्निरश्वो भूत्वाभ्यद्रवत् ' इति । **पुरुनिष्षिध्वानं** पुरूणां बहूनां शत्रूणां निष्षेद्धारं **दधिक्राम्** । दधदन्यं धारयन् क्रामतीति दधिक्राः। तमेतन्नामकं देवम् । उः पूरणः । **विश्वकृष्टिम्** । विश्वाः कृष्टयो रक्षणीयाः सेवका वा मनुष्या यस्य तम् । **ऋजिप्यम्** । ऋज्वाप्नोति गच्छतीत्यृजिप्यः । तं **श्येनं** शंसनीयगमनं **प्रुषितप्सुं** दीप्तरूपम् **आशुं** व्याप्तं शीघ्रगमनं वा **अर्यः** अरेः **चर्कृत्यं** कर्तनशीलं **शूरं** **नृपतिं** **न** राजानमिव स्थितं देवं द्यावापृथिव्यौ **ददथुः** धारयतः ॥