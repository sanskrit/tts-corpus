+++
title = "005"
devataa = "ऋभवः"
RShiH = "वामदेवो गौतमः"
ChandaH = "जगती"

+++


**ऋभुतः** ऋभूणां सकाशात् **प्रथमश्रवस्तमः** प्रथमं मुख्यमतिशयितं श्रवः अन्नं यशो वा यस्य धनस्य तत् **रयिः** धनम् । अस्माकं भवत्विति शेषः । **वाजश्रुतासः** वाजैः अन्नैः सह विख्याताः **नरः** नेतारः ऋभवः **यं** रयिम् **अजीजनन्** उत्पादितवन्तः । **विभ्वतष्टः** विभ्वभिर्ऋभुभिस्तष्टः तक्षणसंपन्नश्चमसोऽश्विनो रथो वा **विदथेषु** यज्ञेषु **प्रवाच्यः** प्रकर्षेण स्तुत्यः । हे **देवासः** द्योतमानाः यूयं **यं** रथं चमसं वा **अवथ** रक्षथ । **स** **विचर्षणिः** विविधं द्रष्टा भवति द्रष्टव्यो भवतीत्यर्थः ॥ ॥ ७ ॥