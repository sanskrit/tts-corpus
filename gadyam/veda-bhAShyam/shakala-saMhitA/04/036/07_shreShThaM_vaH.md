+++
title = "007"
devataa = "ऋभवः"
RShiH = "वामदेवो गौतमः"
ChandaH = "जगती"

+++


**श्रेष्ठम्** अत्युत्कृष्टमत एव **दर्शतं** दर्शनीयं **वः** युष्माकं **पेशः** रूपम् **अधि** **धायि** अधिनिहितम् । अतस्तदुचितो यः **स्तोमः** स्तोत्रमस्मत्कृतमस्ति हे **वाजा** **ऋभवस्तं** स्तोमं स्तोत्रं **जुजुष्टन** सेवध्वम् । ये यूयं **धीरासो** **हि** धीमन्तः प्रसिद्धाः **कवयः** मेधाविनः **विपश्चितः** ज्ञानवन्तः **स्थ** भवत **तान्वः** युष्मान् **एना** एनेन **ब्रह्मणा** मन्त्रेण शस्त्रात्मकेन **आ** **वेदयामसि** । अथवोक्तलक्षणाः विपश्चितः स्तोतारो यान् । स्तुवन्तीति शेषः । तान् ब्रह्मणा आ वेदयामसि प्रज्ञापयामः ॥