+++
title = "001"
devataa = "ऋभवः"
RShiH = "वामदेवो गौतमः"
ChandaH = "जगती"

+++


हे **ऋभवः** अश्विनोः संबन्धी युष्मद्दत्तः **रथः** **अनश्वो** **जातः** वाहनाश्वनिरपेक्षः संपन्नः । तथा **अनभीशुः** प्रग्रहरहितः **उक्थ्यः** स्तुत्यः **त्रिचक्रः** चक्रत्रययुक्तः सन् **रजः** अन्तरिक्षं **परि** **वर्तते** परिभ्रमति । **महत्** प्रभूतं **तत्** रथनिर्माणाख्यं कर्म **वः** युष्माकं **देव्यस्य** देवत्वस्य **प्रवाचनं** प्रवक्तृ प्रख्यापकम् । **यच्च** येन कर्मणा **द्यां** **पृथिवीं** च **पुष्यथ** पुष्टां कुरुथ ॥