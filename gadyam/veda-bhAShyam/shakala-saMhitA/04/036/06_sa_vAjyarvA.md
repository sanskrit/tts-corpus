+++
title = "006"
devataa = "ऋभवः"
RShiH = "वामदेवो गौतमः"
ChandaH = "जगती"

+++


**स** **वाजी** वेजनवान् बलवान् सन् **अर्वा** अरणकुशलो भवति । **स** **ऋषिः** अतीन्द्रियज्ञानी सन् **वचस्यया** स्तुत्या युक्तो भवति । **स** **शरः** विक्रान्तः सन् **अस्ता** क्षेप्ता शत्रूणां भवति । स्वयं च **पृतनासु** संग्रामेषु **दुष्टरः** नाभिभाव्यो भवति । **सः** एव **रायस्पोषं** धनपुष्टिं **दधे** धत्ते । **स** **सुवीर्यं** सुवीरत्वं दधे धत्ते । **यं** मनुष्यं **वाजो** **विभ्वा** **ऋभवः** च **आविषुः** अरक्षन् । स एवमेवं भवतीति । अन्त्यस्य बहुवन्निर्देशस्त्रयाणाम् ऋभुव्यवहारप्राचुर्याभिप्रायः॥