+++
title = "008"
devataa = "ऋभवः"
RShiH = "वामदेवो गौतमः"
ChandaH = "जगती"

+++


हे ऋभवः **यूयमस्मभ्यं** **धिषणाभ्यस्परि** स्तुतिभ्यो निमित्तभूताभ्यः । परीति पञ्चम्यर्थानुवादी । यद्वा । अस्मन्मतिभ्योऽधिकानि **नर्याणि** नृभ्यो हितानि **विश्वा** सर्वाणि **भोजना** भोग्यानि **विद्वांसः** जानन्तः सन्तः **आ** **तक्षत** संपादयत। किं च **द्युमन्तं** दीप्तिमन्तं हिरण्यादिरूपं **वाजं** बलवन्तं **वृषशुष्मं** सेक्तॄणां बलवतां शोषकम् **उत्तमं** **रयिं** **नः** अस्माकं **वयः** अन्नं च **आ** तक्षत हे **ऋभवः** ॥