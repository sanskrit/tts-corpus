+++
title = "004"
devataa = "दधिक्राः"
RShiH = "वामदेवो गौतमः"
ChandaH = "जगती"

+++


**उत** अपि च **स्यः** सः **वाजी** वेजनवानश्वरूपो देवः **ग्रीवायां** गरणसाधनायां कण्ठे **बद्धः** **अपिकक्षे** कक्षप्रदेशे **आसनि** आस्ये च बद्धः । बद्धपल्यङ्कस्योक्तेषु स्थानेषु पाशबन्धाः संभवन्ति । एवं बद्धः सन्  **क्षिपणिं** क्षेपणम् **अनु** तुरण्यति त्वरयति गन्तुम्। किंचायं **दधिक्राः** देवः **क्रतुं** कर्म प्रज्ञां वा **अनु** अनुसृत्य **संतवीत्वत्** प्रवृद्धबलवान सन् **पथां** मार्गाणाम् **अङ्कांसि** कुटिलानि अनुसृत्य **आपनीफणत्** सर्वतो भृशं गच्छति ॥ फणतेर्गत्यर्थस्य यङ्लुकि इदं रूपम् ॥ अपि स वाजी वेजनवान्' (निरु. २.२८ ) इत्यादि निरुक्तमनुसंधेयम् ॥