+++
title = "004"
devataa = "अग्निः"
RShiH = "वामदेवो गौतमः"
ChandaH = "गायत्री"

+++


**यः** प्रसिद्धः **अयं** प्रत्यक्षेणोपलभ्यमानोऽग्निः **दैववाते** देववातस्य पुत्रे **सृञ्जये** । सृञ्जयो नाम कश्चित्सोमयाजी । तस्मिन्निमित्तभूते सति । तद्यागार्थमित्यर्थः । सृञ्जयस्य यष्टृत्वं तैत्तिरीया आमनन्ति-- ’वासिष्ठो ह सात्यहव्यो देवभागं पप्रच्छ यत्सृञ्जयान्बहुयाजिनोऽयीयजः' (तै. सं. ६. ६.२.२ ) इति । **पुरः** पूर्वस्यां दिशि स्थितायामुत्तरवेद्यां **समिध्यते** सम्यग्दीप्यते । **अमित्रदम्भनः** शत्रूणां हिंसकः सोऽग्निः **द्युमान्** दीप्तिमान् भवतीति शेषः ॥