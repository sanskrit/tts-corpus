+++
title = "001"
devataa = "अग्निः"
RShiH = "वामदेवो गौतमः"
ChandaH = "गायत्री"

+++


**होता** देवानामाह्वाता होमनिष्पादको वा **अग्निः** **नः** अस्मदीये **अध्वरे** यागे । वाजीत्येतत् लुप्तोपमाकम् । **वाजी** शीघ्रगामी वोढाश्व इव तथा देवेभ्यो हविर्वाहकः **सन्** **परि** **णीयते** परितः समन्तात् प्राप्यते । तथा ब्राह्मणं च भवति - ’वाजी सन्परि णीयत इति वाजिनमिव ह्येनं सन्तं परिणयन्ति ' ( ऐ. ब्रा. २.५ ) इति । कीदृशोऽग्निः । **देवेषु** द्योतमानेष्विन्द्रादिषु मध्ये **देवः** द्योतमानः **यज्ञियः** यज्ञार्हः ॥