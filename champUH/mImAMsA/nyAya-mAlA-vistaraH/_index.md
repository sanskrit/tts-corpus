---
title: +जैमिनीयन्यायमालाविस्तरः

---
  
ॐ तत्सद् ब्रह्मणै नमः  
  
  
**श्रीमाधवप्रणीतो जैमिनीयन्यायमालाविस्तरः ।**  
  
वागीशाद्याः सुमनसः सर्वार्थानामुपक्रमे ।  
यं नत्वा कृतकृत्याः स्युस्तं नमामि गजाननम् ॥ MJAINY_१.०.१ ॥  
युक्तिं मानवतीं विदन्स्थिरधृतिर्भेदे विशेषार्थभाग् आप्तोहः क्रमकृत्प्रयुक्तिनिपुणः श्लाध्यातिदेशोन्नतिः ।  
नित्यस्फूर्त्यधिकारवान्गतसदाबाधः स्वतन्त्रेश्वरो जागर्ति श्रुतिमत्प्रसङ्गचरितः श्री बुक्कणक्ष्मापतिः ॥ MJAINY_१.०.२ ॥  
यद्ब्रह्म प्रतिपाद्यते प्रगुणयत्तत्पञ्चमूर्तिप्रथां तत्रायं स्थितिमूर्तिमाकलयति श्री बुक्कणक्ष्मापतिः ।  
विद्यातीर्थमुनिस्तदात्मनि लसन्मूर्तिस्त्वनुग्राहिका तेनास्य स्वगुणैरखण्डितरदं सार्वज्ञमुद्द्योतते ॥ MJAINY_१.०.३ ॥  
इन्द्रस्याऽङ्गिरसो नलस्य सुमतिः शैब्यस्य मेधातिथिर् धौम्यो धर्मसुतस्य वैन्यनृपतेः स्वौजा निमेर्गौतमिः ।  
प्रत्यग्दृष्टिररुन्धतीसहचरो रामस्य पुण्यात्मनो यद्वत्तस्य विभोरभूत्कुलगुरुर्मन्त्री तथा माधवः ॥ MJAINY_१.०.४ ॥  
स खलु प्राज्ञजीवातुः सर्वशास्त्रविशारदः ।  
अकरोज्जैमिनिमते न्यायमालां गरीयसीम् ॥ MJAINY_१.०.५ ॥  
तां प्रशस्य सभामध्ये वीरश्रीबुक्कभूपतिः ।  
कुरु विस्तरयस्यास्त्वमिति माधवमादिशत् ॥ MJAINY_१.०.६ ॥  
स भव्याद्भारतीतीर्थयतीन्द्रचतुराननात् ।  
कृपामव्याहतां लब्ध्वा परार्ध्यप्रतिमो ऽभवत् ॥ MJAINY_१.०.७ ॥  
निर्माय माधवाचार्यो विद्वदानन्ददायिनीम् ।  
जैमिनीयन्यायमालां व्याचष्टे बालबुद्धये ॥ MJAINY_१.०.८ ॥  
  