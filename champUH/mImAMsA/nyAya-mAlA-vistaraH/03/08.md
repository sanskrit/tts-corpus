---
title: ०८ ३,८

---

##  ३,८.१-२  
  
  
अष्टमपादे प्रथमाधिकरणमारचयति-  
  
दक्षिणादिपरिक्रीतिऋत्विजः स्वामिनो ऽथवा ।  
परिक्रयः समाख्यानादृत्विजः स्याद्यथेतरत् ॥ MJAINY_३,८.१ ॥  
परिक्रयात्पुराध्वर्युहोत्रादीनामभावतः ।  
परिक्रयणकर्तृत्वं यजमानस्य नर्त्विजः ॥ MJAINY_३,८.२ ॥  
  
__________________  
  
दक्षिणादानेन कर्मकराः परिक्रेतव्याः ।  
तत्र हविस्त्यागव्यतिरिक्तं सर्वमार्त्विव्यम्- इति निर्णीतम् ।  
दक्षिणा च द्वादशशतरूपाध्वर्युवेद उद्गातृवेदे च समाम्नातै ।  
अन्वाहार्यदक्षिणाध्वर्युवेदे ।  
ततः समाख्यया परिक्रतृत्वमृत्विजः- इति चेत् ।  
मैवम् ।  
ऋत्विजां परिक्रयणोत्तरकालीनानां तत्कर्तृत्वासंभवेन यजमानस्यैव तत्कर्तृत्वात् ॥ MJAINYC_३,८.१-२ ॥  
  
  
(द्वितीये वरदानस्याध्वर्युकर्मताधिकरणे सूत्रम्-)  
  
**वचनाद् इतरेषां स्यात् । JAIM_३,८.२ ।**  
  
____________________________________________________  
  
##  ३,८.३  
  
द्वितीयाधिकरणमारचयति-  
  
इष्टकावरदानं किं स्वामिनः स्यादुतर्त्विजः ।  
स्वामिनः पूर्ववन्मैवमध्वर्योर्वचनादयम् ॥ MJAINY_३,८.३ ॥  
  
__________________  
  
"य एतामिष्टकामुपदध्यात्, स त्रीन्वारान्दद्यात्" इत्युपधातुरध्वर्योर्गोत्रयदानं वाचनिकम् ।  
नह्वस्ति वचनस्यातिभारः ॥ MJAINYC_३,८.३ ॥  
  
  
(तृतीये वपनादिसंस्काराणां याजमानताधिकरणे सूत्राणि ३- ८)  
  
**संस्कारास् तु पुरुषसामर्थ्ये यथावेदं कर्मवद्व्यवतिष्ठेरन् । JAIM_३,८.३ ।**  
  
**याजमानास् तु तत्प्रधानत्वात् कर्मवत् । JAIM_३,८.४ ।**  
  
**व्यपदेशाच् च । JAIM_३,८.५ ।**  
  
**गुणत्वेन तस्य निर्देशः । JAIM_३,८.६ ।**  
  
**चोदनां प्रति भावाच् च । JAIM_३,८.७ ।**  
  
**अतुल्यत्वाद् असमानविधानाः स्युः । JAIM_३,८.८ ।**  
  
____________________________________________________  
  
##  ३,८.४-५  
  
  
तृतीयाधिकरणमारचयति-  
  
संस्कारा वपनाद्याः किमध्वर्योः स्वामिनो ऽथवा ।  
अध्वर्योस्तत्र शक्तत्वात्तद्वेदोक्तेश्च तस्य ते ॥ MJAINY_३,८.४ ॥  
संस्कारैर्योग्यतां प्राप्य स्वकार्य कर्तुमृत्विजः ।  
क्रीणात्यतः क्रिया तेषां संस्क्रिया यजमानगा ॥ MJAINY_३,८.५ ॥  
  
__________________  
  
"आप उन्दन्तु जीवसे" इत्याद्याः संस्कारमन्त्राः ।  
तद्विधयश्चाध्वर्युवेदे समाम्नाताः- "केशश्मश्रु वपते",ऽनखानि निकृन्ततेऽ इति ।  
शक्तश्चाध्वर्युर्वपनादौ ।  
तस्मात्- तस्याध्वर्योस्ते वपनादिसंस्काराः- इति चेत् ।  
मैवम् ।  
वपनादिसंस्कारा यजमानगतमालिन्यमपनीय यागयोग्यतामुत्पादयितुं क्रियन्ते ।  
तथा च ब्राह्मणम्- ऽकेशश्मश्रु वपते ।  
मृता वा एषा त्वगमेध्या यत्केशश्मश्रु ।  
मुतामेव त्वचममेध्यामपहत्य यज्ञियो भूत्वा मेधमुपैतिऽ इति ।  
नह्यध्वयुवपनेन यजमानगता मृता त्वगपैति ।  
योग्यस्य हि कर्माधिकार सति पश्चात्प्रयासरूपेषु व्यापारेषु स्वयमशक्तः सन्कर्मकरानृत्विजः परिक्रीणाति ।  
लोके ऽपि रोगिणः स्वामिन औषधाद्यानयन एव भृत्यो जीवितदानेन परिक्रीयते ।  
न तु तदौषधं भृत्यः सेवते ।  
तस्मात्- इतरक्रियर्त्विजाम्, संस्कारस्तु यजमानस्य ।  
क्वचित्तु ।  
वचनादृत्विजामपि संस्कारो ऽस्तु ॥ MJAINYC_३,८.४-५ ॥  
  
  
(चतुर्थे तपसो याजमानताधिकरणे सूत्राणि ९-११)  
  
**तपश् च फलसिद्धित्वाल् लोकवत् । JAIM_३,८.९ ।**  
  
**वाक्यशेषश् च तद्वत् । JAIM_३,८.१० ।**  
  
**वचनाद् इतरेषां स्यात् । JAIM_३,८.११ ।**  
  
____________________________________________________  
  
##  ३,८.५*-६  
  
  
चतुर्थाधिकरणमारचयति-  
  
नाश्नाति द्वयहमित्येतत्तपः कस्य तयोर्द्वयोः ।  
दुःखत्वाद्भोक्तृसंस्कारादध्वर्योर्युज्यते तपः ॥ MJAINY_३,८.५* ॥  
फलान्तरायपापस्य नाशकत्वेन संस्कृतिः ।  
लिङ्गात्तपः स्वामिगामि संस्कारान्तरवत्ततः ॥ MJAINY_३,८.६ ॥  
  
__________________  
  
ज्योतिष्ठोमे- "द्व्यहं नाश्नाति" "त्र्यहं नाश्नाति"इत्यादिनोक्तं तपो ऽघ्वर्योर्युक्तम् ।  
तस्य दुःखात्मकत्वेन परिक्रीतपुरुषैः कर्तुमुचितत्वात् ।  
दुःखत्वादेव फलभोक्तृसंस्कारत्वाभावाद्यजमानस्य न युक्तम्- इति चेत् ।  
मैवम् ।  
भाविनः सुखरूपस्य फलस्य प्रतिबन्धकं दुःखजनकं यत्पापं तस्य नाशकत्वेन दुःखरूपस्यापि तपसः स्वामिसंस्कारत्वसंभवात् ।  
अस्मिन्नर्थे वाक्यशेषगतं लिङ्गं कल्पसूत्रकारेणैवमुदाहृतम्- ऽयदा वै दीक्षितः कृशो भवति, अथ मेध्यो भवति ।  
यदास्मिन्नन्तर्न किंचन भवति, अथ मेध्यो भवति ।  
यदास्य कृष्णं चक्षुषोर्नश्यति, अथ मेध्यो भवति ।  
यदास्य त्वचास्थि संधीयते, अथ मेध्यो भवति ।  
पीत्वा दीक्षते, कृशो यजते ।  
यदस्याङ्गानां मीयते जुहोत्येव तदिति विज्ञायतेऽ इति ।  
न हि दुःखरूपं तपो विना दुःखप्रदं पापं नश्यति ।  
यथा पाटनमन्तरेण विषव्रणानां नोपशान्तिः, तद्वत् ।  
तस्मात्- वपनादिसंस्कारवत्तपो ऽपि यजमानस्यैव ॥ MJAINYC_३,८.५-६ ॥  
  
  
(पञ्चमे लोहितोष्णीषतादीनां सर्वर्त्विर्ग्धमताधिकरणे सूत्रम्-)  
  
  
**गुणत्वाच् च वेदेन न व्यवस्था स्यात् । JAIM_३,८.१२ ।**  
  
____________________________________________________  
  
##  ३,८.७-८  
  
  
पञ्चमाधिकरणमारचयति-  
  
हिरण्यमालिताद्यास्तु संस्कारा वचनान्मताः ।  
ऋत्विजां ते यथाख्यानं कर्तव्या निखिलैरुत ॥ MJAINY_३,८.७ ॥  
आद्य आख्यावशान्मैवं सर्वसंनिधिपाठतः ।  
प्रतिमुख्यं गुणावृत्तेः कर्तव्या निखिलैरपि ॥ MJAINY_३,८.८ ॥  
  
__________________  
वाजपेये श्रूयते- "हिरण्यमालिन ऋत्विजः प्रचरन्ति" इति ।  
श्येने श्रूयते- "लोहितोष्णीषा लोहितवसना निवीता ऋत्विजः प्रचरन्ति" इति ।  
यद्यपि हिरण्यमालित्वादीनां संस्कारत्वाद्यजमानविषयत्वं पूर्वन्यायेन प्राप्तम्, तथापि वचनादय मृत्विक्संस्कारः ।  
तत्र हिरण्यमालित्वं यजुर्वेदोक्तत्वादध्वर्यूणामेव, लोहितोष्णीषादिकं सामवेदोक्तत्वादुद्गातॄणामेव इति समाख्यावशादभ्युपेयम्- इति चेत् ।  
मैवम् ।  
"हिरण्यमालिन ऋत्विजः प्रचरन्ति" इति सर्वेषामृत्विजां संनिधौ पठ्यमानो हिरण्यमालित्वसंस्कारः संनिधिना समाख्यां बाधित्वा सर्वैरप्यृत्विग्भिः संबध्यते ।  
किंच- संरकार्यत्वादृत्विजां प्राधान्ये सति प्रतिप्रधानं गुणावृत्त्या सर्वेषामप्यृत्विजां हिरण्यमालित्वादिसंस्कारो ऽभ्युपतेव्यः ॥ MJAINYC_३,८.७-८ ॥  
  
  
(षष्ठे वृष्टिकामनाया याजमानताधिकरणे सूत्रे - १३-१४)  
  
**तथा कामो ऽर्थसंयोगात् । JAIM_३,८.१३ ।**  
  
**व्यपदेशाद् इतरेषां स्यात् । JAIM_३,८.१४ ।**  
  
____________________________________________________  
  
##  ३,८.९-१०  
  
  
षष्ठाधिकरणमारचयति-  
  
वृष्टिकामी सदो नीचैर्मिनुयादिति कामना ।  
अध्वर्योः स्वामिनो वाऽद्यो वाक्यान्मातुस्तदुच्यते ॥ MJAINY_३,८.९ ॥  
परस्मैपदतो ऽध्वर्युव्यापारस्य परार्थता ।  
प्रतीतातो वाक्यबाधे तपोवत्स्वामिनो ऽस्तु तत् ॥ MJAINY_३,८.१० ॥  
  
__________________  
  
ज्योतिष्ठोमे श्रूयते- "यदि कामयेत- वर्षुकः पर्जन्यः स्यात्- इति नीचैः सदो मिनुयात्" इति ।  
-यथा पुरस्तात्पश्चाच्चावस्थितौ हविर्धानप्राचीनवंशावुच्चैः, तथा सदो नोच्चं, किंतु नीचैः कार्यम्- इत्यर्थः ।  
अत्र- वृष्टिकामनाध्वर्योर्युक्ता ।  
"यः कामयेत्, स मिनुयात्" इति वाक्येन कामयितृमात्रोरेकत्वावगमात् ।  
मातृत्वं चाध्वर्योरित्यबिवादम् ।  
तस्मात्- स कामयिता- इति चेत् ।  
मैवम् ।  
"मिनुयात्" इति परस्मैपदेनाध्वर्युव्यापारफलस्य परगामिता प्रतीयते ।  
ततो वृष्टिलक्षणफलस्य यजमानगामित्वात्परस्मैपदश्रुत्या वाक्यं बाधित्वा कामस्य यजमानकर्तृकत्वं द्रष्टव्यम् ।  
_ "यजमानकामितां वृष्टिं पर्जन्यः संपादयतु" इत्येव यो ऽध्वर्युः कामयते, स नीचैर्मिनुयात्, इति वाक्यं व्याख्येयम् ।  
_ "एवंविदुद्वाता"त्मने वा यजमानाय वा यं कामं कामयते, तमागायतिऽ इति ऋत्विजो ऽपि कामः- इति चेत् ।  
तर्हि तस्मिन्नुद्गीथोपासने वचनादृत्विजो ऽपि फलमस्तु ॥ MJAINYC_३,८.९-१० ॥  
  
  
(सप्तमे, आयुर्दा इत्यादिमन्त्राणां याजमानताधिकरणे- सूत्रे १५-१६)  
  
**मन्त्राश् चाकर्मकरणास् तद्वत् । JAIM_३,८.१५ ।**  
  
**विप्रयोगे च दर्शनात् । JAIM_३,८.१६ ।**  
  
____________________________________________________  
  
##  ३,८.११  
  
  
सप्तमाधिकरणमारचयति-  
  
आयुर्दा इति मन्त्रोक्तिः कस्याध्वर्योः समाख्यया ।  
तद्बाधे लिङ्गतः स्वामिगामिता कामबन्मता ॥ MJAINY_३,८.११ ॥  
  
__________________  
  
इदमाम्नायते-ऽआयुर्दा अग्ने "स्यायुर्मे देहि" इति ।  
तस्यैतस्य मन्त्रस्य पाठो "ध्वर्योर्यजमानस्य वा -इत्ययं संशयः"कस्यऽ इत्यनेन पदेन सूचितः ।  
अस्मिन्मन्त्रे "आयुर्मे देहि" इति फलस्य स्वात्मसंबन्धः प्रतीयते ।  
स च यजमानस्य युक्तः, नाध्वर्योः ।  
तस्मात्- कामवन्मन्त्रो ऽपि याजमानः ॥ MJAINYC_३,८.११ ॥  
  
  
(अष्टमे द्व्याम्नातस्योभयप्रयोज्यताधिकरणे सूत्रम्-)  
  
**द्व्याम्नातेषूभौ द्व्याम्नानस्यार्थवत्त्वात् । JAIM_३,८.१७ ।**  
  
____________________________________________________  
  
##  ३,८.१२  
  
अष्ठमाधिकरणमारचयति-  
  
वाजस्य मेत्यमुं ब्रूयादेको द्वौ वा कृतार्थतः ।  
एकः काण्डद्वये पाठादध्वर्युस्वामिनावुभौ ॥ MJAINY_३,८.१२ ॥  
  
__________________  
  
दर्शपूर्णमासयोः- "वाजस्य मा प्रसवेन" इत्ययं मन्त्रो "ध्वर्युकाण्डे यजमानकाण्डे चा"म्नातः ।  
तत्रैकेन पठिते सति मन्त्रस्य चरितार्थत्वादितरस्तं न पठेत्- इति चेत् ।  
मैवम् ।  
काण्डान्तरपाठवैयर्य्थप्रसङ्गात् ।  
तस्मादुभाभ्यां पठनीयः ।  
तयोः पठतोराशयभेदो ऽस्ति ।  
"अनेन मन्त्रेण प्रकाशितमर्थमनुष्ठास्यामि" इत्यध्वर्युर्मनुते ।  
"अत्र न प्रमदिष्यामि" इति यजमानः ॥ MJAINYC_३,८.१२ ॥  
  
  
(नवमे- अभिज्ञस्यैव वाचयितव्यताधिकरणे सूत्रम्-)  
  
**ज्ञाते च वाचनं न ह्य् अविद्वान् विहितो ऽस्ति । JAIM_३,८.१८ ।**  
  
____________________________________________________  
  
##  ३,८.१३  
  
  
नवमाधिकरणमारचयति-  
  
वाचयेत्स्वामिनं ज्ञाज्ञौ वाचमीयौ ज्ञ एव वा ।  
अविशेषादुभौ ज्ञस्य स्वामित्वाद्वाचयेदमुम् ॥ MJAINY_३,८.१३ ॥  
  
__________________  
  
वाजपेये श्रूयते-ऽकॢप्तीर्यजमानं वाचयतिऽ इति ।  
"आर्युयज्ञेन कल्पताम्" इत्यादयो मन्त्राः कॢप्तयः ।  
तत्र- मन्त्रतदर्थाभिज्ञमनभिज्ञं चोभावपि वाचयेत् ।  
"विद्वासं वाचयेत्" इत्येवं विशेषस्याश्रवणात् ।  
अनभिज्ञं तदैव शिक्षयित्वापि वाचयितुं शक्यत्वात्- इति चेत् ।  
मैवम् ।  
अध्ययनविधिबलादधीतवेदस्य विदितवेदार्थस्यैव यजमानत्वात् ।  
तस्मात्- अभिज्ञमेव वाचयेतु ॥ MJAINYC_३,८.१३ ॥  
  
  
(दशमे द्वादशद्वंद्वानामाध्वर्यवत्वाधिकरणे सूत्रे १९-२०)  
  
**याजमाने समाख्यानात् कर्माणि याजमानं स्युः । JAIM_३,८.१९ ।**  
  
**अध्वर्युर् वा तदर्थो हि न्यायपूर्वे समाख्यानम् । JAIM_३,८.२० ।**  
  
____________________________________________________  
  
##  ३,८.१४-१५  
  
  
दशमाधिकरणमारचयति-  
  
वत्सं चोपसृजेत्तद्वदुखां चाधिश्रयोदिति ।  
द्वादशद्वंद्वकर्मैतत्स्वामिनो वेतरस्य वा ॥ MJAINY_३,८.१४ ॥  
आद्यः पाठात्स्वामिकाण्डे तादर्थ्येन परिक्रयात् ।  
महाकाण्डोक्तितो "न्त्यो"स्तु द्वंद्वतैवात्र कीर्त्यते ॥ MJAINY_३,८.१५ ॥  
  
__________________  
  
दर्शपूर्णमासयोर्याजमाने काण्डे श्रूयते- "द्वादश द्वंद्वानि दर्शपूर्णमासयोस्तानि संपाद्यानि- इत्याहुः- वत्सं चोपावसृजति, उखां चाधिश्रयति" अयं च हन्ति, दृषदौ च समाहन्तिऽ इत्यादि ।  
तत्र- पलाशशाखया वत्सापाकरणमेकं कर्म, दोहनेन संपादितं क्षीरं धारयितुं पिठरस्थापनमपरं कर्म, तदेतदुभवमेकं द्वंद्वम् ।  
तथा व्रीहीणामवघातः, दृषदुपलयोः पाषाणान्तरेण समाघातः, इत्येतदुभयं द्वितीयं द्वंद्वम् ।  
एवं द्वादश कर्मद्वंद्वान्यनुष्ठेयान्याम्नातानि ।  
तेषां याजमाने काण्डे पठितत्वात्समाख्यया यजमानेन तान्यनुष्ठेयानि- इति प्राप्ते-  
ब्रूमः- यजमानस्य यानि कार्याणि, तान्यनुष्ठातुमेव परिक्रीता ऋत्विजः ।  
किंच- यजुर्वेदे याजमानमिदमवान्तर काण्डम्, महाकाण्डं त्वाध्वर्यवमेव ।  
तत्रैवैते वत्सापाकरणादयो धर्मा आम्नाताः ।  
तस्मादर्ध्वयुरेव ताननुतिष्ठेत् ।  
याजमाने तु काण्डे न येवामनुष्ठानप्रकारश्चोदितः, किंतु परिगणनया द्वंद्वतासंपादनमात्रमाम्नातम् ।  
तेन यजमानस्तामानुपूर्वी मनसि निधायाध्वर्योरनुष्ठाने प्रमादराहित्यमनुसंधातुं प्रभवति ।  
तस्मादध्वर्योरेवानुष्ठानम् ॥ MJAINYC_३,८.१४-१५ ॥  
  
(एकादशे होतुराध्वर्यवकरणानुष्ठातृत्वाधिकरणे सूत्रम्- )  
  
**विप्रतिषेधे करणः समवायविशेषाद् इतरम् अन्यस् तेषां यतो विशेषः स्यात् । JAIM_३,८.२१ ।**  
  
____________________________________________________  
  
##  ३,८.१६-१७  
  
  
एकादशाधिकरणमारचयति-  
  
यो होताध्वर्युरेव स्यादित्याध्वर्यवमाचरन् ।  
हौत्रं कुर्यान्न वा त्यागहेत्वमावात्करोति तत् ॥ MJAINY_३,८.१६ ॥  
होतैको युगपत्कर्मद्वयं कर्तु नहि प्रभुः ।  
त्यजोच्चोदकतः प्राप्तं हौत्रं वाचनिकार्यकृत् ॥ MJAINY_३,८.१७ ॥  
  
__________________  
  
अग्नीषोमीयवशौ "परिवीरसि" इत्यनेन करणमन्त्रेणाध्वर्युर्यूपस्य रशनया परिष्याणं करोति ।  
तदानीं क्रियमाणं तत्परिव्यणं होता "युवा सुवासाः"- इत्यनेन मन्त्रेणानुवदति ।  
तदेतदुभयं चोदकपरम्परया कुण्डपायिनामयने प्राप्तम् ।  
तत्राध्वर्योर्होतुश्च समास आम्नातः- "यो होता सो"ध्वर्युःऽ इति ।  
होतारमनूष्ठा ध्वर्युत्वविधानादध्वर्युकार्ये होत्रानुष्ठेयम् ।  
ततः "परिवीरसि" इत्यनेन करणमन्त्रेण होता यूपपरिव्याणं कुर्वीत ।  
तदानीं स्वस्य चोदकतः प्राप्तं हौत्रमपि होता न त्यजेत् ।  
नहि त्यागहेतुं कंचिन्निषेधं पश्यामः ।  
तस्मात्क्रियमाणं तत्परिव्याणं "युवा स्त्रुषासाः" इत्यनेन मन्त्रेण होतानुवदेत्- इति प्राप्ते-  
ब्रूमः- द्वयोरध्वर्युहोत्रोरुचितं कर्मद्वयमेको होता युगपत्कर्तु न शक्नोति ।  
ततो ऽन्यतरस्यावश्यंभाविनि त्यागे चोदकतः प्राप्तं हौत्रमेव त्यजेत् ।  
आद्वयव तु "यो होता सो"ध्वर्युःऽ इत्यनेन प्रापितत्वादनुष्ठेयम् ॥ MJAINYC_३,८.१६-१७ ॥  
  
  
(द्वादशे प्रोक्षण्यासादनादीनामनाध्वर्यवताधिकरणे सूत्रम्- )  
  
**प्रैषेषु च पराधिकारात् । JAIM_३,८.२२ ।**  
  
____________________________________________________  
  
##  ३,८.१८  
  
  
द्वादशाधिकरणमारचयति -  
  
प्रोक्षण्यासादनं कुर्यादध्वर्युरितरो ऽथवा ।  
आख्ययाऽद्यः सादयेति प्रेषितो "न्यो"स्तु लिङ्गतः ॥ MJAINY_३,८.१८ ॥  
  
__________________  
  
दर्शपूर्णमासयोः- प्रोक्षणीनां केनचित्पात्रेण वेद्यामातादनं श्रुतम् ।  
तदेतद्यजुर्वेदोक्तत्वादाध्वर्यम्- इति चेत् ।  
मैवम् ।  
प्रैषमन्त्रविरोधप्रसङ्गात् ।  
ऽप्रोक्षणीरासादय ।  
इद्मावर्हिरुपतादव ।  
अग्नीदग्नीन्विहर ।  
वर्हिः स्तृणीहिऽ इत्यादिष्वाध्वर्यवेषु प्रैषमन्त्रेषु श्रूयमाणमाग्नींप्रसंबोधनं मध्यमपुरुषश्चान्येन तदनुष्ठाने सत्युपपद्यते ।  
तस्मात्- नाऽध्वर्थवम् ॥ MJAINYC_३,८.१८ ॥  
  
  
(त्रयोदशे प्रैषमन्त्राणामाध्वर्यवत्वाधिकरणे सूत्रे २३-२४)  
  
**अध्वर्युस् तु दर्शनात् । JAIM_३,८.२३ ।**  
  
**गौणो वा कर्मसामान्यात् । JAIM_३,८.२४ ।**  
  
____________________________________________________  
  
##  ३,८.१९  
  
  
त्रयोदशाधिकरणमारचयति-  
  
अग्नीत्प्रेष्यदुताध्वर्युरग्नीदस्त्वविरोधतः ।  
आख्याविरोधादध्वर्युः प्रैषद्वारार्ऽथकृद्यतः ॥ MJAINY_३,८.१९ ॥  
  
__________________  
यथा प्रोक्षणीराग्नीध्र आसादयति, तथा प्रैषमन्त्रमप्याग्नीध्र एव पठतु ।  
विरोधाभावात् - इति चेत् ।  
मैवम् ।  
आध्वर्यवसमाख्यायाः पूर्वोदाहृतसंबोधनमध्यमपुरुषयोश्च विरोधात् ।  
न च - प्रोक्षण्यासादनादीनाम ध्वर्युकर्तृकत्वाभावे ऽपि समाख्याविरोधस्तदवस्थः- इति वाच्यम् ।  
प्रैषद्वारा प्रयोजककर्तृत्वे ऽपि तदविरोधात् ।  
तस्मात् - अध्वर्योरेव प्रैषमन्त्रः ॥ MJAINYC_३,८.१९ ॥  
  
  
(चतुर्दशे -द्गकरणमन्त्रेषु स्वामिफलस्याऽशासितव्यताधिकरणे (वर्चोन्याये)द्घसूत्राणि -- २५-२७)  
  
**ऋत्विक् फलं करणेष्व् अर्थत्वात् । JAIM_३,८.२५ ।**  
  
**स्वामिनो वा तदर्थत्वात् । JAIM_३,८.२६ ।**  
  
**लिङ्गदर्शनाच् च । JAIM_३,८.२७ ।**  
  
____________________________________________________  
  
##  ३,८.२०  
  
  
चतुर्दशाधिकरणमारचयति -  
  
ममाग्न इति कस्यात्र फलं लिङ्गेन वक्तृगम् ।  
श्रुत्या स्वामिनि न क्रीते लिङ्गं तत्रोपचर्यताम् ॥ MJAINY_३,८.२० ॥  
  
__________________  
  
"ममाग्ने वर्चो विहवेष्वस्तु" इत्ययमाहवनीयस्यान्वाधाने करणभूतो मन्त्रो ऽध्व- ।  
र्पुणा पठ्यते ।  
"विशिष्टं हवनं येषां यज्ञानां ते विहवास्तेषु वर्चस्तेजसोपलक्षितं यत्फलं तन्ममास्तु" इत्यनेन लिङ्गेन मन्त्रमुच्चारयितुरध्वर्योस्तत्फलम्- इति चेत् ।  
मैवम् ।  
"दर्शपूर्णमासाभ्यां स्वर्गकामो यजेत" इत्यात्मनेपदश्रुत्या साङ्गप्रधानफलस्य यजमानगामित्वं प्रतीयते ।  
न च परिक्रीतस्याध्वर्योर्दक्षिणातिक्तफलसंबन्धो न्याय्यः ।  
तस्मात्- श्रुतिन्यायाभ्यां विरुद्धं तल्लिङ्गं यजमानपरत्वेनोपचरणीयम् ।  
"मदीययजमानस्य तद्वर्चो"स्तुऽ इति ह्युपचारः ।  
तस्मात्- यजमानेन पाठ्येषु "आयुर्दा अग्ने"स्यायुर्मे देहिऽ इत्यादिषु क्रियमाणानुवादिषु प्रत्यगाशीर्मन्त्रेषु श्रुतं फलं यथा याजमानम्, तथैवाध्वर्युणा पाठ्येषु करणमन्त्रेषु श्रुतमपि फलं याजमानमेव ॥ MJAINYC_३,८.२० ॥  
  
(पञ्चदशे करणमन्त्रेषु कर्मार्थफलस्यर्त्विग्धर्मताधिकरणे सूत्रम् - )  
  
**कर्मार्थं तु फलं तेषां स्वामिनं प्रत्यर्थवत्त्वात् । JAIM_३,८.२८ ।**  
  
____________________________________________________  
  
##  ३,८.२१  
  
  
पञ्चदशाधिकरणमारचयति -  
  
मा मा संताप्तमित्येतत्कस्मिन्स्वामिनि पूर्ववत् ।  
अध्वर्यावस्तु तत्तेन स्वामिकर्मोपयोगतः ॥ MJAINY_३,८.२१ ॥  
  
__________________  
  
दर्शपूर्णमासयोराघारहोमार्थमाज्यपूर्णौ स्त्रुक्स्त्रुवौ गृहीत्वा नाभिसमीपे हस्तेन धारयते ।  
तत्रायं करणमन्त्रो "ध्वर्युणा पठ्यते -"अग्नाविष्णू मा वामवक्रमिवं विजिहाथां मा मा संताप्तं लोकं मे लोककृतौ कुणुतम्ऽ इति ।  
ऽभो स्त्रुक्स्त्रुवरूपावग्नाविष्णू युवां नाभिदेशे धारयन्नहमध्वर्युर्मा वामवक्रमिषं युवयोरतिक्रमं न कृतवानस्मि ।  
युवां च मत्तो वियुक्तौ मा भवतम् ।  
ततो मां देहधारिणं मा संताप्तं मम देहे संतापं ज्वरादिरूपं मा कुरुतम् ।  
स्थानकृतौ युवामाघारहोमाय स्थानं कुरुतम्ऽ इत्यर्थः ।  
तत्र पूर्वोक्तवर्चोन्यायेन संतापाभावो ऽपि यजमानस्यैव, न त्वध्वर्योः- इति चेत् ।  
मैवम् ।  
अध्वर्यावसंतप्ते सत्यविघ्नेन स्वामिनः कर्म समाप्यते ।  
तस्मात् - अध्वयुर्गतो ऽपि संतापाभावो यजमानस्यैव फलम् - इति नात्र मच्छब्दस्योपचारः ॥ MJAINYC_३,८.२१ ॥  
  
  
(षोडशे भद्रमित्यस्योभयगामिताधिकरणे सूत्रम्- )  
  
**व्यपदेशाच् च । JAIM_३,८.२९ ।**  
  
____________________________________________________  
  
##  ३,८.२२  
  
  
षोडशाधिकरणमारचयति-  
  
भद्रं तन्नौ सहेत्येतत्कस्मिन्स्वामिनि युज्यते ।  
द्वित्वश्रुत्या द्वयोरेतदध्वर्युयजमानयोः ॥ MJAINY_३,८.२२ ॥  
  
__________________  
  
ज्योतिष्टोमे हविर्धानमण्डपे सोमाभिषवाधारयोः फलकयोरधस्ताच्चतसृष्वाग्नेय्यादिविदिक्षु चत्वार उपरवनामका गर्ता अरत्निमात्रखाता अधोभागे परस्परं मिलिता ऊर्ध्वभागे परस्परं प्रादेशमात्रव्यवहिता वर्तन्ते ।  
तेष्वेकस्मिन्नुपरवे यजमानो दक्षिणहस्तं प्रसारयति, तथैवाध्वर्युरन्यस्मिन्स्वहस्तं प्रसार्याधस्ताद्यजमानहस्तं गृह्णाति ।  
तदा यजमानः "किमत्र" इत्यनेन मन्त्रेण फलं पृच्छति ।  
अध्वर्युश्च "भद्रम्-" इत्यनेन मन्त्रेणोत्तरं ब्रूते ।  
ततो यजमानः "तन्नौ सह -" इत्यनेन मन्त्रेण तत्फलं स्वकीयत्वेन स्वी करोति ।  
तस्मात्- यजमानस्यैव तत् -  
इति चेत् ।  
मैवम् ।  
"नौ" इत्यनेन द्विवचनेन, "सह" इत्यनेन चोभयगामितयैव स्वीकारात् ॥ MJAINYC_३,८.२२ ॥  
  
  
(सप्तदशे द्रव्यसंस्कारस्याङ्गप्रधानार्थताधिकरणे सूत्रे - ३०-३१)  
  
**द्रव्यसंस्कारः प्रकारणाविशेषात् सर्वकर्मणाम् । JAIM_३,८.३० ।**  
  
**निर्देशात् तु विकृताव् अपूर्वस्यानधिकारः । JAIM_३,८.३१ ।**  
  
____________________________________________________  
  
##  ३,८.२३-२४  
  
  
सप्तदशाधिकरणमारचयति-  
  
धर्माणां प्रकृतिस्थानां विकृतावतिदेशतः ।  
प्राप्तिर्विशेषतो वाऽद्यो विशेषस्यानिरूपणात् ॥ MJAINY_३,८.२३ ॥  
प्रकृतौ कार्यकृद्धर्मा विकृतौ स्युर्न चेतरे ।  
यूपावटास्तृतिः कार्य न हि प्राकृतबर्हिषः ॥ MJAINY_३,८.२४ ॥  
  
__________________  
  
दर्शपूर्णमासयोर्वेदिधर्मा बर्हिर्र्धमाश्च हविरासादनादयो ऽङ्गप्रधानार्था इति पूर्वत्र निर्णीतम् ।  
ते च धर्मा विकृतावतिद्दिश्यमाना नियामकाभावात्सर्वे ऽप्यतिदिश्यन्ताम्- इति प्राप्ते, -  
ब्रूमः- कार्यमत्र नियामकम् ।  
प्रकृतौ हि हविरासादनं वेदिकार्यम् ।  
तच्च विकृतावपि प्राप्यमाणं स्वसिद्धयेखननादीन्वेदिधर्मान्प्रापयति ।  
यूपावटास्तरणरूपं तु कार्य न प्रकृतावस्ति ।  
दर्शपूर्णमासयोर्यूपावटाभावात् ।  
तर्च्चऽऽस्तरणकार्ये विकृतौ विधीयमानमप्यप्राकृतकार्यतया प्राकृताल्लंवनादीन्वर्हिः संस्कारान्न प्रापयन्ति ।  
तस्मात्प्रकृतिगताः कार्यकृद्धर्मा एव विकृतौ प्राप्यन्ते ॥ MJAINYC_३,८.२३-२४ ॥  
  
  
(अष्टादशे पवित्रस्य परिभोजनीयबर्हिषा कर्तव्यताधिकरणे सूत्रम्)  
  
**विरोधे च श्रुतिविशेषाद् अव्यक्तः शेषे । JAIM_३,८.३२ ।**  
  
____________________________________________________  
  
##  ३,८.२५  
  
  
अष्टादशाधिकरणमारचयति -  
  
यद्वर्हिस्तत्पवित्रार्थ न वाऽद्यस्तस्य संभवात् ।  
संस्कृतं स्तरणे क्षीणं पवित्रं त्वन्यतो भवेत् ॥ MJAINY_३,८.२५ ॥  
  
__________________  
  
दर्शपूर्णमासयोरामनन्ति- "समावप्रच्छिन्नाग्नौ दर्मौ प्रादेशमात्रौ पवित्रे करोति" इति ।  
तत्र- यदेतद्वेदिस्तरणार्थ लवनसंस्कृतं बर्हिः, तेन पवित्रसंभवादास्तरणवत्पवित्रमपि बर्हिपः कार्यम् - इति चेत् ।  
मैवम् ।  
आस्तरण एव संस्कृतस्य सर्वस्य बर्हिष उपक्षीणत्वात् ।  
न हि "वेदिं स्तृणाति" इति विहितस्य स्तरणस्याकस्माद्बर्हिरेकदेशे संकोचो युक्तः ।  
तस्मात्- यथा यूपावटमसंस्कृतेन बर्हिषा स्तृणाति, तथा पवित्रनिष्पत्तिरपि शास्त्रीयलवनादिसंस्काररहितैः परिभोजनीयनामकैर्दर्भेः संपादनीया ॥ MJAINYC_३,८.२५ ॥  
  
  
(एकोनविंशे प्राकृतपुरोडाशादीनां निधानाधिकरणे सूत्रम्)  
  
**अपनयस् त्व् एकदेशस्य विद्यमानसंयोगात् । JAIM_३,८.३३ ।**  
____________________________________________________  
  
##  ३,८.२६-२७  
  
  
एकोनविंशाधिकरणमारचयति-  
  
पुरोडाशस्य शकलमैन्द्रवायवपात्रके ।  
अवदध्यात्पुरोडाशो नवो ऽथ सवनीयकः ॥ MJAINY_३,८.२६ ॥  
सिद्धस्य यजनार्तत्वान्नवं संपाद्य तत्क्रिया ।  
सवनीयेन तत्कार्ये संस्कार्यत्वाद्द्वितीयया ॥ MJAINY_३,८.२७ ॥  
  
__________________  
  
ज्योतिष्टोमे श्रूयते - "पुरोडाशशकलमैन्द्रवायवस्य पात्रे निदधाति" इति ।  
तत्र- स्त्रवनीयपुरोडाशस्य शकलं यद्यपि निष्पन्नम्, तथापि तस्य यजमार्थत्वेन संस्कृतबर्हिर्बदुपक्षयान्नूतनं कंचित्पुरोडाशं संपाद्य तदीयशफलस्यैन्द्रवायवपात्रप्रक्षेपक्रिया कर्तव्या - इति चेत् ।  
मैवम् ।  
सवनीयपुरोडाशशकलेनैतन्निधानं कर्तव्यम् ।  
कुतः ।  
संस्कार्यत्वात् ।  
"शकलं निदधाति" इति द्वितीयया संस्कार्यत्वं गम्यते ।  
इष्टशिष्टस्य हि प्रतिपत्तिरूपः संस्कारः ।  
न चात्र कृत्स्नं यजनार्थम् ।  
अवदानस्येयत्तपापुरोडाशभागस्यावशेषितत्वात् ।  
यथात्र पूर्वसिद्धपुरोडाशशकलम्, तथाऽधाना आश्चिनपात्रेऽ "पयस्यां मैत्रावरुणपात्रे" इत्यत्रापि पूर्वशेषस्यैव प्रक्षेपः ॥ MJAINYC_३,८.२६-२७ ॥  
  
  
(विंशे ताम्येष्टिपूपांशुत्वधर्मस्य प्रधानार्थताधिकरणे सूत्रे -३४-३५)  
  
**विकृतौ सर्वार्थः शेषः प्रकृतित्वात् । JAIM_३,८.३४ ।**  
  
**मुख्यार्थो वाङ्गस्याचोदितत्वात् । JAIM_३,८.३५ ।**  
  
____________________________________________________  
  
##  ३,८.२८-२९  
  
  
विंशाधिकरणमारचयति -  
  
काम्या उपांशु यष्ठव्याः किं तदङ्गप्रधानयोः ।  
प्रधान एव वा नात्र विशेषोक्तिरतो द्वयोः ॥ MJAINY_३,८.२८ ॥  
मुख्यानामेव काम्यत्वात्तेष्वेव परिचोदना ।  
अङ्गानामतथाभावादुपांशुत्वं प्रधानगम् ॥ MJAINY_३,८.२९ ॥  
  
__________________  
  
इदमाम्नायते - "यज्ञाथर्वणं वै काम्या इष्टयः, ता उपांशु षष्टव्याः" इति ।  
अथर्ववेदोक्तकर्मवद्यज्ञेषु काम्या इष्टयो गोम्याः ।  
तस्मात्तासामुपांशुत्वं युक्तमित्यर्थः ।  
यथा वेदिधर्माणां बर्हिर्र्धमाणां चाङ्गप्रधानयोः समानो विधिः, तथोपांशुत्वस्यापि ।  
नह्यत्र कश्चिद्विशेष आम्नातः- इति चेत् ।  
मैवम् ।  
काम्यत्वस्यैवात्र विशेषनियामेकत्वात् ।  
न त्वङ्गानां काम्यत्वमस्ति ।  
करणपौष्कल्यसंपादकानां तेषां फले साक्षात्संबन्धाभावात् ।  
ततः- साक्षात्फलसाधने प्रधान एवोपांशुत्वम् ।  
अङ्गेषु तु तत्तद्वेदानुसारेण ध्वनिविशेषः ॥ MJAINYC_३,८.२८-२९ ॥  
  
  
(एकविंशे श्येनाङ्गानां नवनीताज्यताधिकरणे सूत्राणि ३६-३८)  
  
**संनिधानाविशेषाद् असंभवे तदङ्गानाम् । JAIM_३,८.३६ ।**  
  
**आधाने ऽपि तथेति चेत् । JAIM_३,८.३७ ।**  
  
**नाप्रकरणत्वाद् अङ्गस्यातन्निमित्तत्वात् । JAIM_३,८.३८ ।**  
  
____________________________________________________  
  
##  ३,८.३०-३१  
  
  
एकविंशाधिकरणमारचयति -  
  
नवनीतं श्येन आज्यं मुख्ये ऽङ्गे वास्तु मुख्यगम् ।  
विधेयमाज्यमप्रप्तं दृतिस्थनवनीतकम् ॥ MJAINY_३,८.३० ॥  
मुख्यः सोमविकारो ऽङ्गे चोदकप्राप्तमाज्यकम् ।  
अनूद्य दृतिसंस्थानं नवनीतगुणो विधिः ॥ MJAINY_३,८.३१ ॥  
  
__________________  
  
श्येने श्रूयते - "दृतिनवनीतमाज्यं भवति" इति ।  
दृतौ चिरं संगृहीतं नवनीतं यस्याऽज्यस्य प्रकृतिद्रव्यं तदेतदीदृशमाज्यं मानान्तरेण पूर्वमप्राप्तत्वात्प्रधानकर्मणि विधेयम्- इति चेत् ।  
मैवम् ।  
प्रधानश्येनस्य सोमयागविकारत्वेनाऽज्यापेक्षाया अभावात् ।  
अङ्गेष्विष्टिविशेषेषु चोदकप्राप्तस्याऽज्यस्य प्रकृतिद्रव्यत्वेन यथोक्तनवनीतगुणो विधीयते ॥ MJAINYC_३,८.३०-३१ ॥  
  
  
(द्वाविंशे सर्वश्येनाङ्गानां नवनीताज्यताधिकरणे सूत्राणि ३९-४१)  
  
**तत्काले वा लिङ्गदर्शनात् । JAIM_३,८.३९ ।**  
  
**सर्वेषां वाविशेषात् । JAIM_३,८.४० ।**  
  
**न्यायोक्ते लिङ्गदर्शनम् । JAIM_३,८.४१ ।**  
  
____________________________________________________  
  
##  ३,८.३२  
  
  
द्वाविंशाधिकरणमारचयति-  
  
सुत्याकालगताङ्गेषु गुणः सर्वेषु वोदितः ।  
आद्यो वैशेषिकाङ्गत्वाद्वाक्यात्सर्वाङ्गसंगतिः ॥ MJAINY_३,८.३२ ॥  
  
__________________  
  
यो "यं श्येनस्याङ्गेषु दृतिनवनीतत्वगुणो विहितः सो"यं सुत्याकालीनेष्वेव सवनीयपशुतत्पुरोडाशरूपेष्वङ्गेषु, न तु कालान्तरवर्तिदीक्षणीयाद्यङ्गेषु ।  
विमतो गुणः सुत्याकालीनाङ्गमात्रगः, श्येनवैशेषिकत्वात्, पशुसाहित्यवत् ।  
यथा "सह पशूनालभते" इति विहितं पशुसाहित्यं श्येन एव विशेषत्वेनोच्यमानं सुत्याकालीनेष्वेव सवनीयपशुष्ववस्थितम्, तथा - नवनीतमपि- इति प्राप्ते -  
ब्रूमः- "यदाज्यं तद्दृतिनवनीतम्" इतिवाक्येन सर्वाङ्गताज्यविषयत्वप्रतीतावनुमानं कालात्ययापदिष्टम् ।  
तस्मात्- सर्वेष्वङ्गेषु तन्नवनीतम् ॥ MJAINYC_३,८.३२ ॥  
  
(त्रयोविंशे सवनीयानां मांसमयताधिकरणे सूत्राणि ४२-४४)  
  
  
**मांसं तु सवनीयानां चोदनाविशेषात् । JAIM_३,८.४२ ।**  
  
**भक्तिर् असंनिधावन्याय्येति चेत् । JAIM_३,८.४३ ।**  
  
**स्यात् प्रकृतिलिङ्गाद् वैराजवत् । JAIM_३,८.४४ ।**  
  
____________________________________________________  
  
##  ३,८.३३-३४  
  
  
त्रयोविंशाधिकरणमारचयति -  
  
शाक्यायने पुरोडाशास्तरसा इति मांसता ।  
सर्वत्र सवनीये वा सर्वत्र नवनीतवत् ॥ MJAINY_३,८.३३ ॥  
तरसाः सवनीयाः स्युरिति तत्संनिधिः श्रुतः ।  
पुरोडाशस्य मांसत्वं तेष्वेवातो नियम्यते ॥ MJAINY_३,८.३४ ॥  
  
__________________  
  
षट्त्रिंशत्सु संवत्सरेष्वनुष्ठेयं शाक्यायनम् ।  
तत्र श्रूयते - संस्थितो "हनि गृहपतिर्मृगयां याति, स यान्मृगान्हन्ति, तेषां तरसाः सवमीयाः पुरोडाशा भवन्ति" इति ।  
तत्र- यथा नवनीतं सर्वेष्वङ्गेषु निविष्टम्, तथा मांसत्वमपि सर्वेषु पुरोडाशेषु निविशते - इति चेत् ।  
मैवम् ।  
तदा हि "ये पुरोडाशास्ते तरसाः" इति वचनव्यक्तौ व्यवहितान्वयः स्यात् ।  
तरसशब्दपुरोडाशशब्दयोर्मध्ये सवनीयशब्देन व्यवधानात् ।  
इह तु "तरसाः सवनीयाः" इत्यनयोः संनिधिः श्रूयते ।  
तथा सति "ये सवनीयास्ते तरसाः" इत्यनेन संनिध्यनुगृहीतेन वाक्येन मांसत्वं सवनीयपुरोडाशेष्वेव नियम्यते ॥ MJAINYC_३,८.३३-३४ ॥  
  
  
इति श्रीमाधवीये जैमिनीयन्यायमालाविस्तरे तृतीयाध्यायस्याष्टमः पादः  
  
समाप्तश्चायं तृतीयो ऽध्यायः

  
  
  
  
अथ चतुर्थाध्यायस्य प्रथमः पादः ।  
  
____________________________________________________  