---
title: 03 हविष्कृन्मन्त्रविनियोगाधिकरणम्

---

एवं तावन्मुख्यं कार्यं मन्त्राणामिति सापवादमवस्थितम् । अतः परमेतद्विचार्यते क उत्सर्गस्य विषयः कोऽपवादस्येति । तत्र ‘हविष्कृदेहि’ इति या हविः करोति यजमानस्य पत्नी तदाह्वानप्रकाशनसमर्थो मन्त्रः, स किं तत्रैव विनियुज्येत, अवहन्तिसंयोगस्य कालार्थत्वेनाविरोधात् । अथवा वचनादयथार्थं पूर्वतरप्रतीतावघाताङ्गमेवेति । यदि हविष्कृदेहीत्यनेनावघ्नन्नाह्वयतीति विधीयते ततोऽवघाताङ्गत्वम् । अथावघ्नन्नेतेनाऽऽह्वयतीत्येवं संबन्ध्य रूपादेव प्राप्तमाह्वानकाले मन्त्रमनूद्य त्रिरिति विधीयते, ततोऽवघ्नन्नित्यस्य स्वकाललक्षणार्थत्वान्नायथार्थं वचनमिति यथार्थ एव मन्त्रः । किं प्राप्तम् । अवहन्तिश्रुत्यनुग्रहादाह्वयतेश्च मन्त्ररूपादेव प्राप्तत्वादवहन्तेरेव हविष्करणे कर्तृत्वं कथंचिदस्तीत्ययथार्थत्वम् । गुणयोगात्प्रत्यायनं च ॥ ५ ॥

त्रिरभ्यासपरत्वात्तु न मन्त्रोऽत्र विधीयते ।  
लक्षणे च शतुर्वृत्तिः प्राप्तं चान्यदनूद्यते ॥  


अवघ्नन्नित्यत्र हि धात्वर्थोपसर्जनः कर्ता लक्षणार्थयुक्तः प्रतीयते । ‘लक्ष+++(पा॰ सू॰ ( ३-२-१२६ ) ।)+++णहेत्वोः क्रियायाः’ इति शतृप्रत्ययात् । तेन न क्वचिच्छ्रुतिपीढा । तस्मात्सर्वमेतदनूद्य त्रिरिति विधीयते नान्यत् । वाक्यभेदप्रसङ्गात् ।

योग्यत्वेन च सिद्धत्वात्कालोऽपि न विधीयते ।  
अभिधामात्रमेवास्य विधिरित्यभिधीयते ॥  


स+++(सकृदुच्चारणादिति कारिकाया अयमर्थः—त्रिरभ्यासे विहिते यः सकृदुच्चारणकालादधिकः कालस्त्रिरभ्यासेन जायते सोऽस्मिन्वाक्येऽर्थापत्तिप्रमाणेन विधीयते । अन्यथा तत्रापि श्रौतव्यापारत्वे वाक्यभेदापत्तेरिति ।)+++कृदुच्चारणाद्यो वा त्रिरभ्यासेन जायते ।  
अभ्यासे विहितेऽर्थेन स कालोऽस्मिन्विधीयते ॥  


तथा च ‘यावज्जी \[( अ॰ २ पा॰ ४ अ॰ १ सू॰ १ )\] विकोऽभ्यासः’ इत्यत्र कालाभ्यासयोरन्योन्यविधिहेतुत्वं व्याख्यातम् ॥ ६ ॥

अथ यदुक्तं हन्तिरेव हविष्कृद्भविष्यतीति । तत्रोच्यते ।

गुणा+++(गुणाभावादिति—अचेतनेऽवघात आहवानादिविषयत्वलक्षणगुणाभावाद्धविष्कृत्प्रकाशकस्य मन्त्रस्य तत्र विनियोगाभावो यदोच्यते तदा ‘लिङ्गाच्च’ इति सूत्रे लिङ्गपदेनाऽऽमन्त्रणादियोग्यत्वरूपं पत्न्याः सामर्थ्यं मन्त्रस्य पत्न्याहवानाङ्गत्वेनाऽऽश्रीयते न तु स्त्रीलिङ्गत्वेन स्तुतिरित्यर्थः ।)+++भावाद्धविष्कृत्त्वमन्त्राभावो यदोच्यते ।  
आमन्त्रणादिसामर्थ्यं लिङ्गमाश्रीयते तदा ॥  


अथवा पदोत्तरमेतत्सूत्रम् ।

त्रिरभ्यासपरत्वात्तु न मन्त्रोऽत्र विधीयते ।  
रूपादेवावघाताङ्गं भवत्विति तदुच्यते ॥  


यद्यप्यस्य हविष्कृत्त्वं कथंचित्कल्प्यते त्वया ।  
तथाऽप्याह्वयतीत्येतद्व्यर्थं तस्मिन्नचेतने ॥  


आमन्त्रणविभक्तिश्च प्रैषश्चैहीति मध्यमः ।  
व्यर्थं मन्त्रे भवेत्सर्वमवघातपरे सति ॥  


चेतनवत्यां तु पत्न्यामर्थवत् । तस्मान्न रूपादेवावघाताङ्गत्वमिति ॥ ७ ॥

एवं च वागित्यर्थरूपेणैकान्तिकेनैव स्त्रीत्वेन संस्तवो भविष्यति । अन्यथाऽनुपात्तस्त्रीलिङ्गक्रियादिपदेनानेकान्ताव्यक्तलिङ्गेन शब्दधर्मतया कथंचित्कल्प्यः स्यात् । तस्मादाह्वनाङ्गत्वमिति ॥ ८ ॥

अवघातमन्त्रान्तरविरोधश्चान्याय्यः स्यात् । आह्वाने त्वयमेवेत्यविरोधः ॥ ९ ॥

इति हविष्कृन्मन्त्रविनियोगाधिकरणम् ॥ ३ ॥
