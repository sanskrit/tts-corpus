---
title: ०१-०४अ वृद्धवणिजस् तथा च तस्य व्यभिचारिस्त्रियाः कथा
unicode_script: devanagari

---
 वीणाकर्णः कथयति–
अस्ति गौडीये कौशाम्बी नाम नगरी । तस्यां चन्दनदासनामा वणिग्महाधनो निवसति । तेन पश्चिमे वयसि वर्तमानेन कामाधिष्ठितचेतसा धनदर्पाल्लीलावती नाम वणिक्पुत्री परिणीता । सा च मकरकेतोर्विजयवैजयन्तीव यौवनवती बभूव । स च वृद्धपतिस्तस्याः संतोषाय नाभवत् ।

यतः,-
शशिनीव हिमार्तानां घर्मान्तानां रवाविव ।  
मनो न रमते स्त्रीणां जराजीर्णेन्द्रिये पतौ ॥११०॥

अन्यच्च,
पतितेषु हि दृष्टेषु पुंसः का नाम कामिता ?।  
भैषज्यमिव मन्यन्ते यदन्यमनसः स्त्रियः ॥१११॥  

स च वृद्धपतिस्तस्यामतीवानुरागवान् ।
यतः,  
धनाशा जीविताशा च गुर्वी प्राणभृतां सदा ।  
वृद्धस्य तरुणी भार्या प्राणेभ्योऽगरीयसी ॥११२॥  

नोपभोक्तुं न च त्यक्तुं शक्नोति विषयाञ्जरी ।  
अस्थि निदर्शनं श्वेव जिह्वया लेढि केवलम् ॥११३॥  

अथ सा लीलावती यौवनदर्पादतिक्रान्तकुलमर्यादा केनापि वणिक्पुत्रेण सहानुरागवती बभूव ।

यतः,

स्वातन्त्र्यं पितृमन्दिरे निवसतिर्यात्रोत्सवे सङ्गतिर्-  
गोष्ठी पूरुषसन्निधावनियमो वासो विदेशे तथा ।  
संसर्गः सह पुंश्चलीभिरसकृद्वृत्तेर्निजायाः क्षतिः  
पत्युर्वार्धकमीर्षितं प्रवसनं नाशस्य हेतुः स्त्रियः ॥११४॥  

अपरं च,-

पानं दुर्जनसंसर्गः पत्या च विरहोऽटनम्।  
स्वप्नश्चान्यगृहे वासो नारीणां दूषणानि षट् ॥११५॥  

स्थानं नास्ति क्षणं नास्ति नास्ति प्रार्थयिता नरः ।  
तेन नारद! नारीणां सतीत्वमुपजायते ॥११६॥  

न स्त्रीणामप्रियः कश्चित्प्रियो वापि न विद्यते ।  
गावस्तृणमिवारण्ये प्रार्थयन्ति नवं नवम्  ॥११७॥

अपरं च,  

घृतकुम्भसमा नारी तप्ताङ्गारसमः पुमान् ।  
तस्माद्घृतं च वह्निं च नैकत्र स्थापयेद्बुधः ॥११८॥


मात्रा स्वस्रा दुहित्रा वा नो विविक्तासनो भवेत् ।  
बलवानिन्द्रियग्रामो विद्वांसमपि कर्षति ॥ ११९॥  

न लज्जा न विनीतत्वं न दाक्षिण्यं न भीरुता ।  
प्रार्थनाभाव एवैकं सतीत्वे कारणं स्त्रियाः ॥१२०॥


पिता रक्षति कौमारे भर्ता रक्षति यौवने ।
पुत्रश्च स्थाविरे भावे न स्त्री स्वातन्त्र्यमर्हति ॥१२१॥  

एकदा सा लीलावती रत्नावलीकिरणकर्बुरे पर्यङ्के तेन वणिक्पुत्रेण सह विश्रम्भालापैः सुखासीना तमलक्षितोपस्थितं पतिमवलोक्य सहसोत्थाय केशेष्वाकृष्य गाढमालिङ्ग्य चुम्बितवती । तेनावसरेण जारश्च पलायितः ।

उक्तं च,  
उशना वेद यच्छास्त्रं यच्च वेद बृहस्पतिः ।  
स्वभावेनैव तच्छास्त्रं स्त्रीबुद्धौ सुप्रतिष्ठितम् ॥१२२॥  

तदालिङ्गनमवलोक्य समीपवर्तिनी कुट्टन्यचिन्तयत्— "अकस्मादियमेनमुपगूढवती" इति ततस्तया कुटन्या तत्कारणं परिज्ञाय सा लीलावती गुप्तेन दण्डेन दण्डिता;