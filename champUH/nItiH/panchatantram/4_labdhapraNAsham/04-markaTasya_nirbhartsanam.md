---
title: ४-०५ मर्कटस्य निर्भर्त्सनम्

---
अथ विहस्य निर्भर्त्सयन् वानरस् तम् आह-धिग् धिङ् मूर्ख विश्वास-घातक ! किं कस्यचिद् धृदय-द्वयं भवति ? तद् आशु गम्यतां जम्बू-वृक्षस्याधस्तान् न भूयो ऽपि त्वयात्रागन्तव्यम् । उक्तं च यतः-  

सकृद् दुष्टं च यो मित्रं पुनः सन्धातुम् इच्छति ।  
स मृत्युम् उपगृह्णाति गर्भम् अश्वतरी यथा ॥पन्च्_४.१५॥  

तच् छ्रुत्वा मकरः संविलक्षं चिन्तितवान्-अहो ! मयातिमूढेन किम् अस्य स्व-चित्ताभिप्रायो निवेदितः । तद् यद्य् असौ पुनर् अपि कथञ्चिद् विश्वासं गच्छति, तद् भूयो ऽपि विश्वासयामि । आह च-मित्र ! हास्येन मया तेऽभिप्रायो लब्धः । तस्या न किञ्चित् तव हृदयेन प्रयोजनम् । तद् आगच्छ प्राघुणिक-न्यायेनास्मद्-गृहम् ।  

वानर आह-भो दुष्ट ! गम्यताम् । अधुना नाहम् आगमिष्यामि । उक्तं च-  

बुभुक्षितः किं न करोति पापं  
क्षीणा जना निष्करुणा भवन्ति ।  
आख्याहि भद्रे प्रिय-दर्शनस्य  
न गङ्गदत्तः पुनर् एति कूपम् ॥पन्च्_४.१६॥  

मकर आह-कथम् एतत् ?  

स आह-  

<div class="js_include" includetitle="true" newlevelforh1="3" unfilled url="../../upakathAH/04-01_gangadattapriyadarshanakathA/"></div>

तद् भो दुष्ट-जलचर ! अहम् अपि गङ्गदत्त इव त्वद्-गृहे न कथञ्चिद् अपि यास्यामि ।  

तच् छ्रुत्वा मकर आह-भो मित्र ! अथवात्राहम् अनशनात् प्राण-त्यागं तवोपरि करिष्यामि ।  

वानर आह-मूढ ! किम् अहं लम्बकर्णो मूर्खः ? दृष्ट्वापायो ऽपि स्वयम् एव तत्र गत्वात्मानं व्यापादयामि ।  

आगतश् च गतश् चैव गत्वा यः पुनर् आगतः ।  
अकर्ण-हृदयो मूर्खस् तत्रैव निधनं गतः ॥पन्च्_४.३३॥  

मकर आह-भद्र ! स को लम्भ-कर्णः । कथं दृष्टापायो ऽपि मृतः ? तन् मे निवेद्यताम् ।  
वानर आह-  
<div class="js_include" includetitle="true" newlevelforh1="3" unfilled url="../../upakathAH/04-02_karAlakEsarakathA/"></div>

अतो ऽहं ब्रवीमि-आगतश् च गतश् चैव इति । तन् मूर्ख ! कपटं कृतं त्वया । परं युधिष्ठिरेणेव सत्य-वचनेन विनाशितम् । अथवा साध्व् इदम् उच्यते-  

स्वार्थम् उत्सृज्य यो दम्भी सत्यं ब्रूते सुमन्द-धीः ।  
स स्वार्थाद् भ्रश्यते नूनं युधिष्ठिर इवापरः ॥पन्च्_४.३८॥  

मकर आह-कथम् एतत् ?  

स आह-  

<div class="js_include" includetitle="true" newlevelforh1="3" unfilled url="../../upakathAH/04-03_yudhiShThirAkhyakumbhakArakathA/"></div>

अतो ऽहं ब्रवीमि-स्वार्थम् उत्सृज्य यो दम्भी (३८) इति ।  

धिङ् मूर्ख ! यत् त्वया स्त्रियो ऽर्थ एतत्-कार्यम् अनुष्ठातुम् आरब्धम् । न हि स्त्रीणां कथञ्चिद् विश्वासम् उपगच्छेत् । उक्तं च-  

यद्-अर्थे स्व-कुलं त्यक्तं जीवितार्धं च हारितम् ।  
सा मां त्यजति निःस्नेहा कः स्त्रीणां विश्वसेन् नरः ॥पन्च्_४.४४॥  

मकर आह-कथम् एतत् ?  

वानर आह-  

<div class="js_include" includetitle="true" newlevelforh1="3" unfilled url="../../upakathAH/04-05_brAhmaNakathA/"></div>

अतो ऽहं ब्रवीमि-यद्-अर्थे स्व-कुलं त्यक्तम् (४४) इति ।  

वानरः पुनर् आह-साधु चेदम् उपाख्यानकं श्रूयते-  

न किं दद्यान् न किं कुर्यात् स्त्रीभिर् अभ्यर्थितो नरः ।  
अनश्वा यत्र ह्रेषन्ते शिरः पर्वणि मुण्डितम् ॥पन्च्_४.४५॥  

मकर आह-कथम् एतत् ?  

वानरः कथयति-  

<div class="js_include" includetitle="true" newlevelforh1="3" unfilled url="../../upakathAH/04-06_nandavararuchikathA/"></div>  

सो ऽब्रवीत्-न किं दद्यात् (४५) इत्य् आदि । तद् भो दुस्ट मकर ! त्वम् अपि नन्द-वररुचि-वत् स्त्री-वश्यः । ततो भद्र आगतेन त्वया मां प्रति वधोपाय-प्रयासः प्रारब्धः । परं स्व-वाग्-दोषेणैव प्रकटीभूतः । अथवा साध्व् इदम् उच्यते-  

आत्मनो मुख-दोषेण बध्यन्ते शुक-सारिकाः ।  
बकास् तत्र न बध्यन्ते मौनं सर्वार्थ-साधनम् ॥पन्च्_४.४६॥  

तथा च-  
सुगुप्तं रक्ष्यमाणो ऽपि दर्शयन् दारुणं वपुः ।  
व्याघ्र-चर्म-प्रतिच्छन्नो वाक्-कृते रासभो हतः ॥पन्च्_४.४७॥  

मकर आह-कथम् एतत् ?  

वानरः कथयति-  

<div class="js_include" includetitle="true" newlevelforh1="3" unfilled url="../../upakathAH/04-07_shuddhapaTanAmarajakakathA/"></div>

अतो ऽहं ब्रवीमि-सुगुप्तं रक्ष्यमाणो ऽपि (४७) इति ।    


तत्किं श्यामलकवदत्यपमानसहनादर्धचन्द्रदानेन यास्यसि ।  

गर्गो हि पाद-शौचाल् लघ्व्-आसन-दानतो गतः सोमः ।  
दत्तः कदशन-भोज्याच् छ्यामलकश् चार्ध-चन्द्रेण ॥पन्च्_४.४८॥  

मकर आह-कथम् एतत् ?  

वानर आह-  

<div class="js_include" includetitle="true" newlevelforh1="3" unfilled url="../../upakathAH/04-08_bhAnDapatikathA/"></div>

अतो ऽहं ब्रवीमि-  

गर्गो हि पाद-शौचाल् लघ्व्-आसन-दानतो गतः सोमः ।  
दत्तः कदशन-भोज्याच् छ्यामलकश् चार्ध-चन्द्रेण ॥पन्च्_४.४८॥  

तत् किम् अहं रथकारवन् मूर्खो यतः स्वयम् अपि दृष्ट्वा ते विकार-पश्चाद् विश्वसिमि । उक्तं च-  

प्रत्यक्षेऽपि कृते पापे मूर्खः साम्ना प्रशाम्यति ।  
रथकारः स्वकां भार्यां सजारां शिरसावहत् ॥पन्च्_४.४९॥  

मकर आह-कथम् एतत् ?  

वानरः कथयति-  

<div class="js_include" includetitle="true" newlevelforh1="3" unfilled url="../../upakathAH/04-09_rathakArakathA/"></div>

अतो ऽहं ब्रवीमि-प्रत्यक्षेऽपि कृते पापे (४९) ।  

तन् मूढ ! दृष्ट-विकारस् त्वम्, तत् कथं तत्र गृहं गच्छामि । अथवा यन् मां त्वं विश्वासयसि तत् ते दोषो नास्ति, यत् ईदृशी स्वभाव-दुष्टा युष्मज्-जातिर् या शिष्ट-सङ्गाद् अपि सौम्यत्वं न याति । अथवा स्वभावो ऽयं दुष्टानाम् । उक्तं च-  

सद्भिः सम्बोध्यमानो ऽपि दुरात्मा पाप-पौरुषः ।  
घृष्यमाण इवाङ्गारो निर्मलत्वं न गच्छति ॥पन्च्_४.५४॥  

तन् मूर्ख ! स्त्री-लुब्ध ! स्त्री-जित ! अन्येऽपि ये त्वद्-विधा भवन्ति ते स्व-कार्यं विभवं मित्रं च परित्यजन्ति तत्-कृते । उक्तं च-  

या ममोद्विजते नित्यं साद्य माम् अवगूहते ।  
प्रिय-कारक भद्रं ते यन् ममास्ति हरस्व तत् ॥पन्च्_४.५५॥  

मकर आह-कथम् एतत् ?  

वानरो ऽब्रवीत्-  

<div class="js_include" includetitle="true" newlevelforh1="3" unfilled url="../../upakathAH/04-10_kAmAturakathA/"></div>

अतोऽहं ब्रवीमि या ममोद्विजते इत्यादि ।


अतो ऽहं ब्रवीमि-या ममोद्विजते इत्य् आदि । किं बहुना, तेन च स्त्री-लुब्धेन स्वं सर्वं चौरस्य समर्पितम् । त्वयापि तथानुष्ठितम् ।  



अथैव तेन सह वदतो मकरस्य जलचरेणैकेनागत्याभिहितम्-भो मकर ! त्वदीया भार्यानशनोपविष्टा त्वयि चिरयति प्रणयाभिभवाद् विपन्ना । एवं तद्-वज्र-पात-सदृश-वचनम् आकर्ण्यातीव्र-व्याकुलित-हृदयः प्रलपितम् एवं चकार-अहो किम् इदं सञ्जातं मे मन्द-भागस्य । उक्तं च-  

न गृहं गृहम् इत्य् आहुर् गृहिणी गृहम् उच्यते ।  
गृहं तु गृहिणी-हीनं कान्तारान् नातिरिच्यते ॥पन्च्_४.५८॥    

अन्यच् च-
वृक्ष-मूलेऽपि दयिता यत्र तिष्ठति तद् गृहम् ।
प्रासादो ऽपि तया हीनो ऽरण्य-सदृशः स्मृतः ॥पन्च्_४.५९॥  


माता यस्य गृहे नास्ति भार्या च प्रिय-वादिनी ।  
अरण्यं तेन गन्तव्यं यथारण्यं तथा गृहम् ॥पन्च्_४.६०॥  

तन् मित्र ! क्षम्यताम् । मया तेऽपराधः कृतः । सम्प्रत्य् अहं तु स्त्री-वियोगाद् वैश्वानर-प्रवेशं करिष्यामि ।  

  - तत् श्रुत्वा वानरः प्रहसन् प्रोवाच, -"भो ज्ञातः मया प्रथममेव यत् त्वं स्त्रीवश्यः स्त्रीजितश्च । साम्प्रतञ्च प्रत्ययः सञ्जातः ।   

  तन् मूढ ! आनन्देऽपि जाते त्वं विषादं गतः ।   तादृग्-भार्यायां मृतायाम् उत्सवः कर्तुं युज्यते । उक्तं च यतः-  

  या भार्या दुष्ट-चरित्रा सततं कलह-प्रिया ।  
  भार्या-रूपेण सा ज्ञेया विदग्धैर् दारुणा जरा ॥पन्च्_४.६१॥  
  तस्मात् सर्व-प्रयत्नेन नामापि परिवर्जयेत् ।  
  स्त्रीणाम् इह हि सर्वासां य इच्छेत् सुखम् आत्मनः ॥पन्च्_४.६२॥  
  यद्-अन्तस् तन् न जिह्वायां यज् जिह्वायां न तद्-बहिः ।  
  यद्-बहिस् तन् न कुर्वन्ति विचित्र-चरिताः स्त्रियः ॥पन्च्_४.६३॥  
  के नाम न विनश्यन्ति मिथ्या-ज्ञानान् नितम्बिनीम् ।  
  रम्यां ते उपसर्पन्ति दीपाभां शलभा यथा ॥पन्च्_४.६४॥  
  अन्तर्-विष-मया ह्य् एता बहिश् चैव मनोरमाः ।  
  गुञ्जा-फल-समाकारा योषितः केन निर्मिताः ॥पन्च्_४.६५॥  
  ताडिता अपि दण्डेन शस्त्रैर् अपि विखण्डिताः ।  
  न वशं योषितो यान्ति न दानैर् न च संस्तवैः ॥पन्च्_४.६६॥  
  आस्तां तावत् किम् अन्येन दौरात्म्येनेह योषिताम् ।  
  विधृतं स्वोदरेणापि घ्नन्ति पुत्रम् अपि स्वकम् ॥पन्च्_४.६७॥  
  रूक्षायां स्नेह-सद्-भावं कठोरायां सुमार्दवम् ।  
  नीरसायां रसं बालो बालिकायां विकल्पयेत् ॥पन्च्_४.६८॥   