---
title: ०० कथामुखम्
unicode_script: devanagari

---
## मङ्गलाशासनम्
ब्रह्मा रुद्रः कुमारो हरिवरुणयमा वह्निरिन्द्रः कुबेर-  
श्चन्द्रादित्यौ सरस्वत्युदधियुगनगा वायुरुर्वी भुजङ्गाः ।  
सिद्धा नद्योऽश्विनौ श्रीर्दितिरदितिसुता मातरश्चण्डिकाद्याः ।  
वेदास्तीर्थानि यक्षा गणवसुमुनयः पान्तु नित्यं ग्रहाश्च ॥

मनवे वाचस्पतये  
शुक्राय पराशराय ससुताय ।  
चाणक्याय च विदुषे  
नमोऽस्तु नयशास्त्रकर्तृभ्यः ॥ १॥

## सङ्कल्पः
सकलार्थशास्त्रसारं  
जगति समालोक्य विष्णुशर्मेदम् ।  
तन्त्रैः पञ्चभिरेतैश्  
चकार सुमनोहरं शास्त्रम् ॥ २॥

## राजसमस्या
तद्यथानुश्रूयते । अस्ति दाक्षिणात्ये जनपदे **महिलारोप्यं नाम नगरम्** ।  
तत्र सकलार्थिसार्थ-कल्पद्रुमः प्रवर-नृप-मुकुट-मणि-मरीचि-चय-चर्चित-चरण-युगलः सकलकलापारङ्गतो **ऽमरशक्तिर्नाम राजा बभूव** ।  
**तस्य त्रयः पुत्राः** परमदुर्मेधसो वसुशक्तिर् उग्रशक्तिर् अनेकशक्तिश् चेति नामानो बभूवुः ।  
अथ राजा तान् शास्त्र-विमुखानालोक्य **सचिवानाहूय प्रोवाच** -  

भोः, ज्ञातम् एतद्भवद्भिर् यन् ममैते त्रयोऽपि पुत्राः शास्त्रविमुखा विवेकहीनाश्च । तदेतान् पश्यतो मे महदपि राज्यं न सौख्यमावहति । अथवा साध्विदमुच्यते -

अजातमृतमूर्खेभ्यो मृताजातौ सुतौ वरम् ।  
यतस्तौ स्वल्पदुःखाय यावज्जीवं जडो दहेत् ॥ ३॥ 

वरं गर्भस्रावो वरमृतुषु नैवाभिगमनम् ।  
वरं जातः प्रेतो वरमपि च कन्यैव जनिता ।  
वरं वन्ध्या भार्या वरमपि च गर्भेषु वसति-  
र्न चाविदग्धान् रूपद्रविणगुणयुक्तोऽपि तनयः ॥ ४॥ 

किं तया क्रियते धेन्वा या न सूते न दुग्धदा ।
कोऽर्थः पुत्रेण जातेन यो न विद्वान्न भक्तिमान् ॥ ५॥ 

तदेतेषां यथा बुद्धिप्रबोधनं भवति, तथा कोऽप्युपायोऽनुष्ठीयताम् । अत्र च मद्दत्तां वृत्तिं भुञ्जानानां पण्डितानां पञ्चशती तिष्ठति । ततो यथा मम मनोरथाः सिद्धिं यान्ति तथानुष्ठीयतामिति । 

## मन्त्रिवचनम्
तत्रैकः प्रोवाच -  
देव द्वादशभिर् वर्षैर् व्याकरणं श्रूयते । ततो धर्मशास्त्राणि मन्वादीन्य् अर्थशास्त्राणि चाणक्यादीनि कामशास्त्राणि वात्स्यायनादीनि । एवं च ततो धर्मार्थकामशास्त्राणि ज्ञायन्ते । ततः प्रतिबोधनं भवति ।

अथ तन्मध्यतः सुमतिर् नाम सचिवः प्राह -  
अशाश्वतोऽयं जीवविषयः । प्रभूतकालज्ञेयानि शब्दशास्त्राणि । तत्सङ्क्षेपमात्रं शास्त्रं किञ्चिदेतेषां प्रबोधनार्थं चिन्त्यतामिति ।

उक्तञ्च यतः -

अनन्तपारं किल शब्द-शास्त्रं  
स्वल्पं तथायुर्बहवश्च विघ्नाः ।  
सारं ततो ग्राह्यमपास्य फल्गु  
हंसैर्यथा क्षीरमिवाम्बुमध्यात् ॥ ६॥  

तदत्रास्ति विष्णुशर्मा नाम ब्राह्मणः, सकलशास्त्रपारङ्गमश् चात्र संसदि लब्धकीर्तिः । तस्मै समर्पयत्वेतान् । स नूनं द्राक् प्रबुद्धान् करिष्यतीति ।

## विष्णुशर्मप्रतिज्ञा
स राजा तदाकर्ण्य विष्णुशर्माणमाहूय प्रोवाच- भो भगवन्, मदनुग्रहार्थम् एतानर्थशास्त्रं प्रति द्राग् यथा नन्यसदृशान् विदधासि तथा कुरु । तदहं त्वां शासनशतेन योजयिष्यामि ।

अथ विष्णुशर्मा तं राजानमाह - देव श्रूयतां मे तथ्यवचनम् । नाहं विद्याविक्रयं शासनशतेनापि करोमि ।  
पुनरेताꣳस् तव पुत्रान् मासषट्केन यदि नीतिशास्त्रज्ञान् न करोमि - ततः स्वनामत्यागं करोमि। 

## शिक्षाफलम्
अथासौ राजा तां ब्राह्मणस्यासंभाव्यां प्रतिज्ञां श्रुत्वा ससचिवः प्रहृष्टो विस्मयान्वितस्तस्मै सादरं तान् कुमारान् समर्प्य परां निर्वृतिमाजगाम । विष्णुशर्मणापि तानादाय तदर्थं मित्रभेद-मित्रप्राप्ति-काकोलूकीय-लब्धप्रणाशा-ऽपरीक्षितकारकाणि चेति पञ्च तन्त्राणि रचयित्वा पाठितास्ते राजपुत्राः । तेऽपि तान्यधीत्य मासषट्केन यथोक्ताः संवृत्ताः । ततः प्रभृत्येतत्
पञ्चतन्त्रकं नाम नीतिशास्त्रं बालावबोधनार्थं भूतले प्रवृत्तम् । किं बहुना -

अधीते य इदं नित्यं नीतिशास्त्रं शृणोति च ।  
न पराभवमाप्नोति शक्रादपि कदाचन ॥ ७॥

इति कथामुखम् ।