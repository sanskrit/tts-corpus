---
title: ०१-०२ शृगालदुन्दुभि-कथा
unicode_script: devanagari
---

पूर्वमेव मया ज्ञातं पूर्णम् एतद् धि मेदसा ।  
अनुप्रविश्य विज्ञातं यावच् चर्म च दारु च ॥१.११७॥  

कश्चिद् गोमायुर् नाम शृगालः क्षुत्क्षाम-कण्ठः इतस् ततः परिभ्रमन् वने सैन्य-द्वय-संग्राम-भूमिम् अपश्यत् । तस्यां च दुन्दुभेः पतितस्य वायु-वशाद् वल्ली-शाखाग्रैर् हन्यमानस्य शब्दम् अशृणोत् । अथ क्षुभित-हृदयश् चिन्तयामास "अहो ! विनष्टोऽस्मि । तद् यावन् नास्य प्रोच्चारित-शब्दस्य दृष्टि-गोचरे गच्छामि तावद् अन्यतो व्रजामि । अथवा नैतद् युज्यते सहसैव ।  
  - पितृपैतामहं वनं त्यक्तुम् । उक्तञ्च— +++(सम्पादकटिप्पनी - पुस्तके इयं अधिका पङ्क्तिः ।)+++


भये वा यदि वा हर्षे सम्प्राप्ते यो विमर्शयेत् ।  
कृत्यं न कुरुते वेगान् न स सन्तापम् आप्नुयात् ॥१.११८॥

तत् तावज् जानामि कस्यायं शब्दः । धैर्यम् आलम्ब्य विमर्शयन् यावन् मन्दं मन्दं गच्छति तावद् दुन्दुभिम् अपश्यत् । स च तं परिज्ञाय समीपं गत्वा स्वयमेव कौतुकाद् अताडयत् । भूयश् च हर्षाद् अचिन्तयत् । "अहो ! चिराद् एतद् अस्माकं महोद्भोजनम् आपतितम् । तन् नूनं मांस-मेदोऽसृग्भिः परिपूरितं भविष्यति । ततः परुष-चर्मावगुण्ठितं तत् कथम् अपि विदार्यैकदेशे छिद्रं कृत्वा संहृष्ट-मना मध्ये प्रविष्टः । परं चर्म-विदारणतो दंष्ट्राभङ्गः समजनि ।  
