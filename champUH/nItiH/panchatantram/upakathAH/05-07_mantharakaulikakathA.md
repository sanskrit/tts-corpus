---
title: ०५-०७ मन्थरकौलिककथा
unicode_script: devanagari
---
यस्य नास्ति स्वयं प्रज्ञा मित्रोक्तं न करोति यः ।  
स एव निधनं याति यथा मन्थर-कोलिकः ॥पन्च्_५.५८॥  


कस्मिंश्चिद् अधिष्ठाने मन्थरको नाम कौलिकः प्रतिवसति स्म । तस्य कदाचित् पट-कर्माणि कुर्वतः सर्व-पट-कर्म-काष्ठानि भग्नानि । ततः स कुठारम् आदाय वने काष्ठार्थं गतः । स च समुद्र-तटे यावद् भ्रमन् प्रयातः तावत् तत्र शिंशपा-पादपस् तेन दृष्टः । ततश् चिन्तितवान्-महान् अयं वृक्षो दृश्यते । तद् अनेनैव कर्तितेन प्रभूतानि पट-कर्मोपकरणानि भविष्यन्ति । इत्य् अवधार्य तस्योपरि कुठारम् उत्क्षिप्तवान् ।  

अथ तत्र वृक्षे कश्चित् व्यन्तरः समाश्रित्य आसीत् । अथ तेनाभिहितम्-भोः ! मद्-आश्रयो ऽयं पादपः सर्वथा रक्षणीयः । यतो ऽहम् अत्र महा-सौख्येन तिष्ठामि । समुद्र-कल्लोल-स्पर्शनाच् छीत-वायुनाप्यायितः ।  

कौलिक आह-भोः ! किम् अहं करोमि ? दारु-सामग्रीं विना मे कुटुम्बं बुभुक्षया पीड्यते । तस्माद् अन्यत्र शीघ्रं गम्यताम् । अहम् एनं कर्तयिष्यामि ।  

व्यन्तर आह-भोः ! तुष्टस् तवाहम् । तत् प्रार्थ्यताम् अभीष्टं किञ्चित् । रक्षैमं पादपम् इति ।  

कौलिक आह-यद्य् एव तद् अहं स्व-गृहं गत्वा स्व-मित्रं स्व-भार्यां च पृष्ट्वा आगमिष्यामि । ततस् त्वया देयम् ।  

अथ तथेति व्यन्तरेण प्रतिज्ञाते स कौलिकः प्रहृष्टः स्व-गृहं प्रति निवृत्तो यावद् अग्रे गच्छति, तावद् ग्राम-प्रवेशे निज-सुहृदं नापितम् अपश्यत् । ततः तस्य व्यन्तर-वाक्यं निवेदयामास, यत्-अहो मित्र ! मम कश्चित् व्यन्तरः सिद्धः । तत् कथय, किं प्रार्थये ? अहं त्वां प्रष्टुम् आगतः ।  

नापित आह-भद्र ! यद्य् एवं तद् राज्यं प्रार्थयस्व, येन त्वं राजा भवसि अहं त्वन्-मन्त्री । द्वाव् अपीह सुखम् अनुभूय पर-लोक-सुखम् अनुभवावः । उक्तं च-  

राजा दान-परो नित्यम् इह कीर्तिम् अवाप्य च ।  
तत् प्रभावात् पुनः स्वर्गं स्पर्धते त्रिदशैः सह ॥पन्च्_५.५९॥  

कौलिक आह-अस्त्य् एतत् तथापि गृहिणीं पृच्छामि ।  

स आह-भद्र ! शास्त्र-विरुद्धम् एतत् यत् स्त्रिया सह मन्त्रः । यतस् ताः स्वल्प-मतयो भवन्ति । उक्तं च-  

भोजनाच्छादने दद्याद् ऋतु-काले च सङ्गमम् ।  
भूषणाद्यं च नारीणां न ताभिर् मन्त्रयेत् सुधीः ॥पन्च्_५.६०॥  
यत्र स्त्री यत्र कितवो बालो यत्र प्रशासिता ।  
तद् गृहं क्षयम् आयाति भार्गवो हीदम् अब्रवीत् ॥पन्च्_५.६१॥  
तावत् स्यात् सुप्रसन्नास्यस् तावद् गुरु-जने रतः ।  
पुरुषो योषितां यावन् न शृणोति वचो रहः ॥पन्च्_५.६२॥  
एताः स्वार्थ-परा नार्यः केवलं स्व-सुखे रताः ।  
न तासां वल्लभः को ऽपि सुतो ऽपि स्व-सुखं विना ॥पन्च्_५.६३॥  

कौलिक आह-तथापि प्रष्टव्या सा मया । यतः पतिव्रता सा । अपरं ताम् अपृष्ट्वाहं न किञ्चित् करोमि ।  

एवं तम् अभिधाय सत्वरं गत्वा ताम् उवाच-प्रिये ! अद्यास्माकं कश्चिद् व्यन्तरः सिद्धः । स वाञ्छितं प्रयच्छति । तद् अहं त्वां प्रष्टुम् आगतः । तत् कथय किं प्रार्थये ? एष तावन् मम मित्रं नापितो वतद्य् एवं यत्-राज्यं प्रार्थयस्व ।  

साह-आर्यपुत्र ! का मतिर् नापितानाम् ? तन् न कार्यं तद् वचः । उक्तं च-  

चारणैर् वन्दिभिर् नीचैर् नापितैर् बालकैर् अपि ।  
न मन्त्रं मैत्मान् कुर्यात् सार्धं भिक्षुभिर् एव च ॥पन्च्_५.६४॥  

अपरं महती क्लेश-परम्परैषा राज्य-स्थितिः सन्धि-विग्रह-यानासन-संश्रय-द्वैधीभावादिभिः कदाचित् पुरुषस्य सुखं न प्रयच्छतीति । यतः-  

यदैव राज्ये क्रियतेऽभिषेकस् तदैव याति व्यसनेषु बुद्धिः ।  
घटा नृपाणाम् अभिषेक-काले सहाम्भसैवापदम् उद्गिरन्ति ॥पन्च्_५.६५॥  

तथा च-  
रामस्य व्रजनं वने निवसनं पाण्डोः सुतानां वने  
वृष्णीनां निधनं नलस्य नृपते राज्यात् परिभ्रंशनम् ।  
सौदासं तद्-अवस्थम् अर्जुन-वधं सञ्चिन्त्य लङ्केश्वरं  
दृष्ट्वा राज्य-कृते विडम्बन-गतं तस्मान् न तद् वाञ्छयेत् ॥पन्च्_५.६६॥  

यद्-अर्थं भ्रातरः पुत्रा अपि वाञ्छन्ति ये निजाः ।  
वधः राज्य-कृतां राज्ञां तद् राज्यं दूरतस् त्यजेत् ॥पन्च्_५.६७॥  

कौलिक आह-सत्यम् उक्तं भवत्या । तत् कथय किं प्रार्थये ?  

साह-त्वं तावद् एकं पटं नित्यम् एव निष्पादयसि । तेन सर्वा व्यय-शुद्धिः सम्पद्यते । इदानीं त्वम् आत्मनो ऽन्यद् बाहु-युगलं द्वितीयं शिरश् च याचस्व, येन पट-द्वयं सम्पादयसि पुरतः पृष्ठतश् च । एकस्य मूल्येन गृःए यथा-पूर्वं व्ययं सम्पादयिष्यसि, द्वितीयस्य मूल्येन विशेष-कृत्यानि करिष्यसि । एवं सौख्येन स्वजाति-मध्ये श्लाघ्यमानस्य कालो यास्यति, लोक-द्वयस्योपार्जना च भविष्यति ।  

सो ऽपि तद् आकर्ण्य प्रहृष्टः प्राह-साधु पतिव्रते ! साधु ! युक्तम् उक्तं भवत्या । तद् एवं करिष्यामि । एष मे निश्चयः ।  

ततो ऽसौ गत्वा व्यन्तरं प्रार्थयांचक्रे-भो, यदि ममेप्सितं प्रयच्छसि तत् देहि मे द्वितीयं बाहु-युगलं शिरश् च ।  

एवम् अभिहिते तत्-क्षणाद् एव स द्विशिराश् चतुर्बाहुश् च सञ्जातः । ततो हृष्ट-मना यावद् गृहम् आगच्छति तावल्-लोकैः राक्षसो ऽयम् इति मान्यमानैर् लगुड-पाषाण-प्रहारैस् ताडितो मृतश् च ।   
