---
title: १-०४ दमनककरटकयोश्चिन्ता

---
ततः स्वामि-प्रसाद-रहितौ क्षुत्-क्षाम-कण्ठौ परस्परं करटक-दमनकौ मन्त्रयेते । तत्र दमनको ब्रूते– आर्य करटक ! आवां तावद् अप्रधानतां गतौ । एष पिङ्गलकः संजीवकानुरक्तः स्व-व्यापार-पराङ्मुखः संजातः । सर्वोऽपि परिजनो गतः । तत् किं क्रियते ।  

करटक आह– यद्यपि त्वदीय-वचनं न करोति तथापि स्वामी स्व-दोष-नाशाय वाच्यः । उक्तं च–  

अशृन्वन्न् अपि बोद्धव्यो मन्त्रिभिः पृथिवीपतिः ।  
यथा स्व-दोष-नाशाय विदुरेणाम्बिकासुतः ॥१.१७१॥  

तथा च–  

मदोन्मत्तस्य भूपस्य कुञ्जरस्य च गच्छतः ।  
उन्मार्गं वाच्यतां यान्ति महामात्राः समीपगाः ॥१.१७२॥  

तत् त्वयैष शष्प-भोजी स्वामिनः सकाशम् आनीतः । तत् स्वहस्तेनाङ्गाराः कर्षिताः ।  

दमनक आह– सत्यम् एतत् । ममायं दोषः । न स्वामिनः । उक्तं च–  

जम्बूको हुडु-युद्धेन वयं चाषाढ-भूतिना ।  
दूतिका पर-कार्येण त्रयो दोषाः स्वयं कृताः ॥१.१७३॥  

करटक आह– कथम् एतत्?

सो ऽब्रवीत्–

<div class="js_include" includetitle="true" newlevelforh1="3" unfilled url="../../upakathAH/01-04_devasharmaparivrAjakakathA/"></div>

अतोऽहं ब्रवीमि– "जम्बूको हुडु-युद्धेन" (१.१७३) इति ।

करटक आह– एवं-विधे व्यतिकरे किं कर्तव्यम् आवयोः ?

दमनको ऽब्रवीत्– एवं-विधेऽपि समये मम बुद्धि-स्फुरणं भविष्यति, येन सञ्जीवकं प्रभोर् विश्लेषयिष्यामि । उक्तं च, यतः–  

एकं हन्यान् न वा हन्याद् इषुः क्षिप्तो धनुष्मता ।  
प्राज्ञेन तु मतिः क्षिप्ता हन्याद् गर्भ-गतान् अपि ॥१.२१५॥  

तद् अहं माया-प्रपञ्चेन गुप्तम् आश्रित्य तं स्फोटयिष्यामि ।  

करटक आह– भद्र, यदि कथम् अपि तव माया-प्रवेशं पिङ्गलको ज्ञास्यति, सञ्जीवको वा तदा नूनं विघात एव ।  

सो ऽब्रवीत् तात, मैवं वद । गूढ-बुद्धिभिर् आपत्-काले विधुरेऽपि दैवे बुद्धिः प्रयोक्तव्या । नोद्यमस् त्याज्यः । कदाचिद् घुणाक्षर-न्यायेन बुद्धेः साम्राज्यं भवति । उक्तं च–  

त्याज्यं न धैर्यं विधुरेऽपि दैवे  
धैर्यात् कदाचित् स्थित्म् आप्नुयात् सः ।  
याते समुद्रेऽपि हि पोत-भङ्गे  
सांयात्रिको वाञ्छति कर्म एव ॥१.२१६॥  

तथा च–  

उद्योगिनं सततम् अत्र समेति लक्ष्मीर्  
दैवं हि दैवम् इति कापुरुषा वदन्ति ।  
दैवं निहत्य कुरु पौरुषम् आत्म-शक्त्या  
यत्ने कृते यदि न सिध्यति कोऽत्र दोषः ॥१.२१७॥  

तद् एवं ज्ञात्वा सुगूढ-बुद्धि-प्रभावेण यथा तौ द्वाव् अपि न ज्ञास्यतः, तथा मिथो वियोजयिष्यामि । उक्तं च–  

सुगुप्तस्यापि दम्भस्य ब्रह्माप्यन्तं न गच्छति ।  
कौलिको विष्णु-रूपेण राज-कन्यां निषेवते ॥१.२१८॥  

करटक आह– कथम् एतत्?  

सो ऽब्रवीत्–

<div class="js_include" includetitle="true" newlevelforh1="3" unfilled url="../../upakathAH/01-05_koulikarathakArakathA/"></div>
अतस् तूच्यते "सुगुप्तस्यापि दम्भस्य" (२१८) इति ।  

तच् छ्रुत्वा करटक आह– भद्र, अस्त्य् एवम् । परं तथापि महन् मे भयम् । यतो बुद्धिमान् सञ्जीवको रौद्रश् च सिंहः । यद्यपि ते बुद्धि-प्रागल्भ्यं तथापि त्वं पिङ्गलकात् तं वियोजयितुम् असमर्थ एव ।  

दमनक आह– भ्रातः ! असमर्थोऽपि समर्थ एव । उक्तं च–

उपायेन हि यच् छक्यं न तच् छक्यं पराक्रमैः ।  
काकी कनक-सूत्रेण कृष्ण-सर्पम् अघातयत् ॥१.२२८॥   

  - उपायेन हि यत् कुर्यात् तन् न शक्यं पराक्रमैः ।  
काक्या कनक-सूत्रेण कृष्ण-सर्पो निपातितः ॥

करटक आह कथम् एतत्?

सोऽब्रवीत्–

<div class="js_include" includetitle="true" newlevelforh1="3" unfilled url="../../upakathAH/01-06_vAyasadampatikathA/"></div>

अतोऽहं ब्रवीमि– "उपायेन हि यत् कुर्यात्" इति ।  

तन् न किंचिद् इह बुद्धिमताम् असाध्यम् अस्ति । उक्तं च–  

यस्य बुद्धिर् बलं तस्य निर्बुद्धेस् तु कुतो बलम् ।  
वने सिंहो मदोन्मत्तः शशकेन निपातितः ॥१.२३७॥  

करटक आह– कथम् एतत् ?  

स आह–  

<div class="js_include" includetitle="true" newlevelforh1="3" unfilled url="../../upakathAH/01-08_bhAsurakAkhyasimhakathA/"></div>

अतोऽहं ब्रवीमि– "यस्य बुद्धिर् बलं तस्य" इति ।  

तद् यदि भवान् कथयति तत् तत्रैव गत्वा तयोः स्व-बुद्धि-प्रभावेण मैत्री-भेदं करोमि ।  

करटक आह– भद्र ! यद्य् एवं तर्हि गच्छ । शिवास् ते पन्थानः सन्तु । यथाभिप्रेतम् अनुष्ठीयताम् ।  