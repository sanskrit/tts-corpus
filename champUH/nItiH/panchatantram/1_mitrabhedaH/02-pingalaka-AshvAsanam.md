---
title: १-०२ पिङ्गलकाश्वासनम्

---
## दमनकप्रस्तावः
अथागच्छन्तं दमनकम् आलोक्य पिङ्गलको द्वाःस्थम् अब्रवीत् -  
"अपसार्यतां वेत्र-लता । अयम् अस्माकं चिरन्तनो मन्त्रिपुत्रो दमनको ऽव्याहत-प्रवेशः । तत् प्रवेश्यतां द्वितीय-मण्डल-भागी ।" इति ।  

स आह- यथावादीद् भवानिति ।  

अथोपसृत्य दमनको निर्दिष्ट आसने पिङ्गलकं प्रणम्य प्राप्तानुज्ञ उपविष्टः ।  
स तु तस्य नख-कुलिशालङ्कृतं दक्षिण-पाणिम् उपरि दत्त्वा मान-पुरःसरम् उवाच-  
"अपि शिवं भवतः । कस्माच् चिराद् दृष्टोऽसि ।"

दमनक आह- "न किंचिद् देव-पादानाम् अस्माभिः प्रयोजनम् । परं भवतां प्राप्त-कालं वक्तव्यं यत उत्तम-मध्यमाधमैः सर्वैर् अपि राज्ञां प्रयोजनम् ।"  

उक्तं च -

दन्तस्य निष्कोषणकेन+++(निष्कर्तनकेन)+++ नित्यं  
कर्णस्य कण्डूयनकेन वापि ।  
तृणेन कार्यं भवतीश्वराणां  
किम् अङ्गवाग्घ-स्तवता नरेण ॥ ७७॥ +++(४)+++  

तथा वयं देव-पादानाम् अन्वयागता भृत्या आपत्स्व् अपि पृष्ठ-गामिनो, यद्यपि स्वम् अधिकारं न लभामहे। तथापि देव-पादानाम् एतद् युक्तं न भवति । उक्तं च—  

<div class="js_include" includetitle="true" newlevelforh1="3" unfilled url="../../upadeshAH/sevA/bhRtya-chyuti/"></div>
<div class="js_include" includetitle="true" newlevelforh1="3" unfilled url="../../upadeshAH/sevA/bhRtya-mahattva/"></div>
<div class="js_include" includetitle="true" newlevelforh1="3" unfilled url="../../upadeshAH/sevA/sat-bhRtya-laxaNa/"></div>  

तथा शृगालो ऽयमि इति मन्यमानेन ममोपरि स्वामिना यद्य् अवज्ञा क्रियते तद् अप्य् अयुक्तम् । उक्तं च यतः –  

कौशेयं कृमिजं सुवर्णम् उपलाद् दूर्वापि गोरोमतः  
पङ्कात् तामरसं शशाङ्क उदधेर् इन्दीवरं गोमयात् ।  
काष्ठाद् अग्निर् अहेः फणाद् अपि मणिर् गो-पित्ततो रोचना  
प्राकाश्यं स्व-गुणोदयेन गुणिनो गच्छन्ति किं जन्मनः ॥१०३॥  

मूषिका गृह-जातापि हन्तव्या स्वाप-कारिणी ।  
भक्ष्य-प्रदानैर् जारो हितकृत् प्राप्यते जनैः ॥१०४॥  

एरण्ड-भिण्डार्क-नलैः प्रभूतैर् अपि सञ्चितैः ।
दारु-कृत्यं यथा नास्ति तथैवाज्ञैः प्रयोजनम् ॥१०५॥  

किं भक्तेनासमर्थेन किं शक्तेर्नापकारिणा ।
भक्तं शक्तं च मां राजन् नावज्ञातुं त्वम् अर्हसि ॥१०६॥

पिङ्गलक आह–  
भवत्व् एवं तावत् । असमर्थः समर्थो वा चिरन्तनस् त्वम् अस्माकं मन्त्रि-पुत्रः । तद् विश्रब्धं ब्रूहि यत् किञ्चिद् वक्तुकामः ।  

दमनक आह –  
"देव ! विज्ञाप्यं किञ्चिद् अस्ति" ।  

पिङ्गलक आह – "तन् निवेदयाभिप्रेतम्" ।  

सोऽब्रवीत् –  

अपि स्वल्पतरं कार्यं यद् भवेत् पृथिवी-पतेः ।  
तन् न वाच्यं सभा-मध्ये प्रोवाचेदं बृहस्पतिः ॥१.१०७॥  

तद् ऐकान्तिके मद्-विज्ञाप्यम् आकर्णयन्तु देव-पादाः । यतः –  

षट्-कर्णो भिद्यते मन्त्रश् चतुष्कर्णः स्थिरो भवेत् ।  
तस्मात् सर्व-प्रयत्नेन षट्कर्णं वर्जयेत् सुधीः ॥१.१०८॥  

अथ पिङ्गलकाभिप्रायज्ञा व्याघ्र-द्वीपि-वृक-पुरःसरा सर्वेऽपि तद्-वचः समाकर्ण्य संसदि तत्-क्षणादेव दूरीभूताः । ततश् च दमनक आह– उदक-ग्रहणार्थं प्रवृत्तस्य स्वामिनः किम् इह निवृत्त्यावस्थानम् ।  

पिङ्गलक आह – (सविलक्षस्मितं) "न किञ्चिदपि" ।  

सोऽब्रवीत् –  "देव! यद्यनाख्येयं तत् तिष्ठतु" । उक्तं च –  

दारेषु किञ्चित् स्वजनेषु किञ्चिद्  
गोप्यं वयस्येषु सुतेषु किञ्चित् ।  
युक्तं न वा युक्तम् इदं विचिन्त्य  
वदेद् विपश्चिन् महतोऽनुरोधात् ॥१.[*१००]  

तच् छ्रुत्वा पिङ्गलकश् चिन्तयामास- योग्योऽयं दृश्यते । तत् कथयाम्य् एतस्याग्रे आत्मनोऽभिप्रायम् । उक्तं च –  

स्वामिनि गुणान्तरज्ञे गुणवति भृत्येऽनुवर्तिनि कलये ।  
सुहृदि निरन्तर-चित्ते निवेद्य दुःखं सुखी भवति ॥१.[*१०१] +++(सम्पादकटिप्पनी - पुस्तके अयं श्लोकः अन्यथा वर्तते ।)+++

भो दमनक ! शृणोषि शब्दं दूरान् महान्तम् ।  

सोऽब्रवीत्– "स्वामिन् ! शृणोमि । ततः किम्" ?  

पिङ्गलक आह – "भद्र ! अहम् अस्माद् वनाद् गन्तुम् इच्छामि" ।  

दमनक आह – "कस्मात्" ?  

पिङ्गलक आह –  
"यतोऽद्य अस्मद्-वने किम् अप्य् अपूर्वं सत्त्वं प्रविष्टं यस्यायं महा-शब्दः श्रूयते । तस्य च शब्दानुरूपेण पराक्रमेण भवितव्यम् इति" ।  

दमनक आह –  
"यच् छब्द-मात्राद् अपि भयम् उपगतः स्वामी तद् अप्य् अयुक्तम् । उक्तं च –  

अम्भसा भिद्यते सेतुस् तथा मन्त्रोऽप्य् अरक्षितः ।  
पैशुन्याद् भिद्यते स्नेहो भिद्यते वाग्भिर् आतुरः ॥१.१११॥  

तन् न युक्तं स्वामिनः पूर्वोपार्जितं वनं त्यक्तुम् । यतो भेरी-वेणु-वीणा-मृदङ्ग-ताल-पटह-शङ्ख-काहलादि-भेदेन शब्दा अनेक-विधा भवन्ति । तन् न केवलाच् छब्द-मात्राद् अपि भेतव्यम् । उक्तं च –  

अत्युत्कटे च रौद्रे च शत्रौ प्राप्ते न हीयते ।  
धैर्यं यस्य महीनाथो न स याति पराभवम् ॥१.११२॥  

दर्शित-भयेऽपि धातरि धैर्य-ध्वंसो भवेन् न धीराणाम् ।  
शोषित-सरसि निदाघे नितराम् एवोद्धतः सिन्धुः ॥१.११३॥  

तथा च –  

यस्य न विपदि विषादः सम्पदि हर्षो रणे न भीरुत्वम् ।  
तं भुवन-त्रय-तिलकं जनयति जननी सुतं विरलम् ॥१.११४॥  

तथा च –  

शक्ति-वैकल्य-नम्रस्य निःसारत्वाल् लघीयसः ।  
जन्निमो मानहीनस्य तृणस्य च समा गतिः ॥१.११५॥  

अपि च –  

अन्य-प्रतापम् आसाद्य यो दृढत्वं न गच्छति ।  
जतुजाभरणस्येव रूपेणापि हि तस्य किम् ॥१.११६॥  

तद् एवं ज्ञात्वा स्वामिना धैर्यावष्टम्भः कार्यः । न शब्द-मात्राद् भेतव्यम् । अपि च –  

पूर्वमेव मया ज्ञातं पूर्णम् एतद् धि मेदसा ।  
अनुप्रविश्य विज्ञातं यावच् चर्म च दारु च ॥१.११७॥"  

पिङ्गलक आह – "कथम् एतत्" !  

सो ऽब्रवीत्–  

<div class="js_include" includetitle="true" newlevelforh1="3" unfilled url="../../upakathAH/01-02_shrugAladundibhikathA/"></div>

अथ निराशीभूतस् तद्-दारु-शेषम् अवलोक्य श्लोकम् एनम् अपठत् । "पूर्वम् एव मया ज्ञातम्" इति । अतो न शब्द-मात्राद् भेतव्यम् ।  


पिङ्गलक आह– "भोः ! पश्यायं मम सर्वोऽपि परिग्रहो भय-व्याकुलित-मनाः पलायितुम् इच्छति । तत् कथम् अहं धैर्याद् अवष्टम्भं करोमि ।  

सोऽब्रवीत् – स्वामिन् ! नैषाम् एष दोषः । यतः स्वामि-सदृशा एवं भवन्ति भृत्याः । उक्तं च –  

अश्वः शस्त्रं शास्त्रं वीणा वाणी नरश्च नारी च ।  
पुरुष-विशेषं प्राप्ता भवन्त्य् अयोग्याश्च योग्याश्च ॥१.११९॥  

तत्-पौरुषावष्टम्भं कृत्वा त्वं तावद् अत्रैव प्रतिपालय यावद् अहम् एतच् छब्द-स्वरूपं ज्ञात्वागच्छामि । ततः पश्चाद् यथोचितं कार्यम्" इति ।  

पिङ्गलक आह – "किं तत्र भवान् गन्तुम् उत्सहते ?"  

स आह – "किं स्वाम्य्-आदेशात् सद्-भृत्य कृत्याकृत्यमस्ति । उक्तं च –  

स्वाम्य् आदेशात् सुभृत्यस्य न भीः सञ्जायते क्वचित् ।  
प्रविशेन् मुखम् आहेयं दुस्तरं वा महार्णवम् ॥१.१२०॥  

तथा च–  

स्वाम्य् आदिष्टस् तु यो भृत्यः समं विषमम् एव च ।  
मन्यते न स सन्धार्यो भूभुजा भूतिम् इच्छता ॥१.१२१॥  

पिङ्गलक आह – "भद्र ! यद्य् एवं तद् गच्छ । शिवास् ते पन्थानः सन्तु" इति ।  

दमनकोऽपि तं प्रणम्य संजीवक-शब्दानुसारी प्रतस्थे ।  

अथ दमनके गते भय-व्याकुल-मनाः पिङ्गलकश् चिन्तयामास । "अहो ! न शोभनं कृतं मया । यत् तस्य विश्वासं गत्वात्माभिप्रायो निवेदितः । कदाचिद् दमनको ऽयम् उभय-वेतनो भूत्वा ममोपरि दुष्ट-बुद्धिः स्याद् भ्रष्टाधिकारत्वात् । उक्तं च –  

ये भवन्ति महीपस्य सम्मानित-विमानिताः ।  
यतन्ते तस्य नाशाय कुलीना अपि सर्वदा ॥१.१२२॥  

तत् तावद् अस्य चिकीर्षितं वेत्तुम् अन्यत् स्थानान्तरं गत्वा प्रतिपालयामि ।   कदाचिद् दमनकस् तम् आदाय मां व्यापादयितुम् इच्छति । उक्तं च –  

न बध्यन्ते ह्य् अविश्वस्ता बलिभिर् दुर्बला अपि ।  
विश्वस्तास् त्व् एव बध्यन्ते बलवन्तोऽपि दुर्बलैः ॥१.१२३॥  

बृहस्पतेर् अपि प्राज्ञो न विश्वासे व्रजेन् नरः ।  
य इच्छेद् आत्मनो वृद्धिम् आयुष्यं च सुखानि च ॥१.१२४॥  

शपथैः सन्धितस्यापि न विश्वासे व्रजेद् रिपोः ।  
राज्य-लाभोद्यतो वृत्रः शक्रेण शपथैर् हतः ॥१.१२५॥  

न विश्वासं विना शत्रुर् देवानाम् अपि सिद्ध्यति ।  
विश्वासात् त्रिदशेन्द्रेण दितेर् गर्भो विदारितः ॥१.१२६॥

एवं सम्प्रधार्य स्थानान्तरं गत्वा दमनक-मार्गम् अवलोकयन्न् एकाकी तस्थौ ।  