---
title: वाणिज्यविभागाः
unicode_script: devanagari

---
तच् च वाणिज्यं सप्त-विधम् अर्थागमाय स्यात् ।  
तद् यथा गान्धिक-व्यवहारः, निक्षेप-प्रवेशः, गोष्ठिक-कर्म, परिचित-ग्राहकागमः, मिथ्या-क्रय-कथनम् , कूट-तुला-मानम्, देशान्तराद् भाण्डानयनं चेति । उक्तं च -  

पण्यानां गान्धिकं पण्यं किम् अन्यैः काञ्चनादिभिः ।  
यत्रैकेन च यत् क्रीतं तच् छतेन प्रदीयते ॥ १३॥

निक्षेपे पतिते हर्म्ये श्रेष्ठी स्तौति स्व-देवताम् ।  
"निक्षेपी म्रियते तुभ्यं प्रदास्याम्य् उपयाचितम्" ॥ १४॥ 

गोष्ठिक-कर्म-नियुक्तः  
श्रेष्ठी चिन्तयति चेतसा हृष्टः ।  
वसुधा वसु-संपूर्णा  
मयाद्य लब्धा किम् अन्येन ॥ १५॥  

परिचितम् आगच्छन्तं  
ग्राहकम् उत्कण्ठया विलोक्यासौ ।  
हृष्यति तद्-धन-लब्धो  
यद्वत् पुत्रेण जातेन ॥ १६॥  

अन्यच् च -  

पूर्णापूर्णे माने  
परिचित-जन-वञ्चनं तथा नित्यम् ।  
मिथ्या-क्रयस्य कथनं  
प्रकृतिर् इयं स्यात् किरातानाम् ॥ १७॥  

द्विगुणं त्रिगुणं वित्तं भाण्ड-क्रय-विचक्षणाः ।  
प्राप्नुवन्त्य् उद्यमाल् लोका दूर-देशान्तरं गताः ॥ १८॥