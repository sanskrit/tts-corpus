---
title: भव्य-जीवनम्
unicode_script: devanagari

---
उक्तञ्च -

सुहृदाम् उपकार-कारणाद्  
द्विषताम् अप्य् अपकार-कारणात् ।  
नृप-संश्रय इष्यते बुधैर्  
जठरं को न बिभर्ति केवलम् ॥ २२॥    

किञ्च -  

यस्मिञ् जीवन्ति जीवन्ति  
बहवः सोऽत्र जीवतु ।  
वयांसि किं न कुर्वन्ति  
चञ्च्वा स्वोदर-पूरणम् ॥ २३॥  

तथा च -  

यज् जीव्यते क्षणम् अपि प्रथितं मनुष्यैर्  
विज्ञान-शौर्य-विभवार्य-गुणैः समेतम् ।  
तन् नाम जीवितम् इह प्रवदन्ति तज्-ज्ञाः  
काकोऽपि जीवति चिराय बलिं च भुङ्क्ते ॥ २४॥    

यो नात्मना न च परेण च बन्धु-वर्गे   
दीने **दयां न कुरुते न** च मर्त्य-वर्गे ।  
किं तस्य जीवित-फलं हि मनुष्य-लोके  
काकोऽपि जीवति चिराय बलिं च भुङ्क्ते ॥ २५॥  

सुपूरा स्यात् कुनदिका  
सुपूरो मूषिकाञ्जलिः ।  
सुसंतुष्टः कापुरुषः  
स्वल्पकेनापि तुष्यति ॥ २६॥   

किं च -  

किं तेन जातु जातेन  
मातुर्-यौवन-हारिणा ।  
आरोहति न यः स्वस्य  
वंशस्याग्रे ध्वजो यथा ॥ २७॥   

परिवर्तिनि संसारे  
मृतः को वा न जायते ।  
जातस्तु गण्यते सो ऽत्र  
यः स्फुरेच् च श्रियाधिकः ॥ २८॥   

किं च -  

जातस्य नदी-तीरे  
तस्यापि तृणस्य जन्म-साफल्यम् ।  
यत् सलिल-मज्जनाकुल-जन-हस्तालम्बनं भवति ॥ २९॥   

तथा च -  

स्तिमितोन्नत-सञ्चारा  
जन-सन्ताप-हारिणः ।  
जायन्ते विरला लोके  
जलदा इव सज्जनाः ॥ ३०॥   

निरतिशयं गरिमाणं तेन  
जनन्याः स्मरन्ति विद्वांसः ।  
यत् कम् अपि वहति गर्भं  
महताम् अपि यो गुरुर् भवति ॥ ३१॥   

अप्रकटीकृत-शक्तिः  
शक्तो ऽपि जनस् तिरस्क्रियां लभते ।  
निवसन्न् अन्तर्-दारुणि  
लङ्घ्यो वह्निर् न तु ज्वलितः ॥ ३२॥   