---
title: अर्थप्रशंसा
unicode_script: devanagari

---
न हि तद् विद्यते किंचिद् यदर्थेन न सिध्यति ।  
यत्नेन मतिमांस् तस्माद् अर्थम् एकं प्रसाधयेत् ॥ २॥  

यस्यार्थास् तस्य मित्राणि यस्यार्थास्तस्य बान्धवाः ।  
यस्यार्थाः स पुमाꣳल्लोके यस्यार्थाः स च पण्डितः ॥ ३॥   

न सा विद्या न तद् दानं न तच्छिल्पं न सा कला ।  
न तत् स्थैर्यं हि धनिनां याचकैर् यन् न गीयते ॥ ४॥   

इह लोके हि धनिनां परोऽपि स्वजनायते ।  
स्वजनोऽपि दरिद्राणां सर्वदा दुर्जनायते ॥ ५॥   

अर्थेभ्यो ऽपि हि वृद्धेभ्यः संवृत्तेभ्य इतस् ततः ।  
प्रवर्तन्ते क्रियाः सर्वाः पर्वतेभ्य इवापगाः ॥ ६॥   

पूज्यते यद् अपूज्यो ऽपि यदगम्योऽपि गम्यते ।  
वन्द्यते यद् अवन्द्यो ऽपि स प्रभावो धनस्य च ॥ ७॥   

अशनाद् इन्द्रियाणीव स्युः कार्याण्य् अखिलान्य् अपि ।  
एतस्मात् कारणाद् वित्तं सर्व-साधनम् उच्यते ॥ ८॥   

अर्थार्थी जीव-लोको ऽयं श्मशानम् अपि सेवते ।  
त्यक्त्वा जनयितारं स्वं निःस्वं गच्छति दूरतः ॥ ९॥   

गत-वयसाम् अपि पुंसां येषाम् अर्था भवन्ति ते तरुणाः ।  
अर्थेन तु ये विहीना वृद्धास् ते यौवनेऽपि स्युः ॥ १०॥   