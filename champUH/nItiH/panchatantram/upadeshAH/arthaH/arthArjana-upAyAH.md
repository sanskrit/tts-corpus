---
title: अर्थार्जनोपायाः
unicode_script: devanagari

---
स चार्थः पुरुषाणां षड्भिर् उपायैर् भवति - भिक्षया, नृप-सेवया, कृषि-कर्मणा, विद्योपार्जनेन, व्यवहारेण, वणिक्-कर्मणा वा । सर्वेषाम् अपि तेषां वाणिज्येनातिरस्कृतो ऽर्थ-लाभः स्यात् । उक्तं च यतः -  

कृता भिक्षानेकैर् वितरति नृपो नोचितम् अहो  
कृषिः क्लिष्टा विद्या गुरु-विनय-वृत्त्यातिविषमा ।  
कुसीदाद् दारिद्र्यं परकरगत-ग्रन्थि-शमनान्  
न मन्ये वाणिज्यात् किमपि परमं वर्तनम् इह ॥ ११॥   

उपायानां च सर्वेषाम् उपायः पण्य-संग्रहः ।  
धनार्थं शस्यते ह्य् एकस् तद्-अन्यः संशयात्मकः ॥ १२॥