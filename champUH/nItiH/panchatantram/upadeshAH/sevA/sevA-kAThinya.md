---
title: सेवाकाठिन्यम्
unicode_script: devanagari
---

दुराराध्या हि राजानः  
पर्वता इव सर्वदा ।  
व्यालाकीर्णाः सुविषमाः  
कठिना दुष्ट-सेविताः ॥ ६८॥ +++(४)+++  

तथा च -  

भोगिनः कञ्चुकाविष्टाः  
कुटिलाः क्रूर-चेष्टिताः ।  
सुदुष्टा मन्त्र-साध्याश् च  
राजानः पन्नगा इव ॥ ६९॥ +++(४)+++  

द्वि-जिह्वाः क्रूर-कर्माणो  
ऽनिष्टाश् छिद्रानुसारिणः ।  
दूरतोऽपि हि पश्यन्ति  
राजानो भुजगा इव ॥ ७०॥ +++(४)+++  

स्वल्पम् अप्य् अपकुर्वन्ति  
येऽभीष्टा हि महीपतेः ।  
ते वह्नाव् इव दह्यन्ते  
पतङ्गाः पाप-चेतसः ॥ ७१॥  

दुरारोहं पदं राज्ञां  
सर्व-लोक-नमस्कृतम् ।  
स्वल्पेनाप्य् अपकारेण  
ब्राह्मण्यम् इव दुष्यति ॥ ७२॥ +++(४)+++  

दुराराध्याः श्रियो राज्ञां  
दुरापा दुष्परिग्रहाः ।  
तिष्ठन्त्य् आप इवाधारे +++(पात्रे)+++  
चिरम् आत्मनि संस्थिताः ॥ ७३॥  
