---
title: सद्भृत्यलक्षणम्
unicode_script: devanagari

---
यः कृत्वा सुकृतं राज्ञो  
दुष्करं हितम् उत्तमम् ।  
लज्जया वक्ति नो किञ्चित्  
तेन राजा सहायवान् ॥ ९३॥  

यस्मिन् कृत्यं समावेश्य  
निर्विशङ्केन चेतसा ।  
आस्यते सेवकः स स्यात्  
कलत्रम् इव चापरम् ॥ ९४॥   

यो ऽनाहूतः समभ्येति  
द्वारि तिष्ठति सर्वदा ।  
पृष्टः सत्यं मितं ब्रूते  
स भृत्यो ऽर्हो महीभुजाम् ॥ ९५॥  

अनादिष्टोऽपि भूपस्य  
दृष्ट्वा हानिकरं च यः ।  
यतते तस्य नाशाय स  
भृत्योऽर्हो महीभुजाम् ॥ ९६॥  

ताडितो ऽपि दुरुक्तो ऽपि  
दण्डितो ऽपि महीभुजा ।  
यो न चिन्तयते पापं  
स भृत्यो ऽर्हो महीभुजाम् ॥ ९७॥  

न गर्वं कुरुते माने  
नापमाने च तप्यते ।  
स्वाकारं रक्षयेद् यस्तु  
स भृत्यो ऽर्हो महीभुजाम् ॥ ९८॥  

न क्षुधा पीड्यते यस्तु  
निद्रया न कदाचन ।  
न च शीतातपाद्यैश् च स  
भृत्यो ऽर्हो महीभुजाम् ॥ ९९॥  

श्रुत्वा सांग्रामिकीं वार्तां  
भविष्यां स्वामिनं प्रति ।  
प्रसन्नास्यो भवेद् यस् तु  
स भृत्यो ऽर्हो महीभुजाम् ॥ १००॥   

सीमा वृद्धिं समायाति  
शुक्ल-पक्ष इवोडुराट् ।  
नियोग-संस्थिते यस्मिन्  
स भृत्यो ऽर्हो महीभुजाम् ॥ १०१॥  

सीमा संकोचम् आयाति  
वह्नौ चर्म इवाहितम् ।
स्थिते यस्मिन् स तु त्याज्यो  
भृत्यो राज्यं समीहता ॥ १०२॥  