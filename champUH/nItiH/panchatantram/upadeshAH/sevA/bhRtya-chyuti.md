---
title: भृत्यच्युतिः
unicode_script: devanagari
---


स्थानेष्व् एव नियोक्तव्या  
भृत्या आभरणानि च ।  
न हि चूडामणिः पादे  
प्रभवामीति बध्यते ॥ ७८॥ +++(५)+++  

यतः-  

अनभिज्ञो गुणानां यो  
न भृत्यैर् अनुगम्यते ।  
धनाढ्यो ऽपि कुलीनो ऽपि  
क्रमायातो ऽपि भूपतिः ॥ ७९॥  

उक्तञ्च-  

असमैः समीयमानः समैश् च  
परिहीयमाण-सत्-कारः ।  
धुरि यो न युज्यमानस् त्रिभिर्  
अर्थ-पतिं त्यजति भृत्यः ॥ ८०॥ +++(र४)+++  

यच् चाविवेकितया राजा भृत्यानुत्तम-पद-योग्यान् हीनाधम-स्थाने नियोजयति, न ते तत्रैव तिष्ठन्ति। स भूपतेर् दोषो न तेषाम् । उक्तं च-  

कनक-भूषण-सङ्ग्रहणोचितो  
यदि मणिस् त्रपुणि प्रतिबध्यते ।  
न स विरौति न चापि स शोभते  
भवति योजयितुर् वचनीयता ॥ ८१॥ +++(५)+++  

यच् च स्वाम्य् एवं वदति चिराद् दृश्यते । तद् अपि श्रूयताम्-  

सव्य-दक्षिणयोर् यत्र  
विशेषो नास्ति हस्तयोः ।  
कस् तत्र क्षणम् अप्यार्यो  
विद्यमान-गतिर् भवेत् ॥ ८२॥  

काचे मणिर् मणौ काचो  
येषां बुद्धिर् विकल्पते ।  
न तेषां सन्निधौ भृत्यो  
नाम-मात्रो ऽपि तिष्ठति ॥ ८३॥ +++(४)+++  

परीक्षका यत्र न सन्ति देशे  
नार्घन्ति रत्नानि समुद्रजानि ।  
आभीर-देशे किल चन्द्रकान्तं  
त्रिभिर् वराटैर् विपणन्ति गोपाः ॥ ८४॥ +++(५)+++  

लोहिताख्यस्य च मणेः  
पद्मरागस्य चान्तरम् ।  
यत्र नास्ति कथं तत्र  
क्रियते रत्न-विक्रयः ॥ ८५॥  

निर्विशेषं यदा स्वामी  
समं भृत्येषु वर्तते ।  
तत्रोद्यम-समर्थानाम्  
उत्साहः परिहीयते ॥ ८६॥ +++(५)+++  
