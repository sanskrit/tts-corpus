---
title: सेवानीतिः
unicode_script: devanagari
---

## सेवामाहत्यम्
सुवर्ण-पुष्पितां पृथ्वीं  
विचिन्वन्ति नरास् त्रयः ।  
शूरश् च कृत-विद्यश् च  
यश् च जानाति सेवितुम् ॥ ४६॥ +++(४)+++  

## सेवारीतिः
सा सेवा या प्रभु-हिता  
ग्राह्या वाक्य-विशेषतः ।  
आश्रयेत् पार्थिवं विद्वांस्  
तद् द्वारेणैव नान्यथा ॥ ४७॥  

## कः सेव्यः?
यो न वेत्ति गुणान्य् अस्य  
न तं सेवेत पण्डितः ।  
न हि तस्मात् फलं किञ्चित्  
सुकृष्टाद् ऊषराद् इव ॥ ४८॥ +++(५)+++  

द्रव्य-प्रकृति-हीनोऽपि  
सेव्यः सेव्य-गुणान्वितः ।  
भवत्य् आजीवनं तस्मात्  
फलं कालान्तराद् अपि ॥ ४९॥ +++(५)+++  

अपि स्थाणुवद् आसीनः  
शुष्यन् परिगतः क्षुधा ।  
न त्वेवानात्म+++(त्व् अज्ञानात्म)+++ -सम्पन्नाद्  
वृत्तिम् ईहेत पण्डितः ॥ ५०॥ +++(५)+++

सेवकः स्वामिनं द्वेष्टि  
कृपणं परुषाक्षरम् ।  
आत्मानं किं स न द्वेष्टि  
सेव्यासेव्यं न वेत्ति यः ॥ ५१॥ +++(५)+++  

यमाश्रित्य न विश्रामं  
क्षुधार्ता यान्ति सेवकाः ।  
सो ऽर्कवन् नृपतिस् त्याज्यः  
सदा पुष्प-फलोऽपि सन् ॥ ५२॥ +++(५)+++  

## परिचारकेषु
राज-मातरि देव्यां च  
कुमारे मुख्य-मन्त्रिणि ।  
पुरोहिते प्रतीहारे  
सदा वर्तेत राजवत् ॥ ५३॥ +++(५)+++

## स्वामिप्रीतिप्राप्तिः
जीवेति प्रब्रुवन् प्रोक्तः  
कृत्याकृत्य-विचक्षणः ।  
करोति निर्विकल्पं यः  
स भवेद् राज-वल्लभः ॥ ५४॥  

प्रभु-प्रसादजं वित्तं  
सुप्राप्तं यो निवेदयेत् ।  
वस्त्राद्यं च दधात्य् अङ्गे  
स भवेद् राज-वल्लभः ॥ ५५॥

अन्तः-पुर-चरैः सार्धं  
यो न मन्त्रं समाचरेत् ।  
न कलत्रैर् नरेन्द्रस्य  
स भवेद् राज-वल्लभः ॥ ५६॥  

द्यूतं यो यम-दूताभं  
हालां हालाहलोपमाम् ।  
पश्येद् दारान् वृथाकारान्  
स भवेद् राज-वल्लभः ॥ ५७॥  

युद्ध-काले ऽग्रणीर् यः स्यात्  
सदा पृष्ठानुगः पुरे ।  
प्रभोर् द्वाराश्रितो हर्म्ये  
स भवेद् राज-वल्लभः ॥ ५८॥  

सम्मतोऽहं विभोर् नित्यम्  
इति मत्वा व्यतिक्रमेत् ।  
कृच्छ्रेष्व् अपि न मर्यादां  
स भवेद् राज-वल्लभः ॥ ५९॥  

द्वेषि-द्वेष-परो नित्यम्  
इष्टानाम् इष्ट-कर्म-कृत् ।  
यो नरो नर-नाथस्य  
स भवेद् राज-वल्लभः ॥ ६०॥  

प्रोक्तः प्रत्युत्तरं नाह  
विरुद्धं प्रभुणा च यः ।  
न समीपे हसत्य् उच्चैः  
स भवेद् राज-वल्लभः ॥ ६१॥  

यो रणं शरणं तद्वन्  
मन्यते भय-वर्जितः ।  
प्रवासं स्व-पुरावासं  
स भवेद् राज-वल्लभः ॥ ६२॥  

न कुर्यान् नर-नाथस्य  
योषिद्भिः सह संगतिम् ।  
न निन्दां न विवादं च  
स भवेद् राज-वल्लभः ॥ ६३॥  
