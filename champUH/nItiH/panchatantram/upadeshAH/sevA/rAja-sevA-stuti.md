---
title: राजसेवास्तुतिः
unicode_script: devanagari
---

अप्रधानः प्रधानः स्यात्  
सेवते यदि पार्थिवम् ।  
प्रधानो ऽप्य् अप्रधानः स्याद्  
यदि सेवा-विवर्जितः ॥ ३५॥ +++(५)+++  

यत उक्तं च -  

आसन्नम् एव नृपतिर् भजते मनुष्यं  
विद्या-विहीनम् अकुलीनम् असंस्कृतं वा ।  
प्रायेण भूमि-पतयः प्रमदा लताश् च  
यत् पार्श्वतो भवति तत् परिवेष्टयन्ति ॥ ३६॥ +++(५)+++  

तथा च -

कोप-प्रसाद-वस्तूनि  
ये विचिन्वन्ति सेवकाः ।  
आरोहन्ति शनैः पश्चाद्  
धुन्वन्तम्+++(=कम्पमानम्)+++ अपि पार्थिवम् ॥ ३७॥ +++(४)+++  

विद्यावतां महेच्छानां  
शिल्प-विक्रम-शालिनाम् ।  
सेवा-वृत्ति-विदां चैव  
नाश्रयः पार्थिवं विना ॥ ३८॥ +++(४)+++  

ये जात्य्-आदि-महोत्साहान्  
नरेन्द्रान् नोपयान्ति च ।  
तेषाम् आमरणं भिक्षा  
प्रायश्चित्तं विनिर्मितम् ॥ ३९॥ +++(५)+++  

ये च प्राहुर् दुरात्मानो  
दुराराध्या महीभुजः ।  
प्रमादालस्य-जाड्यानि  
ख्यापितानि निजानि तैः ॥ ४०॥ +++(४)+++  

सर्पान् व्याघ्रान् गजान् सिंहान्  
दृष्टोपायैर् वशीकृतान् ।  
राजेति कियती मात्रा  
धीमताम् अप्रमादिनाम् ॥ ४१॥ +++(५)+++  

राजानम् एव संश्रित्य  
विद्वान् याति परां गतिम् ।  
विना मलयम् अन्यत्र  
चन्दनं न प्ररोहति ॥ ४२॥ +++(५)+++  

धवलान्य् आतपत्राणि  
वाजिनश् च मनोरमाः ।  
सदा मत्ताश् च मातङ्गाः  
प्रसन्ने सति भूपतौ ॥ ४३॥ +++(४)+++  
