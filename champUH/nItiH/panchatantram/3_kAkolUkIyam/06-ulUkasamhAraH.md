---
title: ३-०७ उलूकसंहारः
unicode_script: devanagari

---
अथ कुलाय-व्याजेन दुर्ग-द्वारे कृते काष्ठ-निचये, सञ्जाते सूर्योदये, अन्धतां प्राप्तेषूलूकेषु सत्सु स्थिरजीवी शीघ्रम् ऋष्यमूकं गत्वा मेघवर्णम् आह-स्वामिन् ! दाह-साध्या कृता रिपु-गुहाः । तत् सपरिवारः समेत्यैकैका वन-काष्ठिकां ज्वलन्ती गृहीत्वा गुहा-द्वारेऽस्मत्-कुलाये प्रक्षिप येन सर्वे शत्रवः कुम्भीपाक-नरक-प्रायेण दुःखेन म्रियन्ते ।  

तच् छ्रुत्वा प्रहृष्टो मेघवर्ण आह-तात ! कथयात्म-वृत्तान्तम् । चिराद् अद्य दृष्टो ऽसि ।  

स आह-वत्स ! नायं कथनस्य कालः । यतः कदाचित् तस्य रिपो कश्चित् प्रणिधिर् ममेहागमनं निवेदयिष्यति । यज् ज्ञानाद् अन्धो ऽन्यत्रापसरणं करिष्यति । तत् त्वर्यताम् । उक्तं च-  

शीघ्र-कृत्येषु कार्येषु विलम्बयति यो नरः ।  
तत् कृत्यं देवतास् तस्य कोपाद् विघ्नन्त्य् असंशयम् ॥पन्च्_३.२२२॥  

तथा च-  

यस्य यस्य हि कार्यस्य फलितस्य विशेषतः ।  
क्षिप्रम् अक्रियमाणस्य कालः पिबति तत्-फलम् ॥पन्च्_३.२२३॥  

तद्-गुहायाम् आयातस्य ते हत-शत्रोः सर्वं सविस्तरं निर्व्याकुलतया कथयिष्यामि अथासौ तद्-वचनम् आकर्ण्य स-परिजन एकैकां ज्वलन्तीं वन-काष्ठिकां चञ्च्व्-अग्रेण गृहीत्वा तद्-गुहा-द्वारं प्राप्य स्थिरजीवि-कुलाये प्राक्षिपत् । ततः सर्वे ते दिवान्धा रक्ताक्ष-वाक्यानि स्मरन्तो द्वारस्यावृतत्वाद् अनिःसरन्तो गुहा-मध्ये कुम्भीपाक-न्यायम् आपन्ना मृताश् च । एवं शत्रून् निःशेषतां नीत्वा भूयो ऽपि मेघवर्णस् तद् एव न्यग्रोध-पादप-दुर्गं जगाम । ततः सिंहासन-स्थो भूत्वा सभा-मध्ये प्रमुदित-मनाः स्थिरजीविनम् अपृच्छत्-तात ! कथं त्वया शत्रु-मध्ये गतेन एतावत्-पर्यन्तं कालो नीतः ? तद् अत्र कौतुकम् अस्माकं वर्तते, तत् कथ्यताम् । यतः-  

वर-मग्नौ प्रदीप्ते तु प्रपातः पुण्य-कर्मणाम् ।  
न चारिजन-संसर्गो मुहूर्तम् अपि सेवितः ॥पन्च्_३.२२४॥  

तद् आकर्ण्य स्थिरजीव्य् आह-भद्र ! आगामि-फल-वाञ्छया कष्टम् अपि सेवको न जानाति । उक्तं च यतः-  

कार्यस्यापेक्षया भुक्तं विषम् अप्य् अमृतायते ।  
सर्वेषां प्राणिनां यत्र नात्र कार्या विचारणा ॥पन्च्_३.२२५॥  

उपनत-भये यो यो मार्गो हितार्थ-करो भवेत्- स स निपुणया बुद्ध्या सेव्यो महान् कृपणो ऽपि वा ।  
करिकर-निभौ ज्याघाता कौ महास्त्र-विशारदौ  
वलय-रचितौ स्त्रीवद् बाहू कृतौ न किरीटिना ॥पन्च्_३.२२६॥  

शक्तेनापि सता जनेन विदुषा कालान्तरापेक्षिणा  
वस्तव्यं खलु वाक्य-वज्र-विषमे क्षुद्रेऽपि पापे जने ।  
दर्वी-व्यग्र-करेण धूम-मलिनेनायास-युक्ते च  
भीमेनातिबलेन मत्स्य-भवने किं नोषितं सूदवत् ॥पन्च्_३.२२७॥  

यद् वा तद् वा विषम-पतितः साधु वा गर्हितं वा  
कालापेक्षी हृदय-निहितं बुद्धिमान् कर्म कुर्यात् ।  
किं गाण्डीव-स्फुरद्-उरु-गुणास्फालन-क्रूर-पाणिर्  
नासील् लीला-नटन-विलसन् मेखली सव्यसाची ॥पन्च्_३.२२८॥  

सिद्धिं प्रार्थयता जनेन विदुषा तेजो निगृह्य स्वकं  
सत्त्वोत्साहवतापि दैव-विधिषु स्थैर्यं प्रकार्य क्रमात् ।  
देवेन्द्र-द्रविणेश्वरान्तक-समैर् अप्य् अन्वितो भ्रातृभिः  
किं क्लिष्टः सुचिरं विराट-भवने श्रीमान् न धर्मात्मजः ॥पन्च्_३.२२९॥  

रूपाभिजन-सम्पन्नो माद्री-पुत्रौ बलान्वितौ ।  
गोकर्म-रक्षा-व्यापारे विराट-प्रेष्यतां गतौ ॥पन्च्_३.२३०॥  

रूपेणाप्रतिमेन यौवन-गुणैः श्रेष्ठे कुले जन्मना  
कान्त्या श्रीर् इव यात्र सापि विदशां काल-क्रमाद् आगता ।  
सैरन्ध्रीति स-गर्वितं युवतिभिः साक्षेपम् आख्यातया  
द्रौपद्या ननु मत्स्य-राज-भवने धृष्टं न किं चन्दनम् ॥पन्च्_३.२३१॥  

मेघवर्ण आह-तात ! असि-धारा-व्रतम् इदं मन्ये यद् अरिणा सह संवासः ।  

सो ऽब्रवीत्-देव ! एवम् एतत् । परं न तादृङ्-मूर्ख-समागमः क्वापि मया दृष्टः । न च महाप्रज्ञम् अनेक-शास्त्रेष्व् अप्रतिम-बुद्धिं रक्ताक्षं विना धीमान् । यत्-कारणं तेन मदीयं यथावस्थितं चित्तं ज्ञातम् । ये पुनर् अन्ये मन्त्रिणस् ते महा-मूर्खा मन्त्रि-मात्र-व्यपदेशोपजीविनो ऽतत्त्व-कुशला, यैर् इदम् अपि न ज्ञातम् । यतः-  

अरितो ऽभ्यागतो भृत्यो दुष्टस् तत्-सङ्ग-तत्-परः ।  
अपसर्प-सधर्मत्वान् नित्योद्वेगी च दूषितः ॥पन्च्_३.२३२॥  

आसने शयने याने पान-भोजन-वस्तुषु ।  
दृष्ट्वान्तरं प्रमत्तेषु प्रहरन्त्य् अरयो ऽरिषु ॥पन्च्_३.२३३॥  

तस्मात् सर्व-प्रयत्नेन त्रिवर्ग-निलयं बुधः ।  
आत्मानम् आदृतो रक्षेत् प्रमादाद् धि विनश्यति ॥पन्च्_३.२३४॥  

साधु चेदम् उच्यते-  

सन्तापयन्ति कम् अपथ्य-भुजं न रोगा  
दुर्मन्त्रिणं कम् उपयान्ति न नीति-दोषाः ।  
कं श्रीर् न दर्पयति कं न निहन्ति मृत्युः  
कं स्वीकृता न विषया परिपीडयन्ति ॥पन्च्_३.२३५॥  

लुब्धस्य नश्यति यशः पिशुनस्य मैत्री  
नष्ट-क्रियस्य कुल अर्थ-परस्य धर्मः ।  
विद्या-फलं व्यसनिनः कृपणस्य सौख्यं  
राज्यं प्रमत्त-सचिवस्य नराधिपस्य ॥पन्च्_३.२३६॥  

तद् राजन् ! असि-धारा-व्रतं मयाचरितम् अरितम् अरि-संसर्गाद् इति यद् भवतोक्तं, तन् मया साक्षाद् एवानुभूतम् । उक्तं च-  

अपमानं पुरस्कृत्य मानं कृत्वा तु पृष्ठतः ।  
स्वार्थम् अभ्युद्धरेत् प्राज्ञः कार्य-ध्वंसो हि मूर्खता ॥पन्च्_३.२३७॥  

स्कन्धेनापि वहेच् छत्रुं कालम् आसाद्य बुद्धिमान् ।  
महता कृष्ण-सर्पेण मण्डूका बहवो हताः ॥पन्च्_३.२३८॥  

मेघवर्ण आह-कथम् एतत् ?  

स्थिरजीवी कथयति-  

<div class="js_include" includetitle="true" newlevelforh1="3" unfilled url="../../upakathAH/03-15_mandaviShasarpakathA/"></div>

अतो ऽहं ब्रवीमि- स्कन्धेनापि वहेच् छत्रुम् (२३८) इत्य् आदि ।  

अथ राजन् ! यथा मन्दविषेण बुद्धि-बलेन मण्डूका निहतास् तथा मयापि सर्वे वैरिणः । साधु चेदम् उच्यते-  

वने प्रज्वलितो वह्निर् दहन् मूलानि रक्षति ।  
समूलोन्मूलनं कुर्याद् वायुर् यो मृदु-शीतलः ॥पन्च्_३.२४२॥  

मेघवर्ण आह-तात ! सत्यम् एवैतत् । ये महात्मानो भवन्ति ते महा-सत्त्वा आपद्-गता अपि प्रारब्धं न त्यजन्ति । उक्तं च यतः-  

महत्त्वम् एतन् महतां नयालङ्कार-धारिणाम् ।  
न मुञ्चन्ति यद् आरब्धं कृच्छ्रेऽपि व्यसनोदये ॥पन्च्_३.२४३॥  

तथा च-  

प्रारभ्यते न खलु विघ्न-भयेन नीचैः  
प्रारभ्य विघ्न-विहता विरमन्ति मध्याः ।  
विघ्नैः सहस्र-गुणितैर् अपि हन्यमानाः  
प्रारब्धम् उत्तम-गुणा न परित्यजन्ति ॥पन्च्_३.२४४॥  

तत् कृतं निष्कण्टकं मम राज्यं शत्रून् निःशेषतां नयता त्वया । अथवा युक्तम् एतन् नय-वेदिनाम् । उक्तं च यतः-  

ऋण-शेषं चाग्नि-शेषं च शत्रु-शेषं तथैव च ।  
व्याधि-शेषं च निःशेषं कृत्वा प्राज्ञो न सीदति ॥पन्च्_३.२४५॥  

सो ऽब्रवीत्-देव ! भाग्यवान् त्वम् एवासि, यस्यारब्धं सर्वम् एव संसिद्ध्यति । तन् न केवलं शौर्यं कृत्यं साधयति, किन्तु प्रज्ञया यत् क्रियते तद् एव विजयाय भवति । उक्तं च-  

शस्त्रैर् हता न हि हता रिपवो भवन्ति  
प्रज्ञा-हतास् तु रिपवः सुहता भवन्ति ।  
शस्तं निहन्ति पुरुषस्य शरीरम् एकं  
प्रज्ञा कुलं च विभवश् च यशश् च हन्ति ॥पन्च्_३.२४६॥  

तद् एवं प्रज्ञा-पुरुषकाराभ्यां युक्तस्यायत्नेन कार्य-सिद्धयः सम्भवन्ति । उक्तं च-  

प्रसरति मतिः कार्यारम्भे दृढीभवति स्मृतिः  
स्वयम् उपनयन्न् अर्थान् मन्त्रो न गच्छति विप्लवम् ।  
स्फुरति सफलस् तर्कश् चित्तं समुन्नतिम् अश्नुते  
भवति च रतिः श्लाघ्ये कृत्ये नरस्य भविष्यतः ॥पन्च्_३.२४७॥  

तथा च नय-त्याग-शौर्य-सम्पन्ने पुरुषे राज्यम् इति । उक्तं च-  

त्यागिनि शूरे विदुषि च संसर्ग-रुचिर् जनो गुणी भवति ।  
गुणवति धनं धनाच् छ्रीः श्रीमत्य् आज्ञा ततो राज्यम् ॥पन्च्_३.२४८॥  

मेघवर्ण आह-नूनं सद्यः-फलानि नीति-शास्त्राणि यत् त्वयानुकृत्येनानुप्रविश्यारि-मर्दनः सपरिजनो निःशेषितः ।  

स्थिरजीव्य् आह-  

तीक्ष्णोपाय-प्राप्ति-गम्यो ऽपि यो ऽर्थस्  
तस्याप्य् आदौ संश्रयः साधु युक्तः ।  
उत्तुङ्गाग्रः सार-भूतो वनानां  
मान्याभ्यर्च्य च्छिद्यते पादपेन्द्रः ॥पन्च्_३.२४९॥  

अथवा स्वामिन् ! किं तेनाभिहितेन ? यद् अनन्तर-जाले क्रिया-रहितम् असुख-साध्यं वा भवति । साधु चेदम् उच्यते-  

अनिश्चितैर् अध्यवसाय-भीरुभिर्  
यथेष्ट-संलाप-रति-प्रयोजनैः ।  
फले विसंवादम् उपागता गिरः  
प्रयान्ति लोके परिहास-वस्तुताम् ॥पन्च्_३.२५०॥  

न च लघुष्व् अपि कर्तव्येषु धीमद्भिर् अनादरः कर्तव्यः । यतः-  

शक्ष्यामि कर्तुम् इदम् अल्पम् अयत्न-साध्यम्  
अनादरः क इति कृत्यम् उपेक्षमाणाः ।  
केचित् प्रमत्त-मनसः परिताप-दुःखम्  
आपत्-प्रसङ्ग-सुलभं पुरुषा प्रयान्ति ॥पन्च्_३.२५१॥  

तद् अद्य जितारेर् मद्-विभोर् यथा-पूर्वं निद्रा-लाभो भविष्यति । उच्यते चैतत्-  

निःसर्पे बद्ध-सर्पे वा भवने सुष्यते सुखम् ।  
सदा दृष्ट-भुजङ्गे तु निद्रा दुःखेन लभ्यते ॥पन्च्_३.२५२॥  

तथा च-  

विस्तीर्ण-व्यवसाय-साध्य-महतां स्निघ्दोपयुक्ताशिषां  
कार्याणां नय-साहसोन्नति-मताम् इच्छापद्-आरोहिणाम् ।  
मानोत्सेक-पराक्रम-व्यसनिनः पारं न यावद्-गताः  
सामर्षे हृदयेऽवकाश-विषया तावत् कथं निर्वृतिः ॥पन्च्_३.२५३॥  

तद् अवसित-कार्यारम्भस्य विश्राम्यतीव मे हृदयम् । तद् इदम् अधुना निहत-कण्टकं राज्यं प्रजा-पालन-तत्परो भूत्वा पुत्र-पौत्रादि-क्रमेणाचल-च्छत्रासन-श्रीः चिरं भुङ्क्ष्व । अपि च-  

प्रजा न रञ्जयेद् यस् तु राजा रक्षादिभिर् गुणैः ।  
अजागल-स्तनस्येव तस्य राज्यं निरर्थकम् ॥पन्च्_३.२५४॥  

गुणेषु रागो व्यसनेष्व् अनादरो  
रतिः सुभृत्येषु च यस्य भूपतेः ।  
चिरं स भुङ्क्ते चल-चामरांशुकां  
सितातपत्राभरणां नृप-श्रियम् ॥पन्च्_३.२५५॥  

न च त्वया प्राप्त-राज्यो ऽहम् इति मत्वा श्री-मदेनात्मा व्यसयितव्यः । यत् कारणम्-चला हि राज्ञो विभूतयः वंशारोहणवद् राज्य-लक्ष्मी-दुरारोहा, क्षण-विनिपात-रता, प्रयत्न-शतैर् अपि धार्यमाणा दुर्धरा, प्रशस्ताराधिताप्य् अन्ते विप्रलम्भिनी, वानर-जातिर् इव विद्रुतानेक-चित्ता, पद्म-पत्रम् इवाघटित-संश्लेषा, पवन-गतिर् इवातिचपला, अनार्य-सङ्गतिर् इवास्थिरा, आशीविष इव दुरुपचारा, सन्ध्याभ्र-लेखेव मुहूर्त-रागा, जल-बुद्बुदावलीव स्वभाव-भङ्गुरा, शरीर-प्रकृतिर् इव कृतघ्ना, स्वप्न-लब्ध-द्रव्य-राशिर् इव क्षण-दृष्ट-नष्टा । अपि च-  

यदैव राज्ये क्रियतेऽभिषेकस्  
तदैव बुद्धिर् व्यसनेषु योज्या ।  
घटा हि राज्ञाम् अभिषेक-काले  
सहाम्भसैवापदम् उद्गिरन्ति ॥पन्च्_३.२५६॥  

न च कश्चिद् अनधिगमनीयो नामास्त्य् आपदाम् । उक्तं च-  

रामस्य व्रजनं वने निवसनं पाण्डोः सुतानां वने  
वृष्णीनां निधनं नलस्य नृपते राज्यात् परिभ्रंशनम् ।  
नाट्याचार्यकम् अर्जुनस्य पतनं सञ्चिन्त्य लङ्केश्वरे  
सर्वे काल-वशाज् जनो ऽत्र सहते कः कं परित्रायते ॥पन्च्_३.२५७॥  

क्व स दशरथः स्वर्गे भूत्वा महेन्द्र-सुहृद् गतः  
क्व स जलनिधेर् वेलां बद्ध्वा नृपः सगरस् तथा ।  
क्व स करतलाज् जातो वैन्यः क्व सूर्य-तनुर् मनुः  
ननु बलवता कालेनैते प्रबोध्य निमीलिताः ॥पन्च्_३.२५८॥  

मान्धाता क्व गतस् त्रिलोक-विजयी राजा क्व सत्यव्रतः  
देवानां नृपतिर् गतः क्व नहुषः सच्-छास्त्रवान् केशवः ।  
मन्यन्ते सरथाः स-कुञ्जर-वराः शक्रासनाध्यासिनः  
कालेनैव महात्मना त्व् अनुकृताः कालेन निर्वासिताः ॥पन्च्_३.२५९॥  

अपि च-  

स च नृपतिस् ते सचिवास् ताः प्रमदास् तानि कानन-वनानि ।  
स च ते च ताश् च तानि च कृतान्त-दृष्टानि नष्टानि ॥पन्च्_३.२६०॥  

एवं मत्त-करि-कर्ण-चञ्चलां राज्य-लक्ष्मीम् अवाप्य न्यायैक-निष्ठो भूत्वोपभुङ्क्ष्व ।  

इति श्री-विष्णु-शर्म-विरचिते पञ्चतन्त्रे काकोलूकीयं नाम  
तृतीयं तन्त्रं समाप्तम्
॥३॥