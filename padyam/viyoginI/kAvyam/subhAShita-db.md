+++
title = "m:वियोगिनी"

+++
ऋजुतां नयतः स्मरामि ते शरमुत्सङ्गनिषण्णधन्वनः।  
मधुना सह सस्मितां कथां नयनोपान्तविलोकितं च यत्॥

अबलस्वकुलाशिनो झषान् निजनीडद्रुमपीडिनः खगान्।  
अनवद्यतृणार्दिनो मृगान् मृगयाघाय न भूभुजां घ्नताम्॥

अभिभूय सतामवस्थितिं जडजेषु प्रतिपाद्य च श्रियम्।  
जगतीपरितापकृत् कथं जलधौ नावपतेदसौ रविः॥

अभिभूय विभूतिमार्तवीं मधुगन्धातिशयेन वीरुधाम्।  
नृपतेरमरस्रगाप सा दयितोरुस्तनकोटिसुस्थितम्॥

अभिधाय तदा तदप्रियं शिशुपालोऽनुशयं परं गतः।  
भवतोऽभिमनाः समीहते सरुषः कर्तुमुपेत्य माननाम्॥

अभिजातजनव्यथावहा बहलोष्मप्रसरा विदाहिनः।  
प्रखला इव दृष्टिमागता भुवि तापाय निदाघवासराः॥

अभिमानधनस्य गत्वरैर् असुभिः स्थास्नु यशश्चिचीषतः।  
अचिरांशुविलासचञ्चला ननु लक्ष्मीः फलमानुषङ्गिकम्॥

अभिमानवतो मनस्विनः प्रियमुच्चैः पदमारुरुक्षतः।  
विनिपातनिवर्तनक्षमं मतमालम्बनमात्मपौरुषम्॥

अभिवर्षति योऽनुपालयन् विधिबीजानि विवेकवारिणा।  
स सदा फलशालिनीं क्रियां शरदं लोक इवाधितिष्ठति॥

अबुधैः कृतमानसंविदस् तव पार्थैः कुत एव योग्यता।  
सहसि प्लवगैरुपासितं न हि गुञ्जाफलमेति सोष्मताम्॥

अचिरादुपकर्तुराचरेद् अथ वात्मौपयिकीमुपक्रियाम्।  
पृथुरित्थमथाणुरस्तु सा न विशेषे विदुषामिह ग्रहः॥

अचिरेण परस्य भूयस्ॐ विपरीतां विगणय्य चात्मनः।  
क्षययुक्तिमुपेक्षते कृती कुरुते तत्प्रतिकारमन्यथा॥

अधरद्युतिरस्तपल्लवा मुखशोभा शशिकान्तिलङ्घिनी।  
तनुरप्रतिमा च सुभ्रुवो न विधेरस्य कृतिं विवक्षति॥

अधरं किल बिम्बनामकं फलमस्मादिति भव्यमन्वयम्।  
लभतेऽधरबिम्बमित्यदः पदमस्या रदनच्छदं वदत्॥

अहमेत्य पतङ्गवर्त्मना पुनरङ्काश्रयणी भवामि ते।  
चतुरैः सुरकामिनीजनैः प्रिय यावन्न विलोभ्यसे दिवि॥

अहमेव बली न चापर इति बुद्धिः प्रलयंकरी नृणाम्।  
नहि सन्ति महीतले कति प्रबलैर्ये विजिता बलोद्धताः॥

अहमेव मतो महीपतेर् इति सर्वः प्रकृतिष्वचिन्तयत्।  
उदधेरिव निम्नगाशतेष्व् अभवन्नास्य विमानना क्वचित्॥

अहितादनपत्रपस्त्रसन्न् अतिमात्रोज्झितभीरनास्तिकः।  
विनयोपहितस्त्वया कुतः सदृशोऽन्यो गुणवानविस्मयः॥

अहिते हितबुद्धिरल्पधीर् अवमन्येत मतानि मन्त्रिणाम्।  
चपलः सहसैव संपतन्न् अरिखङ्गाभिहतः प्रबुध्यते॥

अकृतद्विषदुन्नतिच्छिदः श्रितसंरक्षणवन्ध्यकर्मणः।  
पुरुषस्य निरर्थकः करः किल कण्डूयनमात्रसार्थकः॥

अखिलं विदुषामनाविलं सुहृदा च स्वहृदा च पश्यताम्।  
सविधेऽपि नसूक्ष्मसाक्षिणी वदनालंकृतिमात्रमक्षिणी॥

अकुबेरपुरीविलोकनं न धरासूनुकरं कदाचन।  
अथ तत्प्रतिकारहेतवे- ऽदमयन्तीपतिलोचनं भज॥

अलघूपलपङ्क्तिशालिनीः परितो रुद्धनिरन्तराम्बराः।  
अधिरूढनितम्बभूमयो न विमुञ्चन्ति चिराय मेखलाः॥

अनया कृतमन्यभुक्तया वसुधागोचरया विरक्तया।  
अतिशायि महेन्द्रयोषितां वपुषा किं न तवावरोधनम्॥

अनया सुरकाम्यमानया सह योगः सुलभस्तु न त्वया।  
घनसंवृतयाम्बुदागमे कुमुदेनेव निशाकरत्विषा॥

अनया तव रूपसीमया कृतसंस्कारविबोधनस्य मे।  
चिरमप्यवलोकिताद्य सा स्मृतिमारूढवती शुचिस्मिता॥

अनिभालित एव केवलं खनिगर्भे निधिरेष जीर्यतु।  
न तु सीदतु मूल्यहानितो वणिजालोकनगोचरीकृतः॥

अनिराकृततापसंपदं फलहीनां सुमनोभिरुज्झिताम्।  
खलतां खलनामिवासतीं प्रतिपद्येत कथं बुधो जनः॥

अनिशं नयनाभिरामया रमया संमदिनो मुखस्य ते।  
निशि निःसरदिन्दिरं कथं तुलयामः कलयापि पङ्कजम्॥

अमितं मधु तत्कथा मम श्रवणप्राघुणकीकृता जनैः।  
मदनानलबोधने भवेत् खग धाय्या धिगधैर्यधारिणः॥

अनुकूलविधायिदैवतो विजयी स्यान् ननु कीदृशो नृपः।  
विरहिण्यपि जानकी वने निवसन्ती मुदमादधौ कुतः॥

अमुनैव कषायितस्तनी सुभगेन प्रियगात्रभस्मना।  
नवपल्लवसंस्तरे यथा रचयिष्यामि तनुं विभावसौ॥

अमुनैव पथागतागतं कृतवानद्य मनोहरो हरिः।  
सखि दुर्जनभीतया मया हतया हन्त चिरं न वीक्षितः॥

अनुपालयतामुदेष्यतीं प्रभुशक्तिं द्विषतामनीहया।  
अपयान्त्यचिरान्महीभुजां जननिर्वादभयादिव श्रियः॥

अणुरप्युपहन्ति विग्रहः प्रभुमन्तः प्रकृतिप्रकोपजः।  
अखिलं हि हिनस्ति भूधरं तरुशाखान्तनिघर्षजोऽनलः॥

अपहस्तितबान्धवे त्वया विहितं साहसमस्य तृष्णया।  
तदिहानपराधिनि प्रिये सखि कोऽयं करुणोज्झितक्रमः॥

अपनेयमुदेतुमिच्छता तिमिरं रोषमयं धिया पुरः।  
अविभिद्य निशाकृतं तमः प्रभया नांशुमताप्युदीयते॥

अपनिद्रमधूकपाण्डुरा सुदृशोऽदृश्यत गण्डमण्डली।  
गमिताश्रुजलप्लवैरिव क्रशिमाकीर्णतयापि निम्नताम्॥

अपराधसहस्रभाजनं पतितं भीमभवार्णवोदरे।  
अगतिं शरणागतं हरे कृपया केवलमात्मसात्कुरु॥

अपरागसमीरणेरितः क्रमशीर्णाकुलमूलसंततिः।  
सुकरस्तरुवत् सहिष्णुना रिपुरुन्मूलयितुं महानपि॥

अपशोकमनाः कुटुम्बिनीम् अनुगृह्णीष्व निवापदत्तिभिः।  
स्वजनाश्रु किलातिसंततं दहति प्रेतमिति प्रचक्षते॥

अपवर्जितविप्लवे शुचौ हृदयग्राहिणि मङ्गलास्पदे।  
विमला तव विस्तरे गिरां मतिरादर्श इवाभिदृश्यते॥

अपि सर्वविदो न राजते वचनं श्रोतरि बोधवर्जिते।  
अपि भर्तरि नष्टलोचने विफलः किं न कलत्रविभ्रमः॥

अपि तद्वपुषि प्रसर्पतोर् गमिते कान्तिझरैरगाधताम्।  
स्मरयौवनयोः खलु द्वयोः प्लवकुम्भौ भवतः कुचावुभौ॥

अपि वेत्ति षडक्षराणि चेद् उपदेष्टुं शितिकण्ठमिच्छति।  
वसनाशनमात्रमस्ति चेद् धनदादप्यतिरिच्यते खलः॥

असमापितकृत्यसंपदां हतवेगं विनयेन तावता।  
प्रभवन्त्यभिमानशालिनां मदमुत्तम्भयितुं विभूतयः॥

असिधेनुरियं विभाति ते जितसर्वक्षितिपालमण्डला।  
प्रलये जगतीमिवाशितुं स्फुरती कालकरालजिह्वका॥

अत एव निपीयतेऽधरो हृदयं मुष्टिभिरेव ताड्यते।  
पुरुषैः सुखलेशवञ्चितैर्मधुलुब्धैः कमलं यथालिभिः॥

अथवा भवतः प्रवर्तना न कथं पिष्टमियं पिनष्टि नः।  
स्वत एव सतां परार्थता ग्रहणानां हि यथा यथार्थता॥

अथवाभिनिविष्टबुद्धिषु व्रजति व्यर्थकतां सुभाषितम्।  
रविरागिषु शीतरोचिषः करजालं कमलाकरोष्विव॥

अथवा मम भाग्यविप्लवाद् अशनिः कल्पित एष वेधसा।  
यदनेन तरुर्न पातितः क्षिपता तद्विडपाश्रया लता॥

अतिपातितकालसाधना स्वशरीरेन्द्रियवर्गतापनी।  
जनवन्न भवन्तमक्षमा नयसिद्धेरपनेतुमर्हति॥

अवगच्छति मूढचेतनः प्रियनाशं हृदि शल्यमर्पितम्।  
स्थिरधीस्तु तदेव मन्यते कुशलद्वारतया समुद्धृतम्॥

अवगम्य कथीकृतं वपुः प्रियबन्धोस्तव निष्फलोदयः।  
बहुलेऽपि गते निशाकरस् तनुतां दुःखमनङ्ग मोक्ष्यति॥

अवितृप्ततया तथापि मे हृदयं निर्णयमेव धावति।  
अवसाययितुं क्षमाः सुखं न विधेयेषु विशेषसंपदः॥

अयि दीनदयार्द्रनाथ हे मथुरानाथ कदावलोक्यसे।  
हृदयं त्वदलोककातरं दयित भ्राम्यति किं करोम्यहम्॥

अयि दूति सखी त्वमेव मे मदनो हन्ति शितैः शिलीमुखैः।  
दयितं तमुपानयाशु तत् सुशको जीवितनिर्गमोऽन्यथा॥

अयि नन्दतनूज किंकरं पतितं मां विषमे भवाम्बुधौ।  
कृपया तव पादपङ्कज- स्थितधूलीसदृशं विभावय॥

अयि संप्रति देहि दर्शनं स्मर पर्युत्सुक एष माधवः।  
दयितास्वनवस्थितं नृणां न खलु प्रेम चलं सुहृज्जने॥

बलमार्तभयोपशान्तये विदुषां सम्मतये बहुश्रुतम्।  
वसु तस्य न केवलं विभोर्गुणवत्तापि परप्रयोजनम्॥

चिकुरप्रकरा जयन्ति ते विदुषी मूर्धनि यान्बिभर्ति सा।  
पशुनाप्यपुरस्कृतेन तत्तुलनामिच्छति चामरेण कः॥

द्रविणार्जनजः परिश्रमः फलितोऽप्यस्य जनस्य नीरसः।  
द्रविणार्जनमात्मतुष्टये परमावर्जयितुं गुणार्जनम्॥

द्विषतामुदयः सुमेधसा गुरुरस्वन्ततरः सुमर्षणः।  
न महानपि भूतिमिच्छता फलसम्पत्प्रवणः परिक्षयः॥

गृहिणीसचिवः सखी मिथः प्रियशिष्या ललिते कलाविधौ।  
करुणाविमुखेन मृत्युना हरता त्वां वद किं न मे हृतम्॥

गतदीप्तिगभस्तिमालिनो  
विलुठद्वीचिषु बिम्बमम्बुधेः ।  
शफराः पलखण्डशङ्कया   
रसनाभिर्लिलिहुर्मुहुर्मुहुः ॥

घटमानदलाररीपुटं कमलं मन्दिरमिन्दिरास्पदम् ।  
परिपालयति स्म निक्वणन्परितो यामिकवन्मधुव्रतः ॥

गुरुतामुपयाति यन्मृतः पुरुषस्तद्विदितं मयाधुना।  
ननु लाघवहेतुरर्थिता न मृते तिष्ठति सा मनागपि॥

हरिभामिनि सिन्धुसंभवे कमले किं कथयामि ते गुणान्।  
अनुरज्यसि हा जडे जने गुणगौरे पुरुषे विरज्यसि॥

इदमुच्छ्वसितालकं मुखं तव विश्रान्तकथं दुनोति माम्।  
निशि सुप्तमिवैकपङ्कजं विरताभ्यन्तरषट्पदस्वनम्॥

इह संतमसे घनागमे सुखितं भानवमैन्दवं वपुः।  
तडिदुज्ज्वलदीपलेखया हरितोऽमूः परितो विचिन्वति॥

इयमप्रतिबोधशायिनीं रशना त्वां प्रथमा रहःसखी।  
गतिविभ्रमसादनीरवा न शुचा नानुमृतेव लक्ष्यते॥

इयमिष्टगुणाय रोचतां रुचिरार्था भवतेऽपि भारती।  
ननु वक्तृविशेषनिःस्पृहा गुणगृह्या वचने विपश्चितः॥

इयमुन्नतसत्त्वशालिनां महतां कापि कठोरचित्तता।  
उपकृत्य भवन्ति दूरतः परतः प्रत्युपकारशङ्कया॥

जगदण्डकवाटभेदने    
त्वरितोदित्वरविक्रमक्रमः ।  
निहितो बलिमूर्ध्नि   
मन्थरं मुरजेतुश्चरणो मुदेऽस्तु वः ॥

जननीमुपलभ्य यामिनीमधिकस्नेहदशाभिवर्धिताः ।  
दिवसस्य लयं प्रपेदुषो गृहदीपा मुहुरर्भका इव ॥

जितरोषरया महाधियः सपदि क्रोधजितो लघुर्जनः।  
विजितेन जितस्य दुर्मतेर्मतिमद्भिः सह का विरोधिता॥

कटकानि भजन्ति चारुभिर् नवमुक्ताफलभूषणैर्भुजैः।  
नियतं दधते च चित्रकैर् अवियोगं पृथुगण्डशैलतः॥

कलशे निजहेतुदण्डजः किमु चक्रभ्रमकारितागुणः।  
स तदुच्चकुचौ भवन् प्रभा- झरचक्रभ्रममातनोति यत्॥

कलितो रुचिरं न कर्म चेत् क्रियतेऽनङ्गकृतेः कुतः फलम्।  
स्मरतो हृदि पुण्डरीकदृग् भजतेऽसौ सफलस् ततः श्रमः॥

कनकद्रवकान्तिकान्तया मिलितं राममुदीक्ष्य कान्तया।  
चपलायुतवारिदभ्रमान् ननृते चातकपोतकैर्वने॥

कनकद्रवगौरमम्बरं दधतोरुद्वितयेन सुन्दरम्।  
उदयन्मणिनूपुरप्रभा- सरणिश्रेणिजटालजानुकम्॥

कमलाक्षि विलम्ब्यतां क्षणं कमनीये कचभारबन्धने।  
दृढलग्नमिदं दृशोर्युगं शनकैरद्य समुद्धराम्यहम्॥

कमलं कवलीकृतं न वा सलिलं वा न सलीलमाहुतम्।  
करिणा परिणामदारुणो ददृशे विन्ध्यवने मृगाधिपः॥

करयोः कलहायमानयोर् उभयोरेव पयोधरोपरि।  
वलयावलयो बलाबलं बहुवेलं पतयालवो जगुः॥

करिकुम्भतुलामुरोजयोः क्रियमाणां कविभिर्विशृङ्खलैः।  
कथमालि शृणोषि सादरं विपरीतार्थविदो हि योषितः॥

करुणाद्रवमेव दुर्जनः सुतरां सत्पुरुषं प्रबाधते।  
मृदुकं हि भिनत्ति कण्टकः कठिने कुण्ठक एव जायते॥

कथितावधिजीवितावधिर् गणयन्ती दिवसाननुक्षणम्।  
दयिताश्रुभरेण जीव्यते बत रेखा कतिचिद्विलुम्पता॥

कति नो विषया निभालिताः कति वा भूमिभुजो न शीलिताः।  
धरणीधर तावकान् गुणान् अवधार्याजगणं गुरुं लघुम्॥

कवयो वद कुत्र कीदृशाः कठिनं किं विदितं समन्ततः।  
अधुना तव वैरियोषितां हृदि तापः प्रबलो विहाय काः॥

खलु पुष्प पुरा भवानभूत्  
परतोषस्य विदायकं यथा।  
अधुनाऽपि सुगन्धशेषता  
तव सा प्रीतिमहो वहेत् सदा॥

किमपेक्ष्य फलं पयोधरान्ध्वनतः प्रार्थयते मृगाधिपः।  
प्रकृतिः खलु सा महीयसः सहते नान्यसमुन्नतिं यया॥

किमिवाखिललोककीर्तितं कथयत्यात्मगुणं महामनाः।  
वदिता न लघीयसोऽपरः स्वगुणं तेन वदत्यसौ स्वयम्॥

क्रियते धवलः खलूच्चकैर्धवलैरेव सितेतरैरधः।  
शिरसौघमधत्त शङ्करः सुरसिन्धोर्मधुजित्तमङ्घ्रिणा॥

क्व रुजा हृदयप्रमाथिनी क्व च ते विश्वसनीयमायुधम्।  
मृदुतीक्ष्मतरं यदुच्यते तदिदं मन्मथ दृश्यते त्वयि॥

न च गन्धवहेन चुम्बिता न च पीता मधुपेन मल्लिका।  
पिहितैव कठोरशाखया परिणामस्य जगाम गोचरम्॥

मदसिक्तमुखैर्भृगाधिपः करिभिर्वर्तयते स्वयंहतैः।  
लघयन्खलु तेजसा जगन्न महानिच्छति भूतिमन्यतः॥

महतां यदि निन्दने रतिर्गुणसङ्ख्यैव तदा विधीयताम्।  
असतामपि चेत्स्तवे रतिर्ननु तद्दूषणमेव गण्यताम्॥

महतस्तरसा विलङ्घयन्निजदोषेण कुधीर्विनश्यति।  
कुरुते न खलु स्वयेच्छया शलभानिन्धनमिद्धदीधितिः॥

मलयानिलकालकूटयो रमणीकुन्तलभोगिभोगयोः।  
श्वपचात्मभुवोः किमन्तरं मम भूयात्परमात्मनि स्थितिः॥

नलिनीदलतालवीजनं सखि तन्व्या विनिवारितं मया।  
तनुवल्लिविभूतिशङ्कया विनिवार्यः श्वसितानिलः कथम्॥

नलिनं मलिनं विवृण्वती पृषतीमस्पृशती तदीक्षणे।  
अपि ख़ञ्जनमञ्जनाञ्जिते विदधाते रुचिगर्वदुर्विधम्॥

न नटा न विटा न गायका  
न परद्रोहनिबद्धबुद्धयः।  
नृपसद्मनि नाम के वयं  
स्तनभारानमिता न योषितः॥

मरणं प्रकृतिः शरीरिणां विकृतिर्जीवनमुच्यते बुधैः।  
क्षणमप्यवतिष्ठते श्वसन्यदि जन्तुर्ननु लाभवानसौ॥

मतिरेव बलाद्गरीयसी यदभावे करिणामियं दशा।  
इति घोषयतीव डिण्डिमः करिणो हस्तिपकाहतः क्वणन्॥

निखिलं जगदेव नश्वरं पुनरस्मिन्नितरां कलेवरम्।  
अथ तस्य कृते कियानयं क्रियते हन्त जनैः परिश्रमः॥

पृथुवर्तुलतन्नितम्बकृन्मिहिरस्यन्दनशिल्पशिक्षया।  
विधिरेककचक्रचारिणं किमु निर्भिर्त्सति मान्मथं रथम्॥

पलितानि मुखेन्दुरोचिषां शकलानीति विभावय प्रिये   
अत एव वितन्वते तमां तरुणीलोचनपद्ममेलनम्

परितप्यत एव नोत्तमः परितप्तोऽप्यपरः सुसंवृतिः।  
परवृद्धिभिराहितव्यथः स्फुटनिर्भिन्नदुराशयोऽधमः॥

परितोषयिता न कश्चन स्वगतो यस्य गुणोऽस्ति देहिनः।  
परदोषकथाभिरल्पकः स्वजनं तोषयितुं किलेच्छति॥

फलितस्य रसालशाखिनः फलदानव्यसनैकशालिनः।  
विनिपत्य ददातु कः फलं श्रमसुप्ताध्वगपाणिपल्लवे॥

प्रभवः खलु कोशदण्डयोः कृतपञ्चाङ्गविनिर्मयो नयः।  
स विधेयपदेषु दक्षतां नियतिं लोक इवानुरुध्यते॥

प्रकटान्यपि नैपुणं महत्परवाच्यानि चिराय गोपितुम्।  
विवरीतुमथात्मनो गुणान्भृशमाकौशलमार्यचेतसाम्॥

प्रकटं मृदु नाम जल्पतः परुषं सूचयतोऽर्थमन्तरा।  
शकुनादिव मार्गवर्तिभिः पुरुषादुद्विजितव्यमीदृशात्॥

सहजान्धदृशः स्वदुर्नये परदोषेक्षणदिव्यचक्षुषः।  
स्वगुणोच्चगिरो मुनिव्रताः परवर्णग्रहणेष्वसाधवः॥

सहसा विदधीत न क्रियामविवेकः परमापदां पदम्।  
वृणते हि विमृश्यकारिणं गुणलुब्धाः स्वयमेव सम्पदः॥

सकलापि कला कलावतां विकलां पुण्यकलां विना खलु।  
सकले नयने वृथा यथा तनुभाजां हि कनीनिकां विना॥

श्रुतिलङ्घनमीहमानयोर्मलिनाभ्यन्तरयोरधीरयोः।  
स्मृतितापकरत्वमेतयोरुचितं लोचनयोर्मृगीदृशः॥

स्मरतोरभिलाषकल्पितान्बहुशः स्वप्नभुवः समागमान्।  
अपि दृष्टिपथं प्रपन्नयोर्विविशश्वास चिरं मनस्तयोः॥

सुषमाविषये परीक्षणे निखिलं पद्ममभाजि तन्मुखात्।  
अधुनापि न भङ्गलक्षणं सलिलोन्मज्जनमुज्झति स्फुटम्॥

सुकुमारमहो लघीयसां हृदयं तद्गतमप्रियं यतः।  
सहसैव समुद्गिरन्त्यमी क्षपयन्त्येव हि तन्मनीषिणः॥

सुमुखेन वदन्ति वल्गुना प्रहरन्त्येव शितेन चेतसा।  
मधु तिष्ठति वाचि योषितां हृदये हालहलं महद्विषम्॥

स्वदृशोर्जनयन्ति सान्त्वतां खुरकण्डूयनकैतवान्मृगाः।  
जितयोरुदयत्प्रमीलयोस्तदखर्वेक्षणशोभया भयात्॥

तरुमूरुयुगेण सुन्दरी किमु रम्भां परिणाहिना परम्।  
तरुणीमपि जिष्णुरेव तां धनदापत्यतपःफलस्तनीम्॥

त्वयि लोचनगोचरं गते सफलं जन्म नृसिंहभूपते।  
अजनिष्ट ममेति सादरं युधि विज्ञापयति द्विषां गणः॥

उपकारकमायतेर्भृशं प्रसवः कर्मफलस्य भूरिणः।  
अनपायि निबर्हणं द्विषां न तितिक्षासममस्ति साधनम्॥

उपकारपरः स्वभावत सततं सर्वजनस्य सज्जनः।  
असतामनिशं तथाप्यहो गुरुहृद्रोगकरी तदुन्नतिः॥

उपमानमभूद् विलासिनां करणं यत् तव कान्तिमत्तया।  
तदिदं गतमीदृशीम् दशां न विदीर्ये कठिनाः खलु स्त्रियः॥

वचनैरसतां महीयसो न खलु व्येति गुरुत्वमुद्धतैः।  
किमपैति रजोभिरौर्वरैरवकीर्णस्य मणेर्महार्घता॥

वयसी शिशुतातदुत्तरे सुदृशि स्वाभिविधिं विधित्सुनी।  
विधिनापि न रोमरेखया कृतसीम्नि प्रविभज्य रज्यतः॥

विषमोऽपि विगाह्यते नयः कृततीर्थः पयसामिवाशयः।  
स तु तत्र विशेषदुर्लभः सदुपन्यस्यति कृत्यवर्त्म यः॥

विदुरेष्यदपायमात्मना परतः श्रद्धधतेऽथ वा बुधाः।  
न परोपहितं न च स्वतः प्रमिमीतेऽनुभवादृतेऽल्पधीः॥

विपदोऽभिभवन्त्यविक्रमं रहयत्यापदुपेतमायतिः।  
नियता लघुता निरायतेरगरीयान्न पदं नृपश्रियः॥

विपिने क्व जटानिबन्धनं तव चेदं क्व मनोहरं वपुः।  
अनयोर्घटनाविधेः स्फुटं तनु खड्गेन शिरीषकर्तनम्॥

विविनक्ति न बुद्धिदुर्विधः स्वयमेव स्वहितं पृथग्जनः।  
यदुदीरितमप्यदः परैर्न विजानाति तदद्भुतं महत्॥

व्यजनं व्यजनं जलं जलं घनसारो घनसार इत्यपि।  
अवरोधगृहेषु सुभ्रुवां कुररीणामिव कारतो ध्वनिः॥

क्षययुक्तमपि स्वभावजं दधतं धाम शिवं समृद्धये।  
प्रणयन्त्यनपायमुत्थितं प्रतिपच्चन्द्रमिव प्रजा नृपम्॥