+++
title = "m:पुष्पिताग्रा"

+++
अभवदभिनवप्ररोहभाजां छविपरिपाटिषु यः पुराङ्गकानाम्।  
अहह विरहवैकृते स तस्याः क्रशिमनि संप्रति दूर्वया विवादः॥

अभिभवति मनः कदम्बवायौ मदमधुरे च शिखण्डिनां निनादे।  
जन इव न धृतेश्चचाल जिष्णुर् न हि महतां सुकरः समाधिभङ्गः॥

अभिमतमभितः कृताङ्गभङ्गा कुचयुगमुन्नतिवित्तमुन्नमय्य।  
तनुरभिलषितं क्लमच्छलेन व्यवृणुत वेल्लितबाहुवल्लरीका॥

अभिमतफलसिद्धिसिद्धमन्त्रा- वलि बलिजित्परमेष्ठिनोरुपास्ये।  
भगवति मदनारिनारि वन्दे निखिलनगाधिपभर्तृदारिके त्वाम्॥

अभिनवनलिनीविनोदलुब्धो मुकुलितकैरविणीवियोगभीरुः।  
भ्रमति मधुकरोऽयमन्तराले श्रयति न पङ्कजिनीं कुमुद्वतीं वा॥

अभिमुखमुपयाति मां स्म किंचित् त्वमभिदधाः पटले मधुव्रतानाम्।  
मधुसुरभिमुखाब्जगन्धलब्धेर् अधिकमधि त्वदनेन मा निपाति॥

अभिमुखपतयालुभिर्ललाट- श्रमसलिलैरविधौतपत्रलेखः।  
कथयति पुरुषायितं वधूनां मृदितहिमद्युतिदुर्मनाः कपोलः॥

अभिमुखपतितैर्गुणप्रकर्षाद् अवजितमुद्धतिमुज्ज्वलां दधानैः।  
तरुकिसलयजालमग्रहस्तैः प्रसभमनीयत भङ्गमङ्गनानाम्॥

अभिमुनि सहसा हृते परस्या घनमरुता जघनांशुकैकदेशे।  
चकितमवसनोरु सत्रपायाः प्रतियुवतीरपि विस्मयं निनाय॥

अभिपतति घनं शृणोति गर्जाः सहति शिलाः सहते तडित्तरङ्गान्।  
विधुवति गरुतं रुतं विधत्ते जलपृषते कियतेऽपि चातकोऽयम्॥

अभिसरणपरा सदा वराकी समरमहाध्वसु रक्तपङ्किलेषु।  
हृदि धरणिभुजामियं नृपश्रीर् निहितपदैव कलङ्कमातनोति॥

अभिसरणमयुक्तमङ्गनानाम् इति तव सुन्दरि मा स्म भूद्वितर्कः।  
ननु पतिमगमत् स्वयं नदीनां सरिदपि शंभुजटामुहूर्तमाला॥

अभिसरणरसः कृशाङ्गयष्टेर् अयमपरत्र न वीक्षितः श्रुतो वा।  
अहिमपि यदियं निरास नाङ्घ्रेर् निबिडतनूपुरमात्मनीनबुद्ध्या॥

अचकमत सपल्लवां धरित्रीं मृदुसुरभिं विरहय्य पुष्पशय्याम्।  
भृशमरतिमवाप्य तत्र चास्यास् तव सुखशीतमुपैतुमङ्कमिच्छा॥

अधृतपरिपतन्निचोलबन्धं मुषितनकारमवक्रदृष्टिपातं।  
प्रकटहसितमुन्नतास्यबिम्बं पुरसुदृशःस्मरचेष्टितं स्मरामि॥

अधिरजनि जगाम धाम तस्याः प्रियतमयेति रुषा स्रजावनद्धः।  
पदमपि चलितुं युवा न सेहे किमिव न शक्तिहरं ससाध्वसानाम्॥

अहह किमधुना मुधैव बध्नास्य् अनुचितकारिणि कर्णदन्तपत्रम्।  
ननु तव चटुलभ्रु कर्णपालिर् भुवनविलोचनकालसारपाशः॥

अहितहितविचारशून्यबुद्धेः श्रुतिसमयैर्बहुभिर्बहिष्कृतस्य।  
उदरभरणमात्रकेवलेच्छोः पुरुषपशोश्च पशोश्च को विशेषः॥

अलमलमघृणस्य तस्य नाम्ना पुनरपि सैव कथा गतः स कालः।  
कथय कथय वा तथापि दूति प्रतिवचनं द्विषतोऽपि माननीयम्॥

अनधिगतमनोरथस्य पूर्वं शतगुणितेव गता मम त्रियामा।  
यदि तु तव समागमे तथैव प्रसरति सुभ्रुततः कृती भवेयम्॥

अनवरतरसेन रागभाजा करजपरिक्षतिलब्धसंस्तवेन।  
सपदि तरुणपल्लवेन वध्वा विगतदयं खलु खण्डितेन मम्ले॥

अनियतरुदितस्मितं विराजत्- कतिपयकोमलदन्तकुड्मलाग्रम्।  
वदनकमलकं शिशोः स्मरामि स्खलदसमञ्जसमुग्धजल्पितं ते॥

अनुगतपरितोषितानुजीवी मधुरवचाश्चरितानुरक्तलोकः।  
सुनिपुणपरमाप्तसक्ततन्त्रो भवति चिरं नृपतिः प्रदीप्तरश्मिः॥

अनुमतिसरसं विमुच्य चूतं नवनवमञ्जुलमञ्जरीपरीतम्।  
अपि पिकदयिते कथं मतिस्ते घटयति निश्फलपिप्पलेऽवलेपम्॥

अनुनयति पतिं न लज्जमाना कथयति नापि सखीजनाय किंचित्।  
प्रसरति मलयानिले नवोढा वहति परंतु चिराय शून्यमन्तः॥

अपहरसि सदा मनांसि पुंसाम् अतिमहता गुणसंपरिग्रहेण।  
न च भवसि तथाप्यनेकचित्तो हृतमथवा विवृणोति कः परस्वम्॥

अपसरति न चक्षुषो मृगाक्षी रजनिरियं च न याति नैति निद्रा।  
प्रहरति मदनोऽपि दुःखितानां बत बहुशोऽभिमुखीभवन्त्यपायाः॥

अपि लपितुमहं न हन्त शक्तस् तव पुरतः परितापमायताक्ष्याः।  
शिव शिव रसना यतो न यत्नाद् अपि यतते निजदाहशङ्कयेव॥

अपि मृगपतिना करीन्द्रकुम्भ- स्थलदलनोद्गतपौरुषेण यस्य।  
भयचकितदृशा प्रनष्टमुच्चैः स हि शरभीकुलराजचक्रवर्ती॥

अपि मरणमुपैति सा मृगाङ्के विलसति कैव कथा रसान्तरस्य।  
अयि कथमधुना दधाति शान्तिं विषमशरज्वरतीव्रदेहदाहः॥

अपि शिशिरतरोपचारयोग्यं द्वितयमिदं युगपन्न सह्यमेव।  
जरठितरविदीधितिश्च कालो दयितजनेन समं च विप्रयोगः॥

अरतिरियमुपैति मां न निद्रा गणयति तस्य गुणान् मनो न दोषान्।  
विगलति रजनी न संगमाशा व्रजति तनुस्तनुतां न चानुरागः॥

असकलकलिकाकुलीकृतालि- स्खलनविकीर्णविकासिकेशराणाम्।  
मरुदवनिरुहां रजो वधूभ्यः समुपहरन् विचकार कोरकाणि॥

असकलनयनावलोकनेन स्मितपरिहासमनोहरैर्वचोभिः।  
कमलमुखि मुरारिरेवमेवं कथय कियन्ति दिनानि वञ्चनीयः॥

असकलनयनेक्षितानि लज्जा गतमलसं परिपाण्डुता विषादः।  
इति विविधमियाय तासु भूषां प्रभवति मण्डयितुं वधूरनङ्गः॥

अशरणशरणप्रमोदभूतैर् वनतरुभिः क्रियमाणचारुकर्म।  
हृदयमिव दुरात्मनामगुप्तं नवमिव राज्यमनिर्जितोपभोग्यम्॥

अशिथिलमपरावसज्य कण्ठे दृढपरिरब्धबृहद्बहिः स्तनेन।  
हृषिततनुरुहा भुजेन भर्तुर् मृदुममृदु व्यतिविद्धमेकबाहुम्॥

असितभुजगभीषणासिपत्रो रुहरुहिकाहितचित्ततूर्णचारः।  
पुलकिततनुरुत्कपोलकान्तिः प्रतिभटविक्रमदर्शनेऽयमासीत्॥

असितरुचि तमोजले समन्तादमृतकरेण विलोडिते कराग्रैः ।  
सपदि समुदितानि तारकाणि स्फुटमवहन्नवफेनपिण्डमैत्रीम् ॥

अथ नगरधृतैरमात्यरत्नैः पथि समियाय स जाययाभिरामः।  
मधुरिव कुसुमश्रिया सनाथः क्रममिलितैरलिभिः कुतूहलोत्कैः॥

अथ रतिरभसादलीकनिद्रा- मधुरविघूर्णितलोचनोत्पलाभिः।  
शयनतलमशिश्रियन् वधूभिः सह मदमन्मथमन्थरा युवानः॥

अवचयपरिभोगवन्ति हिंस्रैः सहचरितान्यमृगाणि काननानि।  
अभिदधुरभितो मुनिं वधूभ्यः समुदितसाध्वसविक्लवं च चेतः॥

अवचितकुसुमा विहाय वल्लीर् युवतिषु कोमलमाल्यमालिनीषु।  
पदमुपदधिरे कुलान्यलीनां नपरिचयो मलिनात्मनां प्रधानम्॥

अवजितमधुना तवाहमक्ष्णो रुचिरतयेत्यवनम्य लज्जयेव।  
श्रवणकुवलयं विलासवत्या भ्रमररुतैरुपकर्णमाचचक्षे॥

अवनतशिरसः प्रयाम शीघ्रं पथि वृषभा इव वर्षताडिताक्षाः।  
मम हि सदसि गौरवप्रियस्य कुलजनदर्शनकातरं हि चक्षुः॥

अवनतवदनेन्दुरिच्छतीव व्यवधिमधीरतया यदस्थितास्मै।  
अहरत सुतरामतोऽस्य चेतः स्फुटमभिभूषयति स्त्रियस्त्रपैव॥

अवसरमधिगम्य तं हरन्त्यो हृदयमयत्नकृतोज्ज्वलस्वरूपाः।  
अवनिषु पदमङ्गनास्तदानीं न्यदधत विभ्रमसंपदोऽङ्गनासु॥

अविदितपरवेदनो मनोभूर् ध्रुवमयमेवमनङ्ग एव नित्यम्।  
यदि पुनरभविष्यदस्य चाङ्गं न खलु तदा व्यथयिष्यदन्यदेहम्॥

अविरलफलिनीवनप्रसूनः कुसुमितकुन्दसुगन्धिगन्धवाहः।  
गुणमसमयजं चिराय लेभे विरलतुषारकणस्तुषारकालः॥

अविरलपुलकः सह व्रजन्त्याः प्रतिपदमेकतरः स्तनस्तरुण्याः।  
घटितविघटितः प्रियस्य वक्षस्- तटमुवि कन्दुकविभ्रमं बभार॥

अविरतकुसुमावचायखेदान् निहितभुजालतयैकयोपकण्ठम्।  
विपुलतरनिरन्तरावलग्न- स्तनपिहितप्रियवक्षसा ललम्बे॥

अविरततरुणीसहस्रमध्य- स्थितिविगलत्पुरुषव्रता इवैते।  
प्रतिपदमतिकातराः क्षितीशाः परिकलयन्ति भयं समन्ततोऽपि॥

अयमतिजरठाः प्रकामगुर्वीर् अलघुविलम्बिपयोधरोपरुद्धाः।  
सततमसुमतामगम्यरूपाः परिणतदिक्करिकास्तटीर्बिभर्ति॥

अयमुदयमहीध्रधातुरागैर् अरुणकरारुणिताम्बराभिरामः।  
वितरसि न दृशौ कृशाङ्गि ताराम् इव दिवि वन्दितुमिन्दुरभ्युपैति॥

अयि खलु बधिराधिराज कीरं तुदसि शलाकनिपातनेन मोहात्।  
अनिशमपि सुधानिधानवाणीं रचयतु मौनमुखोऽस्तु वा समस्ते॥

अयि खलु विषमः पुराकृतानां भवति हि जन्तुषु कर्मणां विपाकः।  
हरशिरसि शिरांसि यानि रेजुः शिव शिव तानि लुठन्ति गृध्रपादाः॥

बकुलकुलमिलन्मिलन्दमालामदकलकोकिलकूजितोदयेन।  
अहह नियमिनोऽपि तत्त्वचिन्ताच्युतमतयो मतयोषितो बभूवुः॥

बलवदपि बलं मिथोविरोधि प्रभवति नैव विपक्षनिर्जयाय।  
भुवनपरिभवी न यत्तदानीं तमृतुगणः क्षणमुन्मनीचकार॥

चकितहरिणलोललोचनायाः क्रुधि तरुणारुणतारहारकान्ति।  
सरसिजमिदमाननं च तस्याः सममिति चेतसि संमदं विधत्ते॥

चरमगिरिनिकुञ्जमुष्णभानौ भगवति गच्छति विप्रयोगखिन्ना।  
मुकुलितनयनाम्बुजा धरित्री वपुषि बभार तमांसि शैवलानि॥

चिरमपि कलितान्यपारयन्त्या परिगदितुं परिशुष्यता मुखेन।  
गतघृण गमितानि सत्सखीनां नयनयुगैः सममार्द्रतां मनांसि॥

दलविततिभृतां तले तरूणामिह तिलतण्डुलितं मृगाङ्करोचिः।  
मदचपलचकोरचञ्चुकोटीकवलनतुच्छमिवान्तरान्तराभूत्॥

दलितकुचनखाङ्कमङ्कपालिं रचय ममाङ्कमुपेत्य पीवरोरु।  
अनुहर हरिणाक्षि शङ्कराङ्कस्थितहिमशैलसुताविलासलक्ष्मीम्॥

धृतबिसवलयावलिर्वहन्ती कुमुदवनैकदुकूलमात्तबाणा।  
शरदमलतले सरोजपाणौ घनसमयेन वधूरिवाललम्बे॥

धरणिधर निजामशाह युष्मत्करकरवालकरालकालसर्पः।  
द्विषदसुपवनं निपीय पीनो दिशि दिशि मुञ्चति कञ्चुकं यशस्ते॥

ध्वनिरतिमधुरः शुचित्वमुच्चैर्जनिरपि शङ्ख नदीनतस्तवाभूत्।  
अवगतमखिलं बहिस्तवेदं कुटिलतरं पुनरन्तरं न विद्मः॥

गुरुतरकलनूपुरानुनादं सललितनार्तितवामपादपद्मा।  
इतरदनतिलोलमादधाना पदमथ मन्मथमन्थरं जगाम॥

हरविजयमहाकवेः प्रतिज्ञां  
शृणुत कृतप्रणयो मम प्रबन्धे।  
अपि शिशुरकविः कविः प्रभावा-  
द्भवति कविश्च महाकविः क्रमेण॥

हरिरलसविलोचनः सहेलं बलमवलोक्य पुनर्जगाम निद्राम्।  
अधिगतपतिविक्रमास्तभीतिर्न तु वनितास्य विलोकयाञ्चकार॥

हिमलवसदृशः श्रमोदबिन्दूनपनयता किल नूतनोढवध्वाः।  
कुचकलशकिशोरकौ कथञ्चित्तरलतया तरुणेन पस्पृशाते॥

इदमनुचितमक्रमश् च पुंसां यदिह जरस्यपि मान्मथो विकारः।  
यदपि च न कृतं नितम्बिनीनां स्तनपतनावधि जीवितं रतं वा॥

इदमिदमिति भूरुहां प्रसूनैर् मुहुरतिलोभयता पुरःपुरोऽन्या।  
अनुरहसमनायि नायकेन त्वरयति रन्तुमहो जनं मनोभूः॥

इह गुरुजलभारपूर्णगर्भाः प्रदरदरीभ्रमभूरिभीमवेगाः।  
तटकटकनियुध्यमानवेणी- द्विगुणमहारवभैरवास् तटिन्यः॥

इह जगति जनस्य कस्य चित्ते न वसति सौख्यविधानमुख्यवार्ता।  
खलु भवति तदेव तस्य सर्वं भुवनपतिस् तु यदीश्वरः करोति॥

इह खलु विषमः पुरा कृतानां विलसति जन्तुषु कर्मणां विपाकः।  
हरशिरसि शिरांसि यानि रेजुः शिव शिव तानि लुठन्ति गृध्रपादैः॥

इह निभृतनिपातमूकपादं वलयितकार्मुकवल्लयः किराताः।  
भवदलसविलोकनानभिज्ञा मृगगृहिणि प्रहरन्ति गच्छ दूरम्॥

इह तुरगशतैः प्रयान्तु मूर्खा धनरहिता विबुधाः प्रयान्तु पद्भ्याम्।  
गिरिशिखरगतापि काकपङ्क्तिः पुलिनगतैर्न समत्वमेति हंसैः॥

इह विधिविषमः पुराकृतानां भवति हि जन्तुषु कर्मणां विपाकः।  
क्व जनकतनया क्व रामरामा क्व च दशकन्धरमन्दिरे निवासः॥

इति गदितवती रुषा जघान स्फुरितमनोरमपक्ष्मकेशरेण।  
श्रवणनियमितेन कान्तमन्या सममसिताम्बुरुहेण चक्षुषा च॥

इति जगति न रक्षितुं समर्थः क्वचिदपि कश्चिदपि प्रसह्य नारीम्।  
अवति तु सततं विशुद्ध एकः कुलयुवतीं निजसत्त्वपाशबन्धः॥

इति निखिलमुदारमर्थसार्थ- प्रणिहितमेकमिहेव खड्गशास्त्रे।  
गिरिशमतमिदं निषेव्य चक्रे क्षितिपतिमन्त्रिसमूहचक्रवर्ती॥

इति मुषितधियः श्रिया प्रयान्त्या रभसवशादविचिन्त्य दग्धभूपाः।  
बलभरबहुमानतः पतङ्ग- व्रतमुपयान्ति परप्रतापदीपे॥

इति रतिसमयोपदेशयुक्त्या रतगुरुदर्शितया पुरंध्रिलोकः।  
निजपरपरभागवृत्तिमौज्झीत् स्मरपरमाद्वयभूमिकानिलीनः॥

इति वदति सखीजने निमीलद्- द्विगुणितसान्द्रतराक्षिपक्ष्ममाला।  
अपतदलिभयेन भर्तुरङ्कं भवति हि विक्लवता गुणोऽङ्गनानाम्॥

इति वदति सखीजनेऽनुरागाद् दयिततमामपरश् चिरं प्रतीक्ष्य।  
तदनुगमवशादनायतानि न्यधित मिमान इवावनीं पदानि॥

इयमुदरदरी दुरन्तपूरा यदि न भवेदभिमानभङ्गभूमिः।  
क्षणमपि न सहे भवादृशानां कुटिलकटाक्षनिरीक्षणं नृपाणाम्॥

जगदिव बहुलातपाभितप्तं जनयितुमद्य जलाभिषेकशीतम्।  
परिधृतरविशातकुम्भकुम्भा प्रचलति पश्चिमवारिधिं दिनश्रीः॥

जयति मनसिजः सुखैकहेतुर्मिथुनकुलस्य वियोगिनां कठोरः।  
वपुषि यदिषुपातवारणार्थं वहति वधूं शशिखण्डमण्डनोऽपि॥

कटुभिरपि कठोरचक्रवाकोत्- करविरहज्वरशान्तिशीतवीयैः।  
तिमिरहतमयं महोभिरञ्जञ् जयति जगन्नयनौघमुष्णभानुः॥
_________
कटुभिरपि कठोरचक्रवाकोत्करविरहज्वरशान्तिशीतवीर्यैः।  
तिमिरहतमयं महोभिरञ्जञ्जयति जगन्नयनौघमुष्णभानुः॥

कटुविशिखशिखिप्रपञ्च पञ्चा- नन धनदप्रियमित्र मित्रनेत्र।  
धृतसकलविकल्प कल्पशेष- प्रकटमहानट नाटय प्रसादम्॥

कलकलमपरा मुधा विधाय क्षितितिलकान् नयनान्तमाससाद।  
अवतरति मृगीदृशां तृतीयं मनसिजचक्षुरुपायदर्शनेषु॥

कलयति कमलोपमानमक्ष्णोः प्रथयति वाचि सुधारसस्य साम्यम्।  
सखि कथय किमाचरामि कान्ते समजनि तत्र सहिष्णुतैव दोषः॥

कमलिनि मलिनीकरोषि चेतः किमिति बकैरवहेलितानभिज्ञैः।  
परिणतमकरन्दमार्मिकास्ते जगति भवन्तु चिरायुषो मिलिन्दाः॥

कमलिनि विमले जले जनिस् ते तदुचितमाचरणं न संतनोषि।  
मलिनमलिकुलं यतस्त्वमन्तः शशिकिरणान् विमलान् बहिष्करोषि॥

करकलितपिनाक नाकनाथ द्बिषदुरुमानसशूल शूलपाणे।  
भव वृषभविमान मानशौण्ड त्रिजगदकारणतारक प्रसीद॥

करकिशलयचाल्यमानसूर्प- क्रमनमदुन्नमदक्षिपक्ष्मपालि।  
करनिहितकनीनिकं स्मिताक्ष्याः क्षणमपि नोत्पवनं जहाति चेतः॥

करमुदयमहीधरस्तनाग्रे गलिततमःपटलांशुके निवेश्य।  
विकसितकुमुदेक्षणं विचुम्ब- त्ययममरेशदिशो मुखं सुधांशुः॥

करुणमभिहितं त्रपा निरस्ता तदभिमुखं च विमुक्तमश्रु ताभिः।  
प्रकुपितमभिसारणेऽनुनेतुं प्रियमियती ह्यबलाजनस्य भूमिः॥

कथमिव तव संमतिर्भवित्री सममृतुभिर्मुनिनावधीरितस्य।  
इति विरचितमल्लिकाविकासः स्मयत इव स्म मधुं निदाघकालः॥

कथमुपरि कलापिनः कलापो विलसति तस्य तलेऽष्टमीन्दुखण्डम्।  
कुवलययुगलं ततो विलोलं तिलकुसुमं तदधः प्रवालमस्मात्॥

कथय कथमुरोजदामहेतोर् यदुपतिरेष चिनोति चम्पकानि।  
भवति करतले यदस्य कम्पः प्रियसखि मत्स्मृतिरेव मत्सपत्नी॥

कति कति न पुनश्चरन्ति हन्ति प्रतिशिखरं प्रतिकाननं कुरङ्गाः।  
तदपि जनमनोविनोदहेतुर् विलसति केष्वपि कोऽपि नाभिगन्धः॥

कति कति न मदोद्धताश्चरन्ति प्रतिशिखरि प्रतिकाननं कुरङ्गाः।  
क्वचिदपि पुनरुत्तमा मृगास् ते मदयति यन् मद एव मेदिनीशान्॥

कतिपयदिवसैः क्षयं प्रयायात् कनकगिरिः कृतवासरावसानः।  
इति मुदमुपयाति चक्रवाकी वितरणशालिनि वीररुद्रदेवे॥

कतिपयसहकारपुष्परम्यस् तनुतुहिनोऽल्पविनिद्रसिन्दुवारः।  
सुरभिमुखहिमागमान्तशंसी समुपययौ शिशिरः स्मरैकबन्धुः॥

किमकरवमहं हरिर्महीध्रं स्वभुजबलेन गवां हितं विधित्सुः।  
प्रियतमवदनेन पीयते कः परिणतबिम्बफलोपमः प्रियायाः॥

कुमुदकमलनीलनीरजालिर्ललितविलासजुषोर्दृशोः पुरः का।  
अमृतममृतरश्मिरम्बुजन्म प्रतिहतमेकपदे तवाननस्य॥

कुसुमनगवनान्युपैतुकामा किसलयिनीमवलम्ब्य चूतयष्टिम्।  
क्वणदलिकुलनूपुरा निरासे नलिनवनेषु पदं वसन्तलक्ष्मीः॥

मृदुचरणतलाग्रदुःस्थितत्वादसहतरा कुचकुम्भयोर्भरस्य।  
उपरि निरवलम्बनं प्रियस्य न्यपतदथोच्चतरोच्चिचीषयान्या॥

नृपतिपुरषशङ्कितप्रचारं परगृहदूषणनिश्चितैकवीरम्।  
घनतिमिरनिरुद्धसर्वभावा रजनिरियं जननीव संवृणोति॥

मदनमपि गुणैर्विशेषयन्ती रतिरिव मूर्तमती विभाति येयम्।  
मम हृदयमनङ्गवह्नितप्तं भृशमिव चन्दनशीतलं करोति॥

मधुरिमरुचिरं वचः खलानाममृतमहो प्रथमं पृथु व्यनक्ति।  
अथ कथयति मोहहेतुमन्तर्गतमिव हालहलं विषं तदेव॥

नलिनि निपुणतां वदामि किं ते भ्रमरविलासिनि लास्यलालसायाः।  
त्रिभुवननयनोत्सवं यदिन्दुं नयसि न हन्त दृगन्तवर्त्मसीमाम्॥

मनसि निविशथे स कोऽपि तापः प्रणयिनि बाहुलतान्तरस्थितेऽपि।  
सरसिजमकरन्दगन्धबन्धुर्वहति यदेष शनैः शनैः समीरः॥

नयनमसि जनार्दनस्य शम्भोर्मुकुटमणिः सुदृशां त्वमादिदेवः।  
त्यजसि न मृगमात्रमेकमिन्दो चिरमिति येन कलङ्किनं वदन्ति॥

निबिडतमतमालमल्लिवल्लीविचकिलराजिविराजितोपकण्ठे।  
पथिक समुचितस्तवाद्य तीव्रे सवितरि तत्र सरित्तटे निवासः॥

निचयिनि लवलीलताविकासे जनयति लोध्रसमीरणे च हर्षम्।  
विकृतिमुपययौ न पाण्डुसूनुश्चलति नयान्न जिगीषतां हि चेतः॥

निरवधि च निराश्रयं च यस्य स्थितमनिवर्तितकौतुकप्रपञ्चम्।  
प्रथम इह भवान्स कूर्ममूर्तिर्जयति चतुर्दशलोकवल्लिकन्दः॥

निशितशरधियार्पयत्यनङ्गो दृशि सुदृशः स्वबलं वयस्यराले।  
दिशि निपतति यत्र सा च तत्र व्यतिकरमेत्य समुन्मिषन्त्यवस्थाः॥

मुहुरनुपतता विधूयमानं विरचितसंहति दक्षिणानिलेन।  
अलिकुलमलकाकृतिं प्रपेदे नलिनमुखान्तविसर्पि पङ्कजिन्याः॥

मुखकमलकमुन्नमय्य यूना यदभिनवोढवधूर्बलादचुम्बि।  
तदपि न किल बालपल्लवाग्रग्रहपरया विविदे विदग्धसख्या॥

मुकुलितमतिशय्य बन्धुजीवं धृतजलबिन्दुषु शाद्वलस्थलीषु।  
अविरलवपुषः सुरेन्द्रगोपा विकचपलाशचयश्रियं समीयुः॥

परिहरतपराङ्गनानुषङ्गं बत यदि जीवितमस्ति वल्लभं वः।  
हरहर हरिणीदृशो निमित्तं दश दशकन्धरमौलयो लुठन्ति॥

परिहरति रतिं मतिं लुनीते स्खलतितरां परिवर्तते च भूयः।  
इति तव विषमा दशास्य देहं परिभवति प्रसभं किमत्र कुर्मः॥

परिहरति यथा यथा वयोऽस्याः स्फुरदुरुकन्दलशालिबालभावम्।  
द्रढयति धनुषस्तथा तथा ज्यां स्पृशति शरानपि सज्जयन्मनोभूः॥

परिपतति पयोनिधौ पतङ्गः सरसिरुहामुदरेषु मत्तभृङ्गः।  
उपवनतरुकोटरे विहङ्गस्तरुणिजनेषु शनैः शनैरनङ्गः॥

परिसुरपतिसूनुधाम सद्यः समुपदधन्मुकुलानि मालतीनाम्।  
विरलमपजहार बद्धबिन्दुः सरजसतामवनेरपां निपातः॥

पतति रविरपूर्ववारिराशौ हृदि पथिकस्य यथात्मभूर्हुताशः।  
प्रसरति चरमां तमःप्ररोहः प्रतिपदमद्य यथा मनोविमोहः॥

पिदधति तिमिरे समस्तलोकं प्रलयमहाब्धिनिभे भृतोच्चनीचे।  
व्यरुचदुडुगणो वलक्षरोचिर्बहुविधफेनसमूहतुल्यरूपः॥

प्रकटमपि न संवृणोति दोषं गुणलवलम्पट एव साधुवर्गः।  
अतिपरुषरुषं विनापि दोषैः पिशुनशुनां रुषतां प्रयाति कालः॥

प्रतिदिशमभिगच्छताभिमृष्टः ककुभविकाससुगन्धिनानिलेन।  
नव इव विबभौ स चित्तजन्मा गतधृतिराकुलितश्च जीवलोकः॥

प्रतिनिशमिदमन्तरिक्षमल्ली-  
मुकुलकुलं विकसत्यनन्तसीम्नि ।  
प्रणयसलिलसेकमस्य सन्ध्या  
प्रणयति, सञ्चिनुते ह्युषा प्रभाते ॥

प्रियसखि न तथा पटीरपङ्को न च नलिनीदलमारुतोऽपि शीतः।  
शमयति मम देहदाहमन्तः सपदि कथा हि यथा नरेन्द्रसूनोः॥

पुनरपि मिलनं यदाकदाचित्प्रियतमया कृपया भवेद्विधातुः।  
हरिरिव करवै हृदि प्रतिष्ठामिह रमणीं तनवै तनोरभिन्नाम्॥

रटतु जलधरः पतन्तु धाराः स्फुरतु तडिन्मरुतोऽपि वान्तु शीताः।  
इयमुरसि महौषधीव कान्ता निखिलभयप्रतिघातिनी स्थिता मे॥

रुचिरतिरुचिरा शुचित्वमुच्चैः शिरसि धृतः स्वयमेव शङ्करेण।  
कमलिनि मलिनीकरोषि कस्मान्मुखमिदमिन्दुमुदीक्ष्य लोककान्तम्॥

सहजमलिनवक्रभावभाजां भवति भवः प्रभवात्मनाशहेतुः।  
जलधरपदवीमवाप्य धूमो ज्वलनविनाशमनुप्रयाति नाशम्॥

सजलजलधरं नभो विरेजे विवृतिमियाय रुचिस्तडिल्लतानाम्।  
व्यवहितरतिविग्रहैर्वितेन जलगुरुभिः स्तनितैर्दिगन्तरेषु॥

सखि यदितमिहानयेति सा मां प्रहितवती कुसुमेषुणाभितप्ता।  
हृदयमहृदया न नाम पूर्वं भवदुपकण्ठमुपागतं विवेद॥

सललितमवलम्ब्य पाणिनांसे सहचरमुच्छ्रितगुच्छवाञ्छयान्या।  
सकलकलभकुम्भविभ्रमाभ्यामुरसि रसादवतस्तरे स्तनाभ्याम्॥

समदनमवतंसितेऽधिकर्णं प्रणयवता कुसुमे सुमध्यमायाः।  
व्रजदपि लघुतां बभूव भारः सपदि हिरण्मयमण्डनं सपत्न्याः॥

समदशिखिरुतानि हंसनादैः कुमुदवनानि कदम्बपुष्पवृष्ट्या।  
श्रियमतिशयिनीं समेत्य जग्मुर्गुणमहतां महते गुणाय योगः॥

समयमिह वदन्ति कं निशीथं शमयति कान्वद वारिवाहवृन्दम्।  
वितरति जगतां मनःसु कीदृङ्मुदमतिमात्रमयं महातडागः॥

समुदितकुचकुम्भमङ्गनाया हृदयमनङ्गमतङ्गजोऽधिशेते।  
यदखिलपदबन्धनाय रोमावलिरिह शृङ्खलिका विलोक्यते यत्॥

सरजसमपहाय केतकीनां प्रसवमुपान्तिकनीपरेणुकीर्णम्।  
प्रियमधुरसनानि षट्पदाली मलिनयति स्म विनीलबन्धनानि॥

शशिमुखि तव भाति भङ्गुरभ्रूर्युवजनमोहकरालकालसर्पः।  
यदुदितभयभञ्जनाय यूनां त्वदधरसीधुसुधैव सिद्धमन्त्रः॥

शिरशि शिरसिजं दृशोर्निमेषं विटपिनि पल्लवमालये तृणं वा।  
गणयितुमपि पारयन्ति केचित्प्रियसखि के कथयन्दु जारसङ्ख्याम्॥

शिरसि धृतसुरापगे स्मरारावरुणमुखेन्दुरुचिर्गिरीन्द्रपुत्री।  
अथ चरणयुगानते स्वकान्ते स्मितसरसा भवतोऽस्तु भूतिहेतुः॥

शिशुरपि निपुणे गुरोर्गरीयान्न तु वपुषैव महान्महत्प्रतिष्ठः।  
मणिरणुरपि भूषणाय पुंसां न तु पृथुलैव शिला विलासहेतुः॥

शिव शिव हि शिवेन पुष्पधन्वा प्रलयनटेन किमित्यकारि भस्म।  
स हि पुनरुदितश्छलाय लोके स तु मणिमन्त्रमहौषधैरसाध्यः॥

शुचिरिति परितः प्रसिद्धिभाजि प्रकटिततेजसि दुर्जये कृशानौ।  
निजवसुनिकुरम्भमस्तवेलाव्यतिकरवान्निदधे सरोजबन्धुः॥

श्वसनचलितपल्लवाधरोष्ठे नवनिहितेर्ष्यमिवावधूनयन्ती।  
मधुसुरभिणि षट्पदेन पुष्पे मुख इव शाललतावधूश्चुचुम्बे॥

स्फुटमिदमभिचारमन्त्र एव प्रतियुवतेरभिधानमङ्गनानाम्।  
वरतनुरमुनोपहूय पत्या मृदुकुसुमेन यदाहताप्यमूर्च्छत्॥

स्फुरदुरसिजभारभङ्गुराङ्गी किसलयकोमलकान्तिना पदेन।  
अथ कथय कथं सहेत गन्तुं यदि न निशासु मनोरथो रथः स्यात्॥

उदयदुदयदीक्षणाय पत्युश् चपलदृशस्त्रपया निरुध्यमानम्।  
मन इव कृपणस्य दानकाले कति न ततान गतागतानि चक्षुः॥

उदयति हृदि यस्य नैव लज्जा न च करुणा न च कोऽपि भीतिलेशः।  
बकुलमुकुलकोशकोमलां मां पुनरपि तस्य करे न पातयेथाः॥

उदयति नवनीतपिण्डपाण्डुः कुमुदवनान्यवघट्टयन् कराग्रैः।  
उदयगिरितटस्फुटाट्टहासो रजनिवधूमुखदर्पणः शशा कः॥

उदयति तपनेऽपि चेत् तमिस्रं वद कुत एव दिनक्षपाविवेकः।  
भगवति यदि कर्म दुर्निवार्यं तव चरणस्मरणेन साध्यते किम्॥

उदयति विततोर्ध्वरश्मिरज्जा- वहिमरुचौ हिमधाम्नि याति चास्तम्।  
वहति गिरिरयं विलम्बिघण्टा- द्वयपरिवारितवारणेन्द्रलीलाम्॥

उपनदिपुलिने महापलाशः पवनसमुच्छलदेकपत्त्रपाणिः।  
दवदहनविनष्टजीवितानां सलिलमिवैष ददाति पादपानाम्॥

उपरिजतरुजानि याजमानां कुशलतया परिरम्भलोलुपोऽन्यः।  
प्रथितपृथुपयोधरां गृहाण स्वयमिति मुग्धवधूमुदास दोर्भ्याम्॥

उपरितलनिपातितेष्टकोऽयं शिरसि तनुर्विपुलश्च मध्यदेशे।  
असदृशजनसंप्रयोगभीरोर् हृदयमिव स्फुटितं महागृहस्य॥

उपवननवमालिकाप्रसूनैः स्रजमपि या परिखिद्यते सृजन्ती।  
परिजनवनितोचितानि कर्माण्य् अपरिचितानि कथं विधास्यसि त्वम्॥

उपवनमिव वारिमध्यमग्नं विमलतया प्रतिबिंबितं दधाना।  
शशिकरनिकरेण पूरितेव क्वचिदुपनेयपयाः सुखाय वापी॥

उपवनपवनानुपातदक्षैर् अलिभिरलाभि यदङ्गनाजनस्य।  
परिमलविषयस् तदुन्नतानाम् अनुगमने खलु संपदोऽग्रतःस्थाः॥

उरसि फणिपतिः शिखी ललाटे शिरसि विधुः सुरवाहिनी जटायाम्।  
प्रियसखि कथयामि किं रहस्यं पुरमथनस्य रहोऽपि संसदेव॥

वृहति विषधरान्पटीरजन्मा शिरसि मषीपटलं दधाति दीपः।  
विधुरपि भजतेतरां कलङ्कं पिशुनजनं खलु बिभ्रति क्षितीन्द्राः॥

वहसि बलिभुजां कुलानि मौलौ यदि सहकार तदत्र किं निषिद्धा।  
परमुदयति पल्लवाञ्चलेषु स्फुरदलिभिस्तव सौरभप्रसिद्धिः॥

विदयलिमलिनाम्बुगर्भमेघं मधुकरकोकिलकूजितैर्दिशां श्रीः।  
धरमिरभिनवाङ्कुराङ्कटङ्का प्रणतिपरे दयिते प्रसीद मुग्धे॥

विजनमिति बलादमुं गृहीत्वा क्षणमथ वीक्ष्य विपक्षमन्तिकेऽन्या।  
अभिपतितुमना लघुत्वभीतेरभवदमुञ्चति वल्लभेऽतिगुर्वी॥

विकसितकुसुमाधरं हसन्तीं कुरबकराजिवधूं विलोकयन्तम्।  
ददृशुरिव सुराङ्गना निषण्णं सशरमनङ्गमशोकपल्लवेषु॥

विकसितसहकारभारहारिपरिमलपुञ्जितगुञ्जितद्विरेफः।  
नवकिसलयचारुचामरश्रीर्हरति मुनेरपि मानसं वसन्तः॥

विलसितमनुकुर्वती पुरुस्ताद्धरणिरुहाधिरुहो वधूर्लतायाः।  
रमणमृजुतया पुरः सखीनामकलितचापलदोषमालिलिङ्ग॥

विनयति सुदृशो दृशः परागं प्रणयिनि कौसुममाननानिलेन।  
तदहितयुवतेरभीक्ष्णमक्ष्णोर्द्वयमपि रोषरजोभिरापुपूरे॥

विपुलकमपि यौवनोद्धतानां घनपुलकोदयकोमलं चकाशे।  
परिमलितमपि प्रियैः प्रकामं कुचयुगमुज्ज्वलमेव कामिनीनाम्॥

विरमति कथनं विना न खेदः सति कथने समुपैति कापि लज्जा।  
इति कलहमधोमुखी सखिभ्यो लपितुमनालपितुं समाचकाङ्क्ष॥

विरम तिमिर साहसादमुष्माद्यदि रविरस्तमितः स्वतस्ततः किम्।  
कलयसि न पुरो महोर्मिधाराद्युतिनिधिरभ्युदयत्ययं शशाङ्कः॥

व्रततिविततिभिस्तिरोहितायां प्रतियुवतौ वदनं प्रियः प्रियायाः।  
यदधयदधरावलोपनृत्यत्करवलयस्वनितेन तद्विवव्रे॥

व्यथितमपि भृशं मनो हरन्ती परिणतजम्बुफलोपभोगहृष्टा।  
परभृतयुवतिः स्वनं वितेने नवनवयोजितकण्ठरागरम्यम्॥

क्षणमपि विरहः पुरा न सेहे नयननिमीलनखिन्नया यया ते।  
श्वसिति कथमसौ रसालशाखां चिरविरहेण विलोक्य पुष्पिताग्राम्॥

यदपि रतिमहोत्सवे नकारो यदपि करेण च नीविधारणानि।  
प्रियसखि पतिरेष पार्श्वदेशं तदपि न मुञ्चति तत्किमाचरामि॥

यदि समरमपास्य नास्ति मृत्योर्भयमिति युक्तमितोऽन्यतः प्रयातुम्।  
अथ मरणवमश्यमेव जन्तोः किमिति मुधा मलिनं यशः क्रियेत॥