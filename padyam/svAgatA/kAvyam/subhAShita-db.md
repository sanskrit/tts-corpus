+++
title = "m:स्वागता"

+++
आचरेच्च सकलां रतिचर्यां कामसूत्रविहितामनवद्याम्।  
देशकालबलशक्त्यनुरोधाद् वैद्यतन्त्रसमयोक्त्यविरुद्धाम्॥

आदृता नखपदैः परिरम्भाश् चुम्बितानि घनदन्तनिपातैः।  
सौकुमार्यगुणसंभृतकीर्तिर् वाम एव सुरतेष्वपि कामः॥

आगतानगणितप्रतियातान् वल्लभानभिसिसारयिषूणाम्।  
प्रापि चेतसि सविप्रतिसारे सुभ्रुवामवसरः सरकेण॥

आगते कुसुमधन्विनि तन्व्या मानसाद् बहिरभूत् कुचकोकः।  
तिष्ठतास्य सरसीरुहचक्षुः खञ्जनेन चकितं सहसैव॥

आहतं कुचतटेन तरुण्याः साधु सोढममुनेति पपात।  
त्रुट्यतः प्रियतमोरसि हारात् पुष्पवृष्टिरिव मौक्तिकवृष्टिः॥

आहिते नु मधुना मधुरत्वे चेष्टितस्य गमिते नु विकासम्।  
आबभौ नव इवोद्धतरागः कामिनीष्ववसरः कुसुमेषोः॥

आकुलश्चलपतत्रिकुलानाम् आरवैरनुदितौषसरागः।  
आययावहरिदश्वविपाण्डुस् तुल्यतां दिनमुखेन दिनान्तः॥

आलि बालिशतया बलिरस्मै दीयतां बलिभुजे न कदापि।  
केवलं हि कलकण्ठशिशूनाम् एष एव कुशलेषु निदानम्॥

आलि कल्पय पुरः करदीपं चन्द्रमण्डलमिति प्रथितेन।  
नन्वनेन पिहितं मम चक्षुर् मङ्क्षु पाण्दुरतमोगुलकेन॥

आमृशद्भिरभितो वलिवीचीर् लोलमानवितताङ्गुलिहस्तैः सुभ्रुवामनुभवात् प्रतिपेदे मुष्टिमेयमिति मध्यमभीष्टैः॥

आननानि हरिणीनयनानाम् अद्भुतानि च समीक्ष्य जगत्याम्।  
लज्जयेव घनमण्डललीनो मन्दमन्दमहहेन्दुरुदेति॥

आननैर्विचकसे हृषिताभिर् वल्लभानभि तनूभिरभावि।  
आर्द्रतां हृदयमाप च रोषो लोलति स्म वचनेषु वधूनाम्॥

आननेन्दुशशलक्ष्म कपोले सादरं विरचितं तिलकं यत्।  
तत्प्रिये विरचितावधिभङ्गे धौतमीक्षणजलैस्तरलाक्ष्याः॥

आम्र यद्यपि गता दिवसास्ते पुष्पसौरभफलप्रचुरा ये।  
हन्त संप्रति तथापि जनानां छाययैव दलयस्यतितापम्॥

आर्द्रकीकसमुखः पुरतश्चेद् दृश्यते भवति तच्छुभदः श्वा।  
चर्म शुष्कमथवास्थि विशुष्कं बिभ्रदेष मरणं विदधाति॥

आर्यदेशकुलरूपबलायुर्- बुद्धिबन्धुरमवाप्य नरत्वम्।  
धर्मकर्म न करोति जडो यः पोतमुज्झति पयोधिगतः सः॥

आसते शतमधिक्षिति भूपास् तोयराशिरसि ते खलु कूपाः।  
किं ग्रहा दिवि न जाग्रति ते ते भास्करस्य कतमस् तुलयास्ते॥

आशिषं च तिलकं च जनन्या मन्यते स्म कवचाधिकमन्यः।  
येन संयति हि सर्वभटानां विक्रमैकवचतां (?) प्रतिपेदे॥

आशु कान्तमभिसारितवत्या योषितः पुलकरुद्धकपोलम्।  
निर्जिगाय मुखमिन्दुमखण्डं खण्डपत्रतिलकाकृति कान्त्या॥

आशु लङ्घितवतीष्टकराग्रे नीविमर्धमुकुलीकृतदृष्ट्या।  
रक्तवैणिकहताधरतन्त्री- मण्डलक्वणितचारु चुकूजे॥

आसितानि हसितानि कृतानि प्रेक्षितानि गदितानि गतानि।  
प्रायशोऽनुकुरुते ललिताङ्गी नर्तकीव चतुरं दयितस्य॥

आस्तृतेऽभिनवपल्लवपुष्पैर् अप्यनारतरताभिरताभ्यः।  
दीयते स्म शयितुं शयनीये न क्षणः क्षणदयापि वधूभ्यः॥

आस्थितः स्थगितवारिदपङ्क्त्या संध्यया गगनपश्चिमभागः।  
सोर्मिविद्रुमवितानविभासा रञ्जितस्य जलधेः श्रियमूहे॥

आसुरं कुलमनादरणीयं चित्तमेतदमलीकरणीयम्।  
रामधाम शरणीकरणीयं लीलया भवजलं तरणीयम्॥

आतपत्यविदुषाममृतांशुम् अंशुमन्तमपि रश्मिसहस्रे।  
रागिणां भवति लक्षणमिन्दोर् इन्द्रनीलशकलच्छविलक्ष्म॥

आतपे धृतिमता सह वध्वा यामिनीविरहिणा विहगेन।  
सेहिरे न किरणा हिमरश्मेर् दुःखिते मनसि सर्वमसह्यम्॥

आवृतान्यपि निरन्तरमुच्चैर् योषितामुरसिजद्वितयेन।  
रागिणामित इतो विमृशद्भिः पाणिभिर्जगृहिरे हृदयानि॥

आयताग्रसितरश्मिनिबद्धं लाञ्छनच्छविमषीरसदिग्धम्।  
चन्द्रकैतवमरुत्पटचक्रं क्रीडयोत्सृजति किं स्मरबालः॥

आयताङ्गुलिरभूदतिरिक्तः सुभ्रुवां क्रशिमशालिनि मध्ये।  
श्रोणिषु प्रियकरः पृथुलासु स्पर्शमाप सकलेन तलेन॥

छादितः कथमपि त्रपयान्तर्यः प्रियं प्रति चिराय रमण्याः।  
वारुणीमदविशङ्कमताविश्चक्षुषोऽभवदसाविव रागः॥

ईदृशस्य भवतः कथमेतल् लाघवं मुहुरतीव रतेषु।  
क्षिप्तमायतमदर्शयदुर्व्यां काञ्चिदाम जघनस्य महत्त्वम्॥

ऊचिवानुचितमक्षरमेनं पाशपाणिरपि पाणिमुदस्य।  
कीर्तिरेव भवतां प्रियदारा दाननीरझरमौक्तिकहारा॥

ऊरुमूलचपलेक्षणमघ्नन् यैर्वतंसकुमुमैः प्रियमेताः।  
चक्रिरे सपदि तानि यथार्थं मन्मथस्य कुसुमायुधनाम॥

ऊरुमूलगतनेत्रयुगस्य प्रेयसो रभसवेल्लितकेशी।  
चुम्बति स्म रतिकेलिविदग्धा हावहारि वदनं दयितस्य॥

अभ्रपुष्पमपि दित्सति शीतं सार्थिना विमुखता यदभाजि।  
स्तोककस्य खलु चञ्चुपुटेन म्लानिरुल्लसति तद्घनसंघे॥

अद्य मे सफलमायतनेत्रे जीवितं मदनसंश्रयभावम्।  
आगतासि भवनं मम यस्मात् स्वागतं तव वरोरु निषीद॥

अद्य यावदपि येन निबद्धौ न प्रभू विचलितुं बलिविन्ध्यौ।  
आस्थितावितथतागुणपाशस् त्वादृशा स विदुषा दुरपासः॥

अग्रसानुषु नितान्तपिशङ्गैर् भूरुहान्मृदुकरैरवलम्ब्य।  
अस्तशैलगहनं नु विवस्वान् आविवेश जलधिं नु महीं नु॥

अम्बरान्तमवलम्बितुकामम् अन्ध्यया समभिवीक्ष्य तु कामम्।  
अन्धकारमथ गम्य तनूनं लज्जयेव निरगम्यत नूनम्॥

अम्बरं विनयतः प्रियपाणेर् योषितश्च करयोः कलहस्य।  
वारणामिव विधातुमभीक्ष्णं कक्ष्यया च वलयैश्च शिशिञ्जे॥

अम्बरेऽम्बुभरलम्बिपयोदे मत्तबर्हिरुचिरेऽद्रिनितम्बे।  
पुष्पधामनि कदम्बकदम्बे का गतिः पथिक कालविलम्बे॥

अम्बुधेरुदगमद्विधुभङ्ग्या नूनमौर्वशिखिभास्मनपिण्डः।  
यत्किलास्य घटते नहि तृप्तिः खण्डिताजनदृगम्बुसरिद्भिः॥

अंशवस्तव निशाकर नूनं कल्पितास्तरुणकेतकखण्डैः।  
येन पाण्डुरतरद्युतयो नः कण्टकैरिव तुदन्ति शरीरम्॥

अंशुकं हृतवता तनुबाहु- स्वस्तिकापिहितमुग्धकुचाग्रा।  
भिन्नशङ्खवलयं परिणेत्रा पर्यरम्भि रभसादचिरोढा॥

अंशुमानपि विपाकपिशङ्गं रूपमाप परितो दिवसान्ते।  
कः परोऽत्र न विकारमुपेयाद् ध्वान्तभीमपरिवेल्लितमूर्तिः॥

अंशुपाणिभिरतीव पिपासुः पद्मजं मधु भृशं रसयित्वा।  
क्षीबतामिव गतः क्षितिमेष्यंल् लोहितं वपुरुवाह पतङ्गः॥

अन्तिकान्तिकगतेन्दुविसृष्टे जिह्मतां जहति दीधितिजाले।  
निःसृतस्तिमिरभारनिरोधाद् उच्छ्वसन्निव रराज दिगन्तः॥

अन्यकालपरिहार्यमजस्रं तद्द्वयेन विदधे द्वयमेव।  
धृष्टता रहसि भर्तृषु ताभिर् निर्दयत्वमितरैरबलासु॥

अन्यतो यदि निजोपचिकीर्षा मानहानिरिति भीतिरनीतिः।  
श्रीधरोऽपि हि बले श्रियमिच्छन् मानमातनुत वामनमेव॥

अन्ययान्यवनितागतचित्तं चित्तनाथमभिशङ्कितवत्या।  
पीतभूरिसुरयापि न मेदे निर्वृतिर्हि मनसो मदहेतुः॥

अप्रभूतमतनीयसि तन्वी काञ्चिधाम्नि पिहितैकतरोरु।  
क्षौममाकुलकरा विचकर्ष क्रान्तपल्लवमभीष्टतमेन॥

अप्रभूततमनीयसि तन्वी काञ्चिधाम्नि पिहितैकतरोरु।  
क्षौममाकुलकरा विचकर्ष क्रान्तपल्लवमभीष्टतमेव॥

अप्रसन्नमपराद्धरि पत्यौ कोपदीप्तमुररीकृतधैर्यम्।  
क्षालितं नु शमितं नु वधूनां द्रावितं नु हृदयं मधुवारैः॥

अर्धपीतमदिरा मणिपारी शोभतां कथमतीव तरुण्याः।  
चुम्बितैरधिकपाटलभासा पूरिताधरमयूखभरेण॥

अर्पिताः प्रथमतस्त्वयि गावो गोपशावक इति प्रणयेन।  
दीयते पुनरिदं धनहीनैर् वेतनं गरुडकेतन चेतः॥

अर्पितं रसितवत्यपि नाम- ग्राहमन्ययुवतेर्दयितेन।  
उज्झति स्म मदमप्यपिबन्ती वीक्ष्य मद्यमितरा तु ममाद॥

अर्थिने न तृणवद्धनमात्रं किं तु जीवनमपि प्रतिपाद्यम्।  
एवमाह कुशवज्जलदापी द्रव्यदानविधिरुक्तिविदग्धः॥

अस्मि वीरजननीति जनन्याम् अस्मि वीररमणीति रमण्याम्।  
संमदं व्यदधदुत्सुकचेतास् तारतूर्यतरलश्चलितोऽन्यः॥

अस्मि वीरतनया वरवीर- प्रेयसी च कुरु वीरसवित्रीम्।  
अद्य हृद्यसमरैरिति माता काचिदाह तिलकाक्षतपूर्वम्॥

औषसातपभयादपलीनं वासरच्छविविरामपटीयः।  
संनिपत्य शनकैरथ निम्नाद् अन्धकारमुदवाप समानि॥

बाहुपीडनकचग्रहणाभ्यामाहतेन नखदन्तनिपातैः।  
बोधितस्तनुशयस्तरुणीनामुन्मिमील विशदं विषमेषुः॥

बद्धकोपविकृतीरपि रामश्चारुताभिमततामुपनिन्ये।  
वश्यतां मधुमदो दयितानामात्मवर्गहितमिच्छति सर्वः॥

भातु नाम सुदृशां दशनाङ्कः पाटलो धवलगण्डतलेषु।  
दन्तवाससि समानगुणश्रीः सम्मुखोऽपि परभागमवाप॥

भर्तृषूपसखि निक्षिपतीनामात्मनो मधुमदोद्यमितानाम्।  
व्रीडया विफलया वनितानां न स्थितं न विगतं हृदयेषु॥

भर्तृभिः प्रणयसम्भ्रमदत्तां वारुणीमतिरसां रसयित्वा।  
ह्रीविमोहविरहादुपलेभे पाटवं नु हृदयं नु वधूभिः॥

भस्मनि स्मररिपोरनुरागो हीयते न घनसारपरागः।  
भूषणं यदि फणी न मणीनां काचिदप्यपचितिर्न च हेम्नः॥

भिक्षुकोऽपि सकलेप्सितदाता प्रेतभूमिनिलयोऽपि पवित्रः।  
भूतमित्रमपि योऽभयसत्त्री तं विचित्रचरितं शिवमीडे॥

भ्रूविलाससुभगाननुकर्तुं विभ्रमानिव वधूनयनानाम्।  
आददे मृदुविलोलपलाशैरुत्पलैश्चषकवीचिषु कम्पः॥

बिभ्रतौ मधुरतामतिमात्रं रागिभिर्युगपदेव पपाते।  
आननैर्मधुरसो विकसद्भिर्नासिकाभिरसितोत्पलगन्धः॥

बिम्बितं भृतपरिस्रुति जानन्भाजने जलजमित्यबलायाः।  
घ्रातुमक्षि पतति भ्रमरः स्म भ्रान्तिभाजि भवति क्व विवेकः॥

चारुता वपुरभूषयदासां तामनूननवयौवनयोगः।  
तं पुनर्मकरकेतनलक्ष्मीस्तां मदो दयितसङ्गमभूषः॥

चक्रुरेव ललनोरुषु राजीः स्पर्शलोभवशलोलकराणाम्।  
कामिनामनिभृतान्यपि रम्भास्तम्भकोमलतलेषु नखानि॥

चन्दनं स्तनतटेऽधरबिम्बे यावकं घनतरं च सपत्न्याः।  
प्रातरीक्ष्य कुपितापि मृगाक्षी सागसि प्रियतमे परितुष्टा॥

चित्तनिर्वृतिनिधायि विविक्तं मन्मथो मधुमदः शशिभासः।  
सङ्गमश्च दयितैः स्म नयन्ति प्रेम कामपि भुवं प्रमदानाम्॥

दानपात्रमधमर्णमिहैकग्राहि कोटिगुणितं दिवि दायि।  
साधुरेति सुकृतैर्यदि कर्तुं पारलौकिककुसीदमसीदत्॥

दीपयन्नथ नभः किरणौघैः कुङ्कुमारुणपयोधरगौरः।  
हेमकुम्भ इव पूर्वपयोधेरुन्ममज्ज शनकैस्तुहिनांशुः॥

दीपितस्मरमुरस्युपपीडं वल्लभे घनमभिष्वजमाने।  
वक्रतां न ययतुः कुचकुम्भौ सुभ्रुवः कठिनतातिशयेन॥

दूरमस्तु दरघूर्णिततारं शारदेन्दुमुखवीक्षणमक्ष्णोः।  
एतदेव मम पुण्यमगण्यं यत्कृशोदरि दृशोरतिथिस्त्वम्॥

दत्तमात्तवदनं दयितेन व्याप्तमातिशयिकेन रसेन।  
सस्वदे मुखसुरं प्रमदाभ्यो नाम रूढमपि च व्युदपादि॥

धार्ष्ट्यलङ्घितयथोचितभूमौ निर्दयं विलुलितालकमाल्ये।  
मानिनीरतिविधौ कुसुमेषुर्मत्तमत्त इव विभ्रममाप॥

धैर्यमुल्बणमनोभवभावा वामतां च वपुरर्पितवत्यः।  
व्रीडितं ललितसौरतधार्ष्ट्यास्तेनिरेऽभिरुचितेषु तरुण्यः॥

दोषपोषमभियाति परं यो बाधमेति बहुसज्जनयोगात्।  
संमतौ विमतिमात्रसहायो दुर्जनो भ्रम इवातिचकास्ति॥

द्वारि चक्षुरधिपाणि कपोलौ जीवितं त्वयि कुतः कलहोऽस्याः।  
कामिनामिति वचः पुनरुक्तं प्रीतये नवनवत्वमियाय॥

द्यां निरुन्धदतिनीलघनाभं ध्वान्तमुद्यतकरेण पुरस्तात्।  
क्षिप्यमाणमसितेतरभासा शम्भुनेव करिचर्म चकासे॥

एष सान्द्रतिमिरे गगनान्ते वारिणीव मलिने यमुनायाः।  
भाति पक्षपुटगोपितचञ्चू राजहंस इव शीतमयूखः॥

एकतामिव गतस्य विवेकः कस्यचिन् न महतोऽप्युपलेभे।  
भास्वता निदधिरे भुवनानाम् आत्मनीव पतितेन विशेषाः॥

एतदेव मम पुण्यमगण्यं यत् कृशोदरि दृशोरतिथिस् त्वम्।  
दूरमस्तु मदघूर्णिततारं शारदेन्दुमुखि वीक्षणमक्ष्णोः॥

गण्डभित्तिषु पुरा सदृशीषु व्याञ्जि नाञ्चितदृशां प्रतिमेन्दुः।  
पानपाटलितकान्तिषु पश्चाल्लोध्रचूर्णतिलकाकृतिरासीत्॥

गन्धमुद्धतरजःकणवाही विक्षिपन्विकसतां कुमुदानाम्।  
आदुधाव परिलीनविहङ्गा यामिनीमरुदपां नवराजीः॥

गम्यतामुपगते नयनानां लोहितायति सहस्रमरीचौ।  
आससाद विरहय्य धरित्रीं चक्रवाकहृदयान्यभितापः॥

ग्रन्थिमुद्ग्रथयितुं हृदयेशे वाससः स्पृशति मानधनायाः।  
भ्रूयुगेण सपदि प्रतिपेदे रोमभिश्च सममेव विभेदः॥

हावहारि हसितं वचनानां कौशलं दृशि विकारविशेषाः।  
चक्रिरे भृशमृजोरपि वध्वाः कामिनेव तरुणेन मदेन॥

हस्त-पङ्कज-निविष्ट-कपित्थ-  
व्याज-सञ्चरद्-अशेष-पुमर्थम्।  
नौमि किञ्चिद् अवधूनित-शुण्डा-  
दण्ड-कुण्डलित-मण्डित-गण्डम्॥

हेमकुम्भमिव तुङ्गमुरोजं वल्लभे स्पृशति चोरवदस्याः।  
जाग्रति स्म सहसैव तदानीं यामिका इव तनूरुहसङ्घाः॥

ह्रीभरादवनतं परिरम्भे रागवानवटुजेष्ववकृष्य।  
अर्पितोष्ठदलमाननपद्मं योषितो मुकुलिताक्षमधासीत्॥

ह्रीतया गलितनीवि निरस्यन्नन्तरीयमवलम्बितकाञ्चि।  
मण्डलीकृतपृथुस्तनभारं सस्वजे दयितया हृदयेशः॥

ह्रीविमोहमहरद्दयितानामन्तिकं रतिमुखाय निनाय।  
सप्रसादमिव सेवितमासीत्सद्य एव फलदं मधु तासाम्॥

इच्छतां सह वधूभिरभेदं यामिनीविरहिणां विहगानाम्।  
आपुरेव मिथुनानि वियोगं लङ्घ्यते न खलु कालनियोगः॥

इच्छथां सह वधूभिरभेदं यामिनीविरहिणां विहगानाम्।  
आपुरेव मिथुनानि वियोगं लङ्घ्यते न खलु कालनियोगः॥

इन्दुमिन्द्रदिगसूत सरस्वान् उत्तरङ्गभुजराजिरनृत्यत्।  
उज्जहर्ष झषकेतुरवापुः षट्पदाः कुमुदबन्धनमोक्षम्॥

इन्दुमिन्दुमुखि लोकय लोकं भानुभानुभिरमुं परितप्तम्।  
वीजितुं रजनिहस्तगृहीतं तालवृन्तमिव नालविहीनम्॥

जीवितं तदपि जीवितमध्ये गण्यते सुकृतिभिः किमु पुंसाम्।  
ज्ञानविक्रमकलाकुललज्जात्यागभोगरहितं विफलं यत्॥

कालकूटमधुनापि निहन्तुं हन्त नो वहसि लाञ्छनभङ्ग्या।  
यद्भयादिव निगीर्णमपि त्वाम् आशु मुञ्चति सुधाकर राहुः॥

कालकूटमिह निन्दति लोको येन शम्भुरजरामर एव।  
अन्तकं विरहिणीशु सुधांशुं स्तौत्यमुं तु विरलो हि विवेकः॥

कामकार्मुकतया कथयन्ति भ्रूलतां मम पुनर्मतमन्यत्।  
लोचनाम्बुरुहयोरुपरिस्थं भृङ्गशावकततिद्वयमेतत्॥

काञ्चनाङ्गि कमनीयकलापौ कञ्चुलीकवचितौ लिकुचौ ते।  
पाणिना ननु वहामि मुहूर्तं देहि मेऽधरमणिं तव दास्यम्॥

कामिनामसकलानि विभुग्नैः स्वेदवारिमृदुभिः करजाग्रैः।  
अक्रियन्त कठिनेषु कथंचित् कामिनीकुचतटेषु पदानि॥

कामिनीनयनकज्जलपङ्काद् उत्थितो मदनमत्तवराहः।  
कामिमानसवनान्तरचारी मूलमुत्खनति मानलतायाः॥

कामिनीवदननिर्जितकान्तिः शोभितुं न हि शशाक शशाङ्कः।  
लज्जयेव विमलं वपुराप्तुं शीधुपूर्णचषकेषु ममज्ज॥

कामिनः कृतरतोत्सवकाल- क्षेपमाकृलवधूकरसङ्गि।  
मेखलागुणविलग्नमसूयां दीर्घसूत्रमकरोत् परिधानम्॥

कान्तदूत्य इव कुङ्कुमताम्राः सायमण्डलमभित्वरयन्त्यः।  
सादरं ददृशिरे वनिताभिः सौधजालपतिता रविभासः॥

कान्तसंगमपराजितमन्यौ वारुणीरसनशान्तविवादे।  
मानिनीजन उपाहितसंधौ संदधे धनुषि नेषुमनङ्गः॥

कान्तवेश्म बहु संदिशतीभिर् यातमेव रतये रमणीभिः।  
मन्मथेन परिलुप्तमतीनां प्रायशः स्खलितमप्युपकारि॥

कान्तया सपदि कोऽप्युपगूढः प्रौढपाणिरपनेतुमियेष।  
संहतस्तनतिरस्कृतदृष्टिर् भ्रष्टमेव न दुकूलमपश्यत्॥

कापि कान्तमिदमाह महेला साधु साधय तथा युधि कार्यम्।  
वर्तते तव यथा च जयश्रीर् लोकनाथललना च सपत्नी॥

कापि कुड्यलिखितावधिरेखाः प्रोषितप्रियतमा गणयन्ती।  
वेश्मनि प्रबलवह्निपरीते सास्रया बहिरनीयत सख्या॥

कापि मुख्यपदवीमधिरोप्य स्वां सखीं स्वकरधारितदीपा।  
प्राणनाथरतिगेहमयासीद् अद्भुतो रतिपतेरुपदेशः॥

कापिशायनसुगन्धि विघूर्णन्न् उन्मदोऽधिशयितुं समशेत।  
फुल्लदृष्टिवदनं प्रमदानाम् अब्जचारु चषकं च शडङ्घ्रिः॥

कापि शीघ्रमवधीरितमाना मानिनो विचलिता प्रियधाम्नि।  
आगतेन मरुतापि पुरस्ताल् लाघवस्य परिहारममंस्त॥

कृष्णवर्णहृदयं सितदीप्तिं दुर्धियः किल कलङ्किनमाहुः।  
कृष्णवर्णसमुदीरणमात्रादेव यद्गलति दृश्यकलङ्कः॥

कल्प्यते किमिति कर्मणचिन्ता- स्वेदमेदुरमिदं निजचेतः।  
पश्यतां नयति पूर्वभवात्तं पुण्यमेव भुवनानि किमन्यत्॥

कण्टकैरिव विदारितपादः पद्मिनीपरिचितैरपराद्रेः।  
आरुरोह सरसीरुहबन्धुः स्कन्धमम्बुधितटीगमनाय॥

कम्पितः पतसि पादकयुग्मे नेत्रकोणनिहतोऽपि भयार्तः।  
युध्यसे किमिषुभिः प्रिय भीरुं भाषुकामिति हसंश्चलितोऽन्यः॥

कस्यचित् किमपि नो हरणीयं मर्मवाक्यमपि नोच्चरणीयम्।  
श्रीपतेः पदयुगं स्मरणीयं लीलया भवजलं तरणीयम्॥

कस्यचित् समदनं मदनीय- प्रेयसीवदनपानपरस्य।  
स्वादितः सकृदिवासव एव प्रत्युत क्षणविदंशपदेऽभूत्॥

केनचिन्मधुरमुल्बणरागं बाष्पतप्तमधिकं विरहेषु।  
ओष्ठपल्लवमपास्य मुहूर्तं सुभ्रुवः सरसमक्षि चुचुम्बे॥

किंशुकक्षितिरुहां विलसन्तः कुड्मलाः कुटिलतां कलयन्तः।  
पान्थवारणविदारणताम्राः कामकेसरिनखा इव रेजुः॥

कोपवत्यनुनयानगृहीत्वा प्रागथो मधुमदाहितमोहा।  
कोपितं विरहखेदितचित्ता कान्तयेव कलयन्त्यनुनिन्ये॥

क्रान्तकान्तवदनप्रतिबिम्बे मग्नबालसहकारसुगन्धौ।  
स्वादुनि प्रणदितालिनि शीते निर्ववार मधुनीन्द्रियवर्गः॥

कुप्यताशु भवतानतचित्ताः कोपितांश्च विरवस्यत यूनः।  
इत्यनेक उपदेश इव स्म स्वाद्यते युवतिभिर्मधुवारः॥

कुर्वता मुकुलिताक्षियुगानामङ्गसादमवसादितवाचाम्।  
ईर्ष्ययेव हरता ह्रियमासां तद्गुणः स्वयमकारि मदेन॥

लालयन्तमरविन्दवनानि क्षालयन्तमभितो भुवनानि।  
पालयन्तमथ कोककुलानि ज्योतिषां पतिमहं महयामि॥

लीलयैव सुतनोस्तुलयित्वा गौरवाढ्यमपि लावणिकेन।  
मानवञ्चनविदा वदनेन क्रीतमेव हृदयं दयितस्य॥

लब्धसौरभगुणो मदिराणामङ्गनास्यचषकस्य च गन्धः।  
मोदितालिरितरेतरयोगादन्यतामभजतातिशयं नु॥

लेखया विमलविद्रुमभासा सन्ततं तिमिरमिन्दुरुदासे।  
दंष्ट्रया कनकटङ्कपिशङ्ग्या मण्डलं भुव इवादिवराहः॥

लोचनाधरकृताहृतरागा वासिताननविशेषितगन्धा।  
वारुणी परगुणात्मगुणानां व्यत्ययं विनिमयं नु वितेने॥

लोक एष परलोकमुपेता हा विधाय निधने धनमेकः।  
इत्यमुं खलु तदस्य निनीषत्यर्थिबन्धुरुदयद्दयचित्तः॥

लोलदृष्टि वदनं दयितायाश्चुम्बति प्रियतमे रभसेन।  
व्रीडया सह विनीवि नितम्बादंशुकं शिथिलतामुपपेदे॥

मा धनानि कृपणः खलु जीवंस्तृष्‌णयार्पयतु जातु परस्मै।  
तत्र नैष कुरुते मम चित्रं यत्तु नार्पयति तानि मृतोऽपि॥

माधवस्य मुरली मुखलग्ना रागमावहतु किन्तु वयस्ये।  
वंशजाहमिति मास्तु सगर्वा या बिभर्ति बहुशो विवराणि॥

मानभङ्गपटुना सुरतेच्छां तन्वता प्रथयता दृशि रागम्।  
लेभिरे सपदि भावयतान्तर्योषितः प्रणयिनेव मदेन॥

नाम्बुजैर्न कुसुमैरुपमेयं स्वैरिणीनयनपङ्कजयुग्मम्।  
नोदये दिनकरस्य न वेन्दोः केवलं तमसि यस्य विकासः॥

मानिनीजनविलोचनपातानुष्णबाष्पकलुषान्प्रतिगृह्णन्।  
मन्दमन्दमुदितः प्रययौ खं भीतभीत इव शीतमयूखः॥

मा पुनस्तमभिसीसरमागस्कारिणं मदविमोहितचित्ता।  
योषिदित्यभिललाष न हालां दुस्त्यजः खलु सुखादपि मानः॥

नाक्षराणि पठता किमपाठि पाठितोऽपि किमु विस्मृत एव।  
इत्थमर्थिजनसंशयदोलाखेलनां खलु चकार नकारः॥

नीचतामनवलम्ब्य जनः को याचनादवचिनोति फलानि।  
हन्त वामनपदं प्रतिपेदे भिक्षुतामुपगतो जगदीशः॥

नीलनीरजनिभे हिमगौरं सैलरुद्धवपुषः सितरश्मेः।  
खे रराज निपतत्करजालं वारिधेः पयसि गाङ्गमिवाम्भः॥

मीयतां कथमभीप्सितमेषां दीयतां द्रुतमयाचितमेव।  
तं धिगस्तु कलयन्नपि वाञ्छमर्थिवागवसरं सहते यः॥

मृष्टटन्दनविशेषकभक्तिर्भ्रष्टभूषणकदर्थितमाल्यः।  
सापराध इव मण्डनमासीदात्मनैव सुदृशामुपभोगः॥

मूर्तिमन्तमिव रागरसौघं ते परस्परसमर्पितवक्त्राः।  
आननासवमिषेण तदानीमक्षिपन्त हृदयेषु युवानः॥

मध्यमोपलनिभे लसदंशावेकतश्च्युतिमुपेयुषि भानौ।  
द्यौरुवाह परिवृत्तिविलोलां हारयष्टिमिव वासरलक्ष्मीम्॥

मद्यमन्दविगलत्त्रपमीषच्चक्षुरुन्मिषितपक्ष्म दधत्या।  
वीक्ष्यते स्म शनकैर्नववध्वा कामिनो मुखमधोमुखयैव॥

मन्दमन्दगमना करिणी किं वा विशालनयना हरिणी किम्।  
पूर्णचन्द्रमदना रजनी किं पश्य गच्छति सखे तरुणी किम्॥

न प्रसादमुचितं गमिता द्यौर्नोद्धतं तिमिरमद्रिवनेभ्यः।  
दिङ्मुखेषु न च धाम विकीर्णं भूषितैव रजनी हिमभासा॥

न स्म माति वपुषः प्रमदानामन्तरिष्टतमसङ्गमजन्मा।  
यद्बहुर्बहिरवाप्य विकासं व्यानशे तनुरुहाण्यपि हर्षः॥

निम्ननाभिकुहरेषु यदम्भः प्लावितं चलदृशां लहरीभिः।  
तद्भवैः कुहुरुतैः सुरनार्यः स्मारिताः सुरतकण्ठरुतानाम्॥

नो रविर्न च तमो न तमीशो न द्युतिर्ग्रहगणो न च सन्ध्या।  
यादृशी प्रथमतः किल सृष्टेस्तादृगेव भुवनं श्रियमूहे॥

मुक्तमूललघुरुज्झितपूर्वः पश्चिमे नभसि सम्भृतसान्द्रः।  
सामि मज्जति रवौ न विरेजे खिन्नजिह्म इव रश्मिसमूहः॥

ओष्ठपल्लवविदंशरुचीनां हृद्यतामुपययौ रमणानाम्।  
फुल्ललोचनविनीलसरोजैर् अङ्गनास्यचषकैर्मधुवारः॥

ओजसापि खलु नूनमनूनं नासहायमुपयाति जयश्रीः।  
यद् विभुः शशिमयूखसखः सन्न् आददे विजयि चापमनङ्गः॥

पानधौतनवयावकरागं सुभ्रुवो निभृतचुम्बनदक्षाः।  
प्रेयसामधररागरसेन स्वं किलाभरमुपालि ररञ्जुः॥

पाणिपल्लवविधूननमन्तः सीत्कृतानि नयनार्धनिमेषाः।  
योषितां रहसि गद्गदवाचामस्त्रतामुपययुर्मदनस्य॥

पाणिरोधमविरोधितवाञ्छं भर्त्सनाश्च मधुरस्मितगर्भाः।  
कामिनः स्म कुरुते करभोरूर्हारि शुष्करुदिते च सुखेऽपि॥

पातुमाहितरतीन्यभिलेषुस्तर्षयन्त्यपुनरुक्तरसानि।  
सस्मितानि वदनानि वधूनां सोत्पलानि च मधूनि युवानः॥

पीडिते पुर उरः प्रतिपेषं भर्तरि स्तनयुगेन युवत्याः।  
स्पष्टमेव दलतः प्रतिनार्यास्तन्मयत्वमभवद्धृदयस्य॥

पीतशीधुमधुरैर्मिथुनानामाननैः परिहृतं चषकान्तः।  
व्रीडया रुददिवालिविरावैर्नीलनीरजमगच्छदधस्तात्॥

पीतवत्यभिमते मधुतुल्यस्वादमोष्ठरुचकं विददङ्क्षौ।  
लभ्यते स्म परिरक्ततयात्मा यावकेन वियतापि युवत्याः॥

पल्लवोपमिति साम्यसपक्षं दृष्टवत्यधरबिम्बमभीष्टे।  
पर्यकूजि सरुजेव तरुण्यास्तारलोलवलयेन करेण॥

पङ्कसंकरविगर्हितमर्हं न श्रियः कमलमाश्रयणाय।  
अर्थिपाणिकमलं विमलं तद्वासवेश्म वदधीत सुधीस्तत्॥

प्राञ्जलावपि जने नतमूर्ध्नि प्रेम तत्प्रवणचेतसि हित्वा।  
सन्ध्ययानुविदधे विरमन्त्या चापलेन सुजनेतरमैत्त्री॥

प्रापितेन चटुकाकुविडम्बं लम्भितेन बहुयाचनलज्जाम्।  
अर्थिना यदघमर्जति दाता तन्न लुम्पति विलम्ब्य ददानः॥

प्राप्य नाभिनदमज्जनमाशु प्रस्थितं निवसनग्रहणाय।  
औपनीविकमरुन्ध किल स्त्री वल्लभस्य करमात्मकराभ्याम्॥

प्राप्य मन्मथरसादतिभूमिं दर्वहस्तनभराः सुरतस्य।  
शश्रमुः श्रमजलार्द्रललाटश्लिष्टकेशमसितायतकेश्यः॥

प्राप्यते गुणवतापि गुणानां व्यक्तमाश्रयवशेन विशेषः।  
तत्तथा हि यदिताननदत्तं व्यानशे मधु रसातिशयेन॥

प्राप्यते स्म गतचित्रकचित्रैश्चित्रमार्द्रनखलक्ष्म कपोलैः।  
दध्रिरेऽथ रभसच्युतपुष्पाः स्वेदबिन्दुकुसुमान्यलकान्ताः॥

प्रातिभं त्रिसरकेण गतानां वक्रवाक्यरचनारमणीयः।  
गूढसूचितरहस्यसहासः सुभ्रुवां प्रववृते परिहासः॥

प्रेरितः शशधरेण करौघः संहतान्यपि नुनोद तमांसि।  
क्षीरसिन्धुरिव मन्दरभिन्नः काननान्यविरलोच्चतरूणि॥

प्रेक्षणीयकमिव क्षणमासन्ह्रीविभङ्गुरविलोचनपाताः।  
सम्भ्रमद्रुतगृहीतदुकूलच्छाद्यमानवपुषः सुरतान्ताः॥

रागकान्तनयनेषु नितान्तं विद्रुमारुणकपोलतलेषु।  
सर्वगापि ददृशे वनितानां दर्पणेष्विव मुखेषु मदश्रीः॥

रात्रिरागमलिनानि विकासं पङ्कजानि रहयन्ति विहाय।  
स्पष्टतारकमियाय नभःश्रीर्वस्तुमिच्छति निरापदि सर्वः॥

रूपमप्रतिविधानमनोज्ञं प्रेम कार्यमनपेक्ष्य विकासि।  
चाटु चाकृतकसम्भ्रममासां कार्मणत्वमगमन्रमणेषु॥

रूपसौरभसमृद्धिसमेतं चम्पकं प्रति ययुर्न मिलिन्दाः।  
कामिनस्तु जगृहुस्तदशेषा ग्राहका हि गुणिनां कति न स्युः॥

रञ्जिता नु विविधास्तरुशैला नामितं नु गगनं स्थगितं नु।  
पूरिता नु विषमेषु धरित्री संहृता नु ककुभस्तिमिरेण॥

रत्नसानुशिखराङ्गणफुल्लत्कल्पपादपतलेषु निषण्णाः।  
उद्गृणन्ति नृपहंस सुवर्णं त्वद्यशः प्रवरकिन्नररामाः॥

रुन्धती नयनवाक्यविकासं सादितोभयकरा परिरम्भे।  
व्रीडितस्य ललितं युवतीनां क्षीबता बहुगुणैरनुजह्रे॥

सागसि प्रियतमे कृतकोपा याङ्घ्रियुग्मपतितेऽपि न तुष्टा।  
सैव मद्यपरिलुप्तविवेका तं तथैव परितोषयति स्म॥

साग्नयोऽपि किल शीतलशीला विश्रुता अपि बहु श्रुतवन्तः।  
पण्डिता अपि जडाः परवादे श्रोत्रिया इह सदा निवसन्ति॥

सान्ध्यरागरुधिरारुणमारान्निष्पपात रविमण्डलमब्धौ।  
क्रूरकालकरवालविलूनं वासरस्य सहसैव शिरो नु॥2)॥

सार्वबौमभवनं वनवासो निस्वभावभवभावनया ते।  
बालिशो हि विषयेन्द्रियचौरैर्मुष्यते स्वभवने च वने च॥

सावशेषपदमुक्तमुपेक्षा स्रस्तमाल्यवसनाभरणेषु।  
गन्तुमुत्तितमकारणतः स्म द्योतयन्ति मदविभ्रममासाम्॥

सीत्कृतानि मणितं करुणोक्तिः स्निग्धमुक्तमलमर्थवचांसि।  
हासभूषणरवाश्च रमण्याः कामसूत्रपदतामुपजग्मुः॥

सैव सैव सरसी रमणीया यत्र यत्र वलते तव रागः।  
राजहंस रसिक स्मरणीया श्रीमता तदपि मानसकेलिः॥

सज्जनस्य हृदयं नवनीतं यद्वदन्ति कवयस्तदलीकम्।  
अन्यदेहविलसत् परितापात् सज्जनो द्रवति नो नवनीतम्॥

सज्जितानि सुरभीण्यथ यूनामुल्लसन्नयनवारिरुहाणि।  
आययुः सुघटितानि सुरायाः पात्रतां प्रियतमावदनानि॥

सङ्गताभिरुचितैश्चलितापि प्रागमुच्यत चिरेण सखीव।  
भूय एव समगंस्त रतान्ते ह्रीर्वधूभिरसहा विरहस्य॥

सञ्जहार सहसा परिरब्धप्रेयसीषु विरहय्य विरोधम्।  
संहितं रतिपतिः स्मितभिन्नक्रोधमाशु तरुणेषु महेषुम्॥

सम्प्रवेष्टुमिव योषित ईषुः श्लिष्यतां हृदयमिष्टतमानाम्।  
आत्मनः सततमेव तदन्तर्वर्तिनो न खलु नूनमजानन्॥

सन्तमेव चिरमप्रकृतत्वादप्रकाशितमदिद्युतदङ्गे।  
विभ्रमं मधुमदः प्रमदानां धातुलीनमुपसर्ग इवार्थम्॥

संविधातुमभिषेकमुदासे मन्मथस्य लसदंशुजलौघः।  
यामिनीवनितया ततचिह्नः सोत्पलो रजतकुम्भ इवेन्दुः॥

सर्वथा स्वहितमाचरणीयं किं करिष्यति जनो बहुजल्पः।  
विद्यते नहि स कश्चिदुपायः सर्वलोकपरितोषकरो यः॥

सव्यलीकमवधीरितखिन्नं प्रस्थितं सपदि कोपपदेन।  
योषितः सुहृदिव स्म रुणद्धि प्राणनाथमभिबाष्पनिपातः॥

शारतां गमितया शशिपादैश्छायया विटपिनां प्रतिपेदे।  
न्यस्तशुक्लबलिचित्रतलाभिस्तुल्यता वसतिवेश्ममहीभिः॥

शीधुपानविधुरासु निगृह्णन्मानमाशु शिथिलीकृतलज्जः।  
सङ्गतासु दयितैरुपलेभे कामिनीषु मदनो नु मदो नु॥

शीधुपानविधुरेषु वधूनां निघ्नतामुपगतेषु वपुःषु।  
ईहितं रतिरसाहितभावं वीतलक्ष्यमपि कामिषु रेजे॥

शैलराजतनयास्तनयुग्मव्यापृतास्ययुगलस्य गुहस्य।  
शेषवक्त्रकमलानि मलं वो दुग्धपानविधुराणि हरन्तु॥

शम्बरारिरमृतं विषगर्भं चन्द्रबिम्बकपटात्प्रयुनक्ति।  
यद्बहिः सितमथासितमन्तः प्रोषितान्दहति दर्शनमात्रात्॥

शङ्कयान्ययुवतौ वनिताभिः प्रत्यभेदि दयितः स्फुटमेव।  
न क्षमं भवति तत्त्वविचारे मत्सरेण हतसंवृति चेतः॥

शङ्किताय कृतबाष्पनिपातामीर्ष्यया विमुखितां दयिताय।  
मानिनीमभिमुखाहितचित्तां शंसति स्म घनरोमविभेदः॥

शिक्षितापि सखिभिर्ननु सीता रामचन्द्रचरणौ न ननाम।  
किं भविष्यति मुनीशवधूवद्भालरत्नमिह तद्रजसेति॥

श्लिष्यतः प्रियवधूरुपकण्ठं तारकास्ततकरस्य हिमांशोः।  
उद्वमन्नभिरराज समन्तादङ्गराग इव लोहितरागः॥

श्रीमता कथय कञ्चुक पूर्वं कानि कानि सुकृतानि कृतानि।  
जन्म यापयसि येन समस्तं हारहृद्यहृदये हरिणाक्ष्याः॥

स्नेहनिर्भरमधत्त वधूनामार्द्रतां वपुरसंशयमन्तः।  
यूनि गाढपरिरम्भिणि वस्त्रन् कोपमम्बु ववृषे यदनेन॥

सोष्मणस्तनशिलाशिखराग्रादात्तघर्मसलिलैस्तरुणानाम्।  
उच्छ्वसत्कमलचारुषु हस्तैर्निम्ननाभिसरसीषु निपेते॥

सोपचारमुपशान्तविचारं सानुतर्षमनुतर्षपदेन।  
ते मुहूर्तमथ मूर्तमपीप्यन्प्रेम मानमवधूय वधूः स्वाः॥

स्रंसमानमुपयन्तरि वध्वाः श्लिष्टवत्युपसपत्नि रसेन।  
आत्मनैव रुरुधे कृतिनेव स्वेदसङ्गि वसनं जघनेन॥

सुभ्रुवामधिपयोधरपीठं पीडनैस्त्रुटितवत्यपि पत्युः।  
मुक्तमौक्तिकलघुर्गुणशेषा हारयष्टिरभवद्गुरुरेव॥

स्वादनेन सुतनोरविचारादोष्ठतः समचरिष्ट रसोऽत्र।  
अन्यमन्यदिव यन्मधु यूनः स्वादमिष्टमतनिष्ट तदेव॥

स्वादितः स्वयमथैधितमानं लम्भितः प्रियतमैः सह पीतः।  
आसवः प्रतिपदं प्रमदानां नैकरूपरसतामिव भेजे॥

तुल्यरूपमसितोत्पलमक्ष्णोः कर्णगं निरुपकारि विदित्वा।  
योषितः सुहृदिव प्रविभेजे लम्भितेक्षणरुचिर्मदरागः॥

त्वं विनिर्जितमनोभवरूपः सा च सुन्दर भवत्यनुरक्ता।  
पञ्चभिर्युगपदेव शरैस्तां तापयत्यनुशयादिव कामः॥

त्वत्प्रतापतपनातपतप्तस्तीक्ष्णरश्मिरपि दिक्षु नितान्तम्।  
धावति प्रतिदिनं मुकुटेश त्वद्यशोद्य पतितस्तुहिनांशुः॥

उच्यतां स वचनीयमशेषं नेश्वरे परुषता सखि साध्वी।  
आनयैनमनुनीय, कथं वा विप्रियाणि जनयन्ननुनेयः॥

उद्धतैर्निभृतमेकमनेकैश् छेदवन् मृगदृशामविरामैः।  
श्रूयते स्म मणितं कलकाञ्ची- नूपुरध्वनिभिरक्षतमेव॥

उद्गतेन्दुमविभिन्नतमिस्रां पश्यति स्म रजनीमवितृप्तः।  
व्यंशुकस्फुटमुखीमतिजिह्मां व्रीडया नववधूमिव लोकः॥

उज्झती शुचिमिवाशु तमिस्राम् अन्तिकं व्रजति तारकराजे।  
दिक्प्रसादगुणमण्डनमूहे रश्मिहासविशदं मुखमैन्द्री॥

उज्झिताहमिति वत्स न दूये राघवेण कुलदूषणभीत्या।  
का त्वमित्यभिहिते बत वन्यान् श्रावये किमिति मुह्यति चेतः॥

उन्नमय्य सकचग्रहमास्यं चुम्बति प्रियतमे हठवृत्त्या।  
हुं हु मुञ्च मम मेति च मन्दं जल्पितं जयति मानधनायाः॥

उन्नमय्य सकचग्रहमास्यं चुम्बति प्रियतमे हठवृत्त्या।  
कूजिता जयति मानधनाया हूंहुहूंहुहुहुहूंहुहुहूंहूं॥

उत्तमोऽपि कुलजोऽपि मनुष्यः सर्वलोकमहितोऽपि बुधोऽपि।  
दासतां भजति यां भजमानस् तां भजन्ति गणिकां किमु सन्तः॥

उत्तरीयविनयात् त्रपमाणा रुन्धती किल तदीक्षणमार्गम्।  
आवरिष्ट विकटेन विवोढुर् वक्षसैव कुचमण्डलमन्या॥

उत्सरङ्गरलितोरुकटारीभाजिरा उत भयङ्करभालः।  
सन्तु पायकगणा जय तैस्त्वं गामगोहरमिलाव इलावी॥

वारणार्थपदगद्गदवाचामीर्ष्यया मुहुरपत्रपया च।  
कुर्वते स्म सुदृशामनुकूलं प्रातिकूलिकतयैव युवानः॥

वाससां शिथिलतामुपनाभि ह्रीनिरासमपदे कुपितानि।  
योषितां विधदती गुणपक्षे निर्ममार्ज मदिरा वचनीयम्॥

वीक्षितानि तव वारिधिकन्ये यत्र पालितजगन्ति लगन्ति।  
चित्रमत्र च परत्र च देही देहिशब्दमपहाय यकास्ति॥

वीक्ष्य रत्नचषकेष्वतिरिक्तां कान्तदन्तपदमण्डनलक्ष्मीम्।  
जज्ञिरे बहुमताः प्रमदानामोष्ठयावकनुदो मधुवाराः॥

वत्स गच्छ मम वाचिकमेतद्रामचन्द्रचरणे कथयेथाः।  
आवयोरिव भवेदनुरागो नावयोरिव विधिः प्रतिकूलः॥

विश्रमार्थमुपगूढमजस्रं यत्प्रियैः प्रथमरत्यवसाने।  
योषितामुदितमन्मथमादौ तद्द्वितीयसुरतस्य बभूव॥

व्यानशे शशधरेण विमुक्तः केतकीकुसुमकेसरपाण्डुः।  
चूर्णमुष्टिरिव लम्बितकान्तिर्वासवस्य दिशमंशुसमूहः॥

क्षीबतामुपगतास्वनुवेलं तासु रोषपरितोषवतीषु।  
अग्रहीन्नु सशरं धनुरुज्झामास नूज्झितनिषङ्गमनङ्गः॥

क्षीणयावकरसोऽप्यतिपानैः कान्तदन्तपदसम्भृतशोभः।  
आययावतितरामिव वध्वाः सान्द्रतामधरपल्लवरागः॥

याचमानजनमानसवृत्तेः पूरणाय बत जन्म न यस्य।  
तेन भूमिरतिभारवतीयं न द्रुमैर्न गिरिभिर्न समुद्रैः॥

या कथञ्चन सखीवचनेन प्रागभिप्रियतमं प्रजगल्भे।  
व्रीडजाड्यमभजन्मधुपा सा स्वां मदात्प्रकृतिमेति हि सर्वः॥

यः प्रशंसति नरो नरमन्यं देवतासु वरदासु सतीषु।  
मुग्धधीर्धनलवस्पृहयालुस्तं नृशंसमहमाद्यमवैमि॥

यच्छति प्रतिमुखं दयितायै वाचमन्तिकगतेऽपि शकुन्तौ।  
नीयते स्म नतिमुज्झितहर्षं पङ्कजं मुखमिवाम्बुरुहिण्या॥

यद्वदन्ति चपलेत्यपवादं नैव दूषणमिदं कमलायाः।  
दूषणं जलनिधेर्हि भवेत्तद्यत्पुराणपुरुषाय ददौ ताम्॥

यद् वदन्ति चपलेत्यपवादं तन्न दूषणमहो चपलायाः ।  
दोष एष जलधेः पितुरस्या यत् पुराणपुरुषाय ददौ ताम्॥

यद्यदेव रुरुचे रुचिरेभ्यः सुभ्रुवो रहति तत्तदकुर्वन्।  
आनुकूलिकतया हि नराणामाक्षिपन्ति हृदयानि तरुण्यः॥

यस्य कार्मुकमघर्मकरार्धच्छद्मना वहति मूर्ध्नि पिनाकी ।  
पार्वतीप्रणयलाभकृतार्थस्तं प्रणौमि रतिकामुकमेकम् ॥

यत्प्रदेयमुपनीय वदान्यैर्दीयते सलिलमर्थिजनाय।  
याचनोक्तिविफलत्वविशङ्कात्रासमूर्च्छनचिकित्सितमेतत्॥

यत्प्रियव्यतिकराद्वनितानामङ्गजेन पुलकेन बभूवे।  
प्रापि तेन भृशमुच्छ्वसिताभिर्नीविभिः सपदि बन्धनमोक्षः॥

योषिदुद्धतमनोभवरागा मानवत्यपि ययौ दयिताङ्कम्।  
कारयत्यनिभृता गुणदोषे वारुणी खलु रहस्यविभेदम्॥

योषितः पतितकाञ्चनकाञ्चौ मोहनातिरभसेन नितम्बे।  
मेखलेव परितः स्म विचित्रा राजते नवनखक्षतलक्ष्मीः॥