+++
title = "m:आर्या"

+++
आढ्यान्निवापलम्भो निकेतगामी च पिच्छिलः पन्थाः।  
द्वयमाकुलयति चेतः स्कन्धावारद्विजातीनाम्॥

आषाढशुक्लपक्षे भानोर्दिवसे शिरीषवृक्षस्य।  
मूलं जलेन पिष्ट्वा पिबेन् न भीस्तस्य सर्पोत्था॥

आभाति रोमराजिश् चलदलिकुलकोमला विशालाक्ष्याः।  
नाभीविवरान्तर्गत- मदनानलधूमलेखेव॥

आभङ्गुराग्रबहुगुण- दीर्घास्वादप्रदा प्रियादृष्टिः।  
कर्षति मनो मदीयं ह्रदमीनं बडिशरज्जुरिव॥

आभरणस्याभरणं प्रसाधनविधेः प्रसाधनविशेषः।  
उपमानस्यापि सखे प्रत्युपमानं वपुस् तस्याः॥

आदानपानलेपैः काश्चिद् गरलोपतापहारिण्यः।  
सदसि स्थितैव सिद्धौ- षधिवल्ली कापि जीवयति॥

आदाय चापमचलं कृत्वाहीनं गुणं विषमदृष्टिः।  
यश्चित्रमच्युतशरो लक्ष्यमभाङ्क्षीन्नमस्तस्मै॥

आदाय धनमनल्पं ददानया सुभग तावकं वासः।  
मुग्धा रजकगृहिण्या कृता दिनैः कतिपयैर्निःस्वा॥

आदृतकुपितभवानी- कृतकरमालादिबन्धनव्यसनः।  
केलिकलाकलहादौ देवो वः शंकरः पायात्॥
_________
आदृतकुपितभवानीकृतकरमालादिबन्धनव्यसनः।  
कलिकलाकलहादौ देवो वः शङ्करः पायात्॥

आदरणीयगुणा सखि महता निहितासि तेन शिरसि त्वम्।  
तव लाघवदोषोऽयं सौधपताकेव यच्चलसि॥

आ दर्शनात् प्रविष्टा सा मे सुरलोकसुन्दरी हृदयम्।  
बाणेन मकरकेतोः कृतमार्गमवन्ध्यपातेन॥

आदौ दर्शयति नतिं यान्ती यान्ती समुन्नतिं धत्ते।  
अनुकूलापि वराही चिरेण तुच्छं फलं धत्ते॥

आदौ लज्जयति कृतं मध्ये परिभवति रिक्तमवसाने।  
खलसंगतस्य कथयत यदि सुस्थितमस्ति किंचिदपि॥

आधाय दुग्धकलशे मन्थानं श्रान्तदोर्लता गोपी।  
अप्राप्तपारिजाता दैवे दोषं निवेशयति॥

आधिक्यादधरसुधा स्खलेदिति प्राप्तशङ्कया विधिना।  
रचितं तदुपष्टम्भे चिबुकं पाटीरमादधता॥

आगच्छतानवेक्षित- पृष्ठेनार्थी वराटकेनेव।  
मुषितास्मि तेन जघनां- शुकमपि वोढुं नशक्तेन॥

आग्नेय्यामनलाजी- विकयुवतिप्रवरधातुलाभश्च।  
याम्ये माषकुलत्थं भोज्यं गान्धर्विकैर्योगः॥

आग्नेये यदि कोणे ग्रामस्य पुरस्य वा भवति कूपः।  
नित्यं स करोति भयं दाहं च समानुषं प्रायः॥

आहूतोऽपि सहायैर् एमीत्युक्त्वा विमुक्तनिद्रोऽपि।  
आगन्तुकोऽपि पथिकः शैथिल्यं नैव विजहाति॥

आहूतोऽपि सहायैरेमीत्युक्त्वा विमुक्तनिद्रोऽपि।  
गन्तुमना अपि पथिकः सङ्कोचं नैव शिथिलयति॥

आजानुलम्बिबाहुः कम्बुग्रीवो बली चतुर्दंष्ट्रः।  
भाग्यनिधिः पृथुवक्षा लघुमधुराशी च पद्माक्षः॥

आजननादामरणा- दभ्यस्यतु वायसस्तपस्यतु वा।  
एकामपि काकलिकां कोकिलकान्तेव नाकलयेत्॥

आज्ञा काकुर्याच्ञा- क्षेपो हसितं च शुष्करुदितं च।  
इति निधुवनपाण्डित्यं ध्यायंस्तस्या न तृप्यामि॥

आज्ञाकरश्च ताडन- परिभवसहनश्च सत्यमहमस्याः।  
न तु शीलशीतलेयं प्रियेतरद्वक्तुमपि वेद॥

आज्ञापयिष्यसि पदं दास्यसि दयितस्य शिरसि किं त्वरसे।  
असमयमानिनि मुग्धे मा कुरु भग्नाङ्कुरं प्रेम॥

आकारदारुणोऽयं भयमस्मादित्यनिश्चयोऽयमपि।  
भवति महाभैरवमपि शिवस्य रूपं शिवायैव॥

आकृष्टिभग्नकटकं केन तव प्रकृतिकोमलं सुभगे।  
धन्येन भुजमृणालं ग्राह्यं मदनस्य राज्यमिव॥

आकर्षन्ति न केषाम् अन्तःकरणं प्रवालशालिन्यः।  
ललना इवात्र लतिकाः कुसुमेषु शिलीमुखैर्निचिताः॥

आकर्ण्य मामवादीद् धन्यास्ता युवतयः सखि कठोराः।  
या विषहन्ते दीर्घ- प्रियतमविरहानलासारम्॥

आख्यायिकानुरागी व्रजति सदा पुण्यपुस्तकं श्रोतुम्।  
दष्ट इव कृष्णसर्पैः पलायते दानधर्मेभ्यः॥

आक्रुष्टेन मतिमता तत्त्वार्थविचारणे मतिः कार्या।  
यदि सत्यं कः कोपः स्याद नृतं किं नु कोपेन॥

आलपति पिकवधूरिव पश्यति हरिणीव चलति हंसीव।  
स्फुरति तडिल्लतिकेव स्वदते तुहिनांशुलेखेव॥

आलप यथा यथेच्छसि युक्तं तव कितव किमपवारयसि।  
स्त्रीजातिलाञ्छनमसौ जीवितरङ्का सखी सुभग॥

आलस्यं स्त्रीसेवा सरोगता जन्मभूमिवात्सल्यम्।  
संतोषो भीरुत्वं षड् व्याघाता महत्त्वस्य॥

आलिङ्गन्तो वसुधां निजखुरदलितामिवानुनेतुममी।  
वदनविगतचरणा इव संलक्ष्यन्ते जवादश्वाः॥

आलिङ्ग्य मधुरहुंकृतिम् अलसोन्मिषदीक्षणां रहः कान्ताम्।  
यद् बोधयन्ति सुप्तां जन्मनि यूनां तदेव फलम्॥

आलोहितमाकलयन् कन्दलमुत्कम्पितं मधुकरेण।  
संस्मरति पथिषु पथिको दयिताङ्गुलितर्जनाललितम्॥

आलोक एव विमुखी क्वचिदपि दिवसे न दक्षिणा भवसि।  
छायेव तदपि तापं त्वमेव मे हरसि मानवति॥

आलोकविशाला मे सहसा तिमिरप्रवेशविच्छिन्ना।  
उन्मीलितापि दृष्टिर् निमीलितेवान्धकारेण॥

आलोकयति पयोधरम् उपमन्दिरमभिनवाम्बुभरनीलम्।  
दयितारचितचितानल- धूमोद्गमशङ्कया पथिकः॥

आलोक्य चिकुरनिकरं सततं सुमनोऽधिवासयोग्यं ते।  
कामो निजं निषङ्गं परिवृत्यामृशति साशङ्कः॥

आनन्दममन्दमिमं कुवलयदललोचने ददासि त्वम्।  
विरहस्त्वयैव जनितस् तापयतितरां शरीरं मे॥

आमन्त्रणजयशब्दैः प्रतिपदहुंकारघर्घरारावैः।  
स्वयमुक्तसाधुवादैर् अन्तरयति गायनो गीतम्॥

आ मरणादपि विरुतं कुर्वाणाः स्पर्धया सह मयूरैः।  
किं जानन्ति वराकाः काकाः केकारवं कर्तुम्॥

आनयति पथिकतरुणं हरिण इह प्रापयन्निवात्मानम्।  
उपकलमगोऽपि कोमल- कलमावलिकवलनोत्तरलः॥

आन्दोललोलकेशीं चलकाञ्चीकिङ्किणीगणक्वणिताम्।  
स्मरसि पुरुषायितां तां स्मरचामरचिह्नयष्टिमिव॥

आम्राङ्कुरोऽयमरुण- श्यामलरुचिरस्थिनिर्गतः सुतनु।  
नवकमठकर्परपुटान् मूर्धेवोर्ध्वं गतः स्फुरति॥

आम्रैः क्षेमं भल्ला- तकैर्भयं पीलुभिस्तथारोग्यम्।  
खदिरशमीभ्यां दुर्भि- क्षमर्जुनैः शोभना वृष्टिः॥

आन्तरमपि बहिरिव हि व्यञ्जयितुं रसमशेषतः सततम्।  
असती सत्कविसूक्तिः काचघटीति त्रयं वेद॥

आन्तरमिव बहिरिव हि व्यञ्जयितुं रसमशेषतः सततम्।  
असती सत्कविसूक्तिः काचघटीति त्रयं वेद॥

आपाण्डुरा च मृत्स्ना गोरसवर्णश्च भवति पाषाणः।  
पुरुषार्धे कुमुदनिभो दृष्टिपथं मूषको याति॥

आपदि येनोपकृतं येन च हसितं दशासु विषमासु।  
उपकृत्य तयोरुभयोः पुनरपि जातं नरं मन्ये॥

आपदि येनोपकृतं येन च हसितं दशासु चान्त्यासु।  
उपकृदपकृदपि च तयोर्यस्तं पुरुषं परं मन्ये॥

आ परितोषाद् विदुषां न साधु मन्ये प्रयोगविज्ञानम्।  
बलवदपि शिक्षितानाम् आत्मन्यप्रत्ययं चेतः॥

आपत्तौ पतितानां येषां वृद्धा न सन्ति शास्तारः।  
ते शोच्या बन्धूनां जीवन्तोऽपीह मृततुल्याः॥

आपत्स्वेव हि महतां शक्तिरभिव्यज्यते न संपत्सु।  
अगुरोस् तथा न गन्धः प्रागस्ति यथाग्निपतितस्य॥

आ प्रपदमा शिरस्कं चान्तः कलिमलमलीमसे वपुषि।  
विफलं गङ्गाजलमपि मद्यघटे दर्भमुष्टिरिव॥

आप्त्वाप्यात्मविनाशं गणयति न खलः परव्यसनकष्टम्।  
प्रायः सहस्रनाशे समरमुखे नृत्यति कबन्धः॥

आराधयितुः प्रेम- प्रतीक्षणार्थं स्पृहा परं यासाम्।  
ता ननु सौभगदेव्यो गणिकाः कृतिनां समाराध्याः॥

आरब्धमब्धिमथनं स्वहस्तयित्वा द्विजिह्वममरैर्यत्।  
उचितस् तत्परिणामो विषमं विषमेव यज्जातम्॥

आरक्तराजिभिरियं कुसुमैर्नवकन्दली सलिलगर्भैः।  
कोपाद् अन्तर्बाष्पे स्मरयति मां लोचने तस्याः॥

आर्द्रालक्तकमस्याश् चरणं मुखमारुतेन वीजयितुम्।  
प्रतिपन्नः प्रथमतरः संप्रति सेवावकाशो मे॥

आर्द्रमपि स्तनजघनान्- निरस्य सुतनु त्वयैतदुन्मुक्तम्।  
खस्थमवाप्तुमिव त्वां तपनांशूनंशुकं पिबति॥

आरोग्यं सौभाग्यं धनाढ्यता नायकत्वमानन्दः।  
कृतपुण्यस्य स्यादिह सदा जयो वाञ्छितावाप्तिः॥

आरोग्यं विद्वत्ता सज्जनमैत्री महाकुले जन्म।  
स्वाधीनता च पुंसां महदैश्वर्यं विनाप्यर्थैः॥

आरोहतु गिरिशिखरं समुद्रमुल्लङ्घ्य यातु पातालम्।  
विधिलिखिताक्षरमालं फलति कपालं न भूपालः॥

आरोपयसि मुधा किं नाहमभिज्ञा किल त्वदङ्कस्य।  
दिव्यं वर्षसहस्रं स्थित्वेति न युक्तमभिधातुम्॥

आरोपिता शिलायाम् अश्मेव त्वं भवेति मन्त्रेण।  
मग्नापि परिणयापदि जारमुखं वीक्ष्य हसितैव॥

आर्तद्रुतस्वरज्ञा विभिन्नदीनप्रभिन्नलघुरौद्राः।  
निन्द्याः शुभास्तु शब्दाः प्रमुदितपरिपूर्णदृढशान्ताः॥

आरुह्य दूरमगणित- रौद्रक्लेशा प्रकाशयन्ती स्वम्।  
वातप्रतीच्छनपटी वहित्रमिव हरसि मां सुतनु॥

आरुह्य शैलशिखरं त्वद्वदनापहृतकान्तिसर्वस्वः।  
प्रतिकर्तुमिवोर्ध्वकरः स्थितः पुरस्तान् निशानाथः॥

आर्या मुखे तु चपला तथापि चर्या न मे यतः सा तु।  
दक्षा गृहकृत्येषु त- था दुःखे भवति दुःखार्ता॥

आसाद्य भङ्गमनया द्यूते विहिताभिरुचितकेलिपणे।  
निःसारयताक्षानिति कपटरुषोत्सारिताः सख्यः॥

आसाद्य दक्षिणां दिशम् अविलम्बं त्यजति चोत्तरां तरणिः।  
पुरुषं हरन्ति कान्ताः प्रायेण हि दक्षिणा एव॥

आसायं सलिलभरे सवितारमुपास्य सादरं तपसा।  
अधुनाब्जेन मनाक् तव मानिनि तुलना मुखस्याप्ता॥

आसीदेव यदार्द्रः किमपि तदा किमयमाहतोऽप्याह।  
निष्ठुरभावादधुना कटूनि सखि रटति पटह इव॥

आसीज् जनः कृतघ्नः क्रियमाणघ्नश्च सांप्रतं जातः।  
इति मे मनसि वितर्को भविता लोकः कथं भविता॥

आसन्नाः कण्टकिनो रिपुभयदाः क्षीरिणोऽर्थनाशाय।  
फलिनः प्रजाक्षयकरा दारूण्यपि वर्जयेत् तेषाम्॥

आसन्नयौवनस् त्वं दुहितुर्मे यौवनं त्वया प्रायः।  
क्षपितमलक्ष्यं स्त्रीणां गलति हि सहसैव तारुण्यम्॥

आसवरतिरतिबहुभुक् कट्वम्लाशी च कर्मठः पिशुनः।  
स्थूलः कृशोऽतिदीर्घः खर्वो वा कृष्णपीतो वा॥

आशापाशनिबद्धो नृत्यति किं वा नरो न धनिकपुरः।  
हतशैलूषस्य विधेः कुत्र विधेयः सुखमुपैति॥

आशापिशाचिका मां भ्रमयति परितो दशस्वपि दिशासु।  
स्वीये पिशाचवर्गे सेवायै किं न योजयसि॥

आश्रयमाश्रयलिप्सुस् तुङ्गं सेवेत दुरधिरोहमपि।  
विनिपतति यदि स तस्मात् तथाप्युपर्येव नीचानाम्॥

आश्रयवशेन सततं गुरुता लघुता च जायते जन्तोः।  
विन्ध्ये विन्ध्यसमानाः करिणो बत दर्पणे लघवः॥

आस्तां मानः कथनं सखीषु वा मयि निवेद्यदुर्विनये।  
शिथिलितरतिगुणगर्वा ममापि सा लज्जिता सुतनुः॥

आस्तामन्यत्सुजनाः परोपकारैककरणदुर्ललिताः।  
संतापितपिशुनेषु स्वगुणेष्वपि हन्त खिद्यन्ते॥

आस्तामपरो लोकः क्रीडापेक्षापरो यदि प्रीतिः।  
ब्यसनान्तरे पतन्ती न वारिता परिजनेनापि॥

आस्तां वरमवकेशी मा दोहदमस्य रचय पूगतरोः।  
एतस्मात् फलितादपि केवलमुद्वेगमधिगच्छ॥

आस्वादितदयिताधर- सुधारसस्येव सूक्तयो मधुराः।  
अकलितरसालमुकुलो न कोकिलः कलमुदञ्चयति॥

आस्वादितोऽसि मोहाद् बत विदिता वदनमाधुरी भवतः।  
मधुलिप्तक्षुर रसनाच् छेदाय परं विजानासि॥

आस्वाद्य निर्विशेषं विरहिवधूनां मृदूनि मांसानि।  
करकामिषेण मन्ये निःष्ठीवति नीरदोऽस्थीनि॥

आस्यं पिधाय सकलं विरलाङ्गुलिना करेण सघ्राणम्।  
अयमुच्चरद्दकारं मनोहरं ज्योत्करोति शिशुः॥

आत्मानं कवितायामारोपयितुं कविर्लिखति मृत्वा।  
अमृतेन केन लब्धं प्रसह्य लोकोत्तरं ह्यमृतम्॥

आत्मरुतादपि विरुतं कुर्वाणाः स्पर्धया सह मयूरैः।  
किं जानन्ति वराकाः काकाः केकारवान् कर्तुम्॥

आवर्जितालकालि श्वासोत्कम्पस्तनार्पितैकभुजम्।  
शयनं रतिविवशतनोः स्मरामि शिथिलांशुकं तस्याः॥

आवर्तैरातर्पण- शोभां डिण्डीरपाण्डुरैर्दधती।  
गायति मुखरितसलिला प्रियसंगममङ्गलं सुरसा॥

आविलपयोधराग्रं लवलीदलपाण्डुराननच्छायम्।  
तानि दिनानि वपुरभूत् केवलमलसेक्षणं तस्याः॥

आक्षेपचरणलङ्घन- केशग्रहकेलिकुतुकतरलेन।  
स्त्रीणां पतिरपि गुरुरिति धर्मं न श्राविता सुतनुः॥

आक्षिपसि कर्णमक्ष्णा बलिरपि बद्धस्त्वया त्रिधा मध्ये।  
इति जितसकलवदान्ये तनुदाने लज्जसे सुतनु॥

आयान्ति यान्ति सततं नीरं शिशिरं खरं न गणयन्ति।  
विद्मो न हन्त दिवसाः कस्य किमेते करिष्यन्ति॥

आयासः परहिंसा वैतंसिकसारमेय तव सारः।  
त्वामपसार्य विभाज्यः कुरङ्ग एषोऽधुनैवान्यैः॥

आयाति याति खेदं करोति मधु हरति मधुकरीवान्या।  
अधिदेवता त्वमेव श्रीरिव कमलस्य मम मनसः॥

आयुःसारं युअवनम् ऋतुसारः कुसुमसायकवयस्यः।  
सुन्दरि जीवितसारो रतिभोगरसामृतस्वादः॥

छिन्नेऽपि शस्त्रभिन्नेऽप्यापत्पतितेऽपि निर्विशेषेऽपि।  
हनुमति कृतप्रतिज्ञे दैवमदैवं यमोऽप्ययमः॥

छिन्नोऽपि रोहति तरुश्चन्द्रः क्षीणोऽपि वर्धते लोके।  
इति विमृशन्तः सन्तः सन्तप्यन्ते न लोकेऽस्मिन्॥

ढक्कामाहत्य मदं वितन्वते करिण इव चिरं पुरुषाः।  
स्त्रीणां करिणीनामिव मदः पुनः स्वकुलनाशाय॥

डिम्भो नन्दवधूट्या दम्भोच्छेदी समस्तदनुजानाम् ।  
अम्भोरुहाभनयनः किम्भो भवता क्वचिद्दृष्टः ॥

ईषदवशिष्टजडिमा शिशिरे गतमात्र एव चिरमङ्गैः।  
नवयौवनेव तन्वी निषेव्यते निर्भरं वापी॥

ईर्ष्यारोषज्वलितो निजपतिसङ्गं विचिन्तयंस् तस्याः।  
च्युतवसनजघनभावन- सान्द्रानन्देन निर्वामि॥

ईशानोत्थैः शकुनैर् विशेषतः शूरमण्डलाक्रान्तैः।  
रिपुवेष्टित इव दूरं त्यक्त्वा स्थानं पलायेत॥

ईश्वरगृहमिदमत्र हि विषं च वृषभश् च भस्म चाद्रियते।  
यस् तु न विषं न वृषभो न भस्म तस्यात्र का गणना॥

ईश्वरमाराधयतो विगलितमानस्य लब्धमैश्वर्यम्।  
स्फुटमेव भवति लघिमा गरिमापि कथं न जानीमः॥

ईश्वरपरिग्रहोचित- मोहोऽस्यां मधुप किं मुधा पतसि।  
कनकाभिधानसारा वीतरसा कितवकलिकेयम्॥

ऋषभोऽत्र गीयत इति श्रुत्वा स्वरपारगा वयं प्राप्ताः।  
को वेद गोष्ठमेतद् गोशान्तौ विहितबहुमानम्॥

ऋजुना निधेहि चरणौ परिहर सखि निखिलनागराचारम्।  
इह डाकिनीति पल्ली- पतिः कटाक्षेऽपि दण्डयति॥

ऋजुरेष पक्षवानिति काण्डे प्रीतिं खले च मा कार्षीः।  
प्रायेण त्यक्तगुणः फलेन हृदयं विदारयति॥

ऋज्वी स्थिरा सुवृत्ता पाणिग्रहणोज्ज्वला सुवंशोत्था।  
संधारयति पतन्तं संप्रति गृहणीव यष्टिर्माम्॥

ऊढामुनातिवाहय पृष्ठे लग्नापि कालमचलापि।  
सर्वंसहे कठोर- त्वचः किमङ्केन कमठस्य॥

ऊष्मा यस्यां धात्र्यां धूमो वा तत्र वारि नरयुगले।  
निर्देष्टव्या च शिरा महता वारिप्रवाहेण॥

ऊरू रम्भे बाहू लते विधात्रा कुचौ पुनः कमले।  
यौवनमुपवनमस्यां मदनविलासाय किं रचितम्॥

अबलां बलिना नीतां दशामिमां मकरकेतुना रक्ष।  
आपत्पतितोद्धृतये भवति हि शुभजन्मनां जन्म॥

अबलावनपर एको भुवनत्रितयेऽपि चेत्तदा भर्त्ता।  
कथमन्यथा सुधाकर- चन्दनमुख्याप्रियत्वं स्यात्॥

अबला विषहेत कथं दृढशक्तिममुष्य रतिरसप्रसरम्।  
मदनतुलितानुरागो न विदध्याद्यदि बलाधानम्॥

अबलोऽसि न जितकाशी- प्रतिभटराशीन् परापत क्षितिप।  
जाताम्भःकणपातः क्व विनश्यत्यनलसंघातः॥

अभिगम्यास्ते सद्भिर् व्यपगतमानावमानदोषाश्च।  
ये स्वगृहमुपगतानां श्रममुपचारैर्व्यपनयन्ति॥

अभिलषति न खलु पुरुषः श्रियमपि कीर्त्या विनाकृतां कुशलः।  
क्षणिकाय वस्तुने कस् त्यजतीह चिरस्थिरं श्रेयः॥

अभिलषतोरनुभावान् तिलोत्तमायाः किलोत्तमानुभयोः।  
सुन्दोपसुन्दयोरपि नाशो भेदादुदाह्रियते॥

अभिलषिताधिकवरदे प्रणिपतितजनार्तिहारिणि शरण्ये।  
चरणौ नमाम्यहं ते विद्याधरदेवते गौरि॥

अभिनषति वैनतेयं चामरसहितः ससत्यभामो यः।  
नारायणः स साक्षाद् विबुधसमर्च्यः सदा जयतु॥

अभिमन्त्र्य शुचिविधानाद् आज्याढ्यं हस्तिकर्णजं चूर्णम्।  
योऽश्नाति स हि नरः स्याद् यथेष्टचेष्टोऽपि दीर्घायुः॥

अभिमतसिद्धिरशेषा भवति हि पुरुषस्य पुरुषकारेण।  
दैवमिति यदपि कथयसि पुरुषगुणः सोऽप्यदृष्टाख्यः॥

अभिनवसेवकविनयैः प्राघुणकोक्तैर्विलासिनीरुदितैः।  
धूर्तजनवचननिकरैर् इह कश्चिदवञ्चितो नास्ति॥

अभिमुखमधुरतरेभ्यः पराङ्मुखाक्रोशनात् कुशीलेभ्यः।  
अभ्यन्तरकलुषेभ्यो भेतव्यं मित्रशत्रुभ्यः॥

अभिमुखनिहतस्य सतस् तिष्ठतु तावज्जयोऽथ वा स्वर्गः।  
उभयबलसाधुवादः श्रवणमुखोऽस्त्येव चात्यर्थम्॥

अभिमुखनिहतस्य सतस्तिष्ठतु तावज्जयोऽथवा स्वर्गः।  
उभयबलसाधुवादश्रवणसुखस्यैव नास्त्यन्तः॥

अभिरामेऽभिनिवेशं विदधाना विविधलाभनिरपेक्षा।  
उपहस्यसे सुमध्ये विदग्धवाराङ्गनावारैः॥

अभितो नितरां सलिलं जलदे दातुं समुद्यते भवति।  
तदपि बहुलमल्पं वा पात्राधीनं मतं पतनम्॥

अभ्यासो रतिहेतोर् भवति नराणां न वस्तुसद्गुणतः।  
सत्यपि मांसोपचये रागाय कुचौ स्फिजौ न पुनः॥

अभ्यक्तमिव स्नातः शुचिरशुचिमिव प्रबुद्ध इव सुप्तम्।  
बद्धमिव स्त्रैरगतिर् जनमिह सुखसङ्गिनमवैमि॥

अभ्यक्तं रहसि गतं विचित्तमन्येन मन्त्रयन्तं वा।  
उचितप्रणयमपि नृपं सहसार्या नोपसर्पन्ति॥

अभ्यस्य पवनविजयं व्याख्याय च शैवसंहिताः सकलाः।  
मरणसमये गुरूणां पर्दवदसवो विनिष्क्रान्ताः॥

अभ्येत्य याचितोऽपि त्यक्त्वा लज्जां मया विगतलज्जः।  
चिच्छेदैष ममाशां सहसा प्रतिषेधशस्त्रेण॥

अभ्युन्नता पुरस्ताद् अवगाढा जघनगौरवात् पश्चात्।  
द्वारेऽस्य पाण्डुसिकते पदपङ्क्तिर्दृश्यतेऽभिनवा॥

अभ्युपयुक्ताः सद्भिर् गतागतैरहरहः प्रखिन्दानाः।  
कृपणजनसंनिकर्षं प्राप्यार्थाः प्रस्वपन्तीव॥

अभ्युपयुक्ताः सद्भिर्गतागतैरहरहः सुनिर्विण्णाः।  
कृपणजनसंनिकर्षं संप्राप्यार्थाः स्वपन्तीव॥

अबुधा अजंगमा अपि कयापि गत्या परं पदमवाप्ताः।  
मन्त्रिण इति कीर्त्यन्ते नयबलगुटिका इव जनेन॥

अचलं चलदिव चक्षुः प्रकृतमपीदं समुद्यदिव वक्षः।  
अतदिव तदपि शरीरं संप्रति वामभ्रुवो जयति॥

अचिराधिष्ठितराज्यः शत्रुः प्रकृतिष्वरूढमूलत्वात्।  
नवसंरोपणशिथिलस् तरुरिव सुकरः समुद्धर्तुम्॥

अचिरेण रोचते मे दिवसानेवं वृथातिवाहयते।  
श्रितकृष्णपक्षगतये वयस्य काम्यस्तनीविरहः॥

अच्युतचरणतरङ्गिणि शशिशेखरमौलिमालतीमाले।  
त्वयि तनुवितरणसमये हरता देया न मे हरिता॥

अधनं खलु जीवधनं धनमर्धधनं महद्धनं धान्यम्।  
अतिधनमेतत् सुन्दरि विद्या च तपश्च कीर्तिश्च॥

अधरामृतेन पित्तं नश्यति वायुः पयोधरयुगेन।  
अनवरतरतेन कफं त्रिदोषशमनं वपुर्नार्याः॥

अधरः किसलयरागः कोमलविटपानुकारिणौ बाहू।  
कुसुममिव लोभनीयं यौवनमङ्गेषु संनद्धम्॥

अधरस्य मधुरिमाणं कुचकाठिन्यं दृशोस्तथा तैक्ष्ण्यम्।  
कवितायाः परिपाकान् अनुभवरसिको विजानाति॥

अधरेणोन्नतिभाजा भुजंगपरिपीडितेन ते दूति।  
संक्षोभितं मनो मे जलनिधिरिव मन्दरागेण॥

अधिभिल्लपल्लिगल्लं स्याद्बल्लवपल्लवोऽपि वाचालः।  
नागरनरवरपरिषदि कस्य मुखादक्षरं क्षरति॥

अधिकसितैस्तव हसितैरसितायतलोचने परास्तेयम् ।  
पतति महीधरशिखराज्जलधारा जातलज्जेव ॥

अध्वनि पदग्रहपरं मदयति हृदयं न वा न वा श्रवणम्।  
काव्यमभिज्ञसभायां मञ्जीरं केलिवेलायाम्॥

अध्वन्यध्वनि तरवः पथि पथि पथिकैरुपास्यते छाया।  
विरलः स कोऽपि विटपी यमध्वगो गृहगतः स्मरति॥

अध्ययनमित्रसङ्ग- प्रवेशयात्राविवाहदानेषु।  
शुभकार्येष्वखिलेष्वपि शस्तः सोमाध्वगः पवनः॥

अद्यापि हरिहरादिभिर् अमरैरपि तत्त्वतो न विज्ञाताः।  
भ्रमविभ्रमबहुमोहा वेश्याः संसारमायाश्च॥

अद्यतनो योद्धव्ये शकुनो विहयाय याक्रिकविरुद्वः।  
दिवसान्तरिते युद्धे क्षेमः प्रास्थानिकः शकुनः॥

अगणितगुणेन सुन्दर कृत्वा चारित्रमप्युदासीनम्।  
भवतानन्यगतिः सा विहितावर्तेन तरणिरिव॥

अगणितनिजश्रमाणां परकृत्येऽभ्येत्य वर्तमानानाम्।  
सुजनघनदिनमणीनां परोपकारार्थमजनि जनिः॥

अघटितघटितं घटयति सुघटितघटितानि जर्जरीकुरुते।  
विधिरेव तानि घटयति यानि पुमान्नैव चिन्तयति॥

अग्रे लघिमा पश्चान् महतापि पिधीयते न हि महिम्ना।  
वामन इति त्रिविक्रमम् अभिदधति दशावतारविदः॥

अग्रेसरी कुमारी तत्पृष्टे पुङ्खगो यदा तारः।  
सिद्धिस्तदोत्तमा स्याद् दृष्टाप्यादौ वरा दुर्गा॥

अग्रे विकीर्णकुरबक- फलजालकहीयमानसहकारम्।  
परिणामाभिमुखमृतोर् उत्सुकयति यौवनं चेतः॥

अगुरोरपि सत उच्चैः प्रशंसनं तद्गुणा वितन्वन्ति।  
अगुरुर्ज्वलनेऽप्यस्तः सौरभमिषतो गुणान् वमति॥

अगुरुरिति वदतु लोको गौरवमत्रैव पुनरहं मन्ये।  
दर्शितगुणैकवृत्तिर् यस्य जने जनितदाहेऽपि॥

अहह गृही क्व नु कुशली बद्धः संसारसागरे क्षिप्तः।  
कथमपि लभते पोतं तेनापि निमज्जति नितान्तम्॥

अहमपि परेऽपि कवयस् तथापि महदन्तरं परिज्ञेयम्।  
ऐक्यं रलयोर्यद्यपि तत् किं करभायते कलभः॥

अहमस्मि नीलकण्ठस् तव खलु तुष्यामि शब्दमात्रेण।  
नाहं जलधर भवतश् चातक इव जीवनं याचे॥

अहमिव शून्यमरण्यं वयमिव तनुतां गतानि तोयानि।  
अस्माकमिवोच्छ्वासा दिवसा दीर्घाश्च तप्ताश्च॥

अहिभूषणोऽप्यभयदः सुकलितहालाहलोऽपि यो नित्यः।  
दिग्वसनोऽप्यखिलेशस्तं शशधरशेखरं वन्दे॥

अहिराजः पुरुषेऽस्मिन् धूम्रा धात्री कुलत्थवर्णोऽश्मा।  
माहेन्द्री वहति शिरा भवति सफेनं सदा तोयम्॥

अहिरहिरिति संभ्रमपदम् इतरजनः किमपि कातरो भवतु।  
विहगपतेराहारः स तु सरलमृणालदलरुचिरः॥

ऐशान्यां संप्राप्तिर् घृतपूर्णानां भवेदनडुहश्च।  
एवं फलं गृहपतेर् गृहपृष्ठसमाश्रिते भवति॥

ऐश्वर्यमल्पमेत्य प्रायेण हि दुर्जनो भवति मानी।  
सुमहत्प्राप्यैश्वर्यं प्रशमं प्रतिपद्यते सुजनः॥

अजनि प्रतिदिनमेषा कर्दमशेषा मदङ्गसङ्गेन।  
प्रतिनिशमपूरि पम्पा दक्षिणसंपातिभिः सलिलैः॥

अज्ञानं खलु कष्टं क्रोधादिभ्योऽपि सर्वपापेभ्यः।  
अर्थं हितमहितं वा न वेत्ति येनावृतो लोकः॥

अज्ञातदेशकालाश् चपलमुखा पङ्गवोऽपिस प्लुतयः।  
नवविहगा इव मुग्धा भक्ष्यन्ते धूर्तमार्जारैः॥

अज्ञातनामवर्णेष्व् आत्मापि ययार्प्यते धनांशेन।  
तस्या अपि सद्भावं मृगयन्ते मोघसंकल्पाः॥

अज्ञः सुखमाराध्यः सुखतरमाराध्यते विशेषज्ञः।  
ज्ञानलवदुर्विदग्धं ब्रह्मापि नरं न रञ्जयति॥

अज्ञतया प्रेम्णा वा चूडामणिमाकलय्य काचमणिम्।  
नृपतिर्वहेत शिरसा तेनासौ नह्यनर्घ्यमणिः॥

अकृपणमशठमचपलं योगिनमविषादिनं बुधं शूरम्।  
यदि नाश्रयति नरं श्रीः श्रीरेव हि वञ्चिता भवति॥

अकृशं नितम्बभागे क्षामं मध्ये समुन्नतं कुचयोः।  
अत्यायतं नयनयोर् मम जीवितमेतदायाति॥

अकृतप्रेमैव वरं न पुनः संजातविघटितप्रेमा।  
उद्धृतनयनस्ताम्यति यथा हि न तथेह जातान्धः॥

अकृतत्यागमहिम्नां मिथ्या किं राजराजशब्देन।  
गोप्तारं न निधीनां महयन्ति महेश्वरं विबुधाः॥

अकलङ्का पुलकवती सस्नेहा मुक्तकञ्चुकी श्यामा।  
पततु तवोरसि दयिता खङ्गलता वैरिणः शिरसि॥

अकलङ्कचन्द्रकलया कलिता सा भाति वारुणी तरुणी।  
भालस्थलीव शम्भोः संध्याध्यानोपविष्टस्य॥

अकलितनिजपररूपः स्वकमपि दोषं परस्थितं वेत्ति।  
नावास्थितस्तटस्थान् अचलानपि विचलितान् मनुते॥

अकलितशब्दालङ्कृतिरनुकूला स्खलितपदनिवेशापि।  
अभिसारिकेव रमयति सूक्तिः सोत्कर्षशृङ्गारा॥

अकपर्द्दकस्य विफलं जनुरिति जानीमहे महेशोऽपि।  
शिरसि कृतेन कपर्द्दी भवति जटाजूटकेनापि॥

अकरुण कातरमनसा दर्शितनीरा निरन्तरालेयम्।  
त्वामनुधावति विमुखं गङ्गेव भगीरथं दृष्टिः॥

अक्लेशादिव चिन्तितम् उपतिष्ठति सिद्धमेव पुण्यवताम्।  
उड्डीयापुण्यवतां गच्छन्ति कपोतकाः पश्य॥

अलकतमः परिपीतं सुस्मितसुषमापुरस्कृतं मधुरम्।  
को न सुधानिधिसहजं सुमुखि मुखं हन्त संमनुताम्॥

अलकेषु चूर्णभासः स्वेदलवाभान् कपोलफलकेषु।  
नवघनकौतुकिनीनां वारिकणान् पश्यति कृतार्थः॥

अलमन्यथा गृहीत्वा न खलु मनस्विनि मया प्रयुक्तमिदम्।  
प्रायः समानविद्याः परस्परयशःपुरोभागाः॥

अलमप्रियाण्युदित्वा रुचिरार्थाः किमिह न स्थिता वाचः।  
अमृतमिति वचसि सत्यपि विषमिति हि किमुच्यते वारि॥

अलमुदकेन तृणैर्वा मनस्विना प्राणधारणा कार्या।  
नासंस्कृतश्च पुरुषः प्राकृतसत्त्वः प्रणयितव्यः॥

अलसयति गात्रमधिकं भ्रमयति चेतस्तनोति संतापम्।  
मोहं च मुहुः कुरुते विषमविषं वीक्षितं तस्याः॥

अलिपटलैरनुयातां सहृदयहृदयज्वरं विलुम्पन्तीम्।  
मृगमदपरिमललहरीं समीर पामरपुरे किरसि॥

अलिरनुसरति परिमलं लक्ष्मीरनुसरति नयगुणसमृद्धिम्।  
निम्नमनुसरति सलिलं विधिलिखितं बुद्धिरनुसरति॥

अलिवलयैरलकैरिव कुसुमस्तबकैः स्तनैरिव वसन्ते।  
भान्ति लता ललना इव पाणिभिरिव किसलयैः सपदि॥

अल्पाश्च गुणाः स्फीता भवन्ति गुणसमुदितेषु पुरुषेषु।  
श्वेतगिरिशिखरकेष्विव निशासु चन्द्रांशवः पतिताः॥

अल्पाक्षररमणीयं यः कथयति निश्चितं स खलु वाग्मी।  
बहुवचनमल्पसारं यः कथयति विप्रलापी सः॥

अल्पीयसैव पयसा यत्कुम्भः पूर्यते प्रसिद्धं तत्।  
ब्राह्मं तेजः पश्यत कुम्भोद्भूतः पपौ वार्धिम्॥

अल्पश्रुतलव एव प्रायः प्रकटयति वाग्विभवमुच्चैः।  
सर्वत्र कुनट एव हि नाटकमधिकं विडम्बयति॥

अल्पेनैव गुणेन हि कश्चिल्लोके प्रसिद्धिमुपयाति।  
एकेन करेण गजः करी न सूर्यः सहस्रेण॥

अन्नाभावे मृत्युः शालिभिरन्नानि शालयो वृष्ट्या।  
वृष्टिस्तपसेति वदन्न् अमृत्यवे तत्तपश्चरतु॥

अमृतांशोः किरणेभ्यो- ऽजायत वृद्धिर्महोदधेरुदरे।  
कथयन्ति हारमणयो हृदि तापमुषः स्पृशन्तोऽपि॥

अमृतं तदधरबिम्बे वचनेष्वमृतं विलोकनेऽप्यमृतम्।  
अमृतभृतौ कुचकुम्भौ सत्यं सा सृष्टिरपरैव॥

अमृतरससारभूतः सकलकलो मकरकेतुसर्वस्वम्।  
अखिलजननयनसुखकृत् कथमिन्दुर्वासरेऽभ्युदितः॥

अमृतरसविसरवितरण- मरणोत्तारितसुरे सति पयोधौ।  
कस्य स्फुरन्ति हृदये ग्रीष्मतडाका भुवि वराकाः॥

अनलस्तम्भनविद्यां सुभग भवान् नियतमेव जानाति।  
मन्मथशराग्नितप्ते हृदि मे कथमन्यथा वससि॥

अनणुरणन्मणिमेखल- मविरतशिञ्जानमञ्जुमञ्जीरम्।  
परिसरणमरुणचरणे रणरणकमकारणं कुरुते॥

अनपेक्षितगुरुवचना सर्वान् ग्रन्थीन् विभेदयति सम्यक्।  
प्रकटयति पररहस्यं विमर्शशक्त्तिर्निजा जयति॥

अमरतरुकुसुमसौरभ- सेवनसंपूर्णसकलकामस्य।  
पुष्पान्तरसेवेयं भ्रमरस्य विडम्बना महती॥

अमरुककवित्वडमरुक- नादेन विनुह्नुता न संचरति।  
शृङ्गारभणितिरन्या धन्यानां श्रवणविवरेषु॥

अनतिशयं स्वर्णचयं निवहन् नितरां प्रमोदये स्वान्ते।  
किंतु तवैषा संपत् कस्योपकृते प्रतिब्रूहि॥

अनवहितः किमशक्त्तो विबुधैरभ्यर्थितः किमतिरसिकः।  
सर्वंकषोऽपि कालस् तिरयति सूक्तानि न कवीनाम्॥

अनवरतनयनविगलित- जललवघटिताक्षसूत्रवलयेन।  
मृत्युंजयमिव जपति त्वद्गोत्रं विरहिणी बाला॥

अनवरतनयनविगलित- जललवपरिमुषितपत्त्रलेखान्तम्।  
करतलनिषण्णमबले वदनमिदं कं न तापयति॥

अनवसरे च यदुक्त्तं सुभाषितं तच्च भवति हास्याय।  
रहसि प्रौढवधूनां रतिसमये वेदपाठ इव॥

अनया रत्नसमृद्ध्या सागर लहलहसि किमिह लहरीभिः।  
त्वद्वल्लभा वराक्यो वहन्ति वर्षासु वारीणि॥

अनयनपथे प्रिये न व्यथा यथा दृश्य एव दुष्प्रापे।  
म्लानैव केवलं निशि तपनशिला वासरे ज्वलति॥

अम्बा तुष्यति न मया न स्नुषया सापि नाम्बया न मया।  
अहमपि न तया न तया वद राजन् कस्य दोषोऽयम्॥

अम्बरमनूरुलङ्घ्यं वसुंधरा सापि वामनैकपदा।  
अब्धिरपि पोतलङ्घ्यः सतां मनः केन तुल्यं स्यात्॥

अम्बरविपिनमिदानीं तिमिरवराहोऽवगाहते जलधेः।  
रोमसु यदस्य लग्नास् तारकजलबिन्दवो भान्ति॥

अम्भः कुम्भाम्भोरुह- चामरभृङ्गारहेमरूप्याणि।  
फलताम्बूलवराम्बर- मदिरामीनाज्यभोज्यानि॥

अम्भसि तरणिसुतायाः स्तम्भिततरणिः स देवकीसूनुः।  
आतरविरहितगोप्याः कातरमुखमीक्षते स्मेरः॥

अम्बुजमम्बुनि मग्नं त्रासादाकाशमाश्रितश्चन्द्रः।  
सम्प्रति कः परिपन्थी यं प्रति कोपारुणं वदनम्॥

अङ्गानि धीपटुत्वं शक्तिर्दशनाः शनैर्विशीर्यन्ते।  
निखिलेन्द्रियाणि येषां चिरायुषस्ते नरा ज्ञेयाः॥

अङ्गमनङ्गक्लिष्टं सुखयेदन्या न मे करस्पर्शात्।  
नोच्छ्वसिति तपनकिरणैश् चन्द्रस्येवांशुभिः कुमुदम्॥

अङ्गणवेदी वसुधा कुल्या जलधिः स्थली च पातालम्।  
वल्मीकश्च सुमेरुः कृतप्रतिज्ञस्य धीरस्य॥

अङ्गणवेदिर्वसुधा कुल्या जलधिः स्थली च पातालम्।  
वल्मीकश्च सुमेरुः कृतप्रतिज्ञस्य धीरस्य॥

अङ्गुलिभङ्गविकल्पन- विविधविवादप्रवृत्तपाण्डित्यः।  
जपचपलोष्ठः सजने ध्यानपरो नगररथ्यासु॥

अनिशमपि मकरकेतुर् मनसो रुजमावहन्नभिमतो मे।  
यदि मदिरायतनयनां तामधिकृत्य प्रहरतीति॥

अनिशं मतङ्गजानां बृंहितमाकर्ण्यते यथा विपिने।  
मन्ये तथा न जीवति गजेन्द्रपलकवलनः सिंहः॥

अमितगुणोऽपि पदार्थो दोषेणैकेन निन्दितो भवति।  
निखिलरसायनमहितो गन्धेनोग्रेण लशुन इव॥

अञ्जलिरकारि लोकैर् म्लानिमनाप्तैव रञ्जिता जगती।  
संध्याया इव वसतिः स्वल्पापि सखे सुखायैव॥

अञ्जनमुस्तोशीरैः सनागकोशातकामलकचूर्णैः।  
कतकफलसमायुक्तैः कूपे योगः प्रदातव्यः॥

अङ्कनिलीनगजाननशङ्काकुलबाहुलेयहृतवसनौ।  
सस्मितहरकरकलितौ हिमगिरितनयास्तनौ जयतः॥

अङ्कन्यासैर्विषमैर् मायावनितालकावलीकुटिलैः।  
को नाम कामचारैः कायस्थैर्मोहितो न जनः॥

अङ्कोल्लतैलभावितम् उषितं गोशकृति कुमुदकन्दमलम्।  
करकाम्बुकर्दमभृते कलशे कुसुमं समुद्वहति॥

अङ्कोल्लतैलसूकर- शिशुमारवसासु भावितं बीजम्।  
सद्यो रोहति निहितं भूमौ करकाम्भसा सिक्तम्॥

अंशुकमिव शीतभयात् संस्त्यानत्वच्छलेन हिमधवलम्।  
अम्भोभिरपि गृहीतं पश्यत शिशिरस्य माहात्म्यम्॥

अन्तःकटुरपि लघुरपि सद्वृत्तं यः पुमान् न संत्यजति।  
स भवति सद्यो वन्द्यः सर्षप इव सर्वलोकस्य॥

अन्तः किंचित् किंचिन् मुक्तानामहह विभ्रमं वहसि।  
दूराद्दर्शयसि पुनः क्षारोद्गारं जडाधीशः॥

अन्तर्भूतो निवसति जडे जडः शिशिरमहसि हरिण इव।  
अजडे शशीव तपने स तु प्रविष्टोऽपि निःसरति॥

अन्तर्गूढानर्थान् अव्यञ्जयतः प्रसादरहितस्य।  
संदर्भस्य नदस्य च न रसः प्रीत्यै रसज्ञानाम्॥

अन्तर्गतैर्गुणैः किं द्वित्रा अपि यत्र साक्षिणो विरलाः।  
स गुणो गीतेर्यदसौ वनेचरं हरिणमपि हरति॥

अन्तर्माररसार्द्रा गुरुगुणबद्धानुकूलतां धत्ते।  
निष्ठुरबाह्याकारा दृतिरिव पतिसंनिधौ नव्या॥

अन्तर्वहसि कषायं बाह्याकारेण मधुरतां यासि।  
सहकार मायिविटपिन् युक्तं लोकैर्बहिर्नीतः॥

अनुभवत ददत वित्तं मान्यान् मानयत सज्जनान् भजत।  
अतिपरुषपवनविलुलित- दीपशिखाचञ्चला लक्ष्मीः॥

अनुचितकर्मारम्भः स्वजनविरोधो बलीयसा स्पर्धा।  
प्रमदाजनविश्वासो मृत्योर्द्वाराणि चत्वारि॥

अनुचितमेवाचरितं पशुपतिना यद्विधेः शिरश्छिन्नम्।  
छिन्नो न चास्य हस्तो येनायं दुर्लिपिं लिखति॥

अनुचितफलाभिलाषी नित्यं विधिना निवार्यते पुरुषः।  
द्राक्षाविपाकसमये मुखपाको भवति काकानाम्॥

अनुकूलां विमलाङ्गीं कुलजां कुशलां सुशीलसंपन्नाम्।  
पञ्चलकारां भार्यां पुरुषः पुण्योदयाल्लभते॥

अनुकूलवरपुरंध्रिषु पुरुषाणां बद्धमूलरागाणाम्।  
नयति मनो दुःशीलः कुसुमास्त्रो हीनपात्रेषु॥

अनुकुरुतः खलसुजनाव् अग्रिमपाश्चात्यभागयोः सूच्याः।  
विदधाति रन्ध्रमेको गुणवानन्यस्त्वपिदधाति॥
__________________
अनुकुरुतः खलसुजनावग्रिमपाश्चात्यभागयोः सूच्याः।  
विदधाति रन्ध्रमेकः गुणवानन्यस्तु पिदधाति रन्ध्रम्

अनुमरणे व्यवसायं स्त्रीधर्मे कः करोति सविवेकः।  
संसारमुक्त्युपायं दण्डग्रहणं व्रतं हित्वा॥

अनुनेतुं मानिन्या दयितश्चरणे सरागचरणायाः।  
यावत् पतितः स तया तत्क्षणमवधीरितः कस्मात्॥

अनुरागवर्तिना तव विरहेणोग्रेण सा गृहीताङ्गी।  
त्रिपुररिपुणेव गौरी वरतनुरर्धावशिष्टेव॥

अनुरक्तजनविरक्ता नम्रोत्सिक्ता विरक्तरागिण्यः।  
वञ्चकवचनासक्ता नार्यः सद्भावशङ्किन्यः॥

अनुरञ्जिता अपि गुणैर् न नमन्ति प्रकृतयो विना दण्डात्।  
अङ्कगतापि न वीणा कलमधुरमताडिता क्वणति॥

अनुसरति करिकपोलं भ्रमरः श्रवणेन ताड्यमानोऽपि।  
गणयति न तिरस्कारं दानान्धविलोचनो नीचः॥

अनुशयवत्येवोक्ता प्रोष्यत्पतिका न भेदतो बहुभिः।  
परदेशादागच्छत्- पतिकापि यथा प्रमुदितैव॥

अनुवादयिता वाद्यं नृत्यसि यत्त्वयि सुरेश्वरः साक्षात्।  
पक्षश्च तेऽजवन्द्यस् तदसि कलापिन् परं धन्यः॥

अनुयास्यन् मुनितनयां सहसा विनयेन वारितप्रसरः।  
स्थानादनुच्चलन्नपि गत्वेव पुनः प्रतिनिवृत्तः॥

अण्वपि गुणाय महतां महदपि दोषाय दोषिणां सुकृतम्।  
तृणमपि दुग्धाय गवां दुग्धमपि विषाय सर्पाणाम्॥

अन्यमुखे दुर्वादो यः प्रियवदने स एव परिहासः।  
इतरेन्धनजन्मा यो धूमः सोऽगुरुभवो धूपः॥

अन्यस्मिन्नपि काले दयिताविरहः करोति संतापम्।  
किं पुनरविरलजलधर- गुरुतररसितेषु दिवसेषु॥

अन्यस्य लगति कर्णे जीवितमन्यस्य हरति बाण इव।  
हृदयं दुनोति पिशुनः कण्टक इव पादलग्नोऽपि॥

अन्योन्यदर्शनकृतः समानरूपानुरागकुलवयसाम्।  
केषांचिदेव मन्ये समागमो भवति पुण्यवताम्॥

अन्योन्यगूढचेष्टित- सद्भावस्नेहपाशबद्धस्य।  
विच्छेदकरो मृत्युर् धीराणां वा परिच्छेदः॥

अपगतरजोविकारा घनपटलाक्रान्ततारकालोका।  
लम्बपयोधरभारा प्रावृडियं वृद्धवनितेव॥

अपकारिणि कोपश्चेत् कोपे कोपः कथं न जायेत।  
धर्मार्थकाममोक्ष- प्राणयशोहारिणि क्रूरे॥

अपमानितोऽपि कुलजो न वदति पुरुषं स्वभावदाक्षिण्यात्।  
नहि मलयचन्दनतरुः परशुप्रहतः स्रवेत् पूयम्॥

अपनीतपरिमलान्तर- कथे पदं न्यस्य देवतरुकुसुमे।  
पुष्पान्तरेऽपि गन्तुं वाञ्छसि चेद् भ्रमर धन्योऽसि॥

अपराधी नामाहं प्रसीद रम्भोरु विरम संरम्भात्।  
सेव्यो जनश्च कुपितः कथं नु दासो निरपराधः॥

अपराधीनाशोकः सहते चरणाहतिं सरोजदृशाम्।  
विलसितबकुलो वनिता- मुखवासी मद्यपात इव॥

अपराधी नूनमहं प्रसीद रम्भोरु विरम सम्रम्भात्।  
सेव्यो जनश्च कुपितः कथं नु दासो निरपराधः॥

अपराधिनि मयि दण्डं संहरसि किमुद्यतं कुटिलकेशि।  
वर्धयसि विलसितं त्वं दासजनायात्र कुप्यसि च॥

अपरीक्षितपरवञ्चनम् अञ्चति लोभादपेक्षितप्रेक्षी।  
व्याधूतपक्षमवशो विहन्यते पक्षिवत् क्षितिपः॥

अपरोक्षधनो गम्यः श्रीमानपि नान्यथेति निर्दिष्टम्।  
कन्दर्पशास्त्रकारैः कुतः कथा लुप्तविभवस्य॥

अपसारय घनसारं कुरु हारं दूर एव किं कमलैः।  
अलमलमालि मृणालैर् इति वदति दिवानिशं बाला॥

अपसरणमेव युक्तं मौनं वा तत्र राजहंसस्य।  
कटु रटति निकटवर्ती वाचाटष्टिट्टिभो यत्र॥

अपसर पृथिवि समुद्राः संवृणुताम्बूनि भूधरा नमत।  
वामनहरिलघुतुन्दे जगतां कलहः स वः पायात्॥

अपयान्तीनामधुना संकेतनिकेतनान्मृगाक्षीणाम्।  
वासस एव न केवलम् अभवन्मनसोऽपि परिवर्तः॥

अपयायिनि स्वतोऽर्थे कथमिव सौहार्दधीः कदर्याणाम्।  
यस्यापयानसमये प्राणत्यागोऽपि हा सुकरः॥

अफलं श्राद्धम् अपात्रे धनम् अफलं यत् न दत्तमर्थिभ्यः।  
यौवनमफलं यमिनश् श्रुतमफलं दुर्विनीतस्य॥

अपि भोगिषु मणिधारिण एव निहंसि नतु यद्द्विषोऽपि परान्।  
तत्तव गरुड स्थाने दानवसंहारिवाहस्य॥

अपि जलकणान् पयोधेर् दूरादाहृत्य जायते जलदः।  
निकटाद् घटानपि शतं समीहरन् वारिहार्येव॥

अपि निपुणतरमधीतं दुर्विनयारूढचेतसः पुंसः।  
मणिरिव फणिफणवर्ती प्रभवति शोकाय लोकानाम्॥

अपि नित्यानन्दमयं सहः श्रियं वहति संततं हृदये।  
कः साधारणपुरुषः प्रभवत्वेनामनादर्त्तुम्॥

अपि सहवसतामसतां जलरुहजलवद्भवत्यसंश्लेषः।  
दूरेऽपि सतां वसतां प्रीतिः कुमुदेन्दुवद् भवति॥

अपि संभृतस्य सततं रिक्तत्वं बिभ्रतो विसर्जनतः।  
उदरस्योदारस्य च केवलमाकारतो भेदः॥

अपि सुभगं तव वदनं पश्यति सुभगे यदा यदा चन्द्रः।  
ग्लायति हन्त पिधत्ते सपदि मुखं स्वं पयोदान्तः॥

अप्रकटीकृतशक्तिः शक्तोऽपि जनात् तिरस्क्रियां लभते।  
निवसन्नन्तर्दारुणि लङ्घ्यो वह्निर्न तु ज्वलितः॥

अप्रकटवर्तितस्तन- मण्डलिकानिभृतचक्रदर्शिन्यः।  
आवेशयन्ति हृदयं स्मरचर्यागुप्तयोगिन्यः॥

अप्रतिकृत्यात्मानं सहसानर्थेषु न प्रवर्तेत।  
शिरसि धृतेऽमृतकिरणे विषमघसद्विषमनेत्रोऽपि॥

अप्रियमुक्ताः पुरुषाः प्रयतन्ते द्विगुणमप्रियं वक्तुम्।  
तस्मादवाच्यमप्रियम् अप्रियमश्रोतुकामेन॥

अप्रियवचनदरिद्रैः प्रियवचनाढ्यैः स्वदारपरितुष्टैः।  
परपरिवादनिवृत्तैः क्वचित् क्वचिन् मण्डिता वसुधा॥

अप्रियवचनाङ्गारैर् दग्धोऽपि न विप्रियं वदत्यार्यः।  
किं दह्यमानमगरु स्वभावसुरभिं परित्यजति॥

अप्यात्मनो विनाशं गणयति न खलः परव्यसनहृष्टः।  
प्रायो मस्तकनाशे समरमुखे नृत्यति कबन्धः॥

अप्यखिलालंकारा- नाकलयन्तोऽपि रसविदश्चित्रम्।  
कलयन्ति सरसकाव्ये नालंकारं कदाचिदपि॥

अप्येकवंशजनुषोः पश्यत पूर्णत्वतुच्छताभाजोः।  
ज्याकार्मुकयोः कश्चिद् गुणभूतः कश्चिदपि भर्ता॥

अर्धपुरुषे च मत्स्यः पारावतसंनिभश्च पाषाणः।  
मृद्भवति तत्र नीला दीर्घं कालं च बहुतोयम्॥

अर्धोद्गतेन कदली मृदुताम्रतलेन गर्भकोषेण।  
पिबति निदाघज्वरिता घनधारां करपुटेनैव॥

अरिभिर्जितैरशक्तैर् विज्ञाप्यं सेवकैः प्रभोर्नीतिः।  
विषयैर्जितोऽस्मि शंभो तव यच्छ्लाघ्यं तदारचय॥

अरिवधदेहशरीरः सहसा रथिसूततुरगपादातः।  
भाति सदानत्यागः स्थिरतायामवनितलतिलकः॥

अर्थाभावे मृदुता काठिन्यं भवति चार्थबाहुल्ये।  
नैकत्रार्थमृदुत्वे प्रायः श्लोके च लोके च॥

अर्थी करोति दैन्यं लब्धार्थो गर्वमपरितोषं च।  
नष्टधनश्च सशोकः सुखमास्ते निःस्पृहः पुरुषः॥

अर्थः कामो धर्मो मोक्षः सर्वे भवन्ति पुरुषस्य।  
तावद्यावत् पीडां जाठरवह्निर्न विदधाति॥

अर्थग्रहणे न तथा दुनोति कटुकूजितैर्यथा पिशुनः।  
रुधिरादानादधिकं दुनोति कर्णे क्वणन् मशकः॥

अर्थं सप्रतिबन्धं प्रभुरधिगन्तुं सहायवानेव।  
दृश्यं तमसि न पश्यति दीपेन विना सचक्षुरपि॥

अर्थपतौ भूमिपतौ बाले वृद्धे तपोऽधिके विदुषि।  
योषिति मूर्खे गुरुषु च विदुषा नैवोत्तरं देयम्॥

अर्थस्य सदोत्थानं नियमपरीपालनं क्रियाज्ञानम्।  
स्थानत्यागः पटुता- ऽनुद्वेगः स्त्रीष्वविश्वासः॥

अर्थिनि कवयति कवयति पठति च पठति स्तवोन्मुखे स्तौति।  
पश्चाद्यामीत्युक्ते मौनी दृष्टिं निमीलयति॥

अर्थिनि कवयति कवयति पठति च पठति स्तवोद्यते स्तौति।  
पश्चाद्यामीत्युक्ते कृपणः प्रणतोऽञ्जलिं कुरुते॥

अर्थो नाम जनानां जीवितमखिलक्रियाकलापश्च।  
तमपि हरन्त्यतिधूर्ताः छगलगला गायना लोके॥

अरुणमपि विद्रुमद्रुं मृदुलतरं चापि किसलयं बाले।  
अधरीकरोति नितरां तवाधरो मधुरिमातिशयात्॥

असदृशजनेषु याच्ञा महतां नहि लाघवाय सुहृदर्थे।  
हरिरपि पाण्डुसुतेभ्यः स्वयमर्थी धार्तराष्ट्रेषु॥

असकृद् युधि विजितादपि भीतो बार्हद्रथाज्जले दुर्गम्।  
कृत्वा हरिर्न्यवात्सीद् विजितोऽप्याशङ्कनीयोऽरिः॥

असमैः समीयमानः समैश्च परिहीयमाणसत्कारः।  
अधुरि विनियुज्यमानस् त्रिभिरर्थपतिं त्यजति भृत्यः॥

असती भवति सलज्जा क्षारं नीरं च शीतलं भवति।  
दम्भी भवति विवेकी प्रियवक्ता भवति धूर्तजनः॥

असतोऽपि भवति गुणवान् सद्भ्योऽपि परं भवन्त्यसद्वृत्ताः।  
पङ्कादुदेति कमलं क्रिमयः कमलादपि भवन्ति॥

अशठहृदयः कृतज्ञः सानुक्रोशः स्थितः सतां मार्गे।  
अपरापवादकर्मा शुचिकर्मरतः स खल्वार्यः॥

अशठमलोलमजिह्मं त्यागिनमनुरागिणं विशेषज्ञम्।  
यदि नाश्रयति नरं श्रीः श्रीरेव हि वञ्चिता तत्र॥

अशनं भिक्षाधीनं हरितः परिधानमनुचराः प्रेताः ।  
पितृकाननमावासो नृत्यसि कथमीश सानन्दम् ॥

अश्मातकस्य वामे बदरी वा दृश्यतेऽहिनिलयो वा।  
षड्भिरुदग्वास्य करैः सार्धे पुरुषत्रये तोयम्॥

अशुभोदये जनानां नश्यति बुद्धिर्न विद्यते रक्षा।  
सुहृदोऽपि सन्ति रिपवो विषमविषं जायतेऽप्यमृतम्॥

अश्वः शस्त्रं शास्त्रं वीणा वाणी नरश्च नारी च।  
पुरुषविशेषं प्राप्ता भवन्त्ययोग्याश्च योग्याश्च॥

अश्वत्थामा हत इति युधि गिरमनृतां युधिष्ठिरोऽवादीत्।  
पुनरनुतापमवापत् पापं कृत्वानुतप्येत॥

असितभुजगशिशुवेष्टितम् अभिनवमाभाति केतकीकुसुमम्।  
आयसवलयालंकृत- विषाणमिव दन्तिनः पतितम्॥

अस्माकमङ्गमङ्गं पण्योपनतं महाधननिधानम्।  
दासीसुताः किमेते स्वादन्ति विटाः प्रसङ्गेन॥

अस्मिञ् जगति महत्यपि किमपि न तद्वस्तु वेधसा विहितम्।  
अनिमित्तवत्सलाया भवति यतो मातुरुपकारः॥

अस्मिन् प्रकृतिमनोज्ञे लग्ना प्रायेण मान्मथी दृष्टिः।  
सुन्दरि यतो भवत्याः प्रतिक्षणं क्षीयते मध्यः॥

अस्ताद्रिशिरोविनिहित- रविमण्डलसरसयावघट्टाङ्कम्।  
नयतीव कालकौलः क्वापि नभःसैरिभं सिद्ध्यै॥

अस्ताविलरूक्षाक्ष्यो मूषकनयनाश्च न शुभदा गावः।  
प्रचलच्चिपिटविषाणा करटाः खरसदृशवर्णाश्च॥

अस्तंगतभारविरवि कालवशात् कालिदासविधुविधुरम्।  
निर्वाणबाणदीपं जगदिदमद्योति रत्नेन॥

अस्तं गतवति सवितरि भर्तरि मधुपं निवेश्य कोशान्ते।  
कमलिन्योऽपि रमन्ते किमत्र चित्रं मृगाक्षीणाम्॥

अस्तमितविषयसङ्गा मुकुलितनयनोत्पला मृदुश्वसिता।  
ध्यायति किमप्यलक्ष्यं नित्यं योगाभियुक्तेव॥

अस्थानाभिनिवेशी प्रायो जड एव भवति नो विद्वान्।  
बालादन्यः कोऽम्भसि जिघृक्षतीन्दोः स्फुरद्बिम्बम्॥

अस्थानेऽभिनिविष्टान् मूर्खानस्थान एव संतुष्टान्।  
अनुवर्तन्ते धीराः पितर इव क्रीडतो बालान्॥

अस्थिरमनेकरागं गुणरहितं नित्यवक्रदुष्प्रापम्।  
प्रावृषि सुरेन्द्रचापं विभाव्यते युवतिचित्तमिव॥

अस्ति भयमस्ति कौतुकम् अस्ति च मन्दाक्षमस्ति चोत्कण्ठा।  
बालानां प्रणयिजने भावः कोऽप्येष नैकरसः॥

अस्ति जलं जलराशौ क्षारं तत् किं विधीयते तेन।  
लघुरपि वरं स कूपो यत्राकण्ठं जनः पिबति॥

अस्तोपधानविनिहित- रविबिम्बशिरोनिकुञ्चितदिगङ्गः।  
वस्तेऽन्धकारकम्बलम् अम्बरशयने दिनाध्वन्यः॥

असुररचितप्रयत्नाद् विज्ञाता दिविरवञ्चना येन।  
संरक्षिता मतिमता रत्नवती वसुमती तेन॥

असुरो हितमुपदिष्टः प्रह्लादो नारदेन गर्भस्थः।  
तत्त्वविदुषां वरोऽभूद्- धितोपदेशं सदा शृणुयात्॥

अस्याः कररुहखण्डित- काण्डपटप्रकटनिर्गता दृष्टिः।  
पटविगलितनिष्कलुषा स्वदते पीयूषधारेव॥

अस्या वपुषि तुलायां शैशवगुञ्जां च यौवनं हेम।  
तुलयति कुतुकिनि कामे न नमति मध्यान्मनःसूची॥

अतृणे सतृणा यस्मिन् सतृणे तृणवर्जिता मही यत्र।  
तस्मिञ्शिरा प्रदिष्टा वक्तव्यं वा धनं तत्र॥

अथ पथिकवधूदहनः शनकैरुदभून्निशाकरालोकः।  
कुमुदप्रबोधदूतो व्यसनगुरुश्चक्रवाकीणाम्॥

अतिचारुचन्द्ररोचिः कुर्वन् कुसुमेषुकेलिकेतनताम्।  
सुरभिः कदानुयास्यति समुकुलरुचिरस्तनीहारः॥

अतिदीर्घजीविदोषाद् व्यासेन यशोऽपहारितं हन्त।  
कैर्नोच्येत गुणाढ्यः स एव जन्मान्तरापन्नः॥

अतिगम्भीरे भूपे कूप इव जनस्य दुःखतारस्य।  
दधति समीहितसिद्धिं गुणवन्तः पार्थिवा घटकाः॥

अतिहरितपत्रपरिकर- संपन्नस्पन्दनैकविटपस्य।  
घनवासनैर्मयूखैः कुसुम्भकुसुमायते तरणिः॥

अतिकृष्णेष्वतिगौरेष्व् अतिपीनेष्वतिकृशेषु मनुजेषु।  
अतिदीर्घेष्वतिलघुषु प्रायेण न विद्यतेऽपत्यम्॥

अतिकलुषमाशुनश्वरम् आपातस्फुरणमनभिलाषकरम्।  
अपि हृष्यन्ति जनाः कथम् अवलम्ब्य ज्ञानखद्योतम्॥

अतिकुपिता अपि सुजना योगेन मृदूभवन्ति न तु नीचाः।  
हेम्नः कठिनस्यापि द्रवणोपायोऽस्ति न तृणानाम्॥

अतिमात्रभासुरत्वं पुष्यति भानुः परिग्रहादह्नः।  
अधिगच्छति महिमानं चन्द्रोऽपि निशापरिगृहीतः॥

अतिमलिने कर्तव्ये भवति खलानामतीव निपुणा धीः।  
तिमिरे हि कौशिकानां रूपं प्रतिपद्यते दृष्टिः॥

अतिपूजिततारेयं दृष्टिः श्रुतिलङ्घनक्षमा सुतनु।  
जिनसिद्धान्तस्थितिरिव सवासना कं न मोहयति॥

अतिपटलैरनुयातां सहृदयहृदयज्वरं विलुम्पन्तीम्।  
मृगमदपरिमललहरीं समीर पामरपुरे किरसि॥

अतिपरिचयादवज्ञा भवति विशिष्टेऽपि वस्तुनि प्रायः।  
लोकः प्रयागवासी कूपे स्नानं समाचरति॥

अतिपरिचयादवज्ञा संततगमनादनादरो भवति।  
मलये भिल्लपुरन्ध्री चन्दनतरुमिन्धनं कुरुते॥

अतिपरिगृहीतमौना वर्जितमाल्यानुलेपनस्नाना।  
दूरोत्सारितलज्जा निर्ग्रन्थग्रन्थरचनेव॥

अतिरमणीये काव्ये पिशुनोऽन्वेषयति दूशणान्येव।  
अतिरमणीये वपुषि व्रणमेव हि मक्षिकानिकरः॥

अतिसाहसमतिदुष्करम् अत्याश्चर्यं च दानमर्थानाम्।  
योऽपि ददाति शरीरं न ददाति स वित्तलेशमपि॥

अतिसत्कृता अपि शठाः सहभुवमुज्झन्ति जातु न प्रकृतिम्।  
शिरसा महेश्वरेणा- ऽपि ननु धृतो वक्र एव शशी॥

अतितामसोऽजगन्धिः काकरवो ह्रस्वकूर्चकः पापः।  
भीरुः कुधीः पिशाचो रासभलिङ्गस्तु विज्ञेयः॥

अतितेजस्व्यपि राजा पानासक्तो न साधयत्यर्थान्।  
तृणमपि दग्धुं शक्तो न वाडवाग्निः पिबन्ननिशम्॥
__________________
अतितेजस्व्यपि राजा पानासक्तो न साधयत्यर्थान्।  
तृणमपि दुग्धुमशक्तो वडवाग्निः सम्पिबत्यब्धिम्॥

अतिवाहितमतिगहनं विनापवादेन यौवनं येन।  
दोषनिधाने जन्मनि किं न प्राप्तं फलं तेन॥

अतिवत्सला सुशीला सेवाचतुरा मनोऽनुकूला च।  
अजनि विनीता गृहिणी सपदि सपत्नीस्तनोद्भेदे॥

अतिविपुलं कुचयुगलं रहसि करैरामृशन् मुहुर्लक्ष्म्याः।  
तदपहृतं निजहृदयं जयति हरर्मृगयमाण इव॥
_________
अतिविपुलं कुचयुगलं रहसि करैरामृशन्मुहुर्लक्ष्म्याः।  
तदपहृतं निजहृदयं जयति हरिर्मृगयमाण इव॥

अत्रैव सरसि जातं विकसितमत्रैव निर्भरं नलिनैः।  
कालवशागततुहिनैर् विलीनमत्रैव हा कष्टम्॥

अत्रस्तो निजपक्षैस् तुण्डविघातैर्जनानभिभवन्तः।  
कुर्वन्ति शत्रुवृद्धिं निशि विरुतवन्तो जनविनाशम्॥

अत्युच्चैरतिनीचैर् अश्लीलमयुक्तमनुपयुक्तं च।  
न वदति नृपतिसभाया- मादरमीप्सुर्महामनसाम्॥

औचित्यं स्तुत्यानां गुणरागश् चन्दनादिलेपानाम्।  
कन्या शोककराणां बुद्धिविहीनोऽनुकम्प्यानाम्॥

औदार्यं दाक्षिण्यं पापजुगुप्सा च निर्मलो बोधः।  
लिङ्गानि धर्मसिद्धेः प्रायेण जनप्रियत्वं च॥

और्वा इवातिलुब्धा भवन्ति धनलवणवारिबहुतृष्णाः।  
तृणलवमिव निजदेहं त्यजन्ति लेशं न वित्तस्य॥

औत्सुक्यात् परिमिलतां त्रपया संकोचमञ्चतां च मुहुः।  
नवसंगमयोर्यूनोर् नयनानामुत्सवो जयति॥

अवधीरय धनविकलं कुरु गौरवमकृशसंपदः पुंसः।  
अस्मादृशं हि मुग्धे धनसिद्ध्यै रूपनिर्माणम्॥

अवधूतप्रणिपाताः पश्चात् संतप्यमानमनसोऽपि।  
निभृतैर्व्यपत्रपन्ते दयितानुनयैर्मनस्विन्यः॥

अवधेहि क्षणमेहि भ्रातर्भावज्ञ भावय गिरं नः।  
चरमे चकास्ति चेतसि मूकस्वप्नोपमो भावः॥

अवधिदिनावधिजीवाः प्रसीद जीवन्तु पथिकजनजायाः।  
दुर्लङ्घ्यवर्त्मशैलौ स्तनौ पिधेहि प्रपापालि॥

अवकेशिनोऽस्य युक्तं जानामि तरोरशोक इति नाम।  
फलपाकविधुरितात्मा यतोऽन्यथासौ सशोकः स्यात्॥

अवलोकनमपि सुखयति कुवलयदलचारुचपलनयनायाः।  
किं पुनरलकचलद्द्युति- सरभसमालिङ्गनं तन्व्याः॥

अवलोकनमपि सुखयति कुवलयदलचारुचपलनयनायाः।  
किं पुनरमृतसमानं सरभसमालिङ्गनं तस्याः॥

अवलोकितमनुमोदितमालिङ्गितमङ्गनाभिरनुरागैः।  
अधिवृन्दावनकुञ्जं मरकतपुञ्जं नमस्यामः॥

अवमानारणिमथितं दुर्वागिन्धनविवर्धितज्वालम्।  
सत्पुरुषाः कोपाग्निं ज्ञानाम्बुघटैः प्रशमयन्ति॥

अवसरपठितं सर्वं सुभाषितत्वं प्रयाति यत् किंचित्।  
चाषः प्रयाणसमये खरनिनदो मङ्गलो भवति॥

अवसरपठितं सर्वं सुभाषितत्वं प्रयात्यसूक्तमपि।  
क्षुधि कदशनमपि नितरां भोक्तुः संपद्यते स्वादु॥

अविदग्धः श्रमकठिनो दुर्लभयोषिद्युवा जडो विप्रः।  
अपमृत्युरुपक्रान्तः कामिव्याजेन मे रात्रौ॥

अविधेयो भृत्यजनः शठानि मित्राण्यदायकः स्वामी।  
विनयरहिता च भार्या मस्तकशूलानि चत्वारि॥

अविदितगुणान्तराणां नो दोषः प्राप्तदेशवासानाम्।  
स्वाधीनकुङ्कुमा अपि यद्विदधति बहुमतिं नीले॥

अविदितगुणापि सत्कवि- भणितिः कर्णेषु वमति मधुधाराम्।  
अनधिगतपरिमलापि हि हरति दृशं मालतीमाला॥

अविदितगुणापि सुकवेर्भणितिः कर्णेषु वमति मधुधाराम्।  
अनधिगतपरिमलापि हि हरति दृशं मालतीमाला॥

अविदितपरमानन्दो वदति जनो विषयमेव रमणीयम्।  
तिलतैलमेव मिष्टं येन न दृष्टं घृतं क्वापि॥

अविदितशषसविशेषा वाणी निःसरति वक्त्रतो येषाम्।  
गुदवदनविवरभेदो रदनैरनुमीयते तेषाम्॥

अविकारिणमपि सज्जनम् अनिशमनार्यः प्रबाधतेऽत्यर्थम्।  
कमलिन्या किमिह कृतं हिमस्य यत्तां सदा दहति॥

अविकृतकृतभौमरवा सुस्थानस्था सुचेष्टिता वामे।  
यात्रासु दृष्टमात्रा दुर्गा दुर्गाणि तारयति॥

अविनीतो भृत्यजनो नृपतिरदाता शठानि मित्राणि।  
अविनयवती च भार्या मस्तकशूलानि चत्वारि॥

अविरलधारानिकरं जलदैर्जलमुत्सृजद्भिरतिमात्रम्।  
मानिवधूहृदयेभ्यः कालुष्यमशेषतो मृष्टम्॥

अविरलकमलविकासः सकलालिमदश्च कोकिलानन्दः।  
रम्योऽयमेति संप्रति लोकोत्कण्ठाकरः कालः॥

अविरलमदजलनिवहं भ्रमरकुलानीकसेवितकपोलम्।  
अभिमतफलदातारं कामेशं गणपतिं वन्दे॥

अविरलविगलन्मदजल- कपोलपालीनिलीनमधुपकुलः।  
उद्भिन्ननवश्मश्रु- श्रेणिरिव द्विपमुखो जयति॥
_________
अविरल-विगलन्-मदजल-  
कपोल-पाली-निलीन-मधुप-कुलः।  
उद्भिन्न-नव-श्मश्रु-श्रेणिर्  
इव द्विप-मुखो जयति॥

अविरलविलोलजलदः कुटजार्जुननीपसुरभिवनवातः।  
अयमायातः कालो हन्त मृताः पथिकगेहिन्यः॥

अविरतमक्लममुद्धृत- धरातलं सुस्मितोल्लसद्वदनम्।  
जगदानन्दविधायिनम् उपैमि शरणं प्रभुं शेषम्॥

अविरतविरुतकपोतीम् अर्पितरसमावृणोति घनवलनः।  
नवलतिकामतिकातर- तरलितमदिरद्वयीं मुदिरः॥

अविशीर्णकान्तपात्रे नव्यदशे सुमुखि संभृतस्नेहे।  
मद्गेहदीपकलिके कथमुपयातासि निर्वाणम्॥

अविवेकमतिर्नृपतिर् मन्त्री गुणवत्सु वक्रितग्रीवः।  
यत्र खलाश्च प्रबलास् तत्र कथं सज्जनावसरः॥

अव्याजसुन्दरीं तां विज्ञानेन ललितेन योजयता।  
परिकल्पितो विधात्रा बाणः कामस्य विषदिग्धः॥

अव्याकरणमधीतं भिन्नद्रोण्या तरङ्गिणीतरणम्।  
भेषजमपथ्यसहितं त्रयमिदमकृतं वरं न कृतम्॥

अव्यवसायिनमलसं दैवपरं साहसाच्च परिहीनम्।  
प्रमदा पतिमिव वृद्धं नेच्छति लक्ष्मीरुपस्थातुम्॥

अव्ययवतोऽपि धनिनः स्वजनसहस्रं भवेत् पदस्थस्य।  
भ्रष्टधनस्य हि सततं बन्धुरपि मुखं न दर्शयति॥

अक्षरमैत्रीभाजः सालंकारस्य चारुवृत्तस्य।  
किं ब्रूमो सखि यूनो न हि न हि सखि पद्यबन्धस्य॥

अयमवसरः सरस्ते सलिलैरुपकर्तुमर्थिनामनिशम्।  
इदमपि च सुलभमम्भो भवति पुरा जलधराभ्युदये॥

अयमवसर उपकृतये प्रकृतिचला यावदस्ति संपदियम्।  
विपदि सदाभ्युदयिन्यां पुनरुपकर्तुं कुतोऽवसरः॥

अयमिह मुग्धो मधुपः परिहृतसहकारमञ्जरीपुञ्जः।  
असरलमरसमसारं शाखोटकविटपमनुसरति॥

अयमुदितो हिमरश्मिर् वनितावदनस्य कीदृशः सदृशः।  
नीलादिकोपलम्भः स्फुरति प्रत्यक्षतः कस्य॥

अयि चातक चञ्चुपुटात् स्खलयति जलदोदबिन्दुमनिलश्चेत्।  
द्विज एव भाग्यहीनो जीवनदाता कृती जलदः॥

अयि चकितमुग्धचातक मरुभुवि धावसि मुधा किमुद्ग्रीवम्।  
ग्रीष्मे दवाग्निवलितस् तापिच्छोऽयं न विद्युत्वान्॥

अयि चेतोविहग त्वं विषयारण्ये भ्रमन्नसि श्रान्तः।  
विश्रामकामना चेच् छिवकल्परुहे चिरं तिष्ठ॥

अयि चित्त वित्तलेशे सहजप्रेम्णा कियन्नु लुब्धमसि।  
न तथापि तद्वियोगः केवलमास्ते शिवेनापि॥

अयि दयिते तव वदनं पायं पायं मनोभवो गर्जन्।  
स्मितमवलम्ब्य तमिस्रास्व् अपि हतकान् हन्त नो हन्ति॥

अयि हारलते संहर हरहुंकृतिदग्धदेहसंक्षोभम्।  
सद्भावजानुरक्तिर् नहि रम्या पण्यनारीणाम्॥

अयि हृदय दयां मयि कुरु कुरङ्गनयनां विना बधान धृतिम्।  
टसदिति झटिति स्फुट वा स्फुटमिदमुक्तं गतिर्नान्या॥

अयि जलद यदि न दास्यसि कतिचित् त्वं चातकाय जलकणिकाः।  
तदयमचिरेण भविता सलिलाञ्जलिदानयोग्यस्ते॥

अयि कान्त पश्य मेघं नहि नहि पापं तवातिपुण्यायाः।  
नहि नहि पश्य पयोधरम् अपसारय कञ्चुकीमुरसः॥

अयि कुलनिचूलमूलोच्- छेदनदुःशीलवीचिवाचाले।  
बकविघसपङ्कसारा न चिरात् कावेरि भवितासि॥

अयि मकरन्दस्यन्दिनि पद्मिनि मन्ये तवैव सुभगत्वम्।  
पुष्पवतीमपि भवतीं त्यजति न वृद्धः शुचिर्हंसः॥

अयि संप्रसीद पार्वति शिवोऽपि तव पादयोर्निपतितोऽहम्।  
शिव इति कथं हि जल्पसि सरुधिरगजचर्मसंवीतः॥

अयि सरले तावदिमा उपदेशगिरो विशन्ति कर्णान्तः।  
यावन्नान्तर्भूतं तच्चेतसि मामकं चेतः॥

अयि शाकुनिक कृतोऽञ्जलिर् इतरे न कतीह जीवनोपायाः।  
हत्वा शुकान् किमेतद् विपिनमसारस्वतं कुरुषे॥

अयि सुन्दरि तव वदनं नित्यं पूर्णं सुधानिधिर्मत्वा।  
हन्त पतत्युपरिष्टान् मध्येऽम्बुधि नित्यमेवासौ॥

अयुतं नियुतं वापि प्रदिशन्तु प्राकृताय भोगाय।  
क्रीणन्ति न बिल्वदलैः कैवल्यं पच्चषैर्मूढाः॥

बाष्पाकुलं प्रलपतोर्गृहिणि निवर्तस्व कान्त गच्छेति।  
यातं दम्पत्योर्दिनमनुगमनावधि सरस्तीरे॥

बालाकटाक्षसूत्रितमसतीनेत्रत्रिभागकृतभाष्यम्।  
कविमाणवका दूतीव्याख्यातमधीयते भावम्॥

बाणकरवीरदमनकशतपत्रकबन्धुजीवकुसुमानि।  
नृप विविधविटपरूपस्तथापि विटपः कथं नासि॥

बाणं हरिरिव कुरुते सुजनो बहुदोषमप्यदोषमिव।  
यावद्दोषं जाग्रति मलिम्लुचा इव पुनः पिशुनाः॥

बहिरतिनिर्मलरूपं वहतस्ते दीप दैवतो जगति।  
अवगतमचिरादान्तरमौज्ज्वल्यं कज्जलद्वारा॥

भृकुटीकुटिलललाटः कण्टकिताङ्गः कटाक्षविकटाक्षः।  
कवलयति पृथुलकवलैस्तण्डुलमचलं द्विजः क्रुद्धः॥

भूमिपतावर्थपतौ बाले वृद्धे तपोनिधौ विदुषि।  
योषिति मूर्खे गुरुषु च विदुषा नैवोत्तरं देयम्॥

भक्तिर्भवे न विभवे व्यसनं शास्त्रे न युवतिकामास्त्रे।  
चिन्ता यशसि न वपुषि प्रायः परिदृस्यते महताम्॥

भवबीजाङ्कुरजलदा रागाद्याः क्षयमुपागता यस्य।  
ब्रह्मा वा विष्णुर्वा हरो जिनो वा नमस्तस्मै॥

भवभूतेः संबन्धाद्भूधरभूरेव भारती भाति।  
एतत्कृतकारुण्ये किमन्यथा रोदिति ग्रावा॥

भवत इवास्तिस्वच्छं कस्याभ्यन्तरमगाधमतिशिशिरम्।  
काव्यामृतरसमग्नस्त्वमिव सदा कः कथय सरसः॥

भवति कृपणपुरुषस्य प्रभवन्त्यपि निष्फलैव धनवृद्धिः ।  
ग्रीष्मातपसंतप्तस्य निजच्छायेव पथिकस्य ।  
।

भोजधनञ्जयमम्मटशिङ्गजगन्नाथविश्वनाथाद्याः ।  
ब्रूत मया किं कार्यं प्रोषितभार्योऽस्मि संवृत्तः ॥

भ्रातः पञ्जरलावक मा कुरु सन्तोषमन्यनिधनेन।  
प्रातस्तवैव धातुः स्वामित्वं किं न जानासि॥

भ्रष्टं नृपतिकिरीटाद्भूमौ पतितं तिरोहितं रजसा।  
विधिविलसितेन रत्नं जनचरणविडम्बनां सहते॥

भुजविटपाग्रलसदसृङ्मधुमेदुरनरकपालकुसुमश्रीः ।  
जयति युगावधिरजनीभ्रमरवधूवल्लरी काली ॥

ब्रह्माण्डकुम्भकारं भुजगाकारं जनार्दनं नौमि।  
स्फारे यत्फणचक्रे धरा शरावश्रियं वहति॥

ब्रह्मानन्दप्रचुरं किमपीदं नेति रतिषु वचनेन।  
श्रुतिसीमसङ्गताक्षी मुग्धे सारङ्गमादिशसि॥

चादय इति यत्र स्यादुत्तरमथ तत्र कीदृशः प्रश्नः।  
कथय त्वरितं के स्युर्नौकाया वाहनोपायाः॥

चक्रीकृतभुजलतिकं वक्रीकृतवक्त्रमुन्नमद्ग्रीवम्।  
नो हरति कस्य हृदयं हरिणदृशो जृम्भणारम्भः॥

चक्रधरोऽपि सुरत्वं सुरोऽपि सुरराज्यमीहते कर्तुम्।  
सुरराजोऽप्यूर्ध्वगतिं तथापि न निवर्तते तृष्णा॥

चण्डीजङ्घाकाण्डः शिरसा चरणस्पृशि प्रिये जयति।  
शङ्करपर्यन्तजितो वीरस्तम्भः स्मरस्येव॥

चित्रं कनकलतायां शरदिन्दुस्तत्र खञ्जनद्वितयम्।  
तत्र च मनोजधनुषी तदुपरि गाढान्धकाराणि॥

चुलुकयसि चन्द्रदीधितिमविरलमश्नासि नूनमङ्गारान्।  
अधिकरणमुष्णमनयोः किमिह चकोरावधारयसि॥

दानं भोगं च विना धनसत्तामात्रकेण चेद्धनिनः।  
वयमपि किमिति न धनिनस्तिष्ठति नः काञ्चनो मेरुः॥

दानं भोगो नाशस्तिस्रो गतयो भवन्ति वित्तस्य।  
यो न ददाति न भुङ्क्ते तस्य तृतीया गतिर्भवति॥

दानं प्रियवाक्सहितं ज्ञानमगर्वं क्षमान्वितं शौर्यम्।  
वित्तं त्यागनियुक्तं दुर्लभमेतच्चतुर्भद्रम्॥
__________________
दानं प्रियवाक् सहितं  
ज्ञानमगर्वं क्षमान्वितं शौर्यम्।    
वित्तं त्यागनियुक्तं  
दुर्ल्लभम् एतच् चतुष्टयं लोके॥

दाराः परिभवकारा बन्धुजनो बन्धनं विषं विषयाः।  
कोऽयं जनस्य मोहो ये रिपवस्तेषु सुहृदाशा॥

दारिद्र्यान्मरणाद्वा मरणं संरोचते न दारिद्र्यम्।  
अल्पक्लेशं मरणं दारिद्र्यमनन्तरं दुःखम्॥

दातव्यं भोक्तव्यं सति विभवे सञ्चयो न कर्तव्यः।  
पश्येह मधुकरीणां सञ्चितमर्थं हरन्त्यन्ये॥

दीपदशा कुलयुवती वैदग्ध्येनैव मलिनतामेति।  
दोषा अपि भूषायै गणिकायाः शशिकलायाश्च॥

दीप्यन्तां ये दीप्त्यै घटिता मणयश्च वीरपुरुषाश्च।  
तेजः स्वविनाशाय तु भवति तृणानामिल लघूनाम्॥

दृढतरगलकनिबन्धः कूपनिपातोऽपि कलश ते धन्यः।  
यज्जीवनदानैस्त्वं तर्षामर्षं नृणां हरसि॥

दृढतरनिबद्धमुष्टेः कोशनिषण्णस्य सहजमलिनस्य।  
कृपणस्य कृपाणस्य च केवलमाकारतो भेदः॥

दृश्यं दृशां सहस्रैर्मनसामयुतैर्विभावनीयं च।  
सुकृतशतकोटिभोग्यं किमपि वयः सुभ्रुवो जयति॥

दूरं मुक्तालतया बिससितया विप्रलोभ्यमानो मे।  
हंस इव दर्शिताशो मानसजन्मा त्वया नीतः॥

दूरतया स्थूलतया नीलतया दानलोलुपैर्मधुपैः।  
भ्रामितमिभराजधिया हन्ताभूदन्ततो महिषः॥

दूरेऽपि परस्यागसि पटुर्जनो नात्मनः समीपेऽपि।  
स्वं व्रणमक्षि न पश्यति शशिनि कलङ्कं निरूपयति॥

दधि मधुरं मधु मधुरं द्राक्षा मधुरा सुधापि मधुरैव।  
तस्य तदेव हि मधुरं यस्य मनो यत्र सम्लग्नम्॥

दग्धो विधिर्विधत्ते न सर्वगुणसुन्दरं जनं कमपि।  
इत्यपवादभयादिव मुग्धाक्षी निर्मिता विधिना॥

दैत्यानां मनसि दया जाता कृष्णं हि रक्षितुं कस्मात्।  
द्रष्टुं देवमजस्रं दैत्यस्त्रीणामपि प्रीतिः॥

दैवादहमत्र तया चपलायतनेत्रया वियुक्तश्च।  
अविरलविलोलजलदः कालः समुपागतश्चायम्॥

दैववशादुत्पन्ने सति विभवे यस्य नास्ति भोगेच्छा।  
न च परलोकसमीहा स भवति धनपालको मूर्खः॥

दलदमलकोमलोत्पलपलाशशङ्काकुलोऽयमलिपोतः।  
तव लोचनयोरनयोः परिसनमनुवेलमनुसरति॥

दलिते पलालपुञ्जे वृषभं परिभवति गृहपतौ कुपिते।  
निभृतनिभालितवदनौ हलिकवधूदेवरौ हसतः॥

दरफुल्लकमलकाननसौरभसम्भारमन्थरः पवनः।  
दयितोरसि शयितामपि दयितां सन्तापयाञ्चक्रे॥

दर्शनपथमुपयाता यदवधि मदिरायतेक्षणा सहसा।  
तदवधि हृदयेनाहं मदनेषुभयादिवोन्मुक्तः॥

दर्शिततापोच्छ्रायैस्तेजोवद्भिः सुगोत्रसंजातैः।  
हीरैरप्स्विव धीरैरापत्स्वपि गम्यते नाधः॥

दत्त्वा दिशि दिशि दृष्टिं याचकचकितोऽवगुण्ठनं कृत्वा।  
चौर इव कुटिलचारी पलायते कुटिलरथ्याभिः॥

दवदहनादुत्पन्नो धूमो घनतामवाप्य वर्षैस्तम्।  
यच्छमयति तद्युक्तं सोऽपि च दवमेव निर्दहति॥

दक्षः श्रियमधिगच्छति पथ्याशी कल्यतां सुखमरोगी।  
उद्युक्तो विद्यान्तं धर्मार्थयशांसि च विनीतः॥

देवेऽर्पितवरणस्रजि बहुमाये वहति कैटभीरूपम्।  
जयति सुरासुरहसिता लज्जाजिह्मेक्षणा लक्ष्मीः॥

धृतधनुषि शौर्यशालिनि शैला न नमन्ति यत्तदाश्चर्यम्।  
रिपुसंज्ञकेषु गणना कैव वराकेषु काकेषु॥

धूलीधूसरतनवो राज्यस्थितिरचनकल्पितैकनृपाः।  
कृतमुखवाद्यविकाराः क्रीडन्ति सुनिर्भरं बालाः॥

धनवानिति हि मदो मे किं गतविभवो विषादमुपयामि।  
करनिहतकन्दुकसमाः पातोत्पाता मनुष्याणाम्॥

धनिनोऽप्यदानभोगा गण्यन्ते धुरि महादरिद्राणाम्।  
हन्ति न यतः पिपासामतः समुद्रोऽपि मरुरेव॥

धन्यस्त्वमसि तमाल स्पृष्टस्तन्व्या लतावदनया यत्।  
अद्य स्थावरजन्मा जातस्त्वं जङ्गमादधिकः॥

धर्मारम्भेऽप्यसतां परहिंसैव प्रयोजिका भवति।  
काकानामभिषेकेऽकारणतां वृष्टिरनुभवति॥

धवलीकरोति हरितो मलिनीकुरुते मनः सपत्नीनाम्।  
अस्या हास्यविकासो मम तु मनो रक्तमाचरति॥

दिनमणिर् अनर्घमूल्यो दिनवणिजार्घप्रसारितो जगति ।  
अनुरूपार्घम् अलब्ध्वा पुनर् इव रत्नाकरे निहितः ॥

दिवमप्युपयातानामाकल्पमनल्पगुणगणा येषाम्।  
रमयन्ति जगन्ति गिरः कथमिव कवयो न ते वन्द्याः॥

दोषालोकननिपुणाः परुषगिरो दुर्जनाश्च घूकाश्च।  
दर्शनमपि भयजननं येषामनिमित्तपिशुनानाम्॥

दोषो गुणाय गुणिनां महदपि दोषाय दोषिणां सुकृतम्।  
तृणमिव दुग्धाय गवां दुग्धमिव विषाय सर्पाणाम्॥

दुःसहसन्तापभयात् सम्प्रति मध्यस्थिते दिवसनाथे।  
छायामिव वाञ्छन्ती छायापि गता तरुतलानि॥

दुरधिगमः परभागो यावत्पुरुषेण पौरुषं न कृतम्।  
जयति तुलामधिरूढो भास्वानपि जलदपटलानि॥

दुर्दिननिशीथपवने निःसंचारासु नगरवीथीषु ।  
पत्यौ विदेशयाते परं सुखं जघनचपलायाः

दुर्दिवसे घनतिमिरे दुःसञ्चारासु नगरवीथीषु।  
पत्युर्विदेशगमने परमसुखं जघनचपलायाः॥

दुर्जनदूषितमनसां पुंसां सुजनेऽपि नास्ति विश्वासः।  
बालः पयसा दग्धो दध्यति फूत्कृत्य भक्षयति॥

दुर्जनगम्या नार्यः प्रायेणापात्रभृद्भवति राजा।  
कृपणानुसारि च धनं मेघो गिरिजलधिवर्षी च॥

दुर्जनहुताशतप्तं काव्यसुवर्णं विशुद्धिमायाति।  
दर्शयितव्यं तस्मान्मत्सरिमनसः प्रयत्नेन॥

दुर्जनसहवासादपि शीलोत्कर्षं न सज्जनस्त्यजति।  
प्रतिपर्वतपनवासी निःसृतमात्रः शशी शीतः॥

दुश्चरितैरेव निजैर्भवति दुरात्मा विशङ्कितो नित्यम्।  
दर्शनपथमापन्नं पन्नगकुलमाकुलीभवति॥

द्वन्द्वो द्विगुरपि चाहं मद्गेहे नित्यमव्ययीभावः।  
तत्पुरुष कर्मधारय येनाहं स्यां बहुव्रीहिः॥

द्वयमिदमत्यन्तसमं नीचप्रभविष्णुता शरच्चेयम्।  
क्षेत्रेभ्यः प्राप्य फलं खलेषु निःक्षिप्यते यस्याम्॥

एषा कुसुमनिषण्णा तृषितापि सती भवन्तमनुरक्ता।  
प्रतिपालयति मधुकरी न खलु मधु विना त्वया पिबति॥

एष रविस् तेजस्वी खद्योतोऽप्येष हन्त तेजस्वी।  
एष रसालः शाखी शाखी शाखोटकोऽप्येषः॥

एष्यति मा पुनरयमिति गमने यदमङ्गलं मयाकारि।  
अधुना तदेव कारणम् अवस्थितौ दग्धगेहपतेः॥

एकादशरुद्राणाम् एका गौरीत्यनौचितीं मत्वा।  
राघव नृप तव यशसा दशापि गौरीकृता हरितः॥

एकाकिनि वनवासिन्य् अराजलक्ष्मण्यनीतिशास्त्रज्ञे।  
सत्त्वोच्छ्रिते मृगपतौ राजेति गिरः परिणमन्ति॥

एकामधीत्य विद्यां बिभेति बहुविद्यपरिषदं प्राप्तः।  
क्वासन्नशस्त्रनिकरः कुत्रैकशरः पुनः पुरुषः॥

एकान्तशान्तमेकं मन्यन्ते मानवा निवासाख्यम्।  
उग्रस्य च शीतस्य च नाशकरं कार्ययुग्मस्य॥

एकापि पञ्चशान्ता तारा वाञ्छाप्तये शुभासीना।  
लाभ उभाभ्यामधिकस् तिस्रो राज्याय यात्रायाम्॥

एकीभावं गतयोर् जलपयसोर्मित्रचेतसोश्चैव।  
व्यतिरेककृतौ शक्तिर् हंसानां दुर्जनानां च॥

एकः सकलजनानां हृदयेषु कृतास्पदो मदः शत्रुः।  
येनाविष्टशरीरो न शृणोति न पश्यति स्तब्धः॥

एकैकशो युवजनं विलङ्घमानाक्षनिकरमिव तरला।  
विश्राम्यति सुभग त्वाम् अङ्गुलिरासाद्य मेरुमिव॥

एकमपि सतां सुकृतं विकसति तैलं यथा जले न्यस्तम्।  
असतामुपकारशतं संकुचति सुशीतले घृतवत्॥

एकनिभा यत्र मही तृणतरुवल्मीकगुल्मपरिहीना।  
तस्यां यत्र विकारो भवति धरित्र्यां जलं तत्र॥

एकं मित्रं भजते मासेनेन्दुः स्वयं क्षयं गच्छन्।  
मित्रशतानि भजंस्त्वं प्रतिक्षणं वृद्धिमुपयासि॥

एकं जीवनमूलं चञ्चलमपि तापयन्तमपि सततम्।  
अन्तर्वहति वराकी सा त्वां नासेव निःश्वासम्॥

एकं वदति मनो मम यामि न यामीति हृदयमपरं मे।  
हृदयद्वयमुचितं तव सुन्दरि हृतकान्तचित्तायाः॥

एकसुकृतेन दुष्कृत- शतानि ये नाशयन्ति ते सेव्याः।  
न त्वेकदोषजनितो येषां कोपः कृतशतघ्नः॥

एकस्य जन्मनोऽर्थे मूढाः कुर्वन्ति यानि पापानि।  
जनयन्ति तानि दुःखं तेषां जन्मान्तरसहस्रम्॥

एकस्य तस्य मन्ये धन्यामभ्युन्नतिं जलधरस्य।  
विश्वं सशैलकाननम् आननमालोकते यस्य॥

एकेनापि गुणवता जातिविशुद्धेन चारुकृत्येन।  
स्वकुलमलंकृतमखिलं मुकुटं मुक्ताफलेनेव॥

एकेन चूर्णकुन्तलम् अपरेण करेण चिबुकमुन्नमयन्।  
पश्यामि बाष्पधौत- श्रुति नगरद्वारि तद्वदनम्॥

एकेनैव हि कश्चिद् गुणेन जगति प्रसिद्धिमुपयाति।  
एकेन करेण गजः करी न सूर्यः सहस्रेण॥

एको हरः प्रियाधर- गुणवेदी दिविषदोऽपरे मूढाः।  
विषममृतं वा सममिति यः पश्यन् गरलमेव पपौ॥

एको रविरतितेजा अतिशूरः केसरी वने वासी।  
अतिविपुलं खं शून्यं ह्यतिगम्भीरोऽम्बुधिः क्षारः॥

एरण्डपत्त्रशयना जनयन्ती स्वेदमलघुजघनतटा।  
धूलिपुटीव मिलन्ती स्मरज्वरं हरति हलिकवधूः॥

एताः सत्यविहीना धनलवलीनाः सुखक्षणाधीनाः।  
वेश्या विशन्ति हृदयं मुखमधुरा निर्विचाराणाम्॥

एताः सुतनु मुखं ते सख्यः पश्यन्ति हेमकूटगताः।  
प्रत्यागतप्रसादं चन्द्रमिवोपप्लवान् मुक्तम्॥

एताश् चतुष्टयकला द्वात्रिंशत् क्रमधृताः समस्ता वा।  
संसारवञ्चकानां विद्या विद्यावतामेव॥

एतावदेव हि फलं पर्याप्तं ज्ञानसत्त्वयुक्तस्य।  
यद्यापत्सु न मुह्यति नाभ्युदये विस्मितो भवति॥

एतदनूपे वाच्यं जाङ्गलभूमौ च पञ्चभिः पुरुषैः।  
एतैरेव निमित्तैर् मरुभूमावष्टभिः कथयेत्॥

एतैर्यदि सुस्निग्धैर् वल्मीकैः परिवृतास् ततस् तोयम्।  
हस्तैस् त्रिभिरुत्तरतश् चतुर्भिरर्धेन च नरस्य॥

एतन्मुखं प्रियायाः शशिनं जित्वा कपोलयोः कान्त्या।  
तापानुरक्तमधुना कमलं ध्रुवमीहते जेतुम्॥

एतस्य कलामेकाम् अमृतमयूखस्य पार्वतीरमणः।  
वर्णावलिमिव वहति प्रतिमासं घट्यमानस्य॥

एतस्य रहसि वक्षसि सरसिजपत्त्रेण ताडितस्यापि।  
दयितस्य वीक्ष्य हसितं प्रियसखि हसितं ममाप्यासीत्॥

एतत् किं श्रुतसदृशं त्वद्व्रतयोग्यं कुलानुरूपं वा।  
कृतवानसि यत् सुमते परिभूतगुणोदयं कर्म॥

एते हि गुणाः पङ्कज सन्तोऽपि न ते प्रकाशमायान्ति।  
यल् लक्ष्मीवसतेस् तव मधुपैरुपभुज्यते कोशः॥

एते हि कामकलिताः परिमललीनालिवलयहुंकारैः।  
सूचितदानाः करिणो बध्यन्ते क्षिप्रमबलाभिः॥

एतेन बद्धबलिना संकोचमवाप्य वृद्धदेहेन।  
यातं हरिणेव मया द्वित्राणि पदानि कृच्छ्रेण॥

एते स्निग्धतमा इति मा मा क्षुद्रेषु कुरुत विश्वासम्।  
सिद्धार्थानामेषां स्नेहोऽप्यश्रूणि पातयति॥

एवं भवन्ति वेश्याः स्वार्थैकरता व्यपेतसद्भावाः।  
अभिलषितविषयसिद्धेः का हानिस् तदपि युष्माकम्॥

एवं मोहप्रभवो रागो न स्त्रीषु कस्य दुःखाय।  
तास्वेव विवेकभृतां भवति विरागस् तु मोक्षाय॥

एवं सर्वजनानां दुःखकरं जठरशिखिनमतिविषमम्।  
संतोषजलैरमलैः शमयन्ति यतीश्वरा ये ते॥

एवमुपचीयमानं स्तोकं स्तोकं विचिन्वतः पुण्यम्।  
संपद्यते विशालं श्रुतिमप्येवं तपोऽप्येवम्॥

गायति गीते शंसति वंशे वादयति सा विपञ्चीषु।  
पाठयति पञ्जरशुकं तव सन्देशाक्षरं रामा॥

गायति हसति च नृत्यति हृदयेन धृतां प्रियां विचिन्तयति।  
समविषमं न च विन्दति गृहगमनसमुत्सुकः पथिकः॥

गीत्वा किमपि व्याधः शृङ्गं जग्राह तरुणहरिणस्य।  
तमथ समीक्ष्योद्यतकरमेणीमपि लज्जिता व्याधी॥

गच्छति यौवनकालः कवे! विरचयानुरागकाव्यानि ।  
वार्धक्ये शोभन्ते न मनाक् मुखदूषिका वदने॥

गैरिकमनः शिलादिः प्रायेणोत्पद्यते कुतो नगतः।  
यः खलु न चलति पुरुषः स्थानादुक्तः स कीदृक्षः॥

गणयन्ति नापशब्दं न वृत्तभङ्गं क्षयं न चार्थस्य।  
रसिकत्वेनाकुलिता वेश्यापतयः कुकवयश्च॥

गणयति गगने गणकश्चन्द्रेण समागमं विशाखायाः।  
विविधभुजङ्गक्रीडासक्तां गृहिणीं न जानाति॥

गन्तव्या राजसभा द्रष्टव्या राजपूजिता लोकाः।  
यद्यपि न भवन्त्यर्थास्तथाप्यनर्था विनश्यन्ति॥

गन्तव्यं सलिलपथे द्रष्टव्या मदनपूरिता रामाः ।  
यद्यपि न भवति लाभो नयनसुखं को निवारयति? ॥

गर्जति वारिदपटले वर्षति नयनारविन्दमबलायाः।  
भुजवल्लिमूलसेके विरहलता पल्लवं सूते॥

घटनं विघटनमथवा कार्याणां भवति विधिनियोगेन।  
उचितेऽनुचिते कर्मणि वृत्तिनिवृत्ती ममादत्ते॥

घनसन्तमसमलीमस दशदिति निशि यद्विराजसि तदन्यत्।  
कीटमणे दिनमधुना तरणिकरान्तरितसितकिरणम्॥

घनतरतिमिरघुणोत्करजग्धानामिव पतन्ति काष्ठानाम्।  
छिद्रैरमीभिरुडुभिः किरणव्याजेन चूर्णानि॥

गिरयोऽप्यनुन्नतियुजो मरुदप्यचलोऽब्धयोऽप्यगम्भीराः।  
विश्वम्भराप्यतिलघुर्नरनाथ तवान्तिके नियतम्॥

गोमयगाढोद्वर्तित- पूर्वं पश्चादनेन संलिप्तम्।  
भवति हयलिङ्गसदृशं लिङ्गं कठिनाङ्गनादयितम्॥

ग्रामतरुणं तरुण्या नववञ्जुलमञ्जरीसनाथवरम्।  
पश्यन्त्या भवति मुहुर्नितरां मलिना मुखच्छाया॥

गुणमधिगतमपि धनवानचिरान्नाशयति रक्षति दरिद्रः।  
मज्जयति रज्जुमम्भसि पूर्णः कुम्भो न खलु तुच्छः॥

गुणवद्भिः सह संगममुच्चैःपदमाप्तुमुत्सुका लक्ष्मीः।  
वीरकरवालवसतिर्ध्रुवमसिधाराव्रतं चरति॥

गुणिगणगणनारम्भे न पतति कठिनी सुसंभ्रमाद्यस्य।  
तेनाम्बा यदि सुतिनी वद वन्ध्या कीदृशी भवति॥

गुणिनामपि निजरूपप्रतिपत्तिः परत एव सम्भवति।  
स्वमहिमदर्शनमक्ष्णोर्मुकुरतले जायते यस्मात्॥

गुणिनां गुणेषु सत्स्वपि पिशुनजनो दोषमात्रमादत्ते।  
पुष्पे फले विरागी क्रमेलकः कण्टकौघमिव॥

गुणिनः समीपवर्ती पूज्यो लोकस्य गुणविहीनोऽपि।  
विमलेक्षणप्रसङ्गादञ्जनमाप्नोति काणाक्षि॥

गुरुषु मिलितेषु शिरसा प्रणमसि लघुषून्नता समेषु समा।  
उचितज्ञासि तुले किं तुलयसि गुञ्जाफलैः कनकम्॥

हृदयं हरन्ति नार्यो मुनेरपि भ्रूकटाक्षविक्षेपैः।  
दोर्मूलनाभिदेशं प्रदर्शयन्त्यो महाचपलाः॥

हरवन्न विषमदृष्टिर्हरिवन्न विभो विधूतविततवृषः।  
रविवन्न चातिदुःसहकरतापितभूः कदाचिदसि॥

हस्त इव भूतिमलिनो लङ्घयति यथा यथा खलः सुजनम्।  
दर्पणमिव तं कुरुते तथा तथा निर्मलच्छायम्॥

हत्वा लोचनविशिखैर्गत्वा कतिचित्पदानि पद्माक्षी।  
जीवति युवा न वा किं भूयो भूयो विलोकयति॥

हेलाविदलितकरिकुल कण्ठीरव कीदृशः प्रकोपोऽयम्।  
लोले बालशृगाले केवलकोलाहलाधारे॥

हेतुप्रमाणयुक्तं वाक्यं न श्रूयते दरिद्रस्य।  
अप्यतिपरुषमसत्यं पूज्यं वाक्यं समृद्धस्य॥

हेतुप्रमाणयुक्तं वाक्यं न श्रूयते दरिद्रस्य।  
अप्यस्पष्टं वक्यमनर्थं पूज्यं समृद्धस्य॥

हिमधवलदन्तकेशी मन्दद्युतितारका बृहत्तिमिरा।  
द्विगुणीभूता रजनी वृद्धेव शनैः शनैर्याति॥

हिमसमयो वनवह्निर्जवनः पवनस्तडिल्लताविभवः।  
हन्त सहन्ते यावत्तावद्द्रुम कुरु परोपकृतिम्॥

ह्रेपयति प्रियवचनैरादरमुपदर्शयन्खलीकुरुते।  
उत्कर्षयंश्च लघयति मूर्खसुहृत्सर्वथा वर्ज्यः॥

इष्टा बालकचेष्टा यौवनदर्पोऽथ वृद्धवैराग्यम्।  
सापि गता सोऽपि गतस् तदपि गतं स्वप्नमायेयम्॥

इष्टकचिते समन्तात् पुरुषनिखातेऽवटे तरुर्जातः।  
वामन एव हि धत्ते फलकुसुमं सर्वकालमिति॥

इच्छति शती सहस्रं ससहस्रः कोटिमीहते कर्तुम्।  
कोटियुतोऽपि नृपत्वं नृपोऽपि बत चक्रवर्तित्वम्॥

इदमन्तरमुपकृतये प्रकृतिचला यावदर्थिसंपदियम्।  
विपदि नियतोदयायां पुनरुपकर्तुं कुतोऽवसरः॥

इदमपरमद्भुततमं युवतिसहस्रैर्विलुप्यमानस्य।  
वृद्धिर्भवति न हानिर् यत् तव सौभाग्यकोषस्य॥

इदमुभयभित्तिसंतत- हारगुणान्तर्गतैककुचमुकुलम्।  
गुटिकाधनुरिव बाला- वपुः स्मरः श्रयति कुतुतेन॥

इह भुवि कलयति लघुरपि महतां सङ्गेन कमपि महिमानम्।  
लङ्घयति चन्द्रलीनो नभस्तलं हेलया हरिणः॥

इह कपटकुतुकतरलित- दृशि विश्वासं कुरङ्ग किं कुरुषे।  
तव रभसतरलितेयं व्याधवधूर्वालधौ वलते॥

इह किं कुरङ्गशावक केदारे कलममञ्जरीं त्यजसि।  
तृणबाणस् तृणधन्वा तृणघटितः कपटपुरुषोऽयम्॥
________________________________________________________________
इह किं कुरङ्गशावक केदारे कलममञ्जरीं त्यजसि।  
तृणधन्वा तृणबाणस्तृणघटितः कपटपुरुषोऽयम्॥

इह नगरे प्रतिरथ्यं भुजंगसंबाधरुचिरसंचारे।  
सुन्दरि मम मतमेतन् नकुलप्रतिपालनं श्रेयः॥

इह सामान्यानुगमं समुपदिशन्तः स्थलेष्वनेकेषु।  
लिङ्गपरामर्शपरा नवीननैयायिका यान्ति॥

इह वटवृक्षे यक्षः प्रतिवसति दिवापि यत्र भयशङ्का।  
तस्मिन्नभिनववध्वा नीता वीतोदयाः क्षणदाः॥

इह वहति बहुमहोदधि- विभूषणा मानगर्वमियमुर्वी।  
देवस्य कमठमूर्तेर् न पृष्ठमपि निखिलमाप्नोति॥

इन्दोरेककलाया रुद्रेणोद्धृत्य मूर्धनि धृतायाः।  
स्थानमिव तुच्छमेतत् कलङ्करूपेण परिणमति॥

इन्दोरिवास्य पुरतो यद् विमुखी सापवारणा भ्रमसि।  
तत् कथय किं नु दुरितं सखि त्वया छाययेव कृतम्॥

इन्द्राय वीक्षमाणस् तन्मुखमास्वादयन्ननन्ताय।  
स्पृहयामि चाद्य दयिताम् आलिङ्गन् कार्तवीर्याय॥

इन्दुमुखी कुमुदाक्षी रम्भोरू कमलचारुकरचरणा।  
अमृतद्रवलावण्या हृदयगता देवि किं दहसि॥

इति पूर्वकर्मनियतं भवितव्यं जगति यस्य जन्तोर्यत्।  
तदयत्नेन स पुरतः पतितं प्राप्नोत्यसाध्यमपि॥

इति वचनं भूमिपतेः श्रुत्वा मन्त्री विहस्य सासूयः।  
तमुवाच कस्य राजन् वेश्याचरितेऽस्ति विश्वासः॥

इत्थं पशुपतिपेशल- पाशकलीलाप्रयुक्तवक्रोक्तेः।  
हर्षवशतरलतारकम् आननमव्याद् भवान्या वः॥

इत्थं वृढतरवामित- मनसां पुंसामसांप्रतं पुरतः।  
वेशविलासवतीनाम् अशरीरशरव्यथाकथनम्॥

इत्येवं बहुहृदया बहुजिह्वा बहुकराश् च बहुमायाः।  
तत्त्वेन सत्यरहिताः को जानाति स्फुटं वेश्याः॥

इक्षोरग्रात् क्रमशः पर्वणि पर्वणि यथा रसविशेषः।  
तद्वत् सज्जनमैत्री विपरीतानां तु विपरीता॥

इक्षुर्नदीप्रवाहो द्यूतं मानग्रहश्च हे सुतनु।  
भ्रूलतिका च तवेयं भङ्गे रसमधिकमावहति॥

इयमुद्गतिं हरन्ती नेत्रनिकोचं च विदधती पुरतः।  
न विजानीमः किं तव वदति सपत्नीव दिननिद्रा॥

जाल्मो गुरुः सुघृष्टो वामेतरचरणभेद उपदेशः।  
ख्यातिर्गुणधवल इति भ्रमसि सुखं वृषभ रथ्यासु॥

जाता शिखण्डिनी प्राग्यथा शिखण्डी तथावगच्छामि।  
प्रागल्भ्यमधिकमाप्तुं वाणी बाणो बभूवेति॥

जातस्य नदीतीरे तस्यापि तृणस्य जन्मसाफल्यम्।  
यत्सलिलमज्जनाकुलजनहस्तालम्बनम् भवति ॥

जीवन्नेव मृतोऽसौ यस्य जनो वीक्ष्य वदनमन्योन्यम्।  
कृतमुखभङ्गो दूरात्करोति निर्देशमङ्गुल्या॥

जीवञ्जीवयति हि यो ज्ञातिजनं परिजनं च सुहृदश्च।  
तस्य सफला गृहश्रीर्धिगनुपजीव्यां धनसमृद्धिम्॥

जीवति जीवति नाथे मृते मृता या मुदा युता मुदिते।  
सहजस्नेहरसाला कुलवनिता केन तुल्या स्यात्॥

जीवित इव कण्ठगते सूक्ते दुःखासिका कवेस्तावत्।  
नयनविकासविधायी सचेतनाभ्यागमो यावत्॥

जीयादम्बुधितनयाधररसमास्वादयन्मुरारिरयम्।  
अम्बुधिमथनक्लेशं कलयन्विफलं च सफलं च॥

जठरज्वलनज्वलताप्यपगतशङ्कं समागतापि पुरः।  
करिणामरिणा हरिणा हरिणाली हन्यतां नु कथम्॥

जलदः समुद्रसेवामाचरति समग्रभुवनभरणाय।  
कुरुते तामपि हतमतिरात्मम्भरिरनिशमौर्वाग्निः॥

जलधर जलभरनिकरैरपहर परितापमुद्धतं जगतः।  
नो चेदपसर दूरं हिमकरकरदर्शनं वितर॥

जलधर निर्लज्जस्त्वं यन्मां दयितस्य वेश्म गच्छन्तीम्।  
स्तनितेन भीषयित्वा धाराहस्तैः परामृशसि॥

जनकः सानुविशेषो जातिः काष्ठं भुजङ्गमैः सङ्गः।  
स्वगुणैरेव पटीरज यातोऽसि तथापि महिमानम्॥

जर्जरतृणाग्रमदहन् सर्षपकणमप्रकाशयन्नूनम्।  
कीटत्वमात्मतत्त्वात्खद्योतः ख्यापयन्नवति॥

जयति हरेर्वनमालाकौस्तुभपाषाणपरिचितं हृदयम् ।  
सुजनेषु दुर्जनेषु च युगपन्मृदुलं च कठिनं च ॥

जयति जटाकिञ्जल्कं गङ्गामधु मुण्डवलयबीजमयम्।  
गलगरलपङ्कसम्भवमम्भोरुहमाननं शम्भोः॥

जयति ललाटकटाक्षः शशिमौलेः पक्ष्मलः प्रियाप्रणतौ।  
धनुषि स्मरेण निहितः सकण्ठकः केतकेषुरिव॥

जयति परिमुषितलक्ष्मा भयादनुपसर्पतेव हरिणेन।  
इह केसरिकरजाङ्कुरकुटिला हरमौलिविधुलेखा॥

जयति प्रियापदान्ते गरलग्रैवेयकः स्मरारातिः।  
विषमविशिखे विशन्निव शरणं गलबद्धकरवालः॥

जयति स भगवान्कृष्णः शेते यः शेषभोगशय्यायाम्।  
मध्ये पयः पयोधेरपर इवाम्भोनिधिः कृष्णः॥

जयति स नाभिर्जगतां स्वनाभिरन्ध्रोद्भवज्जगद्बीजः।  
दामोदरो निजोदरगह्वरनिर्विष्टजगदण्डः॥

ज्ञाने नन्दति विद्वान् उपाधिभिः पामराः प्रमाद्यन्ति।  
अतिथी रसयति मांसं शुनको रुजति स्वमुखमस्थ्ना॥

ज्वलति चलितेन्धनोऽग्निर्विप्रकृतः पन्नगः फणां कुरुते।  
प्रायः स्वं महिमानं क्षोभात्प्रतिपद्यते जन्तुः॥

काठिन्यं गिरिषु सदा मृदुता सलिले ध्रुवा प्रभा सूर्ये।  
वैरमसज्जनहृदये सज्जनहृदये पुनः क्षान्तिः॥

काचिद् बलिना क्रान्ता काचिन् न जहाति कामिनं रुचिरम्।  
अन्या पानकगोष्ठ्यां नयति दिनं प्रीतकैः सार्धम्॥

का गणना विषयवशे पुंसि वराके वराङ्गना स्पृहया।  
व्याजेन वीक्षमाणा ध्यानधियां स्पृशति सज्ज्ञानम्॥

काहर्निशमनुचिन्त्या सम्सारासारता न तु प्रमदा।  
का प्रेयसी विधेया करुणा दाक्षिण्यमथ मैत्री॥

का कामधेनुरिह कश् चिन्तामणिरपि च कल्पशाखी कः।  
सर्वाण्यमूनि भुवने पर्यायवचांसि पुण्यस्य॥

काकस्य वृष्टिहेतोर् नीडं दिक्षु प्रशस्यते तिसृषु।  
दुर्भिक्षमरणहेतुर् भवति सयाम्येषु कोणेषु॥

काकोदुम्बरिकायां वल्मीको दृश्यते शिरा तस्मिन्।  
पुरुषत्रये सपादे पश्चिमदिक्स्था न सा वहति॥

कालः समविषमकरः परिभवसन्मानकारकः कालः।  
कालः करोति पुरुषं दातारं याचितारं च॥

कालकिशोरक्षिप्तो भ्राम्यति यत्कर्पराङ्गणे विपुले ।  
भ्रमरक इव भूगोलस्तस्मै छलकच्छपाय नमः ॥

कालक्रमकमनीय- क्रोडेयं केतकीति काशंसा।  
वृद्धिर्यथा यथा स्यास् तथा तथा कण्टकोत्कर्षः॥

काले पयोधराणामपतितया नैव शक्यते स्थातुम्।  
उत्कण्ठितासि बाले नहि नहि सखि पिच्छिलः पन्थाः॥

काले वारिधराणाम् अपतितया नैव शक्यते स्थातुम्।  
उत्कण्ठितासि तरले न हि न हि सखि पिच्छिलः पन्थाः॥

कामः कमनीयतया किमपि निकामं करोति संमोहम्।  
विषमिव विषमं सहसा मधुरतया जीवनं हरति॥

कामघ्नाद् विषमदृशो भूत्यवलिप्ताद् भुजङ्गसङ्गरुचेः।  
को भृङ्गीव न शुष्यति वाञ्छ न फलमीश्वरादगुणात्॥

कामं जनाः स्मयन्ते कैलासविलासवर्णनावसरे।  
साधनकथनावसरे साचीकुर्वन्ति वक्त्राणि॥

कामं कुमीनसदृशं राज्यमपि प्राज्यकण्टकं कुशलः।  
पाकान्वितमतिसुरसं भुङ्क्ते बहुधावधानेन॥

कामं प्रत्यादिष्टां स्मरामि न परिग्रहं मुनेस् तनयान्।  
बलवत् तु दूयमानं प्रत्याययतीव मे हृदयम्॥

कामं प्रिया न सुलभा मनस् तु तद्भावदर्शनाश्वासि।  
अकृतार्थेऽपि मनसिजे रतिमुभयप्रार्थना कुरुते॥

कामं शुनको नृपति- प्रसादतः स्याद् गजेन्द्रमौलिस्थः।  
भवतेव तेन सह रे नार्दयितुं शक्यते जातु॥

कामं वनेषु हरिणास् तृणेन जीवन्त्ययत्नसुलभेन।  
विदधति धनिषु न दैन्यं ते किल पशवो वयं सुधियः॥

कामस्य वेषशोभा पेशलता चारुता गुणोत्कर्षः।  
नानाविधाश्च लीलाश् चित्तज्ञानं च कान्तानाम्॥

कामेनापि न भेत्तुं किमु हृदयमपारि बालवनितानाम्।  
मूढविशिखप्रहारो- च्छूनमिवाभाति यद्वक्षः॥

कामिजनपरमभोग्ये कामसुखे धारयन्ति बीभत्सम्।  
सन्तः शमसुखरसिकाः सुधाशनाः सूकरान्न इव॥

कामोद्वेगगृहीतं धूर्तैरुपहस्यमानशृङ्गारम्।  
दारिद्र्यहतं यौवनम् अबुधानां केवलं विपदे॥

कान्ता ददाति मदनं मदनः संतापमसममनुपशयम्।  
संतापो मरणमहो तथापि शरणं नृणां सैव॥

कान्तारपादपानां यथा फलं मानुषैरननुभोग्यम्।  
एवमनार्येष्वर्थाः मनसाऽप्यार्यैरननुभोग्याः॥

कान्तः पदेन हत इति सरलामपराध्य किं प्रसादयथ।  
सोऽप्येवमेव सुलभः पदप्रहारः प्रसादः किम्॥

कान्ते नितान्तमेतैर् वचनै रुषितेव लक्ष्यते भवती।  
क इवोष्यते न वचनैर् उक्तैरागांस्यपह्नोतुम्॥

कान्तिमयादतिविमलाद् अविरतविश्वोपकारगतकालात्।  
सुदशान् महतोतिमहान् प्रसरति दीपान् प्रदीप इव॥

का प्रस्तुताभिषेकाद् आर्यं प्रच्यावयेद् गुणज्येष्ठम्।  
मन्ये ममैव पुण्यैः सेवावसरः कृतो विधिना॥

कार्याकार्यमनार्यैर् उन्मार्गनिरर्गलैर्गलन्मतिभिः।  
नाकर्ण्यते विकर्णैर् नयोक्तिभिर्युक्तमुक्तमपि॥

कार्याकार्ये तुलयति सर्वस् तृप्तो न जातु तृष्णार्तः।  
स्वादु शुचि वा च तोयं मरुपथिकः को विचारयति॥

कार्यान्तरितोत्कण्ठं दिनं मया नीतमनतिकृच्छ्रेण।  
अविनोददीर्घयामा कथं नु रात्रिर्गमयितव्या॥

कार्यार्थी बन्धुजनः कार्यैर्बहुभिर्भवन्ति मित्राणि।  
दाराः सुताश्च सुलभा धनमेकं दुर्लभं लोके॥

कार्यगतेर्वैचित्र्या- न्नीचोऽपि क्वचिदलं न जातु महान्।  
कांस्येनैवादर्शः क्रियते राज्ञामपि न हेम्ना॥

कार्यज्ञः प्रष्टव्यो न पुनर्मान्यो मम प्रियो वेति।  
गुरुरप्यासनसेव्यः प्रियानितम्बः कदा मन्त्री॥

कार्यं च शान्तदीप्तं जात्वा विद्वान् विचारयेत् सर्वम्।  
शान्ते शान्तं ग्राह्यं दीप्ते दीप्तं च गृह्णीयात्॥

काशाः क्षीरनिकाशा दधिशरवर्णानि सप्तपर्णानि।  
नवनीतनिभश्चन्द्रः शरदि च तक्रप्रभा ज्योत्स्ना॥

कास्विद् अवगुण्ठनवती नातिपरिस्फुटशरीरलावण्या।  
मध्ये तपोधनानां किसलयमिव पाण्डुपत्राणाम्॥

कातरताकेकरित- स्मरलज्जारोषमसृणमधुराक्षी।  
योक्तुं न मोक्तुमथवा वलतेऽसावर्थलब्धरतिः॥

का विषमा दैवगतिः किं लष्टं यज्जनो गुणग्राही।  
किं सौख्यं सुकलत्रं किं दुर्ग्राह्यं खलो लोकः॥

काऽव्याकुलिता माद्यति काञ्चनमुद्रां मनोरमामाहुः।  
इह कालिकावतंसित- चन्द्रकला कामिता योग्या॥

काव्यं चार्वपि रसिक- प्रीतिकरं भवति नैकरसबद्धम्।  
सुरतमनाहितकलहं हरिणदृशो नाभिनन्दयति॥

काव्यं करोति सुकविः सहृदय एव व्यनक्ति तत्तत्त्वम्।  
रत्नं खनिः प्रसूते रचयति शिल्पी तु तत्सुषमान्॥

काव्यं यद्यपि रसिकं प्रीतिकरं भवति नैकरसबद्धम्।  
सुरतमनाहितकलहं हरिणदृशो नाभिनन्दयति॥

काव्यस्याक्षरमैत्री- भाजो न च कर्कशा न च ग्राम्याः।  
शब्दा अपि पुरुषा अपि साधव एवार्थबोधाय॥

कीटगृहं कुटिलोऽन्तः कठिनः क्षाराम्बुसम्भवः शून्यः।  
शङ्खः श्रीपतिनिकटे केन गुणेन स्थितिं लेभे॥

कृच्छ्रानुवृत्तयोऽपि हि परोपकारं त्यजन्ति न महान्तः।  
तृणमात्रजीवना अपि करिणो दानद्रवार्द्रकराः॥

कृतदुरितनिराकरणं व्याकरणं चतुरधीरधीयानः।  
बुधगणगणनावसरे कनिष्ठिकायां परं जयति॥

कृतकान्तकेलिकुतुकश्रीशीतश्वाससेकनिद्राणः।  
घोरितविततालिरुतो नाभिसरोजे विधिर्जयति॥

कृतशतमसत्सु नष्टं सुभाषितशतं च नष्टमबुधेषु।  
वचनशतमवचनकरे बुद्धिशतमचेतने नष्टम्॥

कृत्वापि कोशपानं भ्रमरयुवा पुरत एव कमलिन्याः।  
अभिलषति बकुलकलिकां मधुलिहि मलिने कुतः सत्यम्॥

कृत्वापि येन लज्जामुपैति साधुः परोदितेनापि।  
तदकृत्वैव खलजनः स्वयमुद्गिरतीति धिग्लघुताम्॥

कः कोपः कः प्रणयो नटविटहतमस्तकासु वेश्यासु।  
रजकशिलातलसदृशं यासां जघनं च वदनं च॥

कः पूज्यः सद्वृत्तः कमधममाचक्षते चलितवृत्तम्।  
केन जितं जगदेतत् सत्यतितिक्षावता पुंसा॥

कः पश्यति खुरमहसः संमुखमपि तेजसां सहस्रस्य।  
कलितं शशभृद्धाम्नो यो मण्डलखण्डनं सहते॥

कः पौरवे वसुमतीं शासति शासितरि दुर्विनीतानाम्।  
अयमाचरत्यविनयं मुग्धासु तपस्विकन्यासु॥

कः प्रार्थितोऽपि दास्यति तृणतुषपरिमाणमात्रमप्यधिकम्।  
अन्तर्ललाटसंपुट- विकटाक्षरमालिकां मुक्त्वा॥

कः श्लाघनीयजन्मा माघनिशीथेऽपि यस्य सौभाग्यम्।  
प्रालेयानिलदीर्घः कथयति काञ्चीनिनादोऽयम्॥

कष्टं जीवति गणको गणिका कथकश्च सेवको वैद्यः।  
दिवसे दिवसे मरणं परजनमनरञ्जनी वृत्तिः॥

कष्टं खलु मूर्खत्वं कष्टं खलु यौवने च दारिद्र्यम्।  
कष्टादपि कष्टतरं परगृहवासः प्रवासश्च॥

कष्टं साहसकारिणि तव नयनार्धेन सोऽध्वनि स्पृष्टः।  
उपवीतादपि विदितो न द्विजदेहस् तपस्वी ते॥

कठिनतरदामवेष्टनलेखासंदेहदायिनो यस्य।  
राजन्ति वलिविभङ्गाः स पातु दामोदरो भवतः॥

कटुमधुराण्यामोदैः पर्णैरुत्कीर्णपत्रभङ्गानि।  
दमनकवनानि संप्रति काण्डैरेकान्तपाण्डूनि॥

कटु रटति निकटवर्ती वाचाटष्टिट्टिभो यतस्तस्मात्।  
अपसरणमेव युक्तं मौनं वा राजहंसस्य॥

कटुतिक्तकषायरसैः पवनः पित्तं कटूष्णलवणाम्लैः।  
स्निग्धमधुराम्ललवणैः श्लेष्मा कोपं प्रयाति तरोः॥

कचमूलबद्धपन्नग- निश्वासविषाग्निधूमहतमध्यम्।  
ऐशानमिव कपालं स्फुटलक्ष्मा स्फुरति शशिबिम्बम्॥

कज्जलहिमकनकरुचः सुपर्णवृषहंसवाहनाः शं वः।  
जलनिधिगिरिकमलस्था हरिहरकमलासना ददतु॥

कज्जलतिलककलङ्कित- मुखचन्द्रे गलितसलिलकणकेशि।  
नवविरहदहनतूलो जीवयितव्यस्त्वया कतमः॥

कलहप्रियातिदीर्घा खर्वा वा श्यामपीतहरिता वा।  
लम्बोष्ठी लघुनासा लघुशिथिलस्तनविभागा च॥

कलमाग्रनिर्गतमषीबिन्दुव्याजेन साञ्जनाश्रुकणा।  
कायस्थलुण्ठ्यमाना रोदिति खिन्नेव राजश्रीः॥

कलमान्तनिर्गतमषी- बिन्दुव्याजेन साञ्जनाश्रुकणा।  
कायस्थलुण्ठ्यमाना रोदिति खिन्नेव राजश्रीः॥

कलमधुररक्तकण्ठी शयने मदिरालसा समदना च।  
वक्त्रापरवक्त्राभ्याम् उपतिष्ठतु वारमुख्या त्वाम्॥

कल्पस्थायि न जीवितम् ऐश्वर्यं नाप्यते च यदभिमतम्।  
लोकस् तथाप्यकार्यं कुरुते कार्यं किमुद्दिश्य॥

कल्पयति येन वृत्तिं सदसि च सद्भिः प्रशस्यते येन।  
स गुणस् तेन गुणवता विवर्धनीयश्च रक्ष्यश्च॥

कल्पयति येन वृत्तिं येन च लोके प्रशस्यते सद्भिः।  
स गुणस्तेन च गुणिना रक्ष्यः सम्वर्धनीयश्च॥

कण्टकिततनुशरीरा लज्जामुकुलायमाननयनेयम्।  
तव कुमुदिनीव वाञ्छति नृचन्द्र बाला करस्पर्शम्॥

कण्टक्यकण्टकानां व्यत्यासेऽम्भस्त्रिभिः करैः पश्चात्।  
खात्वा पुरुषत्रितयं त्रिभागयुक्तं धनं वा स्यात्॥

कण्ठगतैरप्यसुभिः कस्यात्मा नोपसर्पते जातु।  
मूर्खस्य विषादस्य च गर्वस्य तथा कृतघ्नस्य॥

कण्ठे रज्जुं बद्ध्वा मृतस्य पुंसस् तु रज्जुमादाय।  
तस्याः खण्डं कण्ठे बद्धं गण्डस्रजं हरति॥

कण्ठोचितोऽपि हुंकृति- मात्रनिरस्तः पदान्तिके पतितः।  
यस्याश् चन्द्रशिखः स्मर- भल्लनिभो जयति सा चण्डी॥
_________
कण्ठोचितोऽपि हुकृतिमात्रनिरस्तः पदान्तिके पतितः।  
यस्याश्चन्द्रशिखः स्मरभल्लनिभो जयति सा चण्डी॥

कमठकुलाचलदिग्गजफणिपतिविधृतापि चलति वसुधेयम्।  
प्रतिपन्नममलमनसां न चलति पुंसां युगान्तेऽपि॥

कनकरसमसृणवर्तित- हयगन्धामूलमिश्रपर्युषितम्।  
माहिषमिह नवनीतं गतबीजे कनकफलमध्ये

कमलमनम्भसि कमले च कुवलये तानि कनकलतिकायाम्।  
सा च सुकुमारसुभगेत्य् उत्पातपरम्परा केयम्॥

कमलमिव चारु वदनं मृणालमिव कोमलं भुजायुगलम्।  
अलिमालेव च नीला तवैव मदिरेक्षणे कबरी॥

कमलमुखि सर्वतोमुख- निवारणं विदधदेव भूषयति।  
रोधोरुद्धस्वरसास् तरङ्गिणीस् तरलनयनाश्च॥

कमले निधाय कमलं कलयन्ती कमलवासिनं कमले।  
कमलयुगादुद्भूतं कमलं कमलेन वारयति॥

कमनीयतानिवासः कर्णस् तस्या विचित्रमणिभूषः।  
सविधप्रसूतरत्नं शङ्खनिधिं दूरतरमकरोत्॥

कमनेकतमादानं सुरतनरजतुच्छलं तदासीनम्।  
अप्यतिमानं खमते सोऽगनिकानं नरं जेतुम्॥

कञ्चन वञ्चनचतुरे प्रपञ्चय त्वं मुरान्तके मानम्।  
बहुवल्लभे हि पुरुषे दाक्षिण्यं दुःखमुद्वहति॥

कमितुरभिसृत्वरीणां गौराङ्गीणामिहेन्दुधवलासु।  
उड्डयमानानामिव रजनिषु परमीक्ष्यते छाया॥

कं प्रति कथयितुमीशे संप्रति को वा प्रतीतिमायातु।  
गोपतितनयाकुञ्जे गोपवधूटीविटं ब्रह्म॥

कपिकच्छूमूलेन च मदविह्रलछागमूत्रपिष्टेन।  
मिलनं स्तब्धीकरणं मूलेन दुरालभायाश्च॥

कपिकुलनखमुखखण्डित- तरुतलफलभोजनो वरं पुरुषः।  
न पुनर्धनमदगर्वित- मुखभङ्गकदर्थिता वृत्तिः॥

कपिरपि च कापिशायन- मदमत्तो वृश्चिकेन संदष्टः।  
अपि च पिशाचग्रस्तः किं ब्रूमो वैकृतं तस्य॥

कर्षति वपति लुनीते दीव्यति सीव्यति पुनाति वयते च।  
विदधाति किं न कृत्यं जठरानलशान्तये तनुमान्॥

करबदरसदृशमखिलं भुवनतलं यत्प्रसादतः कवयः।  
पश्यन्ति सूक्ष्ममतयः सा जयति सरस्वती देवी॥
_________
करबदरसदृशमखिलं भुवनतलं यत्प्रसादतः कवयः।  
पश्यन्ति सूक्ष्मतयः सा जयति सरस्वती देवी॥

करचरणकाञ्चिहार- प्रहारमवचिन्त्य बलगृहीतकचः।  
प्रणयी चुम्बति दयिता- वदनं स्फुरदधरमरुणाक्षम्॥

करचरणनासमादौ कर्णौ गृह्णाति रक्ततां गमयन्।  
शीतं गुरुकृतपीडं पश्चादङ्गानि कूर्म इव॥

करचरणेन प्रहरति यथा यथाङ्गेषु कोपतरलाक्षी।  
रोषयति परुषवचनैस् तथा तथा प्रेयसीं रसिकः॥

करकजलपूतभूतल- निहितपदो विहितविकृतहुंकारः।  
अपि वितथमन्त्रगणना- व्यग्रसमग्राङ्गुलीपर्वा॥

करकलितदारनरके शेरत इह ये सजन्ति भवसिन्धौ।  
रसिकास् त एव मान्या मन्यन्तां धन्यमात्मानम्॥

करलालितोऽपि दहति ज्वलति व्यजनेन वीज्यमानोऽपि।  
दहन इवानिर्वाणं न विमुञ्चत्युष्णतां पिशुनः॥

कररुहशिखानिखात भ्रान्त्वा विश्रान्त रजनिदुरवाप।  
रविरिव यन्त्रोल्लिखितः कृशोऽपि लोकस्य हरसि दृशम्॥

करतलयुगपरिणद्धे कुचकलशे कुङ्कुमारुणे तस्याः।  
सिन्दूरिते करिपतेः कुम्भे नक्षत्रमालेव॥

कर्दमवदात्मवैभवम् उल्लास्य च मानवीं प्रजां सुचिरम्।  
तपनोत्तापप्लुष्टं स्ववपुः कृत्वा गतं सरसा॥

करिणश्च हस्तिकर्णैर् निर्देश्या वाजिनोऽश्वकर्णेन।  
गावश्च पाटलाभिः कदलीभिरजाविकं भवति॥

करिवरमृदितवलीमुख- नलकैर्मूलेषु कीलितस्य तरोः।  
संवत्सरं च यावत् फलिनस्य फलानि जायन्ते॥

कर्मानुभावदुःखित एवं मोहान्धकारगहनवति।  
अन्ध इव दुर्गमार्गे भ्रमति हि संसारकान्तारे॥

कर्णगतेयममोघा दृष्टिस् तव शक्तिरिन्द्रदत्ता च।  
सा नासादितविजया क्वचिदपि नापार्थपतितेयम्॥

कर्णविषेण च भग्नः किं किं न करोति बालिशो लोकः।  
क्षपणकतामपि धत्ते पिबति सुरां नरकपालेन॥

कर्णेन घातयित्वा घटोत्कचं शक्रशक्तिनिर्मोक्षात्।  
जीवितमरक्षि पार्थैः स्वात्मानं सर्वतो रक्षेत्॥

कर्मोदयाद् भवगतिर् भवगतिमूला शरीरनिर्वृत्तिः।  
देहादिन्द्रियविषया विषयनिमित्ते च सुखदुःखे॥

कश्चित् पण्यस्त्रीणां विभवोपचितान्यपुरुषयोजनया।  
विदधाति स्माराधन- मधनत्वमुपागतः कामी॥

कश् चुम्बति कुलपुरुषो वेश्याधरपल्लवं मनोज्ञमपि।  
चारभटचौरचेटक- नटविटनिष्ठीवनशरावम्॥

कस्माद् भयमिह मरणाद् अन्धादपि को विशिष्यते रागी।  
कः शूरो यो ललना- लोचनबाणैर्न विव्यथितः॥

कस्मै नमः सुरैरपि सुतरां क्रियते दयाप्रधानाय।  
कस्मादुद्विजितव्यं संसारारण्यतः सुधिया॥

कस्तां निन्दति लुम्पति कः स्मरफलकस्य बर्णकं मुग्धः।  
को भवति रत्नकण्टकम् अमृते कस्यारुचिरुदेति॥

कस्तस्य जीवितार्थः सति विभवे कश्च तस्य पुरुषार्थः।  
योऽर्थिनमभिमुखमागतम् अनभिमुखः सन् विसर्जयति॥

कस् ते शशाङ्क मोहः सुधाकरोऽहं न कोऽपि मद्भिन्नः।  
किं ननु पश्यसि निजभा- जयि वनिताया मुखं मूढ॥

कस्यामोदं कमलं वदनमिदं ते प्रिये न संतनुयात्।  
अवलम्ब्य मित्रमेकं विकसति न यदन्यथा जातु॥

कस्यापि कोऽपि कुरुते न सुखं दुःखं न दैवमपहाय।  
विदधाति वृथा गर्वं खलोऽहमहितस्य हन्तेति॥

कस्य न दयितं वित्तं चित्तं ह्रियते न कस्य वित्तेन।  
किं तु यशोधनलुब्धा वाञ्छन्ति न दुष्कृतैरर्थान्॥

कस्य मरौ दुरधिगमः कमले कः कथय विरचितावासः।  
कैस्तुष्यति चामुण्डा रिपवस्ते वद कुतो भ्रष्टाः॥

कस्य न वाहनयोग्या मुग्धधियस् तुच्छसाधने लग्नाः।  
प्रीततया प्रशमरुचश् चपलासु स्त्रीषु येऽदान्ताः॥

कस्य स्यान्न स्खलितं पूर्णाः सर्वे मनोरथाः कस्य।  
कस्येह सुखं नित्यं दैवेन न खण्डितः को वा॥

कस्य तृषं न क्षपयसि पिबति न कस्तव पयः प्रविश्यान्तः।  
यदि सन्मार्गसरोवर नक्री न क्रोडमधिवसति॥

कस्य वशे प्राणिगणः सत्यप्रियभाषिणो विनीतस्य।  
क्व स्थातव्यं न्याय्ये पथि दृष्टादृष्टलाभाय॥

कतरत् पुरहर परुषं हालाहलकवलयाचनावचसोः।  
एकैव तव रसज्ञा तदुभयरसतारतम्यज्ञा॥

कथमप्यधिगतरन्ध्रैर् अध्युषिता यदि गुहाखुभिः क्षुद्रैः।  
इयतैव किं मृगाधिप निजविक्रमनिर्विदं वहसि॥

कथमिह मनुष्यजन्मा संप्रविशति सदसि विबुधगमितायाम्।  
येन न सुभाषितामृतम् आह्लादि निपीतमा तृप्तेः॥

कतिपयदिवसस्थायिनि मदकारिणि यौवने दुरात्मानः।  
विदधति तथापराधं जन्मैव यथा वृथा भवति॥

कतिपयनिमेषवर्तिनि जन्मजरामरणविह्वले जगति।  
कल्पान्तकोटिबन्धुः स्फुरति कवीनां यशःप्रसरः॥

कतिपयिदिवसस्थायी पूरो दूरोन्नतोऽपि भविता ते।  
तटिनि तटद्रुमपातनपातकमेकं चिरस्थायि॥

कति ते कबरीभारः सुमनःसङ्गात् प्रियेऽतिनीलत्वात्।  
भवति च कलापवत्त्वान् निजैरसेव्यः कथं न स्यात्॥

कौटिल्यं कचनिचये करचरणाधरदलेषु रागस्ते।  
काठिन्यं कुचयुगले तरलत्वं नयनयोर्वसति॥

कौपे पयसि लघीयसि तापेन करः प्रसारितः करिणा।  
सोऽपि न पयसा लिप्तो लाघवमात्मा परं नीतः॥

कौस्तुभमुरसि मुरारेः शिरसि शशी द्योतते पुरञ्जयिनः।  
ननु जन्मना नु जलधेर्जग्मतुरियतीं गतिं पश्य॥

कविहृदयेष्वनसूया कस्तूरीकर्दमेष्वमालिन्यम्।  
अक्षारता पयोधा- ववनीपालेषु पाण्डित्यम्॥

कविमतिरिव बहुलोहा सुघटितचक्रा प्रभातवेलेव।  
हरमूर्तिरिव हसन्ती भाति विधूमानलोपेता॥

कविरमरः कविरचलः कविरभिनन्दश्च कालिदासश्च।  
अन्ये कवयः कपयश् चापलमात्रं पदं दधति॥

कविरनुहरति च्छायां पदमेकं पादमेकमर्धं वा।  
सकलप्रबन्धहर्त्रे साहसकर्त्रे नमस् तस्मै॥

कविताकुन्दविकासन- कृतिने विजितजनतानिदाघाय।  
दलितोद्दामाघाय प्रणतिं कलयामि माघाय॥

कविता नाम विधेया विधाय कविनापि झटिति मर्तव्यम् ।  
पठ्यन्ते पाठ्यन्ते व्याख्यायन्ते मृताः कवयः ॥

कविवाक्यामृततीर्थ- स्नानैः पूता भृशं यशोदेहाः।  
येषां त एव भूपा जीवन्ति मृता वृथैवान्ये॥

केलिः प्रदहति मज्जां शृङ्गारोऽस्थीनि चाटवः कटवः।  
बन्धक्याः परितोषो न स्यादनभीष्टदम्पत्योः॥

केलिचलाङ्गुलिलम्भितलक्ष्मीनाभिर्मुरद्विषश्चरणः।  
स जयति येन कृता श्रीरनुरूपा पद्मनाभस्य॥

केऽपि स्वभावलुब्धास्तीव्रतरां यातनामपि सहन्ते।  
न तु संत्यजन्ति वित्तं मात्सर्यमिवाधमाः सततम्॥

खलसख्यं प्राङ्मधुरं नयोऽन्तराले निदाघदिनमन्ते।  
एकादिमध्यपरिणतिरमणीया साधुजनमैत्री॥

खिन्नोऽसि मुञ्च शैलं बिभृमो वयमिति वदत्सु शिथिलभुजः।  
भरभुग्नविनतबाहुषु गोपेषु हसन्हरिर्जयति॥

ख्यातिं गमयति सुजनः सुकविर्विदधाति केवलं काव्यम्।  
पुष्णाति कमलमम्भो लक्ष्म्या तु रविर्नियोजयति॥

किमधिकमस्य ब्रूमो महिमानं वारिधेर्हरिर्यत्र।  
अज्ञात एव शेते कुक्षौ निक्षिप्य भुवनानि॥

किं निन्द्यः किं स्तुत्यो जडधीरिति मे वदन्तु विद्वांसः ।  
स्तुतिमपि निन्दां मनुते निन्दामपि यः स्तुतिं परमाम् ॥

किं क्रूरं स्त्रीहृदयं किं गृहिणः प्रियहिताय दारगुणाः।  
कः कामः सङ्कल्पः किं दुष्करसाधनं प्रज्ञा॥

किंशुककलिकान्तर्गतमिन्दुकलास्पर्धिकेसरं भाति।  
रक्तनिचोलकपिहितं धनुरिव जतुमुद्रितं वितनोः॥

किं स्याद्विशेष्यनिष्ठं का सङ्ख्या वदत पूरणी भवति।  
नीचः केन सगर्वः सूत्रं चन्द्रस्य कीदृक्षम्॥

कितव प्रपञ्चिता सा भवता मन्दाक्षमन्दसञ्चारा।  
बहुदायैरपि सम्प्रति पाशकसारीव नायाति॥

कियती पञ्चसहस्री कियती लक्षाप्यकोटिरपि कियती।  
औदार्योन्नतमनसां रत्नवसी वसुमती कियती॥

को हि तुलामधिरोहति शुचिना दुग्धेन सहजमधुरेण।  
तप्तं विकृतं मथितं तथापि यत्स्नेहमुद्गिरति॥

को माद्यति मकरन्दैस्तनयं कमसूत जनकराजसुता।  
कथय कृषीवल सस्यं पक्वं किमचीकरस्त्वमपि॥

को नयतिजगदशेषं क्षयमथ बिभराम्बभूव कं विष्णुः।  
नीचः कुत्र सगर्वः पाणिनिसूत्रं च कीदृक्षम्॥

कोऽन्धो योऽकार्यरतः को बधिरो यः शृणोति नैतानि।  
को मूको यः काले प्रियाणि वक्तुं न जानाति॥

कोशो न यस्य भवति स्वस्य परस्याथवोपभोगार्थम् ।  
प्रतिदिनरक्ष्यस्तस्य स शोको भवति प्रतीपतया ॥

क्रयविक्रयकूटतुलालाघवनिक्षेपरक्षणव्याजैः।  
एते हि दिवसचौरा मुष्णन्ति महाजनं वणिजः॥

कुटिला लक्ष्मीर्यत्र प्रभवति न सरस्वती वसति तत्र।  
प्रायः श्वश्रूस्नुषयोर्न दृश्यते सौहृदं लोके॥

कुचकलशेष्वबलानामलकायामथ पयोनिधेः पुलिने।  
क्षितिपाल कीर्तयस्ते हारन्ति हरन्ति हीरन्ति॥

कुलपतनं जनगर्हां बन्धनमपि जीवितस्य सन्देहम्।  
अङ्गीकरोति सकलं वनिता परपुरुषसंसक्ता॥

कुशलं तस्या जीवति कुशलं पृच्छामि जीवतीत्युक्तम्।  
पुनरपि तदेव कथयसि मृता नु कथयामि या श्वसिति॥

कुसुमसुकुमारमूर्तिर्दधती नियमेन तनुतरं मध्यम्।  
आभाति मकरकेतोः पार्श्वस्था चापयष्टिरिव॥

कुत्र विधेयो यत्नो विद्याभ्यासे सदौषधे दाने।  
अवधीरणा क्व कार्या खलपरयोषित्परधनेषु॥

क्वापि गतः पतिरह्नां जलदान्तरितः शशी सनक्षत्रः।  
शून्ये तमसि भवानपि खद्योत द्योततां नाम॥

लीनानसून्सरोरुहदृष्टेरन्वेष्टुमेष कुसुमेषुः।  
भ्रमति द्राग्वपुरन्तः सन्तापं दीपमादाय॥

लब्धोच्छ्रायो नीचः प्रथमतरं स्वामिनं पराभवति।  
भूमिरजो रथ्यादावुत्थापकमेव संवृणुते॥

लब्धोदयः खलजनः प्रथमं स्वजने करोति सन्तापं।  
उद्गच्छन् दवदहनः स्वजन्मदं दारु निर्दहति॥

लब्धोदयोऽपि हि खलः प्रथमं स्वजनं नयति सुपरितापम्।  
उद्गच्छन्दवदहनो जन्मभुवं दारु निर्दहति॥

लघुरयमाह न लोकः कामं गर्जन्तमपि पतिं पयसाम्।  
सर्वमलज्जाकरमिह यत्कुर्वन्तीह परिपूर्णाः॥

ललितमुरसा तरन्ती तरलतरङ्गौघचालितनितम्बा।  
विपरीतरतासक्ता किमदृश्यत सरसि या सख्या॥

लक्ष्मीरस्य हि यादः कृष्णोरःस्थापि सुभटभुजवसतिः।  
इन्दुः स च मृडचूडामणिरपि जगतामलङ्कारः॥

लक्ष्म्या परिपूर्णोऽहं न भयं मेऽस्तीति मोहनिद्रैषा।  
परिपूर्णस्यैवेन्दोर्भवति भयं सिंहिकासूनोः॥

लिखति न गणयति रेखा निर्झरबाष्पाम्बुधौतगण्डतटा।  
अवधिदिवसावसानं मा भूदिति शङ्किता बाला॥

लोडितमखिलं गहनं परितो दृष्टाश्च विटपिनः सर्वे॥  
सहकार न प्रपेदे मधुपेन तवोपमा जगति॥

लोभः सदा विचिन्त्यो लुब्धेभ्यः सर्वतो भयं दृष्टम्।  
कार्याकार्यविचारो लोभविमूढस्य नास्त्येव॥

माधुर्यैरपि धुर्यैर्द्राक्षाक्षीरेक्षुमाक्षिकादीनाम्।  
वन्घ्यैव माधुरीयं पण्डितराजस्य कवितायाः॥

मा गा गिरीश! गर्वं गलगतमिति ते हलाहलं गरलम् ।  
कवितामर्वाचीनां किञ्चिद्रसने समाधेहि ॥

मा कुरु गुरुतागर्वं लघुरन्यो नास्ति सागर त्वत्तः।  
जलसङ्ग्रहमन्यस्मात्त्वयि सति कुर्वन्ति पोतस्थाः॥

नालेनेव स्थित्वा पादेनैकेन कुञ्चितग्रीवम्।  
जनयति कुमुदभ्रान्तिं वृद्धबको बालमत्स्यानाम्॥

नाप्तं यत्केनचिदपि मनोरथा अपि यतो निवर्तन्ते।  
तद्यदि न लभ्यतेऽन्यन्मनस्विनः किमभिमानफलम्॥

नासाथूत्कृतिमिश्रैः मिथ्याकासैः सकण्ठटङ्कारैः ।  
पृष्टो विघ्नं कुरुते विस्मृतलट्प्रत्ययोः विद्वान् ॥

नास्ति विषादावसरः प्रत्यक्षरलक्षदात्रभावेन।  
धन्यतरोहं लब्ध्वा भवतः प्रत्यक्षरं लक्ष्यम्॥

नाथ मयूरो नृत्यति तुरगाननवक्षसः कथं नृत्यम्।  
नहि कथयामि कलापिनमिह सुखलापी प्रिये कोऽस्ति॥

नाथ विलोकय मेघं नहि नहि पापं तवातिपुण्यायाः।  
नहि कथयामि पयोधरमपसारय कञ्चुकीमुरसः॥

मा वम सम्वृणु विषमिदमिति सातङ्कं पितामहे नोक्तः।  
प्रातर्जयति सलज्जः कज्जलमलिनाधरः शम्भुः॥

मीनवती नयनाभ्यां चरणाभ्यामपि सुफुल्लकमलवती।  
शैवालिनी च केशैः सुरसेयं सुन्दरी सरसी॥

नीरक्षीरविवेके हंसालस्यं त्वमेव तनुषे चेत्।  
विश्वस्मिन्नधुनान्यः कुलव्रतं पालयिष्यति कः॥

नीतिज्ञा नियतिज्ञा वेदज्ञा अपि भवन्ति शास्त्रज्ञाः ब्रह्मज्ञा अपि लभ्याः स्वाज्ञानज्ञानिनो विरलाः ॥

मृद्धटवत्सुखभेद्यो दुःसंधानश्च दुर्जनो भवति।  
सुजनस्तु कनकघटवद्दुर्भेद्यश्चाशुसंधेयः॥

मृगमीनसज्जनानां तृणजलसंतोषविहितवृत्तीनाम्।  
लुब्धकधीवरपिशुना निष्कारणवैरिणो जगति॥

मृगमदकर्पूरागुरुचन्दनगन्धाधिवासितो लशुनः।  
न त्यजति गन्धमशुभं प्रकृतिमिव सहोत्थितां नीचः॥

नूनमयं मे पापः कान्ताविरहो रसायनीभूतः।  
वर्षसहस्राभ्यधिकान्नयामि कथमन्यथा दिवसान्॥

मूर्खेषु कुशलमानिषु विजानताप्यकुशलेन भवितव्यम्।  
विमलमपि कथितमर्थं मूर्खा मोहादपहसन्ति॥

नष्टमपात्रे दानं नष्टं हितमफलबुद्ध्यवज्ञाने।  
नष्टो गुणोऽगुणज्ञे नष्टं दाक्षिण्यमकृतज्ञे॥

न भवति भवति च न चिरं भवति चिरं चेत्फले विसंवादी।  
कोपः सत्पुरुषाणां तुल्यः स्नेहेन नीचानाम्॥

मदकलकृतान्तकासरखुरपुटनिर्धूतधूलिसङ्काशम्।  
केतकरजो निवार्यं सखि यदि कार्यं मम प्राणैः॥

मदनमवलोक्य निष्फलमनित्यतां बन्धुजीवकुसुमानाम्।  
वनमुपगम्य भ्रमरः सम्प्रति जातो जपासक्तः।॥

मदमयमदमयदुरगं यमुनामवतीर्य वीर्यशाली यः।  
मम रतिममरतिरस्कृतिशमनपरः स क्रियात्कृष्णः॥

मधुकर मा कुरु शोकं विचर करीरद्रुमस्य कुसुमेषु।  
घनतुहिनपातदलिता कथं नु सा मालती मिलति॥

मध्यत्रिवलीत्रिपथे पीवरकुचचत्वरे च चपलदृशाम्।  
छलयति मदनपिशाचः पुरुषं हि मनागपि स्खलितम्॥

मध्येमृधं मधुरिपोर्लक्ष्मीभ्रूविभ्रमस्मरणसुखकृत् ।  
विजय इव हस्तवर्ती देवस्य पुनातु शार्ङ्गो नः॥

महतां यदेव मूर्धसु तदेव नीचास्तृणाय मन्यन्ते।  
लिङ्गं प्रणमन्ति बुधाः काकः पुनरासनीकुरुते॥

महतोः सुवृत्तयोः सखि हृदयग्रहयोग्ययोः समस्थितयोः।  
सज्जनयोः स्तनयोरपि निरन्तरं सङ्गतं भवति॥

नैवात्मनो विनाशं गणयति पिशुनः परव्यसनहृष्टः।  
प्राप्य सहस्रविनाशं समरे नृत्यति कबन्ध इव॥

मकरीविरचनभङ्ग्या राधाकुचकलशपीडनव्यसनी।  
ऋजुमपि रेखां लुम्पन्बल्लववेषो हरिर्जयति॥

न करोति नाम रोषं न वदति परुषं न हन्त्ययं शत्रून्।  
रञ्जयति महीमखिलां तथापि धीरस्य वीरस्य॥

न कुले वापि न शीले न वास्ति रूपेऽपि कश्चिदुत्कर्षः।  
यत्पुष्णाति मिलिन्दानरविन्द महत्त्वमेतत्ते॥

मलयानिलमिलनोत्कटमदकलकलकण्ठकलकलललामः।  
मधुरमधुविधुरमधुपो मधुरयमधुना धिनोति धराम्॥

मलिनात्मना विरागः प्रकटीकृत एव कोकिलकलेन।  
जीवनदानामुन्नतिसमये वाचंयमीभवता॥

नलिनीदलगतजलवत्तरलं किं यौवनं धनं चायुः।  
के शशधरकरनिकरानुकारिणः सज्जना एव॥

न मणेरितोऽधिका भा नो मृदुता न प्रकाशसमता वा।  
अचिरस्थितिरिति दीपो न हि बहुमूल्योऽभवत्प्रायः॥

नन्दनरेन्द्रद्रविणैर्दुष्कृतमिव किमपि विहितमतिघोरम्।  
वसुधातलोष्मपाको विरमति नाद्यापि यत्तेभ्यः॥

नन्दयति कस्य न मनः सबलैर्घनधूलिधूसरच्छायैः।  
आक्रम्य पुत्रकैरिव मलिनीकृतमम्बरं जलदैः॥

मङ्गल-कलश-द्वयमय-  
कुम्भम् अदम्भेन भजत गज-वदनम्।  
यद्-दान-तोय-तरलैस्  
तिल-तुलनालम्बि रोलम्बैः॥

ननु नीलाञ्चलसंवृतमाननमाभाति हरिणनयनायाः।  
प्रतिबिम्बित इव यमुनागभीरनीरान्तरेणाङ्कः॥

न परं फलति हि किञ्चित्खल एवानर्थमावहति यावत्।  
मारयति सपदि विषतरुराश्रयमाणं श्रमापनुदे॥

मर्कटमुखि मरिचस्तनि मुरजोदरि मुष्टिमेयकटिदेशे।  
मार्जारशावनयने स्मरामि कान्ते त्वदङ्गानि॥

मर्माणि घट्टयित्वा सुप्रीतमनास्तु दुर्जनो भवति।  
अप्रियमुक्त्वातिभृशं पश्चात्तपतीह खल्वार्यः॥

नश्यति विपुलमतेरपि बुद्धिः पुरुषस्य मन्दविभवस्य।  
घृतलवणतैलतण्डुलवस्त्रेन्धनचिन्तया सततम्॥

न विषयभोगो भाग्यं योग्यं खलु यत्र जन्तुमात्रमपि।  
ब्रह्मेन्द्ररुद्रमृग्यं भाग्यं विषयेषु वैराग्यम्॥

न विमोचयितुं शक्यः क्षमां महान्मोचितो यदि कथञ्चित्।  
मन्दरगिरिरिव हि तलं निवर्तते न तु स समवाप्य॥

नयनच्छलेन सुतनोर्वदनजिते शशिनि कुलपतौ क्रोधात्।  
नासानालनिबद्धं स्फुटितमिवेन्दीवरं द्वेधा॥

नयननिपातेऽङ्कुरितः पल्लवितो वचसि पुष्पितो हसिते।  
फलतु कृशाङ्गि तवाङ्गस्पर्शेन मनोरथोऽस्माकम्॥

नयनविकारैरन्यं वचनैरन्यं विचेष्टितैरन्यम्।  
रमयति सुरतेनान्यं स्त्रीबहुरूपा निजा कस्य॥

मयि भगवन्नयि शम्भो विकासय तथा विवेकिनीं बुद्धिम् ।  
अवगच्छन्नपि दोषान्न जहामि यथा परस्य गुणान् ॥

मेरुः स्थितोऽतिदूरे मनुष्यभूमिं परां परित्यज्य।  
भीतो भयेन चौर्याद्घोराणां हेमकाराणाम्॥

निष्कासयन्त्यनेके सागरसरिदम्बुपूरपरिपतितम्।  
हृदयह्रदे निमग्नामिन्दुमुखीं मा बहिः कुरुताम्॥

निजदोषावृतमनसामतिसुन्दरमेव भाति विपरीतम्।  
पश्यति पित्तोपहतः शशिशुभ्रं शङ्खमपि पीतम्॥

निजकरनिकरसमृद्ध्या धवलय भुवनानि पार्वण शशाङ्क।  
सुचिरं हन्त न सहते हतविधिरिह सुस्थितं कमपि॥

निजमाशयमपि मूर्खो न क्षमते बहु वदन्प्रकाशयितुम् ।  
अल्पं वदति विपश्चित्त्रिभुवनमखिलं प्रकाशयति ॥

निजनयनप्रतिबिम्बैरम्बुनि बहुशः प्रतारिता कापि।  
नीलोत्पलेऽपि विमृशति करमर्पयितुं कुसुमलावी॥

निजपदगतिगुणरञ्जितजगतां करिणां च सत्कवीनां च।  
वहतामपि महिमानं शोभायै सज्जना एव॥

निजपतिराद्यः प्रणयी हरिर्द्वितीयः करोमि किं गोपि।  
शृणु सखि पाणिनिसूत्रं विप्रतिषेधे परं कार्यम्॥

निरतिशयं गरिमाणं तेन जनन्याः स्मरन्ति विद्वांसः।  
यत्कमपि वहति गर्भं महतामपि यो गुरुर्भवति॥

निर्गुण इति मृत इति च द्वावेकार्थाभिधायिनौ विद्धि।  
पश्य धनुर्गुणशून्यं निर्जीवं यदिह शंसन्ति॥

निर्गुणमप्यनुरक्तं प्रायो न समाश्रितं जहति सन्तः।  
सह वृद्धिक्षयभाजं वहति शशाङ्गः कलङ्कमपि॥

नियतैः पदैर्निषेव्यं स्खलितेऽनर्थावहं समाश्रयति।  
सम्भवदन्यगतिः कः सङ्क्रमकाष्ठं दुरीशं च॥

मोचयति मीनमिथुनं पाशाद्दाशो गृहीतमपि सुचिरात् ।  
निजदयितानेत्रद्वयमनुस्मरन्नधिकमार्द्रमनाः ॥

मुग्धानामबुधानामरसानामथ च वीतरागाणाम्।  
मध्ये भ्रमति हताशा मम कवितैषा चिरकुमारी॥

मुखरयति मेघढक्कां महेश्वरे नभसि तरलतडिदुरगे ।  
प्रादुर्भवन्ति सहसा धारासूत्राणि बहलानि ॥

मुक्ताः पतन्ति भूमौ बालाः कलयन्ति केवलां मुक्तिम्।  
चुम्बत्यम्बरमवनिं विपरीते किं न विपरीतम्॥

मुक्ताताटङ्कयुगम्प्रतिमक्तं कर्णपार्श्वयोरस्याः।  
मुखकमलमिव निषेवितुमागतममृतांशुबिम्बयुगम्॥

मुञ्चति मुञ्चति कोषं भजति च भजति प्रकम्पमरिवर्गः।  
हम्मीरवीरखड्गे त्यजति त्यजति क्षमामाशु॥

पाटलया वनमध्ये कुसुमितया मोहितस्तथा भ्रमरः।  
सैवेयमिति यथाभूत्प्रतीतिरस्यान्यपुष्पेऽपि॥

पाण्डुरसि निशि न शेषे प्रतिदिनमाविष्करोषि तनिमानम् ।  
वयमिव किं त्वमपि सखे शशाङ्क तामेव चिन्तयसि ॥

पाण्डु क्षामं वदनं हृदयं सरसं तवालसं च वपुः।  
आवेदयति नितान्तं क्षत्रियरोगं सखि हृदन्तः॥

पाणिग्रहे पुलकितं वपुरैशं भूतिभूषितं जयति।  
अङ्कुरित इव मनोभूर्यस्मिन्भस्मावशेषोऽपि॥

पृच्छति पुरुषः केऽस्यां समभूवन्वज्रकृत्तपक्षतयः।  
बहुभयदेशं जिगमिषुरेकाकी वार्यते स कथम्॥

पृथुकार्तस्वरपात्रं भूषितनिःशेषपरिजनं देव।  
विलसत्करेणुगहनं संप्रति सममावयोः सदनम्॥

पूरयति पूर्णमेषां तरङ्गिणीसंहतिः समुद्रमिव।  
लक्ष्मीरधनस्य पुनर्लोचनमार्गेऽपि नायाति॥

पूर्णनखेन्दुद्विगुणितमञ्जीरा प्रेमशृङ्खला जयति।  
हरिशशिलेखा गौरीचरणाङ्गुलिमध्यगुल्फेषु॥

पूर्वतभेदि पवित्रं जैत्रं नरकस्य बहुमतङ्गहनम्।  
हरिमिव हरिमिव हरिमिव सुरसरिदम्भः पतन्नमत॥

पदशब्दलीनहृदयो रूपालङ्कारभावनानिपुणः।  
कविरिव सचिन्तमुद्रस्तरुणि तवार्थे परं स युवा॥

पद्मिनि किमिति क्रीडसि मधुपैर्लज्जालवोऽपि न हि किं ते।  
हर हर विस्मृत्योक्तं क्व नु लज्जा सवितृरक्तायाः॥

पल्लवतः कल्पतरोरेष विशेषः करस्य ते वीर।  
भूषयति कर्णमेकः परस्तु कर्णं तिरस्कुरुते॥

पञ्चदशीरजनिसमा तारामणिभूषणापि कोकिलवाक्।  
चन्द्रसमा गतवसना हस्तगता स्त्री न मे वीणा॥

पङ्कज जलेषु वासः प्रीतिर्मधुपेषु कण्टकैः सङ्गः।  
यद्यपि तदपि तवैतच्चित्रं मित्त्रोदये हर्षः॥

परगुह्यगुप्तिनिपुणं गुणमयमखिलैः समीहितं नितराम्।  
ललिताम्बरमिव सज्जनमाखव इव दूषयन्ति खलाः॥

परमर्मदिव्यदर्शिषु जात्यैवोचितनिगूढवैरेषु।  
कः खलु खलेषु शङ्कां श्लथयिष्यति दम्भनिरतेषु॥

परमर्मघट्टनादिषु खलस्य यत्कौशलं न तत्कृत्ये।  
यत्सामर्थ्यमुपहतौ विषस्य तन्नोपकाराय॥

परमर्मघट्टनादौ खलस्य यत् कौशलं न तत् साधोः।  
छिद्रं करोति सूची तदनु पिधत्ते सपदि तन्तुः॥

परमो मरुत्सखाग्नेस्तेजोवृद्धिं तनोतु तं जेतुम्।  
दीपं हरति तदस्य ज्ञातं प्रतिपत्तिनिर्वहणम्॥

परवादे दशवदनः पररन्ध्रनिरीक्षणे सहस्राक्षः।  
सद्वृत्तवित्तहरणे बाहुसहस्रार्जुनः पिशुनः॥

परिकल्प्य करसहस्रं रवेः प्रियतमामुखं परामर्ष्टुम्  
युगलमलं मम मनुते सरसिजवदने विधिर्जडधीः

परिमलसुरभितनभसो बहवः कनकाद्रिपरिसरे तरवः।  
तदपि सुराणां चेतसि निवसितमिव पारिजातेन॥

परिशुद्दामपि वृत्तिं समाश्रितो दुर्जनः परान्व्यथते।  
पवनाशिनोऽपि भुजगाः परोपतापं न मुञ्चन्ति॥

पर्यङ्कः स्वास्तरणः पतिरनुकूलो मनोहरं सदनम्।  
तृणमिव लघु मन्यन्ते कामिन्यश्चौर्यरतिलुब्धाः॥

पतति कदाचिन्नभसः   
खाते पातालतोऽपि जलमेति॥  
दैवमचिन्त्यं बलवद्  
बलवान्ननु पुरुषकारोऽपि  ॥

पततु तवोरसि सततं दयिताधम्मिल्लमल्लिकानिकरः।  
रतरसरभसकचग्रहलुलितालकवल्लरीगलितः॥

पतितोऽपि राहुवदने तरणिर्बोधयति पद्मखण्डानि।  
भवति विपद्यपि महतामङ्गीकृतवस्तुनिर्वाहः॥

पत्त्रफलपुष्पलक्ष्म्या कदाप्यदृष्टं वृतं च खलु शूकैः।  
उपसर्पेण भवन्तं बब्बुल वद कस्य लोभेन॥

पवनापनीतसौरभदूरोदकपूरपद्मिनीलुब्धः।  
अपरिक्षतस्वपक्षो गन्ता हन्तापदं मधुपः॥

पक्षविकलश्च पक्षी शुष्कश्च तरुः सरश्च जलहीनम्।  
सर्पश्चोद्धृतदंष्ट्रस्तुल्यं लोके दरिद्रश्च॥

पेशलमपि खलवचनं दहतितरां मानसं सुतत्त्वविदाम्।  
परुषमपि सुजनवाक्यं मलयजरसवत् प्रमोदयति॥

पिबति व्योमकटाहे संसक्तचलत्तडिल्लतारसनः /  
मेघमहामार्जारः सम्प्रति चन्द्रातपक्षीरम् //

पिशुनः खलु सुजनानां खलमेव पुरो निधाय जेतव्यः।  
कृत्वा ज्वरमात्मीयं जिगाय बाणं रणे विष्णुः॥

प्रादुर्भूतरिरंसं क्षणे क्षणे जघनदेशगतदृष्टिम्।  
पक्वाम्रमिव विमोक्ष्यसि पूर्ववदाचूष्य निःशेषम्॥

प्राणेशमभिसरन्ती पथि स्खलन्ती सुपिच्छिले मुग्धा।  
अवलम्बनाय वारां धारासु करं प्रसारयति॥

प्राणेश तव विरहिणी हिमकरकिरणेषु हर्म्यमिलितेषु।  
सन्तापनिःसहाङ्गी मुञ्चति निचयं चकोराणाम्॥

प्राप्य चलानधिकाराञ्शत्रुषु मित्त्रेषु बन्धुवर्गेषु।  
नापकृतं नोपकृतं न सत्कृतं किं कृतं तेन॥

प्राप्य प्रमाणपदवीं को नामास्ते तुलेऽवलेपस्ते।  
नयसि गरिष्ठमधस्तात्तदितरमुच्चैस्तरां कुरुषे॥

प्रारम्भतोऽतिविपुलं भृशकृशमन्ते विभेदकृन्मलिनम्।  
महिषविषाणमिवानृजु पुरुषं भयदं खलप्रेम॥

प्राथमिकी घनवृष्टिः प्राप्ता शिखिनो निदाघतप्तस्य।  
आकस्मिकेन सा पुनरपनीता क्वापि पवनेन॥

प्रावारैरङ्गारैर्गर्भगृहैः स्तनतटैश्च दयितानाम्।  
सन्तर्जितमाढ्यानां निपतति शीतं दरिद्रेषु॥

प्रावृषि शैलश्रेणीनितम्बमुज्झन्दिगन्तरं भ्रमसि।  
चपलान्तर घन किं तव वचनीयं पवनवश्योऽसि॥

प्रायः खलप्रकृतयो नापरिभूता हिताय कल्पन्ते।  
पुष्प्यत्यधिकमशोको गणिकाचरणप्रहारेण॥

प्रभवति मनसि विवेको विदुषामपि शास्त्रसम्भवस्तावत्।  
निपतन्ति दृष्टिविशिखा यावन्नेन्दीवराक्षीणाम्॥

प्रकृतिखलत्वादसतां दोष इव गुणोऽपि बाधते लोकान्।  
विषकुसुमानां गन्धः सुरभिरपि मनांसि मोहयति॥

प्रलयसहायकरा इति गोलानाचम्य सकलभूमिरुहाम्।  
विलसति दवदहनावलिरिह जलवाहः परं शरणम्॥

प्रणयकुपितप्रियापदलाक्षासन्ध्यानुबन्धमधुरेन्दुः।  
तद्वलयकनकनिकषग्रावग्रीवः शिवो जयति॥

प्रतिबिम्बितगौरीमुखविलोकनोत्कम्पशिथिलकरगलितः।  
स्वेदभरपूर्यमाणः शम्भोः सलिलाञ्जलिर्जयति॥

प्रतिबिम्बितप्रियातनु सकौस्तुभं जयति मधुभिदो वक्षः।  
पुरुषायितमभ्यस्यति लक्ष्मीर्यद्वीक्ष्य मुकुरमिव॥

प्रतिगृहकोणं गुणिनो लूताकीटा इव स्फुरन्ति शतम्।  
तद्भासकः स्वगोभिः को वा रविरिव गुणज्ञोऽस्ति॥

प्रतिगतमर्थिजनानां विच्छिन्नाशं समूहमवलोक्य।  
स्फुटितमपयसस्तापादिव हृदयमलं तडागस्य॥

प्रतिपक्षेणापि पतिं सेवन्ते भर्तृवत्सलाः साध्व्यः।  
अन्यरुदितां शतानि हि समुद्रगाः प्रापयन्त्यब्धिम्॥

प्रतिपक्षो यदि वक्षोरुहपरिणाहः कुरङ्गनयनायाः।  
आकाशवासतपसः श्रीफल विफलस्तवायासः॥

प्रतिरजनि प्रतिदिवसं विहर बहिश्चण्डि डिण्डिमं दत्त्वा।  
कोणवधूदृग्वलितैर्विश्वं पुनराकुलीभवति॥

प्रत्युपकुर्वत्पूर्वं कृतोपकारमपि लज्जयति चेतः।  
यस्तु विहितोपकारादुपकारः सोऽधिको मृत्योः॥

प्रेरयति परमनार्यः शक्तिविहीनोऽपि जगदभिद्रोहे।  
ते जयति शस्त्रधारां स्वयमसमर्था शिला छेत्तुम्॥

प्रोषितवति रजनिकरे बन्धुतया न खलु कैरवाण्येव।  
म्लायन्ति किन्तु सहसा भुवनान्यपि तमसि मज्जन्ति॥

प्रोक्तं मया किमधुना कथय पुनस्तदिति सोत्सुकं ब्रुवती ।  
शुक इव दयिते निगदति हृष्यति गर्वोद्धुरा गृहिणी ॥

पुनर् उक्तावधि वासरम् एतस्याः कितव पश्य गणयन्त्याः /  
इयम् इव करजः क्षीणस् त्वम् इव कठोराणि पर्वाणि //

पुंसां दर्शय सुन्दरि मुखेन्दुमीषत्त्रपामपाकृत्य।  
जायाजित इति रूढा जनश्रुतिर्मे यशो भवतु॥

रागी भिनत्ति निद्रां तल्पं न जहाति निष्ठुरं दशति।  
चतुरे किं प्राणेशो नहि नहि सखि मत्कुणव्रातः॥

रागिणि नलिने लक्ष्मीं दिवसो निदधाति दिनकरप्रभवाम्।  
अनपेक्षितगुणदोषः परोपकारः सतां व्यसनम्॥

राजनि विदुषां मध्ये वरसुरतानां समागमे स्त्रीणाम्।  
साध्वसदूषितहृदयो वाक्पटुरपि कातरो भवति॥

राज्ये सारं वसुधा वसुधायामपि पुरं पुरे सौधम्।  
सौधे तल्पं तल्पे वराङ्गनानङ्गसर्वस्वम्॥

रत्नाकरतनुजनुषि द्विजराजे राजनि श्रियो मित्रे।  
अमृतकरे च कलावति पद्मिनि वामा कुतो भवती॥

रविमणिरपि निश्चेष्टः पादैस्तिग्मद्युतेर्मनाक्पृष्टः।  
ज्वलतितरामिति को वा मन्युं सोढुं क्षमो मानी॥

रविसुतकृतगोकर्णः श्रुतिविषयगुणाम्बरो वनात्मधरः।  
नरकशिरा जगदखिलं चिरमव्यादसमरुक्पाणिः॥

रे खल तव खलु चरितं विदुषामग्रे विविच्य वक्ष्यामि।  
अथवालं पापात्मन्कृतया कथयापि ते हतया॥

रिक्ताः कर्मणि पटवस्तृप्तास्त्वलसा भवन्ति भृत्या ये।  
तेषां जलौकसामिव पूर्णानां रिक्तता कार्या॥

रोगी चिरप्रवासी परान्नभोजी परावसथशायी।  
यज्जीवति तन्मरणं यन्मरणं सोऽस्य विश्रामः॥

रोमावली मुरारेः श्रीवत्सनिवेशिताग्रभागा वः।  
उन्नालनाभिनलिनच्छायेवोत्तापमपहरतु॥

साधयति यत्प्रयोजनमत्रस्तत्तस्य काकतालीयम्।  
दैवात्कथमप्यक्षरमुत्किरति घुणोऽपि काष्ठेषु॥

साधो कुण्डलघटनापरिश्रमादलमविद्धकर्णा पूः।  
वसति दिगम्बरनगरे रजकश्चतुरोऽपि किं कुरुते॥

साकूतमधुरकोमलविलासिनीकण्ठकूजितप्राये।  
शिक्षासमयेऽपि मुदे हतलीलाकालिदासोक्ती॥

सा नश्चण्डी रक्षतु यच्चरणाम्भोजसङ्गते महिषः ।  
निजरुधिरपङ्क एव क्रीडारसमन्तिमं भेजे ॥

साप्तपदीनं सख्यं भवेत्प्रकृत्या विशुद्धचित्तानाम्।  
किमुतान्योन्यगुणकथाविस्रम्भनिबद्धभावानाम्॥

सारसवत्ता विहता नवका विलसन्ति चरति नो कङ्कः।  
सरसीव कीर्तिशेषं गतवति भुवि विक्रमादित्ये॥

सा सर्वथैव रक्ता रागं गुञ्जेव न तु मुखे वहति।  
वचनपटोस्तव रागः केवलमास्ये शुकस्येव॥

सा विरहदहनदूना मृत्वा मृत्वापि जीवति वराकी।  
सारीव कितव भवतानुकूलिता पातिताक्षेण॥

साक्षात्किलाष्टमूर्तेस्तस्यैषा मूर्तिरम्मयी प्रथमा।  
गीतः सागर इति नृभिरपरिच्छेद्यात्मगाम्भीर्यः॥

सीत्कारं शिक्षयति व्रणयत्यधरं तनोति रोमाञ्चम्।  
नागरिकः किं मिलितो नहि नहि सखि हैमनः पवनः॥

सूत्रं पाणिनिबद्धं कलयन्पुरुषः समुद्वहति सुदृशम्।  
वर्णादीनां धर्मान्बुद्ध्वा विधिवत्प्रयुङ्क्तेऽसौ॥

सदवनमसदनुशासनमाश्रितभरणं च राजचिह्नानि।  
अभिषेकः पटबन्धो बालव्यजनं व्रणस्यापि॥

सगुणापि हन्त विगुणा भवति खलास्याद्विचित्रवर्णापि।  
आखुमुखादिव शाटी पदपरिपाटी कवेः कापि॥

सहकारकुसुमकेसरनिकरभरामोदमूर्च्छितदिगन्ते।  
मधुरमधुविधुरमधुपे मधौ भवेत्कस्य नोत्कण्ठा॥

सह परिजनेन विलसति धीरो गहनानि तरति पुनरेकः।  
विषमेकेन निपीतं त्रिपुरजिता सह सुरैरमृतम्॥

सहसिद्धमिदं महतां धनेष्वनास्था गुणेषु कृपणत्वम्।  
परदुःखे कातरता महच्च धैर्यं स्वदुःखेषु॥

सैव परं न विनश्यति तनुरपि या श्रीर्निवेशिता सत्सु।  
अवशिष्यते हिमांशोः सैव कला या स्थिता शम्भौ॥

सज्जन एव हि विद्या शोभायै भवति दुर्जने मोघा।  
न विदूरदर्शनतया कैश्चिदुपादीयते गृध्रः॥

स जयति हिमकरलेखा चकास्ति यस्योमयोत्सुकान्निहिता।  
नयनप्रदीपकज्जलजिघृक्षया रजतशुक्तिरिव॥

स जयति कविजन एको रसिकानन्दाश्रुसन्ततार्द्राणि ।  
दुर्जनमात्सर्यशिखी स्पृशति न यस्याक्षराणि मनाक् ॥

स जयति महावराहो जलनिधिजठरे चिरं निमग्नोऽपि।  
येनान्त्रैरिव सह फणिगणैर्बलादुद्धृता धरणी॥

स जयति महिषोरःस्थलघनपिशितास्वादलाभदुर्ल लितः ।  
चिरमसुरान्तरपिशिते वहन्नरुचिमद्रिजासिंहः ॥

सज्जितसकलशरीरा क्षणे क्षणे मनसि किमपि गणयन्ती।  
उत्सवमिव तं दिवसं मनुते मुग्धा प्रियागमने॥

सकृदपि दृष्ट्वा पुरुषं विबुधा जानन्ति सारतां तस्य।  
हस्ततुलयापि निपुणाः पलप्रमाणं विजानन्ति॥

सकृदिव समर्प्य बाले मम हस्ते मदनघर्मतप्तस्य।  
अपहरसे कुचकुम्भं तृषितकरादमृतकुम्भमिव॥

स कथं न स्पृहणीयो विषयरतैस्तन्नितम्बविन्यासः।  
शान्तात्मनापि विहितं विश्वसृजा गौरवं यत्र॥

सखि सुखयत्यवकाशे प्राप्तः प्रेयान्यथा तथा न गृहे।  
वातादवारितादपि भवति गवाक्षानिलः शीतः॥

सन्ध्यासलिलाञ्जलिमपि कङ्कणफणिपीयमानमविजानन्।  
गौरीमुखार्पितमना विजयाहसितः शिवो जयति॥

सन्दिग्धे परलोके जनापवादे च जगति बहुचित्रे।  
स्वाधीने पररमणे धन्यास्तारुण्यफलभाजः॥

सङ्गमविरहवितर्के वरमिह विरहो न सङ्गमस्तस्याः।  
सङ्गे सैव तथैका त्रिभुवनमपि तन्मयं विरहे॥

सन्निहितेऽपि दुरापे वस्तुनि मनसोऽनवाप्तविषयस्य।  
भवति न संशयनाशो बहुशोऽप्याश्वास्यमानस्य॥

सञ्जातो द्विजपातः श्रुतिर्विनष्टा तमोहता दृष्टिः ।  
कलिना धर्मस्येव ध्वस्तान्यङ्गानि मे जरसा ॥

सम्पदि यस्य न हर्षो विपदि विषादो रणे च धीरत्वम्।  
तं भुवनत्रयतिलकं जनयति जननी सुतं विरलम्॥

सम्प्राप्तचिकुरभावः कचनिचयो वा युवा करे लग्नः।  
स्त्रीभिर्दृढं निबद्ध्यो न चेत्परकलत्रमनुसरति॥

सम्प्रति न कल्पतरवो न सिद्धयो नापि देवता वरदाः।  
जलद त्वयि विश्राम्यति सृष्टिरियं भुवन लोकस्य॥

संसदि तदेव भूषणमुपकारकमवसरे धनं मुख्यम्।  
सूक्तं दधति सुवर्णं कल्याणमनर्घमिह धन्याः॥

संतापमोहकम्पान् संपादयितुं निहन्तुमपि जन्तून्।  
सखि दुर्जनस्य भूतिः प्रसरति दूरं ज्वरस्येव॥

सन्तु विलोकनभाषणविलासपरिहासकेलिपरिरम्भाः।  
स्मरणमपि कामिनीनामलमिह मनसो विकाराय॥

सम्वरणाय वधूटी बहुपरिपाटीं करोतु किं तेन।  
सम्प्रति रजनिरहस्यं नयनालस्यं निवेदयति॥

सन्यासमकृत काञ्ची जहौ कलत्रं दुकूलमबलायाः।  
तत्याज रागमधरो मुक्तिमुरीचक्रिरे चिकुराः॥

सपदि सखीभिर्निभृतं विरहवतीस्रातुमत्र भज्यन्ते।  
सहकारमञ्जरीणां शिखोद्गमग्रन्थयः प्रथमे॥

सप्रतिबन्धं कार्यं प्रभुरधिगन्तुं सहायवानेव।  
दृस्यं तमसि न पश्यति दीपेन विना सचक्षुरपि॥

सरलप्रियं गुणाढ्यं लम्बितमालं विचित्रतिलकं च।  
वनमिव वपुस्तवैतत्कथमवनं नृप जनस्यास्य॥

सरले साहसरागं परिहर रम्भोरु मुञ्च सम्रम्भम्।  
विरसं विरहायासं वोढुं तव चित्तमसहं मे॥

सरसा सालङ्कारा सुपदन्यासा सुवर्णमयमूर्तिः।  
आर्या तथैव भार्या न लभ्यते पुण्यहीनेन॥

सर्वं वनं तृणाल्या पिहितं पीताः सितांशुरविताराः।  
प्रध्वस्ताः पन्थानो मलिनेनोद्गम्य मेघेन॥

सर्वस्य सर्वदापि स्पर्शनयोगेन तापमपनेतुम्।  
सुजनस्य व्यजनस्य च शक्तिमसङ्गृह्णतः पश्य॥

सति काकुत्स्थकुलोन्नतिकारिणि रामायणेऽपि किं काव्यम्।  
रोहति कुल्या गङ्गापूरे किं बहुरसे वहति॥

सत्कविरसनाशूर्पीनिस्तुषतरशब्दशालिपाकेन।  
तृप्तो दयिताधरमपि नाद्रियते का सुधा दासी॥

सत्सूत्रसम्विधानं सदलङ्कारं सुवृत्तमच्छिद्रम्।  
को धारयति न कण्ठे सत्काव्यं माल्यमर्घ्यं च॥

सत्यपि च सुकृतकर्मणि दुर्नीतिश्चेच्छ्रियं हरत्येव।  
तैलैः सदोपयुक्तां दीपशिखां दलति वातालिः॥

सत्यप्रशमतपोभिः सत्यधनैः शास्त्रवेदिभिर्विजितः।  
लोभोऽवटं प्रविष्टः कुटिलं हृदयं किराटीनाम्॥

सौरभमम्भोरुहवन्मुखस्य कुम्भाविव स्तनौ पीनौ।  
हृदयं मदयति वदनं तव शरदिन्दुर्यथा बाले॥

सविता विधवति विधुरपि सवितरति तथा दिनन्ति यामिन्यः।  
यामिनयन्ति दिनानि च सुखदुःखवशीकृते मनसि॥

सेवेव मानमखिलं ज्योत्स्नेव तमो जरेव लावण्यम्।  
हरिहरकथेव दुरितं गुणशतमप्यर्थिता हरति॥

सेयं सीधुमयी वा सुधामयी वा हलाहलमयी वा।  
दृग्भ्यां निपीतमात्रा मदयति मोदयति मूर्च्छयति॥

शाखाशतचितवियतः सन्ति कियन्तो न कानने तरवः।  
परिमलभरमिलदलिकुलदलितदलाः शाखिनो विरलाः॥

शृणु सखि कौतुकमेकं ग्राम्येण कुकामिना यदद्य कृतम्।  
सुरतसुखमीलिताक्षी मृतेति भीतेन मुक्तास्मि॥

शून्यमपुत्रस्य गृहं चिरशून्यं नास्ति यस्य सन्मित्रम्।  
मूर्खस्य दिशःशून्याः सर्वं शून्यं दरिद्रस्य॥

शक्तिरहितोऽपि कुप्यति सेवासक्तोऽपि मानमुद्वहति।  
अधनोऽपि हि कामयते जानाति विधिर्विडम्बयितुम्॥

शल्यमपि स्खलदन्तः सोढुं शक्येत हालहलदिग्धम्।  
धीरैर्न पुनरकारणकुपितखलालीकदुर्वचनम्॥

शनिरशनिश्च तमुच्चैर्निहन्ति कुप्यसि नरेन्द्र यस्मै त्वम्।  
यत्र प्रसीदसि पुनः स भात्युदारोऽनुदारश्च॥

शङ्करशिरसि निवेशितपदेति मा गर्वमुद्वहेन्दुकले।  
फलमेतस्य भविष्यति तव चण्डीचरणरेणुमृजा॥

शरदि न वर्षति गर्जति वर्षति वर्षासु निःस्वनो मेघः।  
नीचो वदति न कुरुते न वदति सुजनः करोत्येव॥
__________________
शरदि न वर्षति, गर्जति, वर्षति वर्षासु निःस्वनो मेघः ।  
नीचो वदति, न कुरुते, वदति न साधुः करोत्येव ॥

शरदिन्दुकुन्दधवलं नगपतिनिलयं मनोहरं देवम्।  
यैः सुकृतं कृतमनिशं तेषामेव प्रसादयति॥

शरदि समग्रनिशाकरकरशतहततिमिरसञ्चया रजनी।  
जलदान्तरितार्कामपि दिवसच्छायां न पूरयति॥

शिरसि निहितोऽपि नित्यं यत्नादपि सेवितो बहुस्नेहैः।  
तरुणीकच इव नीचः कौटिल्यं नैव विजहाति॥

श्लाघ्या महतामुन्नतिरद्भुतमध्यवसितं च धीराणाम्।  
कनकगिरिरनभिलङ्घ्यो रविरनिशमनुज्झितारम्भः॥

श्लाघ्यं कार्पासफलं यस्य गुणैरन्ध्रवन्ति पिहितानि।  
मुक्ताफलानि तरुणीकुचकलशतटेषु विलसन्ति॥

श्लिष्यति पश्यति चुम्बति पुनः पुनः पुलकमुकुलितैरङ्गैः।  
प्रियसङ्गाय स्फुरितां वियोगिनी वामबाहुलताम्॥

श्रीकरपिहितं चक्षुः सुखयतु वः पुण्डरीकनयनस्य।  
जघनमिवेक्षितुमागतमब्जनिभं नाभिसुषिरेण॥

श्रीनाथः नः श्रुतमिति बहुधा भ्रमता मया नृलोकेषु।  
शीलं वारवधूनां दैत्यस्त्रीणामपि प्रीतिः॥

श्रीपरिचयाज्जडा अपि भवन्त्यभिज्ञा विदग्धचरितानाम्।  
उपदिशति कामिनीनां यौवनमद एव ललितानि॥

श्रीरामायणभारतबृहत्कथानां कवीन्नमस्कुर्मः।  
त्रिस्रोता इव सरसा सरस्वती स्फुरति यैर्भिन्ना॥

श्रमणः श्रावकवध्वाः सुरतविधौ दशति नाधरं दत्तम्।  
मदिराक्षिमांसभक्षणमस्मत्समये निषिद्धमिति॥

श्रमयति शरीरमधिकं भ्रमयति चेतः करोति सन्तापम्।  
मोहं मुहुश्च कुरुते विषविषमं वीक्षणं तस्याः॥

श्रवणाञ्जलिपुटपेयं विरचितवान्भारताख्यममृतं यः।  
तमहमरागमतृष्णं कृष्णद्वैपायनं वन्दे॥

श्रुतिमपरे स्मृतिमपरे भारतमपरे भजन्तु भवभीताः।  
अहमिह नन्दं वन्दे यस्यालिन्दे परं ब्रह्म॥

शुकतुण्डच्छवि सवितुश्चण्डरुचः पुण्डरीकवनबन्धोः।  
मण्डलमुदितं वन्दे कुण्डलमाखण्डलाशायाः॥

श्वा यदि दशति मनुष्यान्न ते जनास्तं पुनः प्रतिदशन्ति।  
यद्याक्रोशति नीचो न सज्जनस्तं वदति किंचित्॥

श्यामा मिलिन्दमाला बालाया वदनपद्ममकरन्दम्।  
आस्वादितुमिव मिलिता ललिता वेणीमिषादेषा॥

श्यामं श्रीकुचकुङ्कुमपिञ्जरितमुरो मुरद्विषो जयति।  
दिनमुखनभ इव कौस्तुभविभाकरो यद्विभूषयति॥

सिन्दूरं सीमन्तात्स्मितं मुखाद्वैरिराजवनितानाम्।  
यस्य प्रतापयशशी हरतः स्म सदृग्गुणासहने॥

सिंहः शिशुरपि निपतति मदमलिनकपोलभित्तिषु गजेषु।  
प्रकृतिरियं सत्त्ववतां न खलु वयस्तेजसो हेतुः॥

स्मयमानमायताक्ष्याः किञ्चिदभिव्यक्तदशनशोभि मुखम्।  
असमग्रलक्ष्यकेसरमुच्छ्वसदिव पङ्कजं दृष्टम्॥

स्नेहो हि वरमघटितो न वरं सञ्जातविघटितस्नेहः।  
हृतनयनो हि विषादी न विषादी भवति जात्यन्धः॥

स्मेराननेन हरिणा सस्पृहमाकारवेदिनाकलितम्।  
जयति पुरुषायितायाः कमलायाः कैटभीध्यानम्॥

स्मेरं विधाय नयनं विकसितमिव नीलमुत्पलं मयि सा।  
कथयामास कृशाङ्गी मनोगतं निखिलमाकूतम्॥

स्पृष्टस्त्वयैव दयिते स्मरपूजाव्यापृतेन हस्तेन।  
उद्भिन्नापरमृदुतरकिसलय इव लक्ष्यतेऽशोकः॥

स्पृहणीयाः कस्य न ते सुमतेः सरलाशया महात्मानः।  
त्रयमपि येषां सदृशं हृदयं वचनं तथाचारः॥

स्पृहयति भुजयोरन्तरमायतकरवालकररुहविदीर्णम्।  
विजयश्रीर्वीराणां व्युत्पन्नप्रौढवनितेव॥

स्तनकलशस्खलदम्बरसम्वरणव्यग्रपाणिकमलायाः।  
निपतन्ति भाग्यभाजामुपरि कटाक्षाः सरोजाक्ष्याः॥

स्तनतटमिदमुत्तुङ्गं निम्नो मध्यः समुन्नतं जघनम्।  
विषमे मृगशावाक्ष्या वपुषि नवे क इव न स्खलति॥

स्तनयुगमश्रुस्नातं समीपतरवर्ति हृदयशोकाग्नेः।  
चरति विमुक्ताहारं व्रतमिव भवतो रिपुस्त्रीणाम्॥

स्थगयति तमः शशाङ्कं चलति गिरिः स्रवति तारकापटलम्।  
कथयति मन्ये काञ्चीपुरसीमनि किमपि सङ्क्षोभम्॥

स्त्रीषु न रागः कार्यो रक्तं पुरुषं स्त्रियः परिभवन्ति।  
रक्तैव हि रन्तव्या विरक्तभावा तु हातव्या॥

स्त्रीणां हि साहचर्याद्भवन्ति चेतांसि भर्तृसदृशानि।  
मधुरापि हि मूर्छयते विषविटपिसमाश्रिता वल्ली॥

सुभगं वदति जनस्तं निजपतिरिति नैष रोचते मह्यम्।  
पीयूषेऽपि हि भेषजभावोपहिते भवत्यरुचिः॥

सुभगसलिलावगाहाः पाटलसंसर्गसुरभिवनवाताः।  
प्रच्छायसुलभनिद्रा दिवसाः परिणामरमणीयाः॥

सुभग तवाननपङ्कजदर्शनसञ्जातनिर्भरप्रीतेः।  
शमयति कुर्वन्दिवसः पुण्यवतः कस्य रमणीयः॥

सुजनो न याति वैरं परहितनिरतो विनाशकालेऽपि।  
छेदेऽपि चन्दनतरुः सुरभयति मुखं कुठारस्य॥

सुखशय्या ताम्बूलं विश्रब्धाश्लेषचुम्बनादीनि।  
तुलयन्ति न लक्षांशं त्वरितक्षणचौर्यसुरतस्य॥

सुरतभरखिन्नपन्नगविलासिनीपानकेलिजर्जरितः।  
पुनरपि विरहिश्वासैर्मलयमरुन्मांसलीक्रियते॥

सुतनु श्रुतिसेवनतो मन्ये नयनं निरञ्जनं जातम्।  
मुग्धा स्नेहात्कबरी युक्तां मुक्तिं कथं प्राप॥

सुव्यवसायिनि शूरे क्लेशसहिष्णावनाकुलारम्भे।  
मयि पृष्ठतो विलग्ने यास्यसि कमले वियद्दूरम्॥

स्वाधीनैव समृद्धिर्जनोपजीव्यत्वमुच्छ्रयश्छाया।  
सत्पुंसो मरुभूरिव जीवनमात्रं समाशास्यम्॥

स्वाधीने माधुर्ये मधुराक्षरसंहितेषु वाक्येषु।  
किं नाम सत्त्ववन्तः पुरुषाः परुषाणि भाषन्ते॥

स्वाधीनेऽपि कलत्रे नीचः परदारलम्पटो भवति।  
सम्पूर्णेऽपि तटाके काकः कुम्भोदकं पिबति॥

स्वार्थनिरपेक्ष एव हि परोपघातोऽसतां व्यसनमेव।  
अशनायोदन्या वा विरमति फणिनो न दन्दशतः॥

स्वगुणानिव परदोषान्वक्तुं न सतोऽपि शक्नुवन्ति बुधाः।  
स्वगुणानिव परदोषानसतोऽपि खलास्तु कथयन्ति॥

स्वकपोलेन प्रकटीकृतं प्रमत्तत्वकारणं किमपि।  
द्विरदस्य दुर्जनस्य च मदं चकारैव दानमपि॥

स्वल्पा इति रामबलैर्ये न्यस्ता नाशये पयोराशेः।  
ते शैलाः स्थितिमन्तो हन्त लघिम्नैव बहुमानः॥

स्वल्पापि साधुसम्पद्भोग्या महतां न पृथ्व्यपि खलश्रीः।  
सारसमेव पयस्तृषमपहरति न वारिधेर्जातु॥

स्वरसेन बध्नतां करमादाने कण्टकोत्करैस्तुदताम्।  
पिशुनानां पनसानां कोशाभोगोऽप्यविश्वास्यः॥

स्वस्थानादपि विलचति मज्जति जलधौ च नीचमपि भजते।  
निजपक्षरक्षणमनाः सुजनो मैनाकशैल इव॥

स्ववशः करोति कर्म प्रमादयुक्तस्तु परवशो भवति।  
स्ववशो रोहति वृक्षं निपतत्यवशस्ततः पुरुषः॥

स्वयमपि भूरिच्छिद्रश्चापलमपि सर्वतोमुखं तन्वन्।  
तितउस्तुषस्य पिशुनो दोषस्य विवेचनेऽधिकृतः॥

तावन्महतां महती यावत्किमपि हि न याच्यते लोकम्।  
बलिमनुयाचनसमये श्रीपतिरपि वामनो जातः॥

तावत्कोकिल विरसान्यापय दिवसान्वनान्तरे निवसन्।  
यावन्मिलदलिमालः कोऽपि रसालः समुल्लसति॥

तावत्सन्ति सहाया यावज्जन्तुर्न कृच्छ्रमाप्नोति।  
अभिपतति शिरसि मृत्यौ कं कः शक्तः परित्रातुम्॥

तीव्रो निदाघसमयो बहुपथिकजनश्च मारवः पन्थाः।  
मार्गस्थिततरुरेकः कियतां सन्तापमपहरति॥

तृणमुखमपि न खलु त्वां त्यजन्ति हे हरिण वैरिणः शबराः।  
यशसैव जीवितमिदं त्यज योजितशृङ्गसङ्ग्रामः॥

तदपकृतं विधिनार्थिषु यत्सन्तः स्वल्पसम्पदो विहिताः।  
तुच्छे पयसि घनानां सीदति बत जीवलोकोऽयम्॥

तल्पीकृताहिरगणितगरुडो हाराभिहतविधिर्जयति।  
फणशतपीतश्वासो रागान्धायाः श्रियः केलिः॥

तल्पे प्रभुरिव गुरुरिव मनसिजशास्त्रे श्रमे भुजिष्येव।  
गेहे श्रीरिव गुरुजनपुरतो मूर्तेव सा व्रीडा॥

तमृषिं मनुष्यलोकप्रवेशविश्रामशाखिनं वाचाम्।  
सुरलोकादवतारप्रान्तरखेदच्छिदं वन्दे॥

तन्मूलं गुरुतायास्तत्सौख्यं तद्यशस्तदौर्जित्यम्।  
तत्सौभाग्यं पुंसां यदेतदप्रार्थनं नाम॥

तनुलग्ना इव ककुभः क्ष्मावलयं चरणचारपात्रमिव।  
वियदपि चालिकदघ्नं मुष्टिग्राह्यं तमः कुरुते॥

तपति तनुगात्रि मदनस्त्वामनिशं मां पुनर्दहत्येव।  
ग्लपयति यथा शशाङ्कं न तथा हि कुमुद्वतीं दिवसः॥

तरुकुलसुषमापहरां जनयन्तीं जगति जीवजातार्तिम्।  
केन गुणेन भवानीतात हिमानीमिमां वहसि॥

तरुमूलादिषु निहितं जलमाविर्भवति पल्लवाग्रेषु।  
निभृतं यदुपक्रियते तदपि महान्तो वहन्त्युच्चैः॥

तस्मिन्गतार्द्रभावे वीतरसे शुण्ठिशकल इव पुरुषे।  
अपि भूतिभाजि मलिने नागरशब्दो विडम्बाय॥

तत्काक त्वयि युक्ताः कटुवाग्वैवर्ण्यधूर्तताशुचिताः।  
यदि विष्ठाकृमिपुष्टे तत्र न दोषा हि तच्चित्रम्॥

तत् कष्टं यद् विद्वान् विद्यापारंगतोऽपि यत्नेन।  
विज्ञातारमविन्दन् भवति समः प्राकृतजनेन॥

तत्किं स्मरसि न भुक्तं यत्पिक रे काकमन्दिरे पूर्वम्।  
सहकारकुसुमकाले हठेन कुरुषेऽधुना रावम्॥

ते मूर्खतरा लोके येषां धनमस्ति नास्ति च त्यागः।  
केवलमर्जनरक्षणवियोगदुःखान्यनुभवन्ति॥

ते वन्द्यास्ते कृतिनः श्लाघ्या तेषां हि जन्मनोत्पत्तिः।  
यैरुज्झितात्मकार्यैः सुहृदामर्था हि साध्यन्ते॥

तिमिरेऽपि दूरदृश्या कठिनाश्लेषे च रहसि मुखरा च।  
दन्तमयवलयराजी गृहपतिशिरसा सह स्फुटतु॥

त्रिनयनचूडारत्नं मित्त्रं सिन्धोः कुमुद्वतीदयितः।  
अयमुदयति घुसृणारुणरमणीवदनोपमश्चन्द्रः॥

त्वामयमाबद्धाञ्जलि दासजनस्तमिममर्थमर्थयते।  
स्वपिहि मया सह सुरतव्यतिकरखिन्नैव मा मैवम्॥

त्वामुदर साधु मन्ये शाकैरपि यदसि लब्धपरितोषम्।  
हतहृदयं ह्यधिकाधिकवाञ्छाशतदुर्भरं न पुनः॥

त्वद्विरहे विस्तारितरजनौ जनितेन्दुचन्दनद्वेषे।  
बिसिनीव माघमासे विना हुताशेन सा दग्धा॥

त्वमिव पथिक प्रियो मे विटपिस्तोमेषु गमयति क्लेशान्।  
किमितोऽन्यत्कुशलं मे सम्प्रति यत्पान्थ जीवामि॥

त्वत्कीर्तिराजहंस्या वैरिवधूवदनभाजनस्थमपि।  
पीतं हासक्षीरं व्यक्तीकृतमश्रुनीरं च॥

त्वयि दृष्ट एव तस्या निर्वाति मनो मनोभवज्वलितम्।  
आलोके हि हिमांशोर्विकसति कुमुदं कुमुद्वत्याः॥

त्यज चक्रवाकि शोकं बधान धैर्यं सहस्व समयममुम्।  
जयमेव वासरमणिर्हरिष्यते शापमूर्छां ते॥

त्यज निजगुणाभिमानं मरकत पतितोऽसि पामरे वणिजि।  
काचमणेरपि मौल्यं लभसे यत्तदपि ते श्रेयः॥

त्यजति च गुणान्सुदूरं तनुमपि दोषं निरीक्ष्य गृह्णाति।  
मुक्त्वालङ्कृतकेशान्यूकामिव वानरः पिशुनः॥

त्यक्तव्यास्ते सुहृदः ये भाग्यविपर्ययागतं मित्रं।  
व्यसनार्णवे निमग्नं स्वस्था जनवन्निरीक्षन्ते॥

उड्डीनानामेषां प्रासादात् तरुणि पक्षिणां प क्तिः।  
विस्फुरति वैजयन्ती पवनच्छिन्नापविद्धेव॥

उड्डीयोर्ध्वं गमने निपत्यवचना वधोन्मुखी शकुनिः।  
वामे यातुर्निधनं दिशति विपक्षे विपक्षस्य॥

उषसि भ्रमरयुवानः स्वप्ने दृष्ट्वा सरोजसाम्राज्यम्।  
गतकल्पकुन्दतल्पाः सरसीसलिलानि जिघ्रन्ति॥

उषसि परिवर्तयन्त्या मुक्तादामोपवीततां नीतम्।  
पुरुषायितवैदग्ध्यं व्रीडावति कैर्न कलितं ते॥

उच्चैः पदमधितिष्ठंल् लोकस् तत्त्वेषु मुह्यति प्रायः।  
विषयमपि पश्यति समं पर्वतशिखराग्रमारूढः॥

उच्चैरपि वक्तव्यं  
यत्किञ्चिदजानताऽपि पुरुषेण।  
मूढा बहुमन्यन्ते  
विदुषामपि संशयो भवति॥

उच्चैरुच्चरितव्यं यत् किंचिदजानतापि पुरुषेण।  
मूर्खा बहु मन्यन्ते विदुषामपि संशयो भवति॥

उच्चकुचकुम्भनिहितो हृदयं चालयति जघनलग्नाग्रः।  
अतिनिम्नमध्यसंक्रम- दारुनिभस् तरुणि तव हारः॥

उचितगुणोत्क्षिप्ता अपि पुरतोऽपि निवेशिते सुवर्णलवे।  
झगिति पतन्ति मुखेन प्रकटप्रमदा यथा च तुलाः॥

उचितं गोपनमनयोः कुचयोः कनकाद्रिकान्तितस्करयोः।  
अवधीरितविधुमण्डल- मुखमण्डलगोपनं किमिति॥

उदरदरीयं गहना यद्गतमखिलं विलीयते क्वचन।  
एका तत्र च भुजगी विलापयति कं न सा दुष्टा॥

उदयन्तु नाम मेघा भवतु निशा वर्षमविरतं पततु।  
गणयामि नैव सर्वं दयिताभिमुखेन हृदयेन॥

उदयति तरुणिमतरणी शैशवशशिनि प्रशान्तिमायाते।  
कुचचक्रवाकयुगलं तरुणितटिन्यां मिथो मिलति॥

उद्भर्तृगामिनी पुरुष- भाषिणी कामचिह्नकृतवेशा।  
या नातिमांसयुक्ता सुराप्रिया सर्वतश्चपला॥

उद्भिदुरं स्तनवदनं लोचनमलिगर्वमोचनं सुदृशः।  
दृष्ट्वा विगतविचारं धातारं निन्दति स्थविरः॥

उद्गमनोपनिवेशन- शयनपरावृत्तिवलनचलनेषु।  
अनिशं स मोहयति मां हृल्लग्नः श्वास इव दयितः॥

उद्दिश्य निःसरन्तीं सखीमियं कपटकोपकुटिलभ्रूः।  
एवमवतंसमाक्षिपद् आहतदीपो यथा पतति॥

उदितवति द्विजराजे कस्य न हृदये मुदः पदं दधति।  
संकुचसि कमल यदयं हर हर वामो विधिर्भवतः॥

उदिते दृष्टिसुखे त्वयि शशिनीव भवन्ति चन्द्रकान्तानि।  
वदनान्यरिनारीणाम् अविरलजलबिन्दुवर्षीणि॥

उदितोऽपि तुहिनगहने गगनप्रान्ते न दीप्यते तपनः।  
कठिनघृतपूरपूर्णे शरावशिरसि प्रदीप इव॥

उद्वासयितुं वेश्मनि सरघाः कुर्वन्ति यन्मधुच्छत्त्रम्।  
दुर्गा करोति नीडं कुर्युर् वल्मीकमुपदीकाः॥

उद्वर्तितमपि बहुधा- नुलिप्तमपि चन्दनागुरुरसाद्यैः।  
भजति तथापि शरीरं दौर्गन्ध्यं तत्र को हेतुः॥

उद्यन्नित्यं त्वरितस् तमोऽपगमयति करैः समाकृष्य।  
महितस् तदसि स्थाने मित्र पुमांस्त्वं परे क्लीबाः॥

उद्यत्करकरवालः शकतिमिरध्वंसने महानिपुणः।  
कल्किहरिर्वः पायाद् अपायतः कलिनिशान्तोत्थः॥
_________
उद्यत्करकरवालः शकतिमिरध्वंसने महानिपुणः।  
कल्किहरिर्वः पायादपायतः कलिनिशान्तोत्थः॥

उज्जागरितभ्रामित- दन्तुरदलरुद्धमधुकरप्रकरे।  
काञ्चनकेतकि मा तव विकसतु सौरभ्यसंभारः॥

उज्झितवृषयोगा अपि रतिसमये नरविशेषनिरपेक्षाः।  
कृष्णौकाभिरता अपि हिरण्यकशिपुप्रियाः सततम्॥

उज्ज्वलगुणमभ्युदितं क्षुद्रो द्रष्टुं न कथमपि क्षमते।  
दग्ध्वा तनुमपि शलभो दीप्रं दीपार्चिषं हरति॥

उल्लसितभ्रूः किमति- क्रान्तं चिन्तयसि निस्तरङ्गाक्षि।  
क्षुद्रापचारविरसः पाकः प्रेम्णो गुडस्येव॥

उल्लसितभ्रूधनुषा तवपृथुना लोचनेन रुचिराङ्गि।  
अचला अपि न महान्तः के चञ्चलभावमानीताः॥

उल्लसितलाञ्छनोऽयं ज्योत्स्नावर्षी सुधाकरः स्फुरति।  
आसक्तकृष्णचरणः शकट इव प्रकटितक्षीरः॥

उल्लसितशीतदीधिति- कलोपकण्ठे स्फुरन्ति तारौघाः।  
कुसुमायुधविधृतधनुर्- निर्गतमकरन्दबिन्दुनिभाः॥

उन्नालनाभिपङ्केरुह इव येनावभाति शम्भुरपि।  
जयति पुरुषायितायास्तदाननं शैलकन्यायाः॥

उन्मदतया कयाचित् कदाचिदपथप्रवृत्तमपि पुरुषम्।  
सद्यः सुहृदुपदेशः सृणिरिव करिणं निवर्त्तयति॥

उन्नतदक्षिणपक्षा भक्ष्यमुखी विहितपार्थिवनिनादा।  
तारा तरुमधिगच्छति तद्यच्छति वाञ्छितादधिकम्॥

उन्नमितैकभ्रूलतम् आननमस्याः पदानि रचयन्त्याः।  
कण्टकितेन प्रथयति मय्यनुरागं कपोलेन॥

उन्मुकुलिताधरपुटे भूतिकणत्रासमीलितार्धाक्षि।  
धूमोऽपि नेह विरम भ्रमरोऽयं श्वसितमनुसरति॥

उपभोगकातराणां पुरुषाणामर्थसंचयपराणाम्।  
कन्यामणिरिव सदने तिष्ठत्यर्थः परस्यार्थे॥

उपचारानुनयास्ते कितवस्योपेक्षिताः सखीवचसा।  
अधुना निष्ठुरमपि यदि स वदति कलिकैतवाद् यामि॥

उपचारः कर्तव्यो यावदनुत्पन्नसौहृदाः पुरुषाः।  
उत्पन्नसौहृदानाम् उपचारः कैतवं भवति॥

उपचरिताप्यतिमात्रं पण्यवधूः क्षीणसंपदः पुंसः।  
पातयति दृशं व्रजतः स्पृहया परिधानमात्रेऽपि॥

उपचरिता हरिणदृशः सज्जनगोष्ठीषु मिश्रिता वाचः।  
चरितं क्लमनमदवनं न विधेः कुटिलादपि त्रासः॥

उपचरितव्याः सन्तो यद्यपि कथयन्ति नैकमुपदेशम्।  
यास्तेषां स्वैरकथास्ता एव भवन्ति शास्त्राणि॥

उपकारिणमपि पूज्यं हन्ति महान्तं खलोऽत्रपोऽवसरे।  
धृष्टद्युम्नो मध्ये- वीरं हतवान् गुरुं शान्तम्॥

उपकारिणि विश्रब्धे शुद्धमतौ यः समाचरति पापम्।  
तं जनमसत्यसंधं भगवति वसुधे कथं वहसि॥

उपकृतमनेन सुतराम् इत्यसतामस्ति न क्वचिदपेक्षा।  
होतुः स्वहस्तमाश्रित उद्वहतोऽग्निर् दहत्येव॥

उपकृतवताप्यनार्ये नाश्वसितव्यं कृतिप्रियोऽस्मीति।  
पयसापि सिक्तमूलो भवति हि मधुरो न पिचुमन्दः॥

उपकृतिरेव खलानां दोषस्य गरीयसो भवति हेतुः।  
अनुकूलाचरणेन हि कुप्यन्ति व्याधयोऽत्यर्थम्॥

उपकर्तुमनुपकर्तुः प्रियाणि कर्तुं कृतान्यनुस्मर्तुम्।  
विनिपतितांश्चोद्धर्तुं कुलान्वितानामुचितमेतत्॥

उपकर्तुमप्रकाशं क्षन्तुं न्यूनेष्वयाचितं दातुम्।  
अभिसंधातुं च गुणैः शतेषु केचिद् विजानन्ति॥

उपलनिकषं सुवर्णं पुरुषो व्यवहारनिकष उद्दिष्टः।  
धूर्निकषो गोवृषभः स्त्रीणां तु न विद्यते निकषः॥

उपलक्ष्य वर्णसंकर- मपगतगुणयोगमुज्झितस्थैर्यम्।  
पथिकाः समुद्विजन्ते कुदेशमिव वीक्ष्य शक्रधनुः॥

उपनीतनीतिनौकः संसारविकारवारिवन्यासु।  
सत्पुरुषकर्णधारस् तारयति जनान् बहूनेकः॥

उपनीय कलमकुडवं कथयति सभयश्चिकित्सके हलिकः।  
शोणं सोमार्धनिभं वधूस्तने व्याधिमुपजातम्॥

उपनीय प्रियमसमय- विदं च मे दग्धमानमपनीय।  
नर्मोपक्रम एव क्षणदे दूतीव चलितासि॥

उपनीय यन्नितम्बे भुजंगमुच्चैरलम्बि विबुधैः श्रीः।  
एकः स मन्दरगिरिः सखि गरिमाणं समुद्वहतु॥

उपनतमतिपुण्यचयैः संपूर्णं रक्षितं च यत्नेन।  
संपदि विपदि त्राणं भवति निधानं च मित्रं च॥

उपनिषदः परिपीता गीतापि न हन्त मतिपथं नीता।  
तदपि न हा विधुवदना मानससदनाद् बहिर्याति॥

उपरि घनं घनपटलं तिर्यग्गिरयोऽपि नर्तितमयूराः।  
क्षितिरपि कन्दलधवला दृष्टिं पथिकः क्व पातयतु॥

उपरि घनं घनरटितं दूरे दयिता किमेतदापतितम्।  
हिमवति दिव्यौषधयः शीर्षे सर्पः समाविष्टः॥

उपरि परिप्लवते मम बालेयं गृहिणि हंसमालेव।  
सरस इव नलिननाला त्वमाशयं प्राप्य वससि पुनः॥

उपरि पयोधरमाला दूरे दयिता किमेतदापतितम्।  
हिमवति दिव्यौषधयः कोपाविष्टः फणी शिरसि॥

उपरि तमालतरोः सखि परिणतशरदिन्दुमण्डलः कोऽपि।  
तत्र च मुरलीखुरली कुलमर्यादामधो नयति॥

उपशमितमेघनादं प्रज्वलितदशाननं रमितरामम्।  
रामायणमिव सुभगं दीपदिनं हरतु वो दुरितम्॥

उपशोभैव सहायाः सिद्धिर्वीरस्य साहसे वसति।  
दलयति कुलानि करिणां किल हरिणपरिग्रहः सिंहः॥

उत्तमभुजंगसंगम- निस्पन्दनितम्बचापलस्तस्याः।  
मन्दरगिरिरिव विबुधैर् इतस्ततः कृष्यते कायः॥

उत्तमकुलेऽपि जातः सेवां विदधाति नीचलोकस्य।  
वदति च वाचं नीचाम् उदरेश्वरपीडितो मर्त्यः॥

उत्तमपदार्थरसिकाः सुलभा लोके भवन्ति सर्वेऽपि।  
दूषितपदार्थरसिकस् त्वमिव मतस् त्वं पुनः करट॥

उत्तमवनितैकगतिः करीव सरसीपयः सखीधैर्यम्।  
आस्कन्दितोरुणा त्वं हस्तेनैव स्पृशन् हरसि॥

उत्तरतश्च मधूकाद् अहिनिलयः पश्चिमोत्तरे तोयम्।  
परिहृत्य पञ्चहस्तान् अर्धाष्टमपौरुषं वाच्यम्॥

उत्तिष्ठ दूति यामो यामो यातस् तथापि नायातः।  
यातः परमपि जीवेज् जीवितनाथो भवेत् तस्याः॥

उत्तिष्ठति नमति वणिक् पृच्छति कुशलं ददाति च स्थानम्।  
निक्षेपपाणिमाप्तं दृष्ट्वा धर्म्यां कथां कुरुते॥

उत्कटकण्टककोटी- घर्षणघृष्टानि हृदि न चिन्तयति।  
असदृशरसविवशमतिर् विशत्यलिः केतकीकुसुमम्॥

उत्कम्पघर्मपिच्छिल- दोःसाधिकहस्तविच्युतश् चौरः।  
शिवमाशास्ते सुतनु स्तनयोस्तव पञ्चलाञ्चलयोः॥

उत्कर्षवान् निजगुणो यथा यथा याति कर्णमन्यस्य।  
धनुरिव सुवंशजन्मा तथा तथा सज्जनो नमति॥

उत्कोचपारितोषक- भाटसुभाषिततरार्थचौर्यांशाः।  
तत्क्षणमेव ग्राह्याः षडन्यकाले न लभ्यन्ते॥

उत्क्रान्तश्रुतिमार्गेक्षणे,वगन्तुं प्रदानमहिमानम्।  
दत्वैकचुम्बनं मे पश्य प्राप्तानि सुबहूनि॥

उत्पाताय च काव्ये दुरुपश्रुतिरभिनये च नाट्यानाम्।  
स्वस्थानामपि यद्वद् ध्वस्ता धारा धरित्रीति॥

उत्पल्लव इव किरणैः कुसुमित इव तारकाभिरयमिन्दुः।  
उदयत्युदयतटान्ते सुरतरुरिव शीतलच्छायः॥

उत्फुल्लकमलकेसर- परागगौरद्युते मम हि गौरि।  
अभिवाञ्छितं प्रसिद्ध्यतु भगवति युष्मत्प्रसादेन॥

उत्साहोञ्झितमनसां राज्ञां परिमोषिणां जिगीषूणाम्।  
निरुपायोद्विग्नानां साधुश्चरके सदा शकुनः॥

उत्सृज्य साधुवृत्तं कुटिलधिया वञ्चितः परो येन।  
आत्मैव मूढमतिना कृतसुकृतो वञ्चितस्तेन॥

उत्सन्नमापणममुं द्रक्ष्यामो निर्मलैः कदा नयनैः।  
चिन्तामणिकाचकणौ विपरीतगुणागुणौ यत्र॥

उत्क्षिप्तबाहुदर्शित- भुजमूलं चूतमुकुल मम सख्या।  
आकृष्यमाण राजति भवतः परमुच्चपदलाभः॥

वाक्यक्षुःश्रोत्रलयं लक्ष्मीः कुरुते नरस्य को दोषः।  
गरलसहोदरजाता तच्चित्रं यन्न मारयति॥

वासरगम्यमनूरोरम्बरमवनी च वामनैकपदा।  
जलधिरपि पोतलङ्घ्यः सतां मनः केन तुलयामः॥

वाताच्छीतिररिध्रोऽहं वो हरतान्महासुरीदयितः।  
व्रीडव्राज्यानौका वार्वाहाभोऽसमस्तानाः॥

वायुरिव खलजनोऽयं प्रायः पररूपमेति संपर्कात्।  
सन्तस्तु रविकरा इव सदसद्योगेऽप्यसंश्लिष्टाः॥

वीरे सरुषि रिपूणां नियतं का हृदयशायिनी भवति।  
नभसि प्रस्थितजलदे का राजति हन्त वद तारा॥

वदनं प्रसादसदनं सदयं हृदयं सुधामुचो वाचः।  
करणं परोपकरणं येषां केषां न ते वन्द्याः॥

वदनेन निर्जितं तव निलीयते चन्द्रबिम्बमम्बुधरे।  
अरविन्दमपि च सुन्दरि निलीयते पाथसां पूरे॥

वदतानुत्तमवचनं ध्वनिरुच्चैरुच्यते स कीदृक्षः।  
तव सुहृदो गुणनिवहै रिपुनिवहं किं नु कर्तारः॥

वैभवभाजां दूषणमपि भूषणपक्ष एव निक्षिप्तम्।  
गुणमात्मनामधर्मं द्वेषं च गृणन्ति काणादाः॥

वैद्यस्तर्कविहीनो निर्लज्जा कुलवधूर्यतिर्मूखः।  
कटके च प्राहुणिको मस्तकशूलानि चत्वारि॥

वैगुण्येऽपि हि महतां विनिर्मितं भवति कर्म शोभायै।  
दुर्वहनितम्बमन्थरमपि हरति नितम्बिनीनृत्यम्॥

वक्राः कपटस्निग्धा मलिनाः कर्णान्तिके प्रसज्जन्तः।  
कं भेदयन्ति न सखे खलाश्च गणिकाकटाक्षाश्च॥

वक्रेण शिरसि पतता नित्यं रुधिरारुणेन दुर्वारः।  
मत्तद्विप इव पथिकः किंशुककुसुमाङ्कुशेन भृतः॥

वंशावलम्बनं यद्यो विस्तारो गुणस्य या च नतिः।  
तज्जालस्य खलस्य च निजाङ्कसुप्तप्रणाशाय॥

वंशे घुण इव न विशति दोषो रसभाविते सतां मनसि।  
रसमपि तु न प्रतीच्छति बहुदोषः संनिपातीव॥

वरतरुविघटनपटवः कटवश्चञ्चन्ति वायवो बहवः।  
तत्कुसुमबहलपरिमलगुणविन्यासे कृति त्वेकः॥

वर्णनदयितः कश्चिद्धनदयितो दानकर्मदयितोऽन्यः।  
रक्षादयितश्चान्यो वेश्यानां नर्मदयितोऽन्यः॥

वेत्ता कोकिल एव ज्ञाता च रसाल एव नियतमिदम्।  
यः पञ्चममुद्गायति यस्यास्थिषु पुलकमुकुलानि॥

विषधरतोऽप्यतिविषमः खल इति न मृषा वदन्ति विद्वांसः।  
यदयं नकुलद्वेषी स कुलद्वेषी पुनः पिशुनः॥

विषमगता अपि न बुधाः परिभवमिश्रां श्रियं हि वाञ्छन्ति।  
न पिबन्ति भौममम्भः सरजसमिति चातका एते॥

विषमस्थस्वादुफलग्रहणव्यवसायनिश्चयो येषाम्।  
उष्ट्राणामिव तेषां मन्येऽहं शम्सतिं जन्म॥

विदलितसकलारिकुलं तव बलमिदमभवदाशु विमलं च।  
प्रखलमुखानि नराधिप मलिनानि च तानि जातानि॥

विध्वस्तपरगुणानां भवति खलानामतीव मलिनत्वम्।  
अन्तरितशशिरुचामपि सलिलमुचां मलिनिमाभ्यधिकः॥

विगुणोऽपि काव्यबन्दः साधूनामाननं गतः स्वदते।  
फूत्कारोऽपि सुवंशैरनूद्यमानः श्रुतिं हरति॥

विहितघनालङ्कारं विचित्रवर्णावलीमयस्फुरणम्।  
शक्रायुधमिव वक्रं वल्मीकभुवं मुनिं नौमि॥

विकसामि रवावुदिते संकोचमुपैमि चास्तमुपयाते।  
दारिद्र्यसरसि मग्नः पङ्कजलीलामनुभवामि॥

विकसितसङ्कुचितपुनर्विकस्वरेष्वम्बुजेषु दुर्लक्ष्याः।  
कलिकाः कथयति नूतनविकासिनीर्मधुलिहामर्धः॥

विपुलहृदयाभियोग्ये खिद्यति काव्ये जडो न मौर्ख्ये स्वे।  
निन्दति कञ्चुकमेव प्रायः शुष्कस्तनी नारी॥

विरमत विरमत सख्यो नलिनीदलतालवृन्तपवनेन।  
हृदयगतोऽयं वह्निर्झटिति कताचिज्ज्वलत्येव॥

विस्रब्धघातदोषः स्ववधाय खलस्य वीरकोपकरः।  
नवतरुभङ्गध्वनिरिव हरिनिद्रातस्करः करिणः॥

वित्तं परिमितमधिकव्ययशीलं पुरुषमाकुलीकुरुते।  
ऊनांशुकमिव पीनस्तनजघनायाः कुलीनायाः॥

वितरति यावद्दाता तावत्सकलोऽपि भवति कलभाषी।  
विरते पयसि घनेभ्यः शाम्यन्ति शिखण्डिनां ध्वनयः॥

व्रीडावेलारुद्धं सागरसलिलमिव योषितां हृदयम्।  
रागेन्दुरुदयमानो भूयो भूयस्तरङ्गयति॥

व्याख्यातुमेव केचित्कुशलाः शास्त्रं प्रयोक्तुमलमन्ये।  
उपनामयति करोऽन्नं रसांस्तु जिह्वैव जानाति॥

व्यासगिरां निर्यासं सारं विश्वस्य भारतं वन्दे।  
भूषणतयैव संज्ञां यदङ्कितां भारती वहति॥

व्यसने मित्त्रपरीक्षा शूरपरीक्षा रणाङ्गणे भवति।  
विनये भृत्यपरीक्षा दानपरीक्षा च दुर्भिक्षे॥

व्यथयतितरामुपेतः स्वस्थप्रकृतेरवद्यलेशोऽपि।  
भृशमुद्विजते चक्षुः सक्तेन रजःकणेनापि॥

व्योमनि शम्बाकुरुते चित्रं निर्माति यत्नतः सलिले।  
स्नपयति पवनं सलिलैर्यस्तु खले चरति सत्कारम्॥

व्योम्नि स वासं कुरुते चित्रं निर्माति सुन्दरं पवने।  
रचयति रेखाः सलिले चरति खले यस्तु सत्कारम्॥

क्षीणः क्षीणोऽपि शशी भूयो भूयोऽभिवर्धते नित्यम्।  
विरम प्रसीद सुन्दरि यौवनमनिवर्ति यातं तु॥

क्षणदृष्टनष्टतडितो निजसम्पत्तेः पयोदनिवहेन।  
ज्ञातं साधु यदुचितं भुवनेभ्यो वितरता वारि॥

क्षुद्रोद्भवस्य कटुतां प्रकटयतो विदधतश्च मदमुच्चैः।  
मधुनोऽधमपुरुषस्य च गरिमा लघिमा च भेदाय॥

याभिरनङ्गः साङ्गीकृतः स्त्रियोऽस्त्रीकृताश्च ता येन।  
वामाचरणप्रवणौ प्रणमत तौ कामिनीकामौ॥

या दक्षिणा त्वमस्यामदक्षिणो दक्षिणस्तदितरस्याम्।  
जलधिरिव मध्यसंस्थो न वेलयोः सदृशमाचरसि॥

यामि न यामीति धवे वदति पुरस्तात्क्षणेन तन्वङ्ग्याः।  
गलितानि पुरोवलयान्यपराणि तथैव दलितानि॥

यामि विधावभ्युदिते पुनरेष्यामीति यदुदितं भवता।  
जानात्युदन्तमेतं नेदं तत्त्वेन मुग्धवधूः॥

यास्यति जलधरसमयस्तव च समृद्धिर्लघीयसी भविता।  
तटिनि तटद्रुमपातनपातकमेकं चिरस्थायि॥

यास्यति सज्जनहस्तं रमयिष्यति तं भवेच्च निर्दोषा।  
उत्पादितयापि कविस्ताम्यति कथया दुहित्रेव॥

यातं यौवनमधुना वनमधुना शरणमेकमस्माकम्।  
स्फुरदुरुहारमणीनां हा रमणीनां गतः कालः॥

यावकरसार्द्रपादप्रहारशोणितकचेन दयितेन।  
मुग्धा साध्वसतरला विलोक्य परिचुम्बिता सहसा॥

यः खलु बहुविधदोषं मित्रं पालयति स खलु पालयति।  
न हि परिपालनकृत्यं गुणवति मित्रे भवति किंचित्॥

यः पठति लिखति सुकृतिं परिपृच्छति पण्डितानुपास्ते च।  
तस्य दिवाकरकिरणैर्नलिनीव विबोध्यते बुद्धिः॥

यच्छञ्जलमपि जलदो वल्लभतामेति सर्वलोकस्य।  
नित्यं प्रसारितकरः सवितापि भवत्यचक्षुष्यः॥

यदचेतनोऽपि पादैः स्पृष्टः प्रज्वलति सवितुरिनकान्तः।  
तत्तेजस्वी पुरुषः परकृतनिकृतिं कथं सहते॥

यदसेवनीयमसताममृतप्रायं सुवर्णविन्यासम्।  
सुरसार्थमयं काव्यं त्रिविष्टपं वा समं विद्मः॥

यदवधि विलासभवनं यौवनमुदियाय चन्द्रवदनायाः।  
दहनं विनैव तदवधि यूनां हृदयानि दह्यन्ते॥

यदवधि विवृद्धमात्रा विकसितकुसुमोत्करा शणश्रेणी।  
पीतांशुकप्रियेयं तदवधि पल्लीपतेः पुत्री॥

यदि भवति धनेन धनी क्षितितलनिहितेन भोगरहितेन।  
तस्माद्वयमपि धनिनस्तिष्ठति नः काञ्चनो मेरुः॥

यदि भवति दैवयोगात्पुमान्विरूपोऽपि बन्धकी रहसि।  
न तु कृच्छ्रादपि भद्रं निजकान्तं सा भजत्येव॥

यदि नाम दैवगत्या जगदसरोजं कदाचिदपि जातम्।  
अवकरनिकरं विकिरति तत्किं कृकवाकुरिव हंसः॥

यदि तव हृदयं विद्वन्सुनयं स्वप्नेऽपि मा स्म सेविष्ठाः।  
सचिवजितं षण्ढजितं युवतिजितं चैव राजानम्॥

यद्वीक्ष्यते खलानां माहात्म्यं क्वापि दैवयोगेन।  
काकानामिव शौक्ल्यं तदपि हि न चिरादनर्थाय॥

यद्वदहल्याहेतोर्मृषा वदसि शक्र गौतमोऽस्मीति।  
तद्वन्ममापि दुःखं निरवेक्ष्य निवार्यतां जलदः॥

यद्यपि बद्धः शैलैर्यद्यपि गिरिमथनमुषितसर्वस्वः।  
तदपि परभीतभूधररक्षायां दीक्षितो जलधिः॥

यद्यपि बहुगुणगम्यं जीवनमेतस्य कूपमुख्यस्य।  
जयति तथापि विवेको दानं पात्रानुमानेन॥

यद्यपि चातकपक्षी क्षपयति जलधरमकालवेलायाम्।  
तदपि न कुप्यति जलदो गतिरिह नान्या यतस्तस्य॥

यद्यपि च दैवयोगात्सिंहः पतितोऽतिदुस्तरे कूपे।  
तदपि च वाञ्छति सततं करिकुम्भविदारणं मनसि॥

यद्यपि चन्दनविटपी विधिना फलकुसुमवर्जितो विहितः।  
निजवपुषैव परेषां तथापि सन्तापमपहरति॥

यद्यपि दैवाल्लब्धा कस्तूरीभूमिरत्र भूरितरम्।  
नेया किमसौ तदपि हि शौचार्यं जानता पुंसा॥

यद्यपि दिशि दिशि सरितः परितः परपूरिताम्भसः सन्ति।  
तदपि पुरन्दरतरुणीसङ्गतिसुखदायिनी गङ्गा॥

यद्यपि दिशि दिशि तरवः परिमलबहुलाश्च पारिजाताद्याः।  
तदपि रसालोऽप्येकः कोकिलहृदये सदा वसति॥

यद्यपि न भवति हानिः परकीयां चरति रासभे द्राक्षाम्।  
असमञ्जसमिति मत्वा तथापि खलु खिद्यते चेतः॥

यद्यपि रटति सरोषं मृगपतिपुरतोऽपि मत्तगोमायुः।  
तदपि न कुप्यति सिंहोऽप्यसदृशपुरुषेषु कः कोपः॥

यद्यपि शिरोऽधिरोहति रौद्रः क्रोधेन सिंहिकातनयः।  
त्यजति न शरणं यातं सागरसूनुर्मृगं तदपि॥

यद्यपि तरणेः किरणैः सकलमिदं विश्वमुज्ज्वलं विदधे।  
तदपि न पश्यति घूकः पुराकृतं भुज्यते कर्म॥

यस्मै ददाति विवरं भूमिः फूत्कारमात्रभीतेव।  
आशीविषः स दैवाड्डौम्बकरण्डे स्थितिं सहते॥

यस्मिन् न बाष्पमोक्षो नापि रहस्यं न च प्रणयजातम्।  
तन्मित्रं त्यक्तव्यं श्रमेण किं न्वर्थहीनेन॥

यस्मिञ्जीवति सिंहे वनमिदमासीद्दुरासदं द्विरदैः।  
घटयन्ते कटिसूत्रं तस्य सटाभिः शबरशिशवः॥

यस्यां महत्त्वभाजो भवन्ति गुणिनोऽमिता धनुर्दण्डाः।  
दहतस्तां वंशालिं को वनवह्ने विवेकस्ते॥

यत्कीर्त्या प्रसरन्त्या परिणतशरदिन्दुकान्तिकोमलया ।  
काली बभूव गौरी स कालिदासो जयत्यनिशम् ॥

यत्खलु खलमुखहुतवहविनिहितमपि शुद्धिमेव परमेति।  
तदनलशौचमिवांशुकमिह लोके दुर्लभं प्रेम॥

यत्नादपि कः पश्यति शिखिनामाहारनिर्गमस्थानम्।  
यदि जलदनिनदमुदितास्त एव मूढा न नृत्येयुः॥

यत्र न फलितास्तरवो विकसितसरसीरुहाः सरस्यो वा।  
न च सज्जनाः स देशो गच्छतु निधनं श्मशानसमः॥

येनामन्दमरन्दे दलदरविन्दे दिनान्यनायिषत।  
कुटजे खलु तेनेहा तेने हा मधुकरेण कथम्॥

ये शिरसा निहिता अपि न भवन्ति सखे समानसुखदुःखाः।  
चिकुरा इव ते बाला एव जरापाण्डुभावेऽपि॥

योग्यतयैव विनाशं प्रायोऽनार्येषु यान्ति गुणवन्तः।  
स्फुटवचना एव शुकाः पञ्जरबन्धं निषेवन्ते॥

यो न ददाति न भुङ्क्ते सति विभवे नैव तस्य तद्द्रव्यम्।  
तृणमयकृत्रिमपुरुषो रक्षति सस्यं परस्यार्थे॥
__________________
यो न ददाति न भुङ्क्ते विभवे सति नैव तस्य तद् द्रव्यं।  
तृणकृतकृत्रिमपुरुषो रक्षति सस्यं परस्यार्थे॥

युक्तोऽसि भुवनभारे मा वक्रां वितनु कन्धरां शेष।  
त्वय्येकस्मिन्दुःखिनि सुखितानि भवन्ति भुवनानि॥