+++
title = "m:द्रुतविलम्बितम्"

+++
ऋजुदृशः कथयन्ति पुराविदो मधुभिदं किल राहुशिरश्छिदम्।  
विरहिमूर्धभिदं निगदन्ति न क्व नु शशी यदि तज्जठरानलः॥

अभिषिषेणयिषुं भुवनानि यः स्मरमिवाख्यत लोध्ररजश्चयः।  
क्षुभितसैन्यपरागविपाण्डुर- द्युतिरयं तिरयन्नुदभूद्दिशः॥

अभिहिताप्यभियोगपराङ्मुखी प्रकटमङ्गविलासमकुर्वती।  
उपरि ते पुरुषायितुमक्षमा नववधूरिव शत्रुपताकिनी॥

अभिलषन्ति तवाधरमाधुरीं तदिह किं हरिणाक्षि मुधा बुधाः।  
सुरसुधामधरीकुरुते यतस् त्वदधरोऽधरतामगमत् ततः॥

अभिनवं गलितांशुकदर्शितं दधति यत्स्तनयोरुपरिस्थितम्।  
वसनमण्डलमण्डनमङ्गनास् तदधिकं प्रतिपक्षमनोज्वरम्॥

अभिनयान् परिचेतुमिवोद्यता मलयमारुतकम्पितपल्लवा।  
अमदयत् सहकारलता मनः सकलिका कलिकामजितामपि॥

अभिमुखागतमार्गणधोरणि- ध्वनितपल्लविताम्बरगह्वरे।  
वितरणे च रणे च समुद्यते भवति कोऽपि परं विरलः परः॥

अभिमुखे मयि संहृतमीक्षितं हसितमन्यनिमित्तकृतोदयम्।  
विनयवारितवृत्तिरतस्तया न विवृतो मदनो न च संवृतः॥

अधृत यद्विरहोष्मणि सज्जितं मनसिजेन तदूरुयुगं तदा।  
स्पृशति तत्कदनं कदलीतरुर् यदि मरुज्वलदूषरदूषितः॥

अधममित्रकुमित्रसमागमः प्रियवियोगभयानि दरिद्रता।  
अपयशः खलु लोकपराभवो भवति पापतरोः फलमीदृशम्॥

अधिलवङ्गममी रजसाधिकं मलिनिताः सुमनोदलतालिनः।  
स्फुटमिति प्रसवेन पुरोऽहसत् सपदि कुन्दलता दलतालिनः॥

अघटितं घटनां नयति ध्रुवं सुघटितं क्षणभङ्गुरताचलम्।  
जगदिदं कुरुते सचराचरं विधिरहो बलवानिति मे मतिः॥

अहह चण्ड समीरण दारुणं किमिदमाचरितं चरितं त्वया।  
यदिह चातकचञ्चुपुटोदरे पतति वारि तदेव निवारितम्॥

अहह कर्मकरीयति भूपतिं नरपतीयति कर्मकरं नरः।  
जलनिधीयति कूपमपां निधिं गतजलीयति मद्यमदाकुलः॥

अहमिह स्थितवत्यपि तावकी त्वमपि तत्र वसन्नपि मामकः।  
न तनुसंगतमार्य सुसंगतं हृदयसंगतमेव सुसंगतम्॥
_________
अहमिह स्थितवत्यपि तावकी त्वमपि तत्र वसन्नपि मामकः।  
न तनुसङ्गम एव सुसङ्गमो हृदयसङ्गम एव सुसङ्गमः॥

अकरुणत्वमकारणविग्रहः परधने परयोषिति च स्पृहा।  
सुजनबन्धुजनेष्वसहिष्णुता प्रकृतिसिद्धमिदं हि दुरात्मनाम्॥

अलघुता जठरस्य कुचौ गता चरणचञ्चलता नयने गता।  
सखि विलोकय मे तनुचेष्टितं विनिमयप्रगतं नवयौवनम्॥

अलिभिरञ्जनबिन्दुमनोहरैः कुसुमपङ्क्तिनिपातिभिरङ्कितः।  
न खलु शोभयति स्म वनस्थलीं न तिलकस्तिलकः प्रमदामिव॥

अलिरयं नलिनीदलमध्यगः कमलिनीमकरन्दमदालसः।  
विधिवशात् परदेशमुपागतः कुटजपुष्परसं बहु मन्यते॥

अलियुवा विललास चिराय यस् त्रिदशशैवलिनीकमलोदरे।  
विधिवियोगनियोगवशीकृतो गततरौ स मरौ रमते कथम्॥

अमृतसिक्तमिवाङ्गमिदं यदि भवति तन्वि तवाद्भुतवीक्षितैः।  
अधरमिन्दुकरादपि शुभ्रयन्त्य् अरुणयन्त्यरुणादपि किं दृशम्॥

अमदयन्मधुगन्धसनाथया किसलयाधरसंगतया मनः।  
कुसुमसंभृतया नवमल्लिका स्मितरुचा तरुचारुविलासिनी॥

अनसि सीदति सैकतवर्त्मनि प्रचुरभारभरक्षपितौक्षके।  
गुरुभरोद्धरणोद्धुरकंधरं स्मरति सारथिरेष धुरंधरम्॥

अनुभवं वदनेन्दुरुपागमन् नियतमेष यदस्य महात्मनः।  
क्षुभितमुत्कलिकातरलं मनः पय इव स्तिमितस्य महोदधेः॥

अनुचिते यदि कर्मणि युज्यते शठधिया प्रभुणा सगुणो जनः।  
भवति नास्य गुणापचयस्ततः पदगतस्य किरीटमणेरिव॥

अनुगृहाण शिशूनभिलङ्घिता शबरवारिविहारवनस्थली।  
विसृज कातरतामिदमग्रतो हरिनि कारुणिकस्य तपोवनम्॥

अनुममार न मार कथं नु सा रतिरतिप्रथितापि पतिव्रता।  
इयदनाथवधूवधपातकी दयितयापि तयासि किमुज्ज्ञितः॥

अनुवनं वनराजिवधूमुखे बहलरागजवाधरचारुणि।  
विकचबाणदलावलयोऽधिकं रुरुचिरे रुचिरेक्षणविभ्रमाः॥

अपतुषारतया विशदप्रभैः सुरतसङ्गपरिश्रमनोदिभिः।  
कुसुमचापमतेजयदंशुभिर् हिमकरो मकरोर्जितकेतनम्॥

अपि दलन्मुकुले बकुले यया पदमधायि कदापि न तृष्णया।  
अहह सा सहसा विधुरे विधौ मधुकरी बदरीमनुवर्तते॥

अपि मृगाक्षि तवाधरपल्लवे दयितदन्तपदं न भवत्यदः।  
भुवनमोहनमन्त्रपदाङ्कितं किमुत यन्त्रमिदं स्मरयन्त्रिणः॥

अपि विधिः कुसुमानि तवाशुगान् स्मर विधाय न निर्वृतिमाप्तवान्।  
अदित पञ्च हि ते स नियम्य तांस् तदपि तैर्बत जर्जरितं जगत्॥

अरुणरागनिषेधिभिरंशुकैः श्रवणलब्धपदैश्च यवाङ्कुरैः।  
परभृताविरुतैश्च विलासिनः स्मरबलैरबलैकरसाः कृताः॥

अरुणिताखिलशैलवना मुहुर् विदधती पथिकान् परितापिनः।  
विकचकिंशुकसंहतिरुच्चकैर् उदवहद्दवहव्यवहश्रियम्॥

असकृदेकरथेन तरस्विना हरिहयाग्रसरेण धनुर्भृता।  
दिनकराभिमुखा रणरेणवो रुरुधिरे रुधिरेण सुरद्विषाम्॥

असमसाहससुव्यवसायिनः सकललोकचमत्कृतिकारिणः।  
यदि भवन्ति न वाञ्छितसिद्धयो हतविधेरयशो न मनस्विनः॥

असमये मतिरुन्मिषति ध्रुवं करगतैव गता यदियं कुहूः।  
पुनरुपैति निरुध्य निवास्यते सखि मुखं न विधोः पुनरीक्ष्यते॥

अशनमात्रकृतज्ञतया गुरोर् न पिशुनोऽपि शुनो लभते तुलाम्।  
अपि बहूपकृते सखिता खले न खलु खेलति खे लतिका यथा॥

अशुचितानिलयं प्रलयं श्रियाम् अयशसां विभवं प्रभवं रुजाम्।  
सुकृतनिर्दलनं चलनं धृतेः परिहरेत् परवल्लभया रतम्॥

असितमेकसुराशितमप्यमून् न पुनरेष विधुर्विशदं विषम्।  
अपि निपीय सुरैर्जनितक्षयं स्वयमुदेति पुनर्नवमार्णवम्॥

असुभृतां वधमाचरति क्षमाद् वदति वाक्यमसह्यमसूनृतम्।  
परकलत्रधनान्यपि वाञ्छति न कुरुते किमु मद्यमदाकुलः॥

असुलभा सकलेन्दुमुखी च सा किमपि चेदमनङ्गविचेष्टितम्।  
अभिमुखीष्विव वाञ्छितसिद्धिषु व्रजति निर्वृतिमेकपदे मनः॥

अतनुना नवमम्बुदमाम्बुदं सुतनुरस्त्रमुदस्तमवेक्ष्य सा।  
उचितमायतनिःश्वसितच्छलाच् छ्वसनशस्त्रममुञ्चदमुं प्रति॥

अतिचिरादनुषङ्गवतः कणा- नवनिजान् यदि हेम जिहाससि।  
पटुपुटज्वलनज्वरवेदना तव भवत्यपयाति च गौरवम्॥

अतिशरव्ययता मदनेन तां निखिलपुष्पमयस्वशरव्ययात्।  
स्फुटमकारि फलान्यपि मुञ्चता तदुरसि स्तनतालयुगार्पणम्॥

अवचनं वचनं प्रियसंनिधाव् अनवलोकनमेव विलोकनम्।  
अवयवावरणं च यदञ्चल- व्यतिकरेण तदङ्गसमर्पणम्॥

अवसितं हसितं प्रसितं मुदा विलसितं ह्रसितं स्मरभासितम्।  
न समदाः प्रमदा हतसंमदाः पुरहितं विहितं न समीहितम्॥

अवतु नः सवितुस्तुरगावली समतिलङ्घिततुङ्गपयोधरा।  
स्फुरितमध्यगतारुणनायका मरकतैकलतेव नभश्रियः॥

अवतु वः सवितुस्तुरगावली स्फुरति मध्यगतारुणनायका।  
समभिलम्भिततुङ्गपयोधरा मरकतैकलतेव नभःश्रियः॥

अवयवेषु परस्परबिंबितेष्व् अतुलनिर्मलकान्तिषु तत्तनोः।  
अयमयं प्रविभाग इति स्फुटं जगति निश्चिनुते चतुरोऽपि कः॥

अवयवेषु परस्परबिम्बितेष्वतुलकान्तिषु राजति तत्तनोः।  
अयमयं प्रविभाग इति स्फुटं जगति निश्चिनुते चतुरोऽपि कः॥

अविरताम्बुजसंगतिसंगलद्- बहलकेसरसंवलितेव या।  
ललितवस्तुविधानसुखोल्लसत्- तनुरुहा तनुरात्मभुवोऽवतात्॥
_________
अविरताम्बुजसंगतिसंगलद्बहलकेसरसंवलितेव वः।  
ललितवस्तुविधानसुखोल्लसत्तनुरुहा तनुरात्मभुवोऽवतात्॥

अविरतं परकार्यकृतां सतां मधुरिमातिशयेन वचोऽमृतम्।  
अपि च मानसमम्बुनिधिर्यशो विमलशारदचन्दिरचन्द्रिका॥

अयमहो रजनीचरकेसरी गिरिदरीशयनात् सहसोत्थितः।  
तिमिरवारणकुम्भविदारणोच्- छ्वलितरक्तभरैरिव लोहितः॥

अयमसौ भगवानुत पाण्डवः स्थितमवाङ्मुनिना शशिमौलिना।  
समधिरूढमजेन नु जिष्णुना स्विदिति वेगवशान्मुमुहे गणैः॥

अयमसौ गगनाङ्गणदीपकस् तरलकालभुजंगशिखामणिः।  
क्षणविडम्बितवाडवविग्रहः पतति वारिनिधौ विधुरो रविः॥

अयमयोगिवधूवधपातकैर् म्रमिमवाप्य दिवः खलु पात्यते।  
शितिनिशादृषदि स्फुटदुत्पतत्- कणगणाधिकतारकिताम्बरः॥

अयि चकोरकुटुम्बिनि कातरे तिरय पक्षपुटेन कुटुम्बकम्।  
बहु गतं कियदप्यवशिष्यते व्यपगतं तिमिरैरुदितः शशी॥

अयि कठोर यशः किल ते प्रियं किमयशो ननु घोरमतःपरम्।  
किमभवद्विपिने हरिणीदृशः कथय नाथ कथं बत मन्यसे॥

अयि कुरङ्गि तपोवनविभ्रमाद् उपगतासि किरातपुरीमिमाम्।  
इह न पश्यसि दारय मारय ग्रस पिबेति शुकानपि जल्पतः॥

अयि कुरङ्गि तुरङ्गमविक्रमे त्यज वनं जवनं गमनं कुरु।  
इह वने विचरन्ति हि नायकाः सुरभिलोहितलोहितसायकाः॥

अयि मृगाक्षि तवाधरपल्लवे दयितदन्तपदं न भवत्यदः।  
भुवनमोहनमन्त्रपदाङ्कितं किमुत यन्त्रमिदं स्मरयोगिनः॥

अयि ममैष चकोरशिशुर्मुनेर् व्रजति सिन्धुपिबस्य न शिष्यताम्।  
अशितुमब्धिमधीतवतोऽस्य च शशिकराः पिबतः कति शीकराः॥

अयि परारि परुन्मलयानिला ववुरमी जगुरेव च कोकिलाः।  
कलमलोत्कलितं तु न मे मनः सखि बभूव वृथैव यथैषमः॥

अयि वरोरु हतस्मरदीपिके यदि गतासि मदीक्षणगोचरात्।  
असमसायकसायककीलिता वद गमिष्यसि मे हृदयात् कथम्॥

अयि विधुं परिपृच्छ गुरोः कुतः स्फुटमशिक्ष्यत दाहवदान्यता।  
ग्लपितशंभुगलाद् गरलात् त्वया किमुदधौ जड वा वडवानलात्॥

बकुलमालिकयापि मया न सा तनुरभूषि तदन्तरभीरुणा।  
तदधुना विधिना कृतमावयोर्गिरिदरीनगरीशतमन्तरम्॥

भृशमदूयत याधरपल्लवक्षतिरनावरणा हिममारुतैः।  
दशनरश्मिपटेन च सीत्कृतौर्निवसितेन सितेन सुनिर्ववौ॥

भुवनमोहनजेन किमेनसा तव परेत बभूव पिशाचता।  
यदधुना विरहाधिमलीमसामभिभवन्भ्रमसि स्मर मद्विधाम्॥

ददतमन्तरिताहिमदीधितिं खगकुलाय कुलायनिलायिताम्।  
जलदकालमबोधकृतं दिशामपरथाप रथावयवायुधः॥

दधति तावदमी विषयाः सुखं स्फुरति यावदियं हृदि मूढता।  
मनसि तत्त्वविदां तु विवेचके क्व विषयाः क्व सुखं क्व परिग्रहाः॥

दहनजा न पृथुर्दवथुर्व्यथा विरहजैव यथा यदि नेदृशम्।  
दहनमाशु विशन्ति कथं स्त्रियः प्रियमपासुमुपासितमुद्धुराः॥

दलनतस् स्फुरितैस् स्फुट-फूत्कृतैः  
स्वकर-मस्कर-गर्वित-तस्करः।  
अभिनयैर् जनयन् युगविभ्रमल्ँ  
लसति कः शिखिशिक्षकसन्निभः॥

दलितकोमलपाटलकुड्मले निजवधूश्वसितानुविधायिनि।  
मरुति वाति विलासिभिरुन्मदभ्रमदलौ मदलौल्यमुपाददे॥

दलितमौक्तिकचूर्णविपाण्डवः स्फुरितनिर्झरशीकरचारवः।  
कुटजपुष्पपरागकणाःस्फुटं विदधिरे दधिरेणुविडम्बनाम्॥

धृततुषारकणस्य नभस्वतस्तरुलताङ्गुलितर्जनविभ्रमाः।  
पृथुनिरन्तरमिष्टभुजान्तरं वनितयानितया न विषेहिरे॥

ध्वजपटं मदनस्य धनुर्भृतश्छविकरं मुखचूर्णमृतुश्रियः।  
कुसुमकेसररेणुमलिव्रजाः सपवनोपवनोत्थितमन्वयुः॥

द्रुतसमीरचलैः क्षणलक्षितव्यवहिता विटपैरिव मञ्जरी।  
नवतमालनिभस्य नभस्तरोरचिररोचिररोचत वारिदैः॥

द्विरददन्तवलक्षमलक्ष्यत स्फुरितभृङ्गमृगच्छवि केतकम्।  
घनघनौघविघट्टनया दिवः कृशशिखं शशिखण्डमिव च्युतम्॥

गजभुजङ्गमयोरपि बन्धनं शशिदिवाकरयोर्ग्रहपीडनम्‌ ।  
मतिमतां च समीक्ष्य दरिद्रतां विधिरहो बलवानिति मे मतिः ।

गजकदम्बकमेचकमुच्चकैर्नभसि वीक्ष्य नवाम्बुदमम्बरे।  
अभिससार न वल्लभमङ्गना न चकमे च कमेकरसं रहः॥

गजपतिद्वयसीरपि हैमनस्तुहिनयन्सरितः पृषतां पतिः।  
सलिलसन्ततिमध्वगयोषितामतनुतातनुतापकृतं दृशाम्॥

घनघनाघनकान्तिघनोऽघनुद्दनुजपुञ्जमिनात्रिजगुर्विगः।  
सकमलोऽपिनडर्धसमां क्रियामिह विलोकयितुं च सकर्तृकाम्॥

ग्रसति कोऽपि विमोहविधुन्तुदो हृदयचन्द्रमसं मम दारुणः।  
तदपि हन्त तदन्तरशायिनी लगति चिह्नमृगीव मृगेक्षणा॥

गुणवतस्तव हार न युज्यते परकलत्रकुचेषु विलुण्ठनम्।  
स्पृशति शीतकरो जघनस्थलीमुचितमस्ति तदेव कलङ्किनः।॥

गुरुसमीरसमीरितभूधरा इव गजा गगनं विजगाहिरे।  
गुरुतरा बहुवारिभराद्धना भुवमतीव नमन्त इवाभवन्॥

हृदयमाश्रयसे यदि मामकं ज्वलयसीत्थमनङ्ग तदेति कम्।  
स्वयमपि क्षणदग्धनिजेन्धनः क्व भवितासि हताश हुताशवत्॥

हिमऋतावपि ताः स्म भृशस्विदो युवतयः सुतरामुपकारिणि।  
प्रकटयत्यनुरागमकृत्रिमं स्मरमयं रमयन्ति विलासिनः॥

हुतहुताशनदीप्ति वनश्रियः प्रतिनिधिः कनकाभरणस्य यत्।  
युवतयः कुसुमं दधुराहितं तदलके दलकेसरपेशलम्॥

इदमहं करुणामृतसागरं शशिकिशोरशिरोमणिमर्थये।  
व्रजतु जन्मनि जन्मनि मे वपुर् भवदुपासनसाधनतामिति॥

इदमनन्यपरायणमन्यथा हृदयसंनिहिते हृदयं मम।  
यदि समर्थयसे मदिरेक्षणे मदनबाणहतोऽस्मि हतः पुनः॥

इदमपास्य विरागि परागिणीर् अलिकदम्बकमम्बुरुहां ततीः।  
स्तनभरेण जितस्तबकानमन्- नवलते वलतेऽभिमुखं तव॥

इदमसौ तरलायतलोचना गुरुसमुन्नतपीनपयोधरा।  
पृथुनितम्बभरालसगामिनी प्रियतमा मम जीवितहारिणी॥

इदमयुक्तमहो महदेव यद् वरतनोः स्मरयत्यनिलोऽन्यदा।  
स्मृतसयौवनसोष्मपयोधरान् सतुहिनस् तु हिनस्तु वियोगिनः॥

इह गमिष्यति वैद्यमतिः श्रमं प्रथममेव पुरस्तु महासुखम्।  
प्रियतमस्य मृगाक्षि समागमे नवकरग्रहणा गृहिणी यथा॥

इह मुहुर्मुदितैः कलभै रवः प्रतिदिशं क्रियते कलभैरवः।  
स्फुरति चानुवनं चमरीचयः कनकरत्नभुवां च मरीचयः॥

इह पुरोऽनिलकम्पितविग्रहा मिलति का न वनस्पतिना लता।  
स्मरसि किं सखि कान्तरतोत्सवं न हि घनागमरीतिरुदाहृता॥

इतरदेव बहिर्मुखमुच्यते हृदि तु यत् स्फुरतीतरदेव तत्।  
चरितमेतदधीरवितारकं धुरि पयःप्रतिबिम्बमिवासताम्॥

इतरपापफलानि यथेच्छया वितर तानि सहे चतुरानन।  
अरसिकेषु कवित्वनिवेदनं शिरसि मा लिख मा लिख मा लिख॥

इतरतापशतानि यदृच्छया वितर तानि सहे चतुरानन।  
अरसिकेषु कवित्वनिवेदनं शिरसि मा लिख मा लिख मा लिख॥

इति गदन्तमनन्तरमङ्गना भुजयुगोन्नमनोच्चतरस्तनी।  
प्रणयिनं रभसादुदरश्रिया वलिभयालिभयादिव सस्वजे॥

इयमसौ तरलायतलोचना गुरुसमुन्नतपीनपयोधरा।  
पृथुनितम्बभरालसगामिनी प्रियतमा मम जीवितहारिणी॥

इयमियं मयदानवनन्दिनी त्रिदशनाथजितः प्रसवस्थली।  
किमपरं दशकंधरगेहिनी त्वयि करोति करद्वययोजनम्॥

जगति नैशमशीतकरः करैर्वियति वारिदवृन्दमयं तमः।  
जलजराजिषु नैद्रमदिद्रवन्न महतामहताः क्व च नारयः॥

जलदपङ्क्तिरनर्तयदुन्मदं कलविलापि कलापिकदम्बकम्।  
कृतसमार्जनमर्दलमण्डलध्वनिजया निजया स्वनसम्पदा॥

जलनिधौ जननं धवलं वपुर्मुररिपोरपि पाणितले स्थितिः।  
इति समस्तगुणान्वित शङ्ख भो कुटिलता हृदये न निवारिता॥

कृतमदं निगदन्त इवाकुलीकृतजगत्त्रयमूर्जमतङ्गजम्।  
ववुरयुक्छदगुच्छसुगन्धयः सततगास्ततगानगिरोऽलिभिः॥

कलहमातनुते मदिरावशस् तमिह येन निरस्यति जीवितम्।  
वृषमपास्यति संचिनुते मलं धनमपैति जनैः परिभूयते॥

कलितमम्बरमाकलयन् करैर् मृदितपङ्कजकोशपयोधरः।  
विकसदुत्पलनेत्रविलोकितः सखि निशां सरसीकुरुते विधुः॥

कमठपृष्ठकठोरमिदं धनुर् मधुरमूर्तिरसौ रघुनन्दनः।  
कथमधिज्यमनेन विधीयताम् अहह तात पणस् तव दारुणः॥

कनकभूषणसंग्रहणोचितो यदि मणिस् त्रपुणि प्रतिबध्यते।  
न स विरौति न चापि न शोभते भवति योजयितुर्वचनीयता॥

कनकभङ्गपिशङ्गदलैर्दधे सरजसारुणकेशरचारुभिः।  
प्रियविमानितमानवतीरुषां निरसनैरसनैरवृथार्थता॥

कनककुन्डलमण्डितभाषिणे शकरिपुर्विषयान् दश विद्विषः।  
मगधकेकयकेरलकोशलान् करिशतं च मदालसलोचनम्॥

कमलभूतनया वदनाम्बुजे वसतु ते कमला करपल्लवे।  
वपुषि ते रमतां कमलाङ्गजः प्रतिदिनं हृदये कमलापतिः॥

कमलपल्लववारिकणोपमं किमिव पासि सदा निधनं धनम्।  
कलभकर्णचलाञ्चलचञ्चलं स्थिरतराणि यशांसि न जीवितम्॥

कमलिनीमलिनी दयितं विना न सहते सह तेन निषेविताम्।  
तमधुना मधुना निहितं हृदि स्मरति सा रतिसारमहर्निशम्॥

कमलिनीवनकेलिकलारसी गुणवशीकृतकैरविणीगुणः।  
अलिरसौ तव सौरभलोभतः पतति केतकिकण्टकसंकटे॥

करपदाननलोचननामभिः शतदलैः सुतनोर्विरहज्वरे।  
रविमहो बहुपीतचरं चिराद् अनिशतापमिषादुदसृज्यत॥

करिकपोलमदोद्धतबुद्धितो मलिनपङ्कजवृन्दमिहाश्रयन्।  
कनकगौरममं नवचम्पकं मधुप चञ्चल मुञ्चसि किं मुधा॥

कथमसौ न भजत्यशरीरतां हतविवेकपदो हतमन्मथः।  
प्रहरतः कदलीदलकोमले भवति यस्य दया न वधूजने॥

कथमसौ मदनो न नमस्यतां स्थितविवेकपदो मकरध्वजः।  
मृगदृशं कदलीललितं वपुर् यदभि हन्ति शरैः कुसुमोद्भवैः॥

कतिचिदुद्धतनिर्भरमत्सराः कतिचिदात्मवचःस्तुतिशालिनः।  
अहह केऽपि निरक्षरकुक्षयस् तदिह संप्रति कं प्रति मे श्रमः॥

कति न सन्ति जना जगतीतले तदपि तद्विरहाकुलितं मनः।  
कति न सन्ति निशाकरतारकाः कमलिनी मलिनी रविणा विना॥

कति न सन्ति महीषु महीरुहः सुरभिपुष्परसालफलालयः।  
सुरभयन्ति न केऽपि च भूरुहान् इति यशोऽस्ति परं तव चन्दन॥

किमपि कान्तभुजान्तरवर्तिनी कृतवती यदियं कलभाषिणी।  
तदनुकृत्य गिरा गुरुसन्निदौ ह्रियमनीयत सारिकया वधूः॥

किसलयानि कुतः कुसुमानि वा क्व च फलानि तथा नववीरुधाम्।  
अयमकारणकारुणिको न चेद्वितरतीह पयांसि पयोधरः॥

कुसुमजन्म ततो नवपल्लवास्तदनु षट्पदकोकिलकूजितम्।  
इति यथाक्रममाविरभून्मधुर्द्रुमवतीमवतीर्य वनस्थलीम्॥

कुसुमकार्मुककार्मुकसंहितद्रुतशिलीमुखखण्डितविग्रहाः।  
मरणमप्यपराः प्रतिपेदिरे किमु मुहुर्मुमुहुर्गतभर्तृकाः॥

कुसुममेव न केवलमार्तवं नवमशोकतरोः स्मरदीपनम्।  
किसलयप्रसवोऽपि विलासिनां मदयिता दयिताश्रवणार्पितः॥

कुसुमयन्फलिनीरलिनीरवैर्मदविकासिभिराहितहुङ्कृतिः।  
उपवनं निरभर्त्सयत प्रियान् वियुवतीर्युवतीः शिशिरानिलः॥

क्व पिशुनस्य गतिः प्रतिहन्यते दशति दृष्टमपि श्रुतमप्यसौ।  
अतिसुदुष्करमव्यतिरिक्तदृक्छ्रुतिभिरप्यथ दृष्टिविषैरिदम्॥

ललितविभ्रमबन्धविचक्षणं सुरभिगन्धपराजितकेसरम्।  
पतिषु निर्विविशुर्मधुमङ्गनाः स्मरसखं रसखण्डनवर्जितम्॥

मधुकरैरपवादकरैरिप स्मृतिभुवः पथिका हरिणा इव।  
कलतया वचसः परिवादिनीस्वरजिता रजिता वशमाययुः॥

मधुपराजिपराजितमानिनीजनमनःसुमनःसुरभिश्रियम्।  
अभृत वारितवारिजविप्लवं स्फुटितताम्रतताम्रवनं जगत्॥

मधुरया मधुबोधितमाधवीमधुसमृद्धिसमेधितमेधया।  
मधुकराङ्गनया मुहुरुन्मदध्वनिभृता निभृताक्षरमुज्जगे॥

नवकदम्बरजोरुणिताम्बरैरधिपुरन्ध्रिशिलीन्ध्रसुगन्धिभिः।  
मनसि रागवतामनुरागिता नवनवा वनवायुभिरादधे॥

नवपलाशपलाशवनं पुरः स्फुटपरागपरागतपङ्कजम्।  
मृदुलतान्तलतान्तमलोकयत्स सुरभिं सुरभिं सुमनोभरैः॥

नवपयःकणकोमलमालतीकुसुमसन्ततिसन्ततसङ्गिभिः।  
प्रचलितोडुनिभैः परिपाण्डिमा शुभरजोभरजोऽलिभिराददे॥

नयगुणोपचितामिव भूपतेः सदुपकारफलां श्रियमर्थिनः।  
अभिययुः सरसो मधुसम्भृतां कमलिनीमलिनीरपतत्त्रिणः॥

नयननीरज किं भवता कृतं मुखशशी यदयं रिपुराश्रितः।  
इति वचो वितरीतुमिवोन्मुखं वरतनोः स्तनचक्रयुगं बभौ॥

निदधिरे दयितोरसि तत्क्षणस्नपनवारितुषारभृतास्तनाः।  
सरसचन्दनरेणुरनुक्षणं विचकरे च करेण वरोरुभिः॥

निजरजः पटवासमिवाकिरद्धृतपटोपमवारिमुचां दिशाम्।  
प्रियवियुक्तवधूजनचेतसामनवनी नवनीपवनावलिः॥

निविशते यदि शूकशिखा पदे सृजति सा कियतीमिव न व्यथाम्।  
मृदुतनोर्वितनोतु कथं न तामवनिभृत्तु निविश्य हृदि स्थितः॥

मुखसरोजरुचं मदपाटलामनुचकार चकोरदृशां यतः।  
धृतनवातमपुत्सुकतामतो न कमलं कमलम्भयदम्भसि॥

पटलमम्बुमुचां पथिकाङ्गनां सपदि जीवितसंशयमेष्यती।  
सनयनाम्बुसखीजनसम्भ्रमाद्विधुरबन्धुरबन्धुरमैक्षत॥

पदमनन्तरवाचि किमिष्यते कपिपतिर्विजयी ननु कीदृशः।  
परगुणं गदितुं गतमत्सराः कुरुत किं सततं भुवि सज्जनाः॥

पशुपतेरखिलेषु गलेषु सा युगपदर्पयितुं कुसुमस्रजम्।  
परिणये द्विभुजा हिमशैलजा दशभुजा किमभूदपि लीलया॥

पतिरतीव धनी सुभगो युवापरविलासवतीषु पराङ्मुखः।  
शिशुरलङ्कुरुते भवनं सदा तदपि सा सुदती रुदती कुतः॥

पिब पयः प्रसर क्षितिपान्तिकं कलय काञ्चन काञ्चनशृङ्खलाम्।  
इदमवद्यतमं हि यदीहसे भषक सम्प्रति केसरिणस्तुलाम्॥

प्रणयकोपभृतोऽपि पराङ्मुखाः सपदि वारिधरारवभीरवः।  
प्रणयिनः परिरब्धुमथाङ्गना ववलिरे वलिरेचितमध्यमाः॥

प्रथममन्यभृताभिरुदीरिताः प्रविरला इव मुग्धवधूकथाः।  
सुरभिगन्धिषु शुश्रुविरे गिरः कुसुमितासु मिता वनराजिषु॥

प्रवसतः सुतरामुदकम्पयद्विदलकन्दलकम्पनलालितः।  
नमयति स्म वनानि मनस्विनीजनमनोनमनो घनमारुतः॥

प्रियसखीसदृशं प्रतिबोधिताः किमपि काम्यगिरा परपुष्टया।  
प्रियतमाय वपुर्गुरुमत्सरच्छिदुरयादुरयाचितमङ्गनाः॥

प्रियतमेन यया सरुषा स्थितं न सहसा सहसा परिरभ्य तम्।  
श्लथयितुं क्षणमक्षमताङ्गना न सहसा सहसा कृतवेपथुः॥

रतिपतिप्रहितेव कृतक्रुधः प्रियतमेव वधूरनुनायिका।  
बकुलपुष्परसासवपेशलध्वनिरगान्निरगान्मधुपावलिः॥

रवितुरङ्गतनूरुहतुल्यतां दधति यत्र शिरीषरजो रुचः।  
उपययौ विदधन्नवमल्लिकाः शुचिरसौ चिरसौरभसम्पदः॥

सहृदयाः कविगुम्फनिकासु ये कतिपयास्त इमे न विशृङ्खलाः।  
रसमयीषु लतास्विव षट्पदा हृदयसारजुषो न मुखस्पृशः॥

सह तया स्मर भस्म झटित्यभूः पशुपतिं प्रति यामिषुमग्रहीः।  
ध्रुवमभूदधुना वितनोः शरस्तव कटुस्वर एव स पञ्चमः॥

समभिसृत्य रसादवलम्बितः प्रमदया कुसुमावचिचीषया।  
अविनमन्न रराज वृथोच्चकैरनृतया नृतया वनपादपः॥

समवलोक्य विलासवनस्थलीं न पथिकैः पथि कैः पतितं भुवि।  
मलयजद्रुमसौरभमेदुरोदरसमीरसमीरितवल्लरीम्॥

समय एव करोति बलाबलं प्रणिगदन्त इतीव शरीरिणाम्।  
शरदि हंसरवाः परुषीकृतस्वरमयूरमयू रमणीयताम्॥

स विकचोत्पलचक्षुषमैक्षत क्षितिभृतोऽङ्कगतां दयितामिव।  
शरदमच्छगलद्वसनोपमाक्षमघनामघनाशनकीर्तनः॥

शमिततापमपोढमहीरजः प्रथमबिन्दुभिरम्बुमुचोऽम्भसाम्।  
प्रविरलैरचलाङ्गनमङ्‌गनाजनसुगं न सुगन्धि न चक्रिरे॥

शतपदी सति पादशते क्षमा यदि न गोष्पदमप्यतिवर्तितुम्।  
किमियता द्विपदस्य हनूमतो जलनिधेः क्रमणे विवदामहे॥

शिखरिणि क्व नु नाम कियच्चिरं किमभिधानमसावकरोत्तपः।  
सुमुखि येन तवाधरपाटलं दशति बिम्बफलं शुकशावकः॥

शिखिनि कूजति गर्जति तोयदे स्फुटति जातिलताकुसुमाकरे।  
अहह पान्थ न जीवति ते प्रिया नभसि मासि न यासि गृहं यदि॥

शिरसि देवनदीं पुरवैरिणः सपदि वीक्ष्य धराधरकन्यका।  
निबिडमानवती रमणाङ्गके क्वचन चुम्बनमारभते स्म सा॥

शिशिरमासमपास्य गुणोऽस्य नः क इव शीतहरस्य कुचोष्मणः।  
इति धियास्तरुषः परिरेभिरे घनमतो नमतोऽनुमतान् प्रियाः॥

श्रुतिसुखभ्रमरस्वनगीतयः कुसुमकोमलदन्तरुचो बभुः।  
उपवनान्तलताः पवनाहतैः किसलयैः सलयैरिव पाणिभिः॥

शुशुभिरे स्मितचारुतराननाः स्त्रिय इव श्लथशिञ्जितमेखलाः।  
विकचतामरसा गृहदीर्घिका मदकलोदकलोलविहङ्गमाः॥

स्मरहुताशनमुर्मुरचूर्णतां दधुरिवाम्रवणस्य रजःकणाः।  
निपतिताः परितः पथिकव्रजानुपरि ते परिते पुरतो भृशम्॥

स्मर नृशंसतमस्त्वमतो विधिः सुमनसः कृतवान्भवदायुधम्।  
यदि दृढं धनुरायसमाशुगं तव सृजेत्त्रिजगत्प्रलयं व्रजेत्॥

स्पृशति तिग्मरुचौ ककुभः करैर्दयितयेव विजृम्भिततापया।  
अतनुमानपरिग्रहया स्थितं रुचिरया चिरयायिदिनश्रिया॥

स्फुटमिवोज्ज्वलकाञ्चनकान्तिभिर्युतमशोकमशोभत चम्पकैः।  
विरहिणां हृदयस्य भिदाभृतः कपिशितं पिशितं मदनाग्निना॥

स्फुरदधीरतडिन्नयना मुहुः प्रियमिवागलितोरुपयोधरा।  
जलधरावलिरप्रतिपालितस्वसमयासमयाज्जगतीधरम्॥

स्फुरसि बाहुलते किमनर्थकं त्वमपि लोचनभावमहो गता।  
तमहमागतमप्यपराधिनं न परिरब्धुमलं न च वीक्षितुम्॥

सुकुलजन्म विभूतिरनेकधा प्रियसमागमसौख्यपरम्परा।  
नृपकुले गुरुता विमलं यशो भवति पुण्यतरोः फलमीदृशम्॥

सुवदनावदनासवसम्भृतस्तदनुवादिगुणः कुसुमोद्गमः।  
मधुकरैरकरोन्मधुलोलुपैर्बकुलमाकुलमायतपङ्क्तिभिः॥

तनुरुहाणि पुरोविजितध्वनेर्धवलपक्षविहङ्गमकूजितैः।  
जगलुरक्षमयेव शिखण्डिनः परिभवोऽरिभवो हि सुदुःसहः॥

त्रिजगदङ्गनलङ्घनजाङ्घिकैस्तव यशोभिरतीव पवित्रिताः।  
प्रथमपार्थिवपुङ्गवकीर्तयो विबुधसिन्धुजलैरिव सिन्धवः॥

त्वमुचितं नयनार्चिषि शम्भुना भुवनशान्तिकहोमहविः कृतः।  
तव वयस्यमपास्य मधुं मधुं हतवता हरिमा बत किं कृतम्॥

त्वयि निबद्धरतेः प्रियवादिनः प्रणयभङ्गपराङ्मुखचेतसः।  
कमपराधलवं मयि पश्यसि त्यजसि मानिनि दासजनं यतः॥

त्यजत मानमलं बत विग्रहैर्न पुनरेति गतं चतुरं वयः।  
परभृताभिरितीव निवेदिते स्मरमते रमते स्म वधूजनः॥

उभयमेव वदन्ति मनीषिणः समयवर्षितया कृतकर्मणाम्।  
बलनिषूदनमर्थपतिं च तं श्रमनुदं मनुदण्डधरान्वयम्॥

उचितकर्म तनोति न संपदाम् इतरदप्यसदेव विवेकिनाम्।  
इति निरस्तसमस्तसुखान्वयः कथमतो न विषीदतु पण्डितः॥

उदर एव धृतः किमुदन्वता न विषमो वडवानलवद् विधुः।  
विषवदुज्झितमप्यमुना न स स्मरहरः किममुं बुभुजे विभुः॥

उदयसिंह धराधिपतौ त्वयि स्फुरति किं रविणा विधुनापि वा।  
स्वमहसा हि विकाशयसे जगत् स्वयशसा च सुशीतलयस्यपि॥

उपचितावयवा शुचिभिः कणैर् अलिकदम्बकयोगमुपेयुषी।  
सदृशकान्तिरलक्ष्यत मञ्जरी तिलकजालकजालकमौक्तिकैः॥

उपचितेषु परेष्वसमर्थतां व्रजति कालवशाद् बलवानपि।  
तपसि मन्दगभस्तिरभीषुमान् नहि महाहिमहानिकरोऽभवत्॥

उपहितं शिशिरापगमश्रिया मुकुलजालमशोभत किंशुके।  
प्रणयिनीव नखक्षतमण्डनं प्रमदया मदयापितलज्जया॥

उपकृतं बहु तत्र किमुच्यते सुजनता प्रथिता भवता परम्।  
विदधदीदृशमेव सदा सखे सुखितमास्स्व ततः शरदां शतम्॥

उपरि पीनपयोधरपातिता पटकुटीव मनोभवभूपतेः।  
विजयिनस्त्रिपुरारिजिगीषया तव विराजति भामिनि कञ्चुकी॥

उपययौ तनुतां मधुखण्डिता हिमकरोदयपाण्डुमुखच्छविः।  
सदृशमिष्टसमागमनिर्वृतिं वनितयानितया रजनीवधूः॥

वदनसौरभलोभपरिभ्रमद्भ्रमरसम्भृतसम्भृतशोभया।  
चलितया विदधे कलमेखलाकलकलोऽलकलोलदृशान्यया॥

वदति राममनुष्य जघन्यजो वसति कुत्र सदालसमानसः।  
अपि च शक्रसुतेन तिरस्कृतो रविसुतः किमसौ विदधे त्वया॥

वरममी तरवो वनगोचराः शकुनिसार्थविलुप्तफलश्रियः।  
न तु धनाढ्यगृहाः कृपणाः फणानिहितरत्नभुजङ्गमवृत्तयः॥

)  
वरमसौ दिवसो न पुनर्निशा ननु निशैव वरं न पुनर्दिनम्।  
उभयमेतदुपैत्वथवा क्षयं प्रियजनेन न यत्र समागमः॥

वसति कुत्र सरोरुहसन्ततिर्दिनकृतो ननु के तिमिरच्छिदः।  
पवनभक्षसपत्नरणोत्सुकं पुरुषमाह्वय को जगति प्रियः॥

वसुमतीपतिना नु सरस्वती बलवता रिपुणापि न नीयते।  
समविभागहरैर्न विभज्यते विबुधबोधबुधैरपि सेव्यते॥

विधिरनंशमभेद्यमवेक्ष्य ते जनमनः खलु लक्ष्यमकल्पयत्।  
अपि स वज्रमदास्यत चेत्तदा त्वदिषुभिर्व्यदलिष्यदसावपि॥

विगतरागगुणोऽपि जनो न कश्चलति वाति पयोदनभस्वति।  
अभिहितेऽलिभिरेवमिवोच्चकैरननृते ननृते नवपल्लवैः॥

विलुलितालकसंहतिरामृशन् मृगदृशां श्रमवारि ललाटजम्।  
तनुतरङ्गततिं सरसां दलत्कुवलयं वलयन्मरुदाववौ॥

विरचिता मधुनोपवनश्रियामभिनवा इव पत्त्रविशेषकाः।  
मधुलिहां मधुदानविशारदाः कुरबका रवकारणतां ययुः॥

विरम नाथ विमुञ्च ममाञ्चलं शमय दीपमिमं समया सखी।  
इति नवोढवधूवचनैर्युवा मुदमगादधिकां सुरतादपि॥

विरम रत्न मुधा तरलायसे तव न कश्चिदिहास्ति परीक्षकः।  
विधिवशेन परिच्युतमाकरात्त्वमपि काचमणीकृतमीश्वरैः॥

विसृज सुन्दरि सङ्गमसाध्वसं ननु चिरात्प्रभृति प्रणयोन्मुखे।  
परिगृहाण गते सहकारतां त्वमतिमुक्तलताचरितं मयि॥

वितर वारिद वारि दवातुरे चिरपिपासितचातकपोतके।  
प्रचलिते मरुति क्षणमन्यथा क्व च भवान्क्व पयः क्व च चातकः॥

व्रणभृता सुतनोः कलसीत्कृतस्फुरितदन्तमरीचिमयं दधे।  
स्फुटमिवावरणं हिममारुतैर्मृदुतया दुतयाधरलेखया॥

व्रणगुरुप्रमदाधरदुःसहं जघननिर्विषयीकृतमेखलम्।  
न खलु तावदशेषमपोहितुं रविरलं विरलं कृतवान् हिमम्॥

यदि दहत्यनलोऽत्र किमद्भुतं यदि च गौरवमद्रिषु किं ततः।  
लवणमम्बु सदैव महोदधेः प्रकृतिरेव सतामविषादिता॥