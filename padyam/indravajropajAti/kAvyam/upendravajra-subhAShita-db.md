+++
title = "m:उपेन्द्रवज्रा"

+++
आदेहदाहं कुसुमायुधस्य विधाय सौन्दर्यकथादरिद्रम्।  
त्वदङ्गशिल्पात् पुनरीश्वरेण चिरेण जाने जगदन्वकम्पि॥

आधूतसस्वेदकरोत्पलायाः स्मितावगूढप्रतिकूलवाचः।  
प्रियो विहायाधरमायताक्ष्याः पपौ चिराय प्रतिषेधमेव॥

आकाङ्क्षिणं क्ष्मापतिमन्दिराणि प्रविश्य पातालसहोदराणि।  
अधोगतेर्नान्यदुपार्जयन्ति फलं भुजङ्गा इव वायुभक्ष्याः॥

आलोकयेद् बुद्धिगुणोपपन्नैश् चरैश्च दूतैश्च परप्रचारम्।  
एतैर्वियुक्तो भवति क्षितीन्द्रो जनैरनेत्रैश्च समानधर्मा॥

ईशः करस्थीकृतकाञ्चनाद्रिः कुबेरमित्रं रजताचलस्थः।  
तथापि भिक्षाटनमस्य जातं विधौ शिरःस्थे कुटिले कुतः श्रीः॥

अहं तनीयानतिकोमलश्च स्तनद्वयं वोढुमलं न तावत्।  
इतीव तत्संवहनार्थमस्या वलित्रयं पुष्यति मध्यभागः॥

अहो महत्त्वं महतामपूर्वं विपत्तिकालेऽपि परोपकारः।  
यथास्यमध्ये पतितोऽपि राहोः कलानिधिः पुण्यचयं ददाति॥

अहो विधात्रा हतकेन नार्थात् कृतो वियोगोऽपि वियोगिनां नः।  
रथाङ्गनाम्नामिव येन सीमा न विद्यते नापि सपक्षवत्त्वम्॥

अजारजः पर्वणि मैथुनानि श्मशानधूमो मठभोजनानि।  
रजस्वलानेत्रनिरीक्षणानि हरन्ति पुण्यानि दिवा कृतानि॥

अकौसुमी मन्मथचापयश्टि- रनंशुका विभ्रमवैजयन्ती।  
ललाटरङ्गाङ्गणनर्तकीयम् अनञ्जना भ्रूरनुयाति दृष्टम्॥

अनङ्गबाणाकुलितस्य शंभोः शिरो भवानीचरणेऽतिनम्रम्।  
विलोक्य काचिच्चरणे चरन्ती पिपीलिका चुम्बति चन्द्रबिम्बम्॥

अनङ्गतापप्रशमाय तस्य कदर्थ्यमाना मुहुरामृणालम्।  
मधौ मधौ नाकनदीनलिन्यो वरं वहन्तां शिशिरेऽनुरागम्॥

अनन्तरत्नप्रभवस्य यस्य हिमं न सौभाग्यविलोपि जातम्।  
एको हि दोषो गुणसंनिपाते निमज्जतीन्दोः किरणेष्विवाङ्कः॥

अनर्घ्यलावण्यनिधानभूमिर् न कस्य लोभं लटभा तनोति।  
अवैमि पुष्पायुधयामिकोऽस्याम् अविश्वसन् न क्षणमेति निद्राम्॥

अनेन योगेन विवृद्धतेजा निजां परस्मै पदवीमयच्छन्।  
समाचराचारमुपात्तशस्त्रो जपोपवासाभिषवैर्मुनीनाम्॥

अंसाववष्टब्धनता समाधिः शिरोधराया रहितप्रयासः।  
धृता विकारांस्त्यजता मुखेन प्रसादलक्ष्मीः शशलाञ्छनस्य॥

अपि त्वया कैरविणि व्यधायि मुधा सुधाबन्धुनि बन्धुभावः।  
जनापवादः परितः प्रयातः समागमो हन्त न जातु जातः॥

असौ हि संकेतसमुत्सुकाभिर् विलासिनीभिर्मदनातुराभिः।  
सरोषदृष्टः स्फुरिताधराभिर् द्रुतं रविर्भीत इवास्तमेति॥

अविश्वसन् धूर्तधुरंधरोऽपि नरः पुरंध्रीपुरतोऽन्ध एव।  
अशेषशिक्षाकुशलोऽपि काकः प्रतार्यते किं न पिकाङ्गनाभिः॥

अयं रसालः सुकृतैकसालः प्रवालमालोल्लसदालवालः।  
मुदः प्रदाता भविता कथं मे वराङ्गनेत्यश्रुमुखी शुशोच॥

अये सुधाकैरविणि व्यधायि मुधा सुधाधामनि बन्धुभावः।  
जनापवादः परितः प्रयातः समागमो हन्त न जातु जातः॥

बहिर्न लोला दृगपाङ्गमूलादुपैति कूलादिव सागरोर्भिः।  
न वा सतीनामभिलाषबन्धं व्यनक्ति गन्धं कलिकेव चेतः॥

भिनत्ति भीमं करिराजकुम्भं बिभर्ति वेगं पवनादतीव।  
करोति वासं गिरिगह्वरेषु तथापि सिंहः पशुरेव नान्यः॥

चलद्बलाकादशनाभिरामः परिस्रवद्वारिमदाम्बुधारः।  
आहन्यमानस्तडिदङ्कुशेन स्मरस्य दध्वान घनद्विपेन्द्रः॥

दिदृक्षमाणः क्षणमायताक्ष्या मुखाम्बुजं मञ्जुलमध्वनीनः।  
मुहूर्तमात्रं सुमुहूर्तकालं सवर्षकालं कलयाञ्चकार॥

घनोद्यमे गाढतमेऽन्धकारे न कोऽपि निर्णेतुमहः शशाक।  
स्पृशन्मुहुः किन्तु करेण नाभीसरोजमाभीरकुलाधिनाथः॥

गुणाश्रयं कीर्तियुतं च कान्तं पतिं विधेयं सधनं रतिज्ञम्।  
विहाय शीघ्रं वनिता व्रजन्ति नरान्तरं शीलगुणादिहीनम्॥

इमां च विन्द्यादनुरक्तचेष्टां प्रियाणि वक्ति स्वधनं ददाति।  
विलोक्य संहृष्यति वीतरोषा प्रमार्ष्टि दोषान् गुणकीर्तनेन॥

इतस्ततोऽस्मिन् विलसन्ति मेरोः समानवप्रे मणिसानुरागाः।  
स्त्रियश्च पत्यौ सुरसुन्दरीभिः समा नवप्रेमणि सानुरागाः॥

इयं मुखाम्भोरुहसंनिधाने विलम्बिधम्मिल्लततिच्छलेन।  
समागतां सादरमेव बाला द्विरेफमालामुत वा दधाति॥

जघान बाणैर्दशभिर्दशास्यशिरांसि सीताहरणे स रामः।  
त्वदङ्गसङ्गाय सदानुरक्ते प्रयातु मे मस्तकमेकमेव॥

जलभ्रमोत्पत्तिकृतो गुणौघान् प्रकाशयन्त्यां मृगतृष्णिकायाम्।  
जलाशयभ्रान्तिरभून्ममैषा प्रभूतसन्तापकरी पिपासा॥

कषायमुक्तं कथितं चरित्रं कषायवृद्धावुपघातमेति।  
यदा कषायः शममेति पुंसस् तदा चरित्रं पुनरेति पूतम्॥

कलाधिनाथाधिगमाद् द्वितीये किमद्वितीयेति तनोषि गर्वम्।  
अयि त्वमस्मद्वचसि प्रतीया अयं तृतीयामुपगन्तुकामः॥

कलाधिनाथानयनाय सायं कुमुद्वतीप्रेषित एव भृङ्गः।  
किमिन्दुनालिङ्ग्य सरागमङ्के कृतः कलङ्कभ्रममातनोति॥

कलात्तमायालवकान्तमूर्तिः कलक्वणद्वेणुनिनादरम्यः।  
श्रितो हृदि व्याकुलयंस्त्रिलोकीं श्रियेऽस्तु गोपीजनवल्लभो वः॥

कलङ्कहीनः क्षयदोषशून्यः सदा निवृत्तस् तमसो भयाच्च।  
बताभविष्यद् द्विजनायकोऽपि तदापि मन्ये न तवाननाभम्॥

कलत्रचिन्ताकुचितस्य पुंसः श्रुतं च शीलं च गुणाश्च सर्वे।  
अपक्वकुम्भे निहिता इवापः प्रयान्ति देहेन समं विनाशम्॥

करोति मांसं बलमिन्द्रियाणां ततोऽभिवृद्धिं मदनस्य तस्मात्।  
करोत्ययुक्तिं प्रविचिन्त्य बुद्ध्या त्यजन्ति मांसं त्रिविधेन सन्तः॥

करोति वैरं स्फुटमुच्यमानः प्रतुष्यति श्रोत्रसुखैरपथ्यैः।  
विवेकशून्यः प्रभुरात्ममानी महाननर्थः सुहृदां बतायम्॥

कुटुम्बचिन्ताकुलितस्य पुंसः कुलं च शीलं च गुणाश्च सर्वे।  
अपक्वकुम्भे निहिता इवापः प्रयान्ति देहेन समं विनाशम्॥

कुलाचला यस्य महीं द्विजेभ्यः प्रयच्छतः सीमदृषत्त्वमापुः।  
बभूवुरुत्सर्गजलं समुद्राः स रैणुकेयः श्रियमातनोतु॥

मृगाः प्रियालद्रुममञ्जरीणां रजःकणैर्विघ्नितदृष्टिपाताः।  
मदोद्धताः प्रत्यनिलं विचेरुर्वनस्थलीर्मर्मरपत्त्रमोक्षाः॥

नभोलताकुञ्जमुपागतायाः प्रमोदपर्याकुलतारकायाः।  
निशाङ्गनायाः स्फुरता करेण शशी तमःकञ्चुकमुन्मुमोच॥

न पक्षवृत्तिर्न सपक्षवृत्तिर्विपक्षवृत्तिः करवालधूमः।  
तथापि ते भूमिपते जगत्यां प्रतापवह्निप्रमितिं करोति॥

नरस्य चिह्नं नरकागतस्य विरोधिता बन्धुजनेषु नित्यम्।  
सरोगता नीचगतेषु सेवा ह्यतीव दोषः कटुका च वाणी॥

पपात मेरोः सुरसिन्धुधारा ववर्ष तारागणमन्धकारः।  
बभूव भृङ्गावलिरप्यकम्पा शशाम शम्पालतिकाविलासः॥

परोपकाराय फलन्ति वृक्षाः परोपकाराय वहन्ति नद्यः।  
परोपकाराय दुहन्ति गावः परोपकारार्थमिदं शरीरम्॥

प्रवातनीलोत्पलनिर्विशेषमधीरविप्रेक्षितमायताक्ष्या।  
तया गृहीतं नु मृगाङ्गनाभ्यस्ततो गृहीतं नु मृगाङ्गनाभिः॥

शिलीमुखोत्कृत्तशिरःफलाढ्या च्युतैः शिरस्त्रैश्चषकोत्तरेव।  
रणक्षितिः शोणितमद्यकुल्या रराज मृत्योरिव पानभूमिः॥

स्त्रियो हि मूलं निधनस्य पुंसः स्त्रियो हि मूलं व्यसनस्य पुंसः।  
स्त्रियो हि मूलं नरकस्य पुंसः स्त्रियो हि मूलं कलहस्य पुंसः॥

स्वदेशजातस्य नरस्य नूनं गुणाधिकस्यापि भवेदवज्ञा।  
निजाङ्गना यद्यपि रूपराशिस्तथापि लोकः परदारसक्तः॥

उपस्थिते विप्लव एव पुंसां समस्तभावः परिमीयतेऽन्तः।  
अवाति वायौ नहि तूलराशेर् गिरेश्च कश्चित् प्रतिभाति भेदः॥

उपेक्षणीयैव परस्य वृद्धिः प्रनष्टनीतेरजितेन्द्रियस्य।  
मदादियुक्तस्य विरागहेतुः समूलघातं विनिहन्ति चान्ते॥

वपुः- परीणाहगुणेन तेभ्यो यशस्विनः किं मणयो भवन्ति।  
तथापि चूडासु महीपतीनां त एव खेलन्ति न गण्डशैलाः॥

विराममेवानलयातितोषात्तथापि रोषारुणितेव दृष्टिः।  
निशापतिः श्लिष्यति पश्चिमाशामये किमाशां विफलीकरोषि॥

यदैव राज्ये क्रियतेऽभिषेकस्तदैव याति व्यसनेषु बुद्धिः।  
घटा नृपाणामभिषेककाले सहाऽम्भसैवापदमुद्गिरन्ति ॥

यदि प्रिये वेत्सि तव प्रभुं मामनन्यसाधारणदासमङ्घ्र्योः।  
तदद्य वक्षो मम पात्रमस्तु स्वयङ्ग्रहाश्लेषमहोत्सवानाम्॥

यशोऽधिगन्तुं सुखलिप्सया वा मनुष्यसङ्ख्यामतिवर्तितुं वा।  
निरुत्सुकानामभियोगभाजां समुत्सुकेवाङ्कमुपैति सिद्धिः॥

यथा यथायं वलते भुजोऽस्या उदञ्चितः संयमने कचानाम्।  
तथा तथा वल्गति काममेकः स एव वक्षोरुह उत्पलाक्ष्याः॥