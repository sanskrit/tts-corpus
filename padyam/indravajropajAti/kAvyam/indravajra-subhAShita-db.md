+++
title = "m:इन्द्रवज्रा"

+++
आभाति शोभातिशयप्रपञ्चाद् एणीदृशोऽस्या रमणीयशोभा।  
वेणी लसत्कुन्तलधोरणीनां श्रेणीव किं चारुहरिन्मणीनाम्॥

आब्रह्मकीटान्तमिदं निबद्धं पुंस्त्रीप्रयोगेन जगत् समस्तम्।  
व्रीडात्र का यत्र चतुर्मुखत्वम् ईशोऽपि लोभाद् गमितो युवत्याः॥

आचार्यमानीय शुभेऽह्नि कार्यं पैष्टं श्वयुग्मं शुचिरर्चयित्वा।  
क्षीरेण भोज्यं भषणस्य तुष्ट्यै दद्यात् कुमारीशिशुबान्धवेभ्यः॥

आचुम्ब्य बिम्बाधरमङ्गवल्लीम् आलिङ्ग्य संस्पृश्य कपोलपालिम्।  
श्रीखण्डमादाय करेण कान्तः संत्रासयामास सरोरुहाक्षीम्॥

आदाय दण्डं सकलासु दिक्षु योऽयं परिभ्राम्यति भानुभिक्षुः।  
अब्धौ निमज्जन्निव तापसोऽयं संध्याभ्रकाषायमधत्त सायम्॥

आदित्यचन्द्रावनिजज्ञजीवः शुक्रार्कपुत्रा अपि राहुकेतू।  
कुर्वन्तु नित्यं धनधान्यसौष्ठ्यं दीर्घायुरारोग्यशुभान्यमी वः॥

आद्येन हीना जलधावदृश्यं मध्येन हीनं भुवि वर्णनीयम्।  
अन्तेन हीनं ध्वनते शरीरं हेमाभिधः स श्रियमातनोतु॥

आगच्छदुर्वीन्द्रचमूसमुत्थैर् भूरेणुभिः पाण्डुरिता मुखश्रीः।  
विस्पष्टमाचष्ट हरिद्वधूनां रूपं पतित्यागदशानुरूपम्॥

आघूर्णितं पक्ष्मलमक्षिपद्मं प्रान्तद्युतिश्वैत्यजितामृतांशु।  
अस्या इवास्याश्चलदिन्द्रनील- गोलामलश्यामलतारतारम्॥

आहारनिद्राभयमैथुनानि सामान्यमेतत् पशुभिर्नराणाम्।  
ज्ञानं नराणामधिको विशेषो ज्ञानेन हीनाः पशुभिः समानाः॥

आह्लादयत्वेष खरैर्नखाग्रैर् दैतेयवक्षःखनिमुत्खनन् वः।  
प्रह्लादहृद्यं हृदये द्वितीयम् अन्वेष्टुमिच्छन्निव सूनुरत्नम्॥

आकाशवापीसितपुण्डरीकं शाणोपलं मन्मथसायकानाम्।  
पश्योदितं शारदमुत्पलाक्षि संध्याङ्गनाकन्दुकमिन्दुबिंबम्॥

आकुञ्चिताग्राङ्गुलिना ततोऽन्यः किंचित्समावर्जितनेत्रशोभः।  
तिर्यग्विसंसर्पिनखप्रभेण पादेन हैमं विलिलेख पीठम्॥

आलिङ्गसे चारुलतां लवङ्गीम् आचुम्बसे चाम्बुजिनीं क्रमेण।  
तां चूतवल्लीं मधुप प्रकामं संताडयस्येव पदैः किमेतत्॥

आलिङ्ग्य पूर्वामनुगृह्य याम्यां सौम्यां समालोक्य सहस्रभानुः।  
सम्ध्याश्रितोऽप्याप निपातमब्धौ तद् वारुणीसङ्गफलं चकास्ति॥

आलोच्य वाक्यं स्वयमन्तरात्मा हृष्टः परानन्दमिव प्रविष्टः।  
प्रायेण भावीनि भवन्ति वस्तून्य् आलोच्यमानानि मनोहराणि॥

आलोक्य पाणी सुविमृज्य नेत्रे तल्पात् समुत्थाय विधाय भूषाम्।  
आचुम्ब्य कान्तं परिधाय वासो यान्ती सलज्जा हृदयं दुनोति॥

आनन्दनिःस्यन्दिषु रूपकेषु व्युत्पत्तिमात्रं फलमल्पबुद्धिः ।  
योऽपीतिहासादिवदाह साधुस्तस्मै नमः स्वादुपराङ्मुखाय ॥

आनन्दिनी रोदिति वा निकामं या दुःखिता हास्यरसं विधत्ते।  
रक्ता विरक्ता विरता रता च दुर्लक्ष्यचित्ता खलु वाणिनी या॥

आमर्द्य वक्षोजयुगं निपीय बिम्बाधरं मे कबरीं व्युदस्य।  
नीवीसमासन्नकरो निरुद्धः स्वप्ने वयस्योऽद्य रहस्यचेष्टः॥

आपूजितैवास्तु गिरीन्द्रकन्या किं पक्षपातेन मनोभवस्य।  
यद्यस्ति दूती सरसोक्तिदक्षा नाथः पतेत् पादतले वधूनाम्॥

आरिप्सुना मन्त्रबलान्वितेन प्रागेव कार्यो निपुणं विचारः।  
दोष्णां बलान् मन्त्रबलं गरीयः शक्रोऽसुरान् मन्त्रबलाद् विजिग्ये॥

आरोग्यमानृण्यमविप्रवासः सद्भिर्मनुष्यैः सह संप्रयोगः।  
स्वप्रत्यया वृत्तिरभीतवासः षड् जीवलोकस्य सुखानि राजन्॥

आरोग्यमानृण्यमविप्रवासः सप्रत्यया वृत्तिरभीतिवासः।  
सद्भिर्मनुष्यैः सह सम्प्रयोगः षड् जीवलोकस्य सुखानि राजन्॥

आरोहणं गोवृषकुञ्जराणां प्रासादशैलाग्रवनस्पतीनाम्।  
विष्ठानुलेपो रुधिरं मृतं च स्वप्नेष्वगम्यागमनं च धन्यम्॥

आरोहवल्लीभिरिवाम्बुधारा- राजीभिराभूमिविलम्बिनीभिः।  
संलक्ष्यते व्योम वटद्रुमाभम् अम्भोधरश्यामदलप्रकाशम्॥

आ सप्ततेर्यस्य विवाहपङ्क्तिर् विच्छिद्यते नूनमपण्डितोऽसौ।  
जीवन्ति ताः कर्तनकुट्टनाभ्यां गोभ्यः किमुक्षा यवसं ददाति॥

आशासु राशीभवदङ्गवल्लीभासैव दासीकृतदुग्धसिन्धुम्।  
मन्दस्मितैर्निन्दितशारदेन्दुं वन्देऽरविन्दासनसुन्दरि त्वाम्॥

आस्तां महाबोधबलेन साध्यो मोक्षो विबाधामलसौख्ययुक्तः।  
धर्मार्थकामा अपि नो भवन्ति ज्ञानं विना तेन तदर्चनीयम्॥

आ स्तन्यपानाज् जननी पशूनाम् आ दारलाभाच्च नराधमानाम्।  
आगेहकर्मावधि मध्यमानाम् आ जीवितात् तीर्थमिवोत्तमानाम्॥

आत्मैव तातस्य चतुर्भुजस्य जातश्चतुर्दोरुचितः स्मरोऽपि।  
तच्चापयोः कर्णलते भ्रुवोर्ज्ये वंशत्वगंशौ चिपिटे किमस्याः॥

आवर्जिता किंचिद् इव स्तनाभ्यां वासो वसाना तरुणार्करागम्।  
पर्याप्तपुष्पस्तबकावनम्रा संचारिणी पल्लविनी लतेव॥

आवर्त्य कण्ठं सिचयेन सम्यग् आबद्ध्य वक्षोरुहकुम्भयुग्मम्।  
कासौ करालम्बिततैलपात्रा मन्दं समासीदति सुन्दरीं ताम्॥

आविर्भवन्ती प्रथमं प्रियायाः सोच्छ्वासमन्तःकरणं करोति।  
संतापदग्धस्य शिखण्डियूनो वृष्टेः पुरस्तादचिरप्रभेव॥

आयान्तमालोक्य हरिं प्रतोल्याम् आल्याः पुरस्तादनुरागमेका।  
रोमाञ्चकम्पादिभिरुच्यमानं भामा जुगूह प्रणमन्त्यथैनम्॥

ईर्ष्याभयक्रोधसमन्वितेन लुब्धेन रुग्दैन्यनिपीडितेन।  
विद्वेषयुक्तेन च सेव्यमानम् अन्नं न सम्यक् परिपाकमेति॥

ईर्ष्या कुलस्त्रीषु न नायकस्य निःशङ्ककेलिर्न पराङ्गनासु।  
वेश्यासु चैतद् द्वितयं प्ररूढं सर्वस्वमेतास् तदहो स्मरस्य॥

ऊष्मव्यपेता रहिताश्च वृद्ध्या संयोगहीना लघवोऽपि चान्तः।  
श्लोकस्य वर्णा इव विद्विषस्ते पादान्तमागम्य गुरूभवन्ति॥

ऊर्ध्वानना भास्करसंमुखीनाः श्वानो रुवन्तो महते भयाय।  
एवं हि संध्यासमयेऽन्यदा तु निर्वासकाः स्युर्नगरस्य तस्य॥

ऊर्ध्वीकृतग्रीवमहो मुधैव किं याचसे चातकपोत मेघम्।  
अत्यूर्जितं गर्जितमात्रमस्मिन्न् अम्भोधरे बिन्दुलवस्तु दूरम्॥

अध्वाग्रजाग्रन्निभृतापदन्धुर् बन्धुर्यदि स्यात् प्रतिबन्धुमर्हः।  
जोषं जनः कार्यविदस्तु वस्तु प्रच्छ्या निजेच्छा पदवीं मुदस्तु॥

अद्वैतमेकं सुखमुन्नयन्ती विस्मारयन्ती जगदेव तन्वि।  
मुक्ताश्रितामात्मरुचिं वदन्ती वेदान्तसिद्धान्तकथेव भासि॥

अद्यापि शीतद्युतिरात्मबिम्बं निर्माय निर्माय पुनर्भुनक्ति।  
तस्या मुखेनायतलोचनायाः कर्तुं न शक्तिः सदृशं प्रियायाः॥

ऐश्वर्यमव्याहतमावहन्तु हेरम्बपादाम्बुजपांसवो नः।  
ये निर्वहन्ति श्रुतिसुन्दरीणां सीमन्तसिन्दूरपरागलक्ष्मीम्॥

अज्ञातपाण्डित्यरहस्यमुद्रा ये काव्यमार्गे दधतेऽभिमानम्।  
ते गारुडीयाननधीत्य मन्त्रान् हालाहलास्वादनमारभन्ते॥

अल्पीयसामेव निवासभूमि- त्यागाद्विपत्तिर्महतां न जातु।  
रत्नाकरात् सन्मणयोऽभियान्ति राज्ञां शिरः काकमुखानि भेकाः॥

अन्नादिवर्गं फलपुष्पमांस- मत्स्यादिभिः पूर्णमुखः सदैव।  
स्याद्दृष्टमात्रोऽभिमतार्थसिद्ध्यै मृष्टान्नभोज्याय मुदे च काकः॥

अन्नादिविष्ठापिशितादिभिर्यः पूर्णाननोऽभीष्टफलप्रदोऽसौ।  
मन्त्रादिसिद्ध्यै वणिगादिलाभे शस्तो विवाहादिविधौ च काकः॥

अङ्गारशूलाश्मपलालकेश- विस्तीर्णविट्चर्ममृतेषु दृष्टः।  
श्वा मूत्रयन्यच्छति कार्यनाशं दारिद्र्यमृत्युप्रमुखाननर्थान्॥

अन्तः समेत्यापि बहिः प्रयाति स्पृष्टा विधत्ते त्ववगूहनानि।  
दत्त्वाधरं रोदिति शुष्कमेव सैवं विलासैस्तपसाप्यलभ्या॥

अन्तर्जलावारितमूर्ति यातो बालापरिष्वङ्गसुखाय पत्युः।  
विघ्नाय वैमल्यमपां बभूव व्यर्थः प्रसादो हि जलाशयानाम्॥

अन्यायवित्तेन कृतोऽपि धर्मः सव्याज इत्याहुरशेषलोकाः।  
न्यायार्जितार्थेन स एव धर्मो निर्व्याज इत्यार्यजना वदन्ति॥

अन्यं मनुष्यं हृदयेन कृत्वा अन्यं ततो दृष्टिभिराह्वयन्ति।  
अन्यत्र मुञ्चन्ति मदप्रसेकम् अन्यं शरीरेण च कामयन्ते॥

अन्योन्यभाषानवबोधभीतेः संस्कृत्रिमाभिर् व्यवहारवत्सु।  
दिग्भ्यः समेतेषु नरेषु वाग्भिः सौवर्गवर्गो न नरैरचिह्नि॥

अन्योन्यलावण्यविलोकनान्तं नेत्रद्वयं स्यात्सततं किलास्याः।  
इत्येव नासा विहिता विधात्रा मध्ये तयोर्दर्शनविघ्नकर्त्री॥

अन्योन्यसंभिन्नदृशां सखीनां तस्यास्त्वयि प्रागनुरागचिह्नम्।  
कस्यापि कोऽपीति निवेदितं च धात्रेयिकायाश्चतुरं वचश्च॥

अर्थस्य मूलं प्रकृतिर्नयश्च धर्मस्य कारुण्यमकैतवं च।  
कामस्य वित्तं च वपुर्वयश्च मोक्षस्य सर्वार्थनिवृत्तिरेव॥

अर्थो हि कन्या परकीय एव तामद्य संप्रेष्य परिग्रहीतुः।  
जातो ममायं विशदः प्रकामं प्रत्यर्पितन्यास इवान्तरात्मा॥

अर्थो विनैवार्थनयोपसीदन् नाल्पोऽपि धीरैरवधीरणीयः।  
मान्येन मन्ये विधिना वितीर्णः स प्रीतिदायो बहु मन्तुमर्हः॥

अश्रान्तविश्राणितयज्ञयूप- स्तम्भावलीर्द्रागवलम्बमानः।  
यस्य स्वभावाद् भुवि संचचार कालक्रमादेकपदोऽपि धर्मः॥

अस्मादृशां नूनमपुण्यभाजां न स्वोपयोगी न परोपयोगी।  
सन्नप्यसद्रूपतयैव वेद्यो दारिद्र्यमुद्रो गुणरत्नकोषः॥

अस्मिन् महामोहमये कटाहे सूर्याग्निना रात्रिदिनेन्धनेन।  
मासर्तुदर्वीपरिघट्टनेन भूतानि कालः पचतीति वार्ता॥

"अस्तं गतेऽपि द्युमणौ मुकुन्दो गाश्चारयित्वा न कथं निवृत्तः" ।  
इत्याकुला द्वारमुपैति माता विस्मृत्य सा ते मथुराप्रवासम् ॥

अस्याः करस्पर्धनगर्धनर्द्धिर् बालत्वमापत् खलु पल्लवो यः।  
भूयोऽपि नामाधरसाम्यगर्वं कुर्वन् कथं वास्तु न स प्रवालः॥

अस्या मुखस्यास्तु न पूर्णमास्यं पूर्णस्य जित्वा महिमा हिमांशुम्।  
भ्रूलक्ष्मखण्डं दधदर्धमिन्दुर् भालस्तृतीयः खलु यस्य भागः॥

अस्या मुखेन्दावधरः सुधाभूर् बिम्बस्य युक्तः प्रतिबिम्ब एषः।  
तस्याथवा श्रीर्द्रुमभाजि देशे संभाव्यमानास्य तु विद्रुमे सा॥

अस्यां वपुर्व्यूहविधानविद्यां किं द्योतयामास नवां स कामः।  
प्रत्यङ्गसङ्गस्फुटलब्धभूमा लावण्यसीमा यदिमामुपास्ते॥

अस्या यदष्टादश संविभज्य विद्याः श्रुती दध्रतुरर्धमर्धम्।  
कर्णान्तरुत्कीर्णगभीररेखः किं तस्य संख्यैव नवा नवाङ्कः॥

अस्योदरस्य प्रतितुल्यशोभं नास्तीति धात्रा भुवनत्रयेऽपि।  
संख्यानरेखा इव संप्रयुक्तास् तिस्रो विरेजुर्वलयः सुदत्याः॥

अत्यर्थवक्रत्वमनर्थकं या शून्यापि सर्वान्यगुणैर्व्यनक्ति।  
अस्पृश्यतादूषितया तया किं तुच्छश्वपुच्छच्छटयेव वाचा॥

बाहू प्रियाया जयतां मृणालं द्वन्द्वे जयो नाम न विस्मयोऽस्मिन्।  
उच्चैस्तु तच्चित्रममुष्य भग्नस्यालोक्यते निर्व्यथनं यदन्तः॥

भ्रूश्चित्ररेखा च तिलोत्तमास्या नासा च रम्भा च यदूरुसृष्टिः।  
दृष्टा ततः पूरयतीयमेकानेकाप्सरःप्रेक्षणकौतुकानि॥

चन्द्रायते शुक्लरुचापि हंसो हंसायते चारुगतेन कान्ता।  
कान्तायते स्पर्शसुखेन वारि वारीयते स्वच्छतया विहायः॥

चोरान्न तालं न शठात्प्रमाणं  
पुष्पाणि न प्रेतवनादुपास्त्यै।  
रथ्याम्बु नो मज्जनपानकाभ्यां  
स्वीकुर्वते बुद्धियुताः कदाचित्

दानेन पाणिर्न तु कङ्कणेन स्नानेन शुद्धिर्न तु चन्दनेन।  
मानेन तृप्तिर्न तु भोजनेन ज्ञानेन मुक्तिर्न तु मुण्डनेन॥

दैवीर्गिरः केऽपि कृतार्थयन्ति ताः कुण्ठयन्त्येव पुनर्विमूढाः।  
या विप्रुषः शुक्तिमुखेषु दैव्यस्ता एव मुक्ता न तु चातकेषु॥

दन्ताग्र-निर्भिन्न-हिमाचलोर्वी-  
रन्ध्रोत्थिताहीन्द्र-मणि-प्रभौघे।  
नागाननः स्तम्भ-धिया कपोलौ  
घर्षन् पितृभ्यां हसितः पुनातु॥

धिग्जीवितं शास्त्रकलोज्झितस्य धिग्जीवितं चोद्यमवर्जितस्य।  
धिग्जीवितं व्यर्थमनोरथस्य धिग्जीवितं ज्ञातपराजितस्य॥

द्राघीयसा धार्ष्ट्यगुणेन युक्ताः कैः कैरपूर्वैः परकाव्यखण्डैः।  
आडम्बरं ये वचसां वहन्ति ते केऽपि कन्थाकवयो जयन्ति॥

द्रोहो भयं शश्वदुपेक्षणं च शीतोष्णवर्षास्वसहिष्णुता च।  
एतानि काले समुपाहितानि कुर्वन्त्यवश्यं खलु सिद्धिविघ्नम्॥

दुर्लीलपल्लीपतिपुत्रहस्ते कस्तूरि कस्ते वद दुर्विपाकः।  
आरभ्य सौरभ्यकथासु मौनं मालिन्यमात्रे वचसोऽवकाशः॥

एषा प्रवासं कथमप्यतीत्य याता पुनः संशयमन्यथैव।  
को नाम पाकाभिमुखस्य जन्तोर् द्वाराणि दैवस्य पिधातुमीष्टे॥

एकान्तशीलस्य दृढव्रतस्य सर्वेन्द्रियप्रीतिनिवर्तकस्य।  
अध्यात्मयोगे गतमानसस्य मोक्षो ध्रुवं नित्यमहिंसकस्य॥

एकः स्तनस्तुङ्गतरः परस्य वार्तामिव प्रष्टुमगान् मुखाग्रम्।  
यस्याः प्रियार्धस्थितिमुद्वहन्त्याः सा पातु वः पर्वतराजपुत्री॥

एकस्तनस्तुङ्गतरः परस्य वार्तामिव प्रष्टुमगान्मुखाग्रम्।  
यस्याः प्रियार्धस्थितिमुद्वहन्त्याः सा पातु वः पर्वतराजपुत्री॥

एकस्य दुःखस्य न यावदन्तं गच्छाम्यहं पारमिवार्णवस्य।  
तावद् द्वितीयं समुपस्थितं मे छिद्रेष्वनर्था बहुलीभवन्ति॥

एकस्य सृष्टिः परमेश्वरस्य भिन्ना चतुर्धा विनियोगकाले।  
भोगे भवानी समरेषु दुर्गा कोपेषु काली पुरुषेषु विष्णुः॥

एकत्र सार्थे व्रजतां बहूनां तुल्येऽपि जाते शकुने फलानि।  
नानाप्रकाराणि भवन्ति येन तं हंसचारं प्रविचारयामः॥

एकत्र वासादवसानभाजस् ताम्बूललक्ष्म्या इव संस्मरन्ती।  
वक्त्रेषु यद्वैरिविलासिनीनां हासप्रभा तानवमाससाद॥

एकेन केनापि गुणेन नीचोऽप्य् उच्चैः प्रतिष्ठां लभते जगत्सु।  
दृष्टान्तमग्रे मृदुताप्रसिद्धो दोषाकरोऽप्युच्चपदं प्रपन्नः॥

एकेन संधिः कलहोऽपरेण कार्योऽभितो वा प्रसमीक्ष्य वृद्धिम्।  
एवं प्रयुञ्जीत जिगीषुरेता नीतीर् विजानन्नहितात्मसारम्॥

एताः करोत्पीडितवारिधारा दर्पात् सखीभिर्वदनेषु सिक्ताः।  
वक्रेतराग्रैरलकैस् तरुण्यश् चूर्णारुणान् वारिलवान् वमन्ति॥

एता गुरुश्रोणिपयोधरत्वाद् आत्मानमुद्वोढुमशक्नुवत्यः।  
गाढाङ्गदैर्बाहुभिरप्सु बालाः क्लेशोत्तरं रागवशात् प्लवन्ते॥

एतान् गुणांस् तात महानुभावान् एको गुणः संश्रयते प्रसह्य।  
राजा यदा सत्कुरुते मनुष्यं सर्वान् गुणानेष गुणोऽतिभाति॥

गृह्मन्तु सर्वे यदि वा यथेच्छं नास्ति क्षतिः क्वापि कवीश्वराणाम्।  
रत्नेषु लुप्तेषु बहुष्वमर्त्यैरद्यापि रत्नाकर एव सिन्धुः॥

गन्धः सुवर्णे फलमिक्षुदण्डे नाकारि पुष्पं खलु चन्दनेषु।  
विद्वान्धनाढ्यो न तु दीर्घजीवी धातुः पुरा कोऽपि न बुद्धिदोऽभूत्॥

गंगादितीर्थेषु वसन्ति मत्स्याः देवालये पक्षिगणाश्च नित्यम्।  
ते ज्ञानहीना न फलं लभन्ते तीर्थानि देवायतनानि भावः ॥

गौरीक्षणं भूधरजाहिनाथः पत्त्रं तृतीयं दयितोपवीतम्।  
यस्याम्बरं द्वादशलोचनाख्यः काष्ठा सुतः पातु सदाशिवो वः॥

गोकर्णराडाभरणं यदीयं यद्गव्यहव्यादजमाददाह।  
कुम्भेनचूडामणिरादिगन्तात्पायादपायादुरगात्मजार्धः॥

गोमूत्रमात्रेण पयो विनष्टं तक्रस्य गोमूत्र शतेन किम् वा।  
अत्यल्पपापैर्विपदः शुचीनां पापात्मनां पापशतेन किं वा॥

हारावशेषा ननु कण्ठनाला त्वन्नामशेषा रसना तदीया।  
लावण्यशेषा तनुमात्रयष्टिस्त्वद्ध्यानशेषं परमं तदायुः॥

हंसो यथा राजति पञ्जरस्थः सिंहो यथा मन्दरकन्दरस्थः।  
वीरो यथा दर्पितकुञ्जरस्थश्चन्द्रोऽपि बभ्राम तथाम्बरस्थः॥

ह्रस्वाश्च रम्या दिवसा हि बाल्ये वर्षाणि मन्दानि तदा स्म भान्ति  
व्यस्ताश्च दीर्घाश्च त एव जाता वर्षाणि शीघ्राणि कथं वहन्ति ॥

इन्दीवराक्ष्याः स्फुटविद्रुमोष्ठ्याः संकेतमुद्दिश्य वने चरन्त्याः।  
चौरैः समस्ताभरणानि हृत्वा नासामणिर्नोऽपहृतः किमेतत्॥

इन्दीवरश्यामतनुर्नृपोऽसौ त्वं रोचनागौरशरीरयष्टिः।  
अन्योन्यशोभापरिवृद्धये वां योगस् तडित्तोयदयोरिवास्तु॥

इन्द्रः प्रधानं दिवि दैवतेषु विप्रो मनुष्येषु नदीषु गङ्गा।  
गावः पशुष्वेषु धनेषु धान्यं सर्वत्र गात्रस्य शिरः प्रधानम्॥

जालान्तरप्रेषितदृष्टिरन्या प्रस्थानभिन्नां न बबन्ध नीवीम्।  
नाभिप्रविष्टाभरणप्रभेण हस्तेन तस्थाववलम्ब्य वासः॥

काष्ठानुषङ्गात् परिवर्धमाने जाग्रत्प्रतापज्वलने त्वदीये।  
श्रीकार्तवीर्यं प्रसभं पतन्ति प्रत्यर्थिपृथ्वीपतयः पतङ्गाः॥

काभिर्न तत्राभिनवस्मराज्ञा विश्वासनिक्षेपवणिक् क्रियेऽहम्।  
जिह्नेति यन्नैव कुतोऽपि तिर्यक् कश्चित् तिरश्चस्त्रपते न तेन॥

काचिद् वियोगानलतप्तगात्री प्राणान् समाधारयितुं लिलेख।  
बाह्वोर्भुजङ्गं हृदि राहुबिम्बं नाभौ च कर्पूरमयं महेशम्॥

काचिन्मृगाक्षी प्रियविप्रयोगे गन्तुं निशापारमपारयन्ती।  
उद्गातुमादाय करेण वीणाम् एणाङ्कमालोक्य शनैरहासीत्॥

काचित् पदैरस्खलितैः सखेलं वान्तीषु शुद्धान्तकरेणुकासु।  
राजाङ्गनानामकरोदवज्ञां श्रोणीभरे च स्तनगौरवे च॥

कादम्बिनी कम्बलिका कदम्ब- केदारकान्ताकुचकुट्टिमं च।  
कस्तूरिका केतकपुष्पगम्धः केकारवः प्रावृषि हर्षमूलम्॥

काले कथंचिच् चरतां धवानां कान्त्या स्वया कर्दमितेऽन्तरिक्षे।  
अम्भोधराः श्रान्तिजुषामभूवन् आलम्बदण्डा इव वारिधाराः॥

कालेन कृष्णाश्च सिताश्च रात्र्यः कालेन चन्द्रः परिपूर्णबिम्बः।  
नाकालतः पुष्पफलं नगानां नाकालवेगाः सरितो वहन्ति॥

कालेन शीघ्राः प्रविवान्ति वाताः कालेन वृष्टिर्जलदानुपैति।  
कालेन पद्मोत्पलवज्जलं च कालेन पुष्पन्ति नगा वनेषु॥

कामार्थमज्ञः कृपणं करोति प्राप्नोति दुःखं वधबन्धनादि।  
कामार्थमाशाकृपणस् तपस्वी मृर्त्यु श्रमं चाच्छति जीवलोकः॥

कामं नृपाः सन्तु सहस्रशोऽन्ये राजन्वतीमाहुरनेन भूमिम्।  
नक्षत्रताराग्रहसंकुलापि ज्योतिष्मती चान्द्रमसैव रात्रिः॥

कामेषुणा कामरिपोर्मनोऽपि कल्लोलितं का मनुजेषु वार्ता।  
आषाढवाते चलति द्विपेन्द्रे चूलीवतो वारिधिरेव काष्ठा॥

कामेन कामं प्रहिता जवेन प्रावृट् चचाल त्रिजगद् विजेतुम्।  
किं चन्द्रबिम्बं दधि भक्षयत्नी संधारयन्ती हरितः शुभाय॥

कान्तः कुचादेककरेण वेणीम् एणीदृशः कर्षति कौतुकेन।  
अन्याङ्गनासङ्गमशुद्धिहेतोः श्यामां भुजङ्गीमिव हेमकुम्भात्॥

कान्तप्रकर्षं दशनच्छदेन सन्ध्याघने बद्धपदं हरन्त्याः।  
तस्या गृहोद्यानसरोगतस्य हस्तस्य एवाम्बुरुहस्य रागः॥

कान्तिप्रकर्षं दशनच्छदेन सन्ध्याघने बद्धपदं हरन्त्याः।  
तस्या गृहोद्यानसरोगतस्य हस्तस्य एवाम्बुरुहस्य रागः॥

का पाण्डुपत्नी गृहभूषणं किं को रामशत्रुः किमगस्त्यजन्म।  
कः सूर्यपुत्रो विपरीतपृच्छा कुन्तीसुतो रावणकुम्भकर्णाः॥

कार्येषु मन्त्री करणेषु दासी भोज्येषु माता शयनेषु रम्भा।  
धर्मेऽनुकूला क्षमया धरित्री भार्या च षाड्गुण्यवतीह धन्या॥

कार्येषु मन्त्री करणेषु दासी स्नेहेषु माता क्षमया धरित्री।  
धर्मस्य पत्नी शयने च वेश्या षट्कर्मभिः स्त्री कुलमुद्धरन्ति॥

का शम्भुकान्ता किमु चन्द्रकान्तं कान्तामुखं किं कुरुते भुजंगः।  
कः श्रीपतिः का विषमा समस्या गौरीमुखं चुम्बति वासुदेवः॥

काव्यामृतं दुर्जनराहुनीतं प्राप्यं भवेन् नो सुमनोजनस्य।  
सच्चक्रमव्याजविराजमान- तैक्ष्ण्यप्रकर्षं यदि नाम न स्यात्॥

कीदृग्गृहं याम्यगृहं गतस्य कास्त्राणमम्भस्तरणे जनानाम्।  
भूषा कथं कण्ठ न ते नु पृष्टे मुक्ताकलापैरिति चोत्तरं किम्॥

कः पुष्पजातिं सुरभिं विधत्ते कश्चन्दनं वै शिशिरीकरोति।  
कः प्रार्थयेद् भानुमिह प्रकाशे साधुस् तथा स्वेन परोपकारी॥

कल्गुत्कुचं व्याकुलकेशपाशं स्विद्यन्मुखं स्वीकृतमन्दहासम्।  
पुण्यातिरेकात्पुरुषा लभन्ते पुम्भावमम्भोरुहलोचनानाम्॥

कण्ठस्य तस्याः स्तनबन्धुरस्य मुक्ताकलापस्य च निस्तलस्य।  
अन्योन्यशोभाजननाद् बभूव साधारणो भूषणभूष्यभावः॥

कन्दर्पदेवस्य विमानसृष्टिः प्रासादमाला रसपार्थिवस्य।  
चैत्रस्य सर्वर्तुविशेषचिह्नं दोलाविलासः सुदृशां रराज॥

कन्दर्पकण्डूलकटाक्षबन्दीर् इन्दीवराक्षोरभिलष्यमाणान्।  
मन्दस्मिताधारमुखारविन्दान् वन्दामहे वल्लवधूर्तपादान्॥

कंजानना कम्जपरागपुञ्ज- गुञ्जन्मिलिन्दावलिकुन्तलश्रीः।  
विद्वद्द्विजाक्रान्तमुखान्तराला ज्योतिर्विदार्या तटिनीव भाति॥

कम्पेन मूर्ध्नः शतपत्रयोनिं वाचा हरिं वृत्रहणं स्मितेन।  
आलोकमात्रेण सुरानशेषान् संभावयामास यथाप्रधानम्॥

कर्माणि सर्वाणि च मोहनीये दुःखानि सर्वाणि दरिद्रतायाम्।  
पापानि सर्वाणि च चौर्यभावे दोषा अशेषा अनृते भवन्ति॥

कर्पूरभल्लातकशङ्खचूर्णं क्षारो यवानां समनःशिलश्च।  
तैलं विपक्वं हरितालमिश्रं निर्मूललोमानि करोति सद्यः॥

कर्पूरधूलीरचितालवालः कस्तूरिकापङ्कनिमग्ननालः।  
गङ्गाजलैः सिक्तसमूलभालः स्वीयं गुणं मुञ्चति किं पलाण्डुः॥

कर्पूरमिश्रेण च कण्टकारी- बीजोद्भवेनैव रसेन लिप्तम्।  
लिङ्गं रते द्रावकरं वधूनां संजायतेऽत्यन्तसुखावहं च॥

कर्पूरपूरच्छविवादविद्या- संवावदूकद्युतिशुक्तिताम्रे।  
इन्दौ नृपद्वेषि तमोवितानं सूर्योदये रोदिति चक्रवाकी॥

कश्चिद् द्विषत्खड्गहृतोत्तमाङ्गः सद्यो विमानप्रभुतामुपेत्य।  
वामाङ्गसंसक्तसुराङ्गनः स्वं नृत्यत्कबन्धं समरे ददर्श॥

केचिद्गदाः केऽपि सचापबाणानन्ये कृपाणीमपरे च शूलम्।  
शक्त्यृष्टिमन्ये मुशलं परे च प्रोत्तानहस्ताः परिनर्तयन्ति॥

किं भूषणं सुन्दरसुन्दरीणां किं दूषणं पान्थजनस्य नित्यम्।  
कस्मिन्विधात्रा लिखितं जनानां सिन्दूरबिन्दुर्विधवाललाटे॥

किं पौरुषं रक्षति यो न वार्तान्किं वा धनं नार्थिजनाय यत्स्यात्।  
सा किं क्रिया या न हितानुबद्धा किं जीवितं साधुविरोधि यद्वै॥

किं वाससा तत्र विचारणीयं वासः प्रधानं खलु योग्यतायाः।  
पीताम्बरं वीक्ष्य ददौ स्वकन्यां चर्माम्बरं वीक्ष्य विषं समुद्रः॥

क्रोधं प्रभो ! संहर संहरेति यावद्‌गिरः खे मरुतां चरन्ति ।  
तावत्स वह्निर्भवनेत्रजन्मा भस्मावशेषं मदनं चकार ।

कुण्ठत्वमायाति गुणः कवीनां साहित्यविद्याश्रमवर्जितेषु।  
कुर्यादनार्द्रेषु किमङ्गनानां केशेषु कृष्णागुरुधूपवासः॥

कुर्वन्ति तावत् प्रथमं प्रियाणि यावन्न जानन्ति नरं प्रसक्तम्।  
ज्ञात्वाथ तं मन्मथपाशबद्धं ग्रस्तामिषं मीनमिवोद्धरन्ति॥

नाध्यापयिष्यन्निगमाञ्श्रमेणोपाध्यायलोका यदि शिष्यवर्गान्।  
निर्वेदवादं किल निर्वितानमुर्वीतलं हन्त तदाभविष्यत्॥

मासर्तुदर्वीपरिघट्टनेन सूर्याग्निना रात्रिदिवेन्धनेन।  
अस्मिन् महामोहमये कटाहेभूतानि कालः पचतीति वार्ता ॥

मूलं भुजङ्गैः शिखरं प्लवङ्गैः शाखा विहङ्गैः कुसुमानि भृङ्गैः।  
नास्त्येव तच्चन्दनपादपस्य यन्नाश्रितं सत्त्वभरैः समन्तात्॥

मूर्खो द्विजातिः स्थविरो गृहस्तः कामी दरिद्रो धनवांस्तपस्वी।  
वेश्या कुरूपा नृपतिः कदर्यो लोके षडेतानि विडम्बितानि॥

मन्येऽमुना कर्णलतामयेन पाशद्वयेन च्छिदुरेतरेण।  
एकाकिपाशं वरुणं विजिग्येऽनङ्गीकृतायासतती रतीशः॥

नेदं नभोमण्डलमम्बुराशिर्नैताश्च तारा नवफेनभङ्गाः।  
नायं शशी कुण्डलितः फणीन्द्रो नासौ कलङ्कः शयितो मुरारिः॥

निःशङ्कसङ्कोचितपङ्कजोऽयमस्यामुदीतो मुखमिन्दुबिम्बः।  
चित्रं तथापि स्तनकोकयुग्मं न स्तोकमप्यञ्चति विप्रयोगम्॥

मित्त्राणि शत्रुत्वमिवानयन्ती मित्रत्वमप्यर्थवशाच्च शत्रून्।  
नीतिर्नयत्यस्मृतपूर्ववृत्तं जन्मान्तरं जीवत एव पुंसः॥

नित्यान्नदाता तरुणाग्निहोत्री  
वेदान्तविच्चन्द्रसहस्रदर्शी।  
मासोपवासी च पतिव्रता च  
षड्जीवलोके मम वन्दनीयाः॥

मुक्ताफलैः किं मृगपक्षिणां च मृष्टान्नपानं किमु गर्दभानाम्।  
अन्धस्य दीपो बधिरस्य गीतं मूर्खस्य किं धर्मकथाप्रसङ्गः॥

पाणिग्रहे पर्वतराजपुत्र्याः पादाम्बुजं पाणिसरोरुहाभ्याम्।  
अश्मानमारोपयतः स्मरारेर्मन्दस्मितं मङ्गलमातनोतु॥

पश्यन्हतो मन्मथबाणपातैः शक्तो विधातुं न निमील्य चक्षुः।  
ऊरू विधात्रा हि कथं कृतौ तौ विन्यासवत्याः सुमतेर्वितर्कः॥

प्राचेतसव्यासपराशराद्याः प्राञ्चः कवीन्द्रा जगदञ्चितास्ते।  
गोष्ठी नवीनापि महाकवीनां पूज्या गुणज्ञैर्भुवनोपकर्त्री॥

प्रायश्चरित्वा वसुधामशेषां छायासु विश्रम्य ततस्तरूणाम्।  
प्रौढिं गते सम्प्रति तिग्मभानौ शैत्यं शनैरन्तरपामयासीत्॥

प्रज्ञातृतीयोग्रविलोचनस्य भूत्योज्ज्वलस्येश्वरकामदातुः।  
कामारिमुत्सृज्य मुदा सकामा उष्णीषगङ्गा तव भाति मूर्ध्नि॥

प्रस्पन्दमानेन पुटेन शंसन्त्यन्तर्निगूढस्य हुताशनस्य ।  
कल्पान्तकालप्रतिपालनोत्थं प्रक्षोभमव्याद्भवभालदृग्वः ॥

पुष्पेषु माता पुरुषायमाणा लज्जावती विश्वसृजं विलोक्य।  
नाभीसरोजे नयनं मुरारेर्वामेतरं वारयति स्म चित्रम्॥

पुञ्जायमानारुणरत्नहारे कान्तोरसि स्रावदनङ्ग भाति।  
सिध्येदमुष्योपमितिर्यदि स्यादङ्गारपूर्णं कमलं प्रफुल्लम्॥

राजौ द्विजानामिह राजदन्ताः सम्बिभ्रति श्रोत्रियविभ्रमं यत्।  
उद्वेगरागादिमृजावदाताश्चत्वार एते तदवैमि मुक्ताः॥

रोमावलीरज्जुमुरोजकुम्भौ गम्भीरमासाद्य च नाभिकूपम्।  
मद्दृष्टितृष्णा विरमेद्यदि स्यान्नैषां बतैषा सिचयेन गुप्तिः॥

रोमावलिभ्रूकुसुमैः स्वमौर्वी चापेषुभिर्मध्यललाटमूर्ध्नि।  
व्यस्तैरपि स्थास्नुभिरेतदीयैर्जैत्रः स चित्रं रतिजानिवीरः॥

साहित्यपाथोनिधिमन्थनोत्थं काव्यामृतं रक्षत हे कवीन्द्राः।  
यत्तस्य दैत्या इव लुण्ठनाय काव्यार्थचोराः प्रगुणीभवन्ति॥

स च्छिन्नमूलः क्षतजेन रेणुस्तस्योपरिष्टात्पवनावधूतः।  
अङ्गारशेषस्य हुताशनस्य पूर्वोत्थितो धूम इवाबभासे॥

संमूर्च्छितं संयुगसम्प्रहारैः पश्यन्ति सुप्तप्रतिबुद्धतुल्यम्।  
आत्मानमङ्गेषु सुराङ्गनानां मन्दाकिनीमारुतवीजिताङ्गम्॥

सन्तश्च लुब्धाश्च महर्षिसङ्घा विप्राः कृषिस्थाः खलु माननीयाः।  
किं किं समिच्छन्ति तथैव सर्वे नेच्छन्ति किं माधवदाघयानम्॥

सन्मन्त्रिणा वर्धयते नृपाणां लक्ष्मीमहीधर्मयशः-समूहः।  
दुर्मन्त्रिणा नाशयते तथैव लक्ष्मीमहीधर्मयशः-समूहः॥

शास्त्रेषु निष्ठा सहजश्च बोधः प्रागल्भ्यमभ्यस्तगुणा च वाणी।  
कालानुरोधः प्रतिभानवत्त्वमेते गुणाः कामदुघाः क्रियासु॥

शुष्केन्धने वह्निरुपैति वृद्धिं बालेषु शोकश्चपलेषु कोपः।  
कान्तासु कामो निपुणेषु वित्तं धर्मो दयावत्सु महत्सु धैर्यम्॥

स्नानार्द्रमुक्तेष्वनुधूपवासं विन्यस्तसायन्तनमल्लिकेषु।  
कामो वसन्तात्ययमन्दवीर्यः केशेषु लेभे बलमङ्गनानाम्॥

स्मारं धनुर्यद्विधुनोज्झितास्या यास्येन भूतेन च लक्ष्म लेखा।  
एतद्भ्रुवौ जन्म तदाप युग्मं लीलाचलत्वोचितबालभावम्॥

स्वर्णावदातद्युतिकायकाण्डे सम्पूर्णपीयूषमयूखमुख्यः।  
एणीदृशः पृष्ठविलम्बिवेणीबिम्बः पुरो राजति रोमराजी॥

स्वर्णच्छवीनामसितेक्षणानां कर्णान्ततो गण्डलतातलानि।  
भृङ्गाः सहेलं यदि नापतिष्यन्कोऽवेदयिष्यन्नवचम्पकानि॥

स्वेन स्वमेवैष निराकरिष्णुश्चार्वाकतामाश्रयते स्वतन्त्रः ।  
स्वेन प्रमाणीकुरुते स्वमेवच्छन्दोऽनुकूले पथि वर्तमानः ॥

तीरस्थलीबर्हिभिरुत्कलापैः प्रस्निग्धकेकैरभिनन्द्यमानम्।  
श्रोत्रेषु संमूर्छति रक्तमासां गीतानुगं वारिमृदङ्गवाद्यम्॥

तस्या मुखस्यातिमनोहरस्य कर्तुं न शक्तः सदृशं प्रियायाः।  
अद्यापि शीतद्युतिरात्मबिम्बं निर्माय निर्माय पुनर्भिनत्ति॥

तुच्छान्तराध्यासमसन्निकृष्टमध्यक्षमत्यन्तमनिच्छतस्ते।  
अख्यातिसख्यानुगतद्विषश्च ख्यातिः स्थितानिर्वचनीयरूपा॥

त्वद्वर्तुलस्थूलसुवर्णकान्ति रम्यस्तनश्रीफलयुग्ममेतत्।  
दृष्ट्वा वने श्रीफलमाकुलं किं लज्जाभिरालम्बितमेव वृक्षे॥

उष्मायमाणस्तनमण्डलीभिर् वाराङ्गनाभिः स्फुटविभ्रमाभिः।  
आलिङ्गिता रात्रिषु शैशिरीषु ते शेरते यैः प्रणतो शशाङ्कः॥

उच्चारणज्ञोऽथ गिरां दधानम् उच्चा रणत्पक्षिगणास् तटीस् तम्।  
उत्कं धरं द्रष्टुमवेक्ष्य शौरिम् उत्कं धरं दारुक इत्युवाच॥

उच्चात् प्रदेशादवतीर्य निम्नं यो याति वामोऽथ सुखप्रदोऽसौ।  
निम्नप्रदेशात् पुनरुच्चदेशं यक्षो व्रजन् दक्षिणगोऽपि शस्तः॥

उच्चीकृतग्रीवमहो मुधैव किं याचसे चातकपोत मेघम्।  
अत्यूर्ज्जितं गर्ज्जितमात्रमस्मिन्न् अम्भोधरे बिन्दुलवस् तु दूरे॥

उल्लास्यतां स्पृष्टनलाङ्गमङ्गं तासां नलच्छायपिबापि दृष्टिः।  
अश्मैव रत्यास् तदनर्ति पत्या छेदेऽप्यबोधं यदहर्षि लोम॥

उल्लङ्घ्य जङ्घामवलम्बमाना वेणी स्फुरत्यायतलोचनायाः।  
जित्वा जगच्चन्दनशाखिकायां न्यस्तासिवल्लीव मनोभवेन॥

उन्मत्तमासाद्य हरः स्मरश्च द्वावप्यसीमां मुदमुद्वहेते।  
पूर्वं परस्पर्धितया प्रसूनं नूनं द्वितीयो विरहाधिदूनम्॥

उत्पातजं छिद्रमसौ विवस्वान् व्यादाय वक्त्राकृति लोकभीष्यम्।  
अत्तुं जनान् धूसररश्मिराशिः सिंहो यथा कीर्णसटोऽभ्युदेति॥

उत्फुल्लतापिच्छमनोरमश्रीर् मातुः स्तनन्यस्तमुखारविन्दः।  
संचालयन् पादसरोरुहाग्रं कृष्णः कदा यास्यति दृक्पथं मे॥

उत्थापितः संयति रेणुरश्वैः सान्द्रीकृतः स्यन्दनवंशचक्रैः।  
विस्तारितः कुञ्जरकर्णतालैर्नेत्रक्रमेणोपरुरोध सूर्यम्॥

वाक्यं तु यो नाद्रियतेऽनुशिष्टः प्रत्याह यश्चापि नियुज्यमानः।  
प्रज्ञाभिमानी प्रतिकूलवादी त्याज्यः स तादृक्त्वरयैव भृत्यः॥

वृत्तानुपूर्वे च न चातिदीर्घे जङ्घे शुभे सृष्टवतस्तदीये।  
शेषाङ्गनिर्माणविधौ विधातुर्लावण्य उत्पाद्य इवास यत्नः॥

वेदा हि यज्ञार्थमभिप्रवृत्ताः कालानुपूर्व्या विहिताश्च यज्ञाः।  
तस्मादिदं कालविधानशास्त्रं यो ज्योतिषं वेद स वेद यज्ञान्

वेत्रत्वचा तुल्यरुचां वधूनां कर्णाग्रतो गण्डतलागतानि।  
भृङ्गाः सहेलं यदि नापतिष्यन् कोऽवेदयिष्यन्नवचम्पकानि॥

यानेव शब्दान्वयमालपामो  
यानेव चार्थान्वयमुल्लिखामः ।  
तैरेव विन्यासविशेषभव्यैः  
सम्मोहयन्ते कवयो जगन्ति ॥

यां यां प्रियः प्रैक्षत कातराक्षीं सा सा ह्रिया नम्रमुखी बभूव।  
निःशङ्कमन्याः सममाहितेर्ष्यास्तत्रान्तरे जघ्नुरमुं कटाक्षैः॥

यस्तु प्रयुङ्क्ते कुशलो विशेषे शब्दान् यथावद् व्यवहारकाले।  
सोऽनन्तमाप्नोति जयं परत्र वाग्योगविद् दुष्यति चापशब्दैः ॥

यत्रापि कुत्रापि भवन्ति हंसा हंसा महीमण्डलमण्डलानि।  
हानिस्तु तेषां हि सरोवराणां येषां मरालैः सह विप्रयोगः॥

युक्तेन चूर्णेन करोति रागं रागक्षयं पूगफलातिरिक्तम्।  
चूर्णाधिकं वक्त्रविगन्धकारि पत्राधिकं साधु करोति गन्धम्॥