+++
title = "m:उपजाति"

+++
आच्छिद्य लक्ष्मीमित एव पूर्वम् अत्रैव विस्रम्भसुखप्रसुप्तः।  
एकः परं वेद स कैटभारिर् महाशयत्वं मकरालयस्य॥

आदाय दण्डं सकलासु दिक्षु योऽयं परिभ्राम्यति भानुभिक्षुः।  
अब्धौ निमज्जन्निव तापसोऽयं संध्याभ्रकाषायमधत्त सायम्॥

आदेहदाहं कुसुमायुधस्य विधाय सौन्दर्यकथादरिद्रम्।  
त्वदङ्गशिल्पात् पुनरीश्वरेण चिरेण जाने जगदन्वकम्पि॥

आघूर्णितं पक्ष्मलमक्षिपद्मं प्रान्तद्युतिश्वैत्यजितामृतांशु।  
अस्या इवास्याश्चलदिन्द्रनील- गोलामलश्यामलतारतारम्॥

आहारभोजी कुरुतेऽनुमोदं नरो वधे स्थावरजङ्गमानाम्।  
तस्यापि तस्माद् दुरितानुषङ्गम् इत्याह यस् तं प्रति वच्मि किंचित्॥

आहारनिर्हारविहारयोगाः सुसंवृता धर्मविदा तु कार्याः।  
वाग्बुद्धिकार्याणि तपस् तथैव धनायुषी गुप्ततमे तु कार्ये॥

आहारवर्गे सुलभे विचित्रे विमुक्तपापे भुवि विद्यमाने।  
प्रारम्भदुःखं विविधं प्रपोष्य चेदस्ति गृद्धिर्न किमत्ति मांसम्॥

आजावसौ चोडनृपस्य सेना महावनस्याश्वमृगाकुलस्य।  
मत्तेभसारद्रुमपूर्णितस्य दावानलोऽभूच्चलमूर्तिचण्डः॥

आकाल्प्य तल्पं शशिकान्तिकल्पम् उद्ग्रथ्य वीटीः सुरपुष्पगर्भाः।  
द्वारे दृगन्तान् परिकल्पयन्ती मनो मनोजस्य चमच्चकार॥

आकाङ्क्षिणं क्ष्मापतिमन्दिराणि प्रविश्य पातालसहोदराणि।  
अधोगतेर्नान्यदुपार्जयन्ति फलं भुजङ्गा इव वायुभक्ष्याः॥

आकाशदेशात् परिपातुकानि लङ्केशशीर्षाणि सकुन्तलानि।  
क्षणं नभः प्रांशुमहीरुहस्य शिक्याश्रितानीव फलानि रेजुः॥

आकुञ्चिताग्राङ्गुलिना ततोऽन्यः किंचित्समावर्जितनेत्रशोभः।  
तिर्यग्विसंसर्पिनखप्रभेण पादेन हैमं विलिलेख पीठम्॥

आमर्द्य वक्षोजयुगं निपीय बिम्बाधरं मे कबरीं व्युदस्य।  
नीवीसमासन्नकरो निरुद्धः स्वप्ने वयस्योऽद्य रहस्यचेष्टः॥

आरम्भगुर्वी क्षयिणी क्रमेण लघ्वी पुरा वृद्धिमती च पश्चात्।  
दिनस्य पूर्वार्धपरार्धभिन्ना छायेव मैत्री खलसज्जनानाम्॥

आरोहवल्लीभिरिवाम्बुधारा- राजीभिराभूमिविलम्बिनीभिः।  
संलक्ष्यते व्योम वटद्रुमाभम् अम्भोधरश्यामदलप्रकाशम्॥

आर्तेषु विप्रेषु दयान्वितश्च यच्छ्रद्धया स्वल्पमुपैति दानम्।  
अनन्तपारं समुपैति राजन् यद्दीयते तन्न लभेद् द्विजेभ्यः॥

आसन्नमित्रागमसूच्यमान- समागमे वासरवल्लभस्य।  
निर्यान्ति दीपा इव रात्रिभोग्याः पश्य प्रभाते गणिकागृहेभ्यः॥

आ संप्रवृद्धेरपि वृद्धिकामः समेन संधानमिहोपगच्छेत्।  
अपक्वयोर्वा घटयोरवश्यम् अन्योऽन्यभेदी समसंनिपातः॥

आशागृहीता विकला भवन्ति हतत्रपा न्यस्तगुणाभिमानाः।  
भ्राम्यन्ति मत्ता इव नष्टसंज्ञा देहीतिवाचस् तरलस्वभावाः॥

आशासु राशीभवदङ्गवल्लीभासैव दासीकृतदुग्धसिन्धुम्।  
मन्दस्मितैर्निन्दितशारदेन्दुं वन्देऽरविन्दासनसुन्दरि त्वाम्॥

आशावलम्बोपचिता न कस्य तृष्णालतानर्थफलं प्रसूते।  
दिने दिने लब्धरुचिर्विवस्वान् मीनं च मेषं च वृषं च भुङ्क्ते॥

आस्तामनङ्गीकरणाद् भवेन दृश्यः स्मरो नेति पुराणवाणी।  
तवैव देहं श्रितया श्रियेति नवस्तु वस्तु प्रतिभाति वादः॥

आत्मानमालोक्य च शोभमानम् आदर्शबिम्बे स्तिमितायताक्षी।  
हरोपयाने त्वरिता बभूव स्त्रीणां प्रियालोकफलो हि वेषः॥

आत्मानमम्भोनिधिरेतु शोषं ब्रह्माण्डमासिञ्चतु वा तरङ्गैः।  
नास्ति क्षतिर्नोपचितः कदापि पयोदवृत्तेः खलु चातकस्य॥

आवर्त्य कण्ठं सिचयेन सम्यग् आबद्ध्य वक्षोरुहकुम्भयुग्मम्।  
कासौ करालम्बिततैलपात्रा मन्दं समासीदति सुन्दरीं ताम्॥

आक्षिप्तसंपातमपेतशोभम् उद्वह्नि धूमाकुलदिग्विभागम्।  
वृतं नभो भोगिकुलैरवस्थां परोपरुद्धस्य पुरस्य भेजे॥

आयव्ययौ यस्य च संविभक्तौ छन्नश्च चारो निभृतश्च मन्त्रः।  
न चाप्रियं मन्त्रिषु यो ब्रवीति सा सागरान्तां पृथिवीं प्रशास्ति॥

आयोधने कृष्णगतिं सहायम् अवाप्य यः क्षत्रियकालरात्रिम्।  
धारां शितां रामपरश्वधस्य संभावयत्युत्पलपत्रसाराम्॥

ईर्ष्या कुलस्त्रीषु न नायकस्य निःशङ्ककेलिर्न पराङ्गनासु।  
वेश्यासु चैतद् द्वितयं प्ररूढं सर्वस्वमेतास् तदहो स्मरस्य॥

ऊर्ध्वानना भास्करसंमुखीनाः श्वानो रुवन्तो महते भयाय।  
एवं हि संध्यासमयेऽन्यदा तु निर्वासकाः स्युर्नगरस्य तस्य॥

ऊर्ध्वीकृतग्रीवमहो मुधैव किं याचसे चातकपोत मेघम्।  
अत्यूर्जितं गर्जितमात्रमस्मिन्न् अम्भोधरे बिन्दुलवस्तु दूरम्॥

ऊरुप्रकाण्डद्वितयेन तन्व्याः करः पराजीयत वारणीयः।  
युक्तं ह्रिया कुण्डलनच्छलेन गोपायति स्वं मुखपुष्करं सः॥

अष्टादशापि स्मृतयो वदन्ति यस्यापराधः खलु तस्य दण्डः।  
स्वस्यापराधः खलु नाभिमूले शिरः कुतो मुण्डयते मृगाक्षि॥

अब्दायनर्तुष्वथ मासपक्ष- दिनानि कार्येऽप्यवधौ विदध्यात्।  
हीनावधिर्येन भवत्यसत्यः सर्वोऽपि लोके शकुनो गृहीतः॥

अभीष्टमासाद्य चिराय काले समुद्धृताशं कमनी चकाशे।  
योषिन्मनोजन्मसुखोदयेषु समुद्धृताशङ्कमनीचकाशे॥

अचिन्तनीया विधिवञ्चनेयं यदम्बुजाक्षी स्थविरस्य भर्तुः।  
स्वयं समादाय करं निधाय वक्षोजयुग्मे स्वपिति श्वसन्ती॥

अदृष्टपूर्वा बहवः सहायाः सर्वे पदस्थस्य भवन्ति वश्याः।  
अर्थाद्विहीनस्य पदच्युतस्य भवन्ति काले स्वजनोऽपि शत्रुः॥

अदत्तदोषेण भवेद् दरिद्रो दरिद्रदोषेण करोति पापम्।  
पापादवश्यं नरकं प्रयाति पुनर्दरिद्रः पुनरेव पापी॥

अधर्ममन्यत्र महीतलेऽस्मिन् संक्षोभहेतुं मलिनं विचार्य।  
निष्कासनायास्य रुषेव देव सितं यशः सर्वदिशः प्रयाति॥

अध्यापितस्योशनसापि नीतिं प्रयुक्तरागप्रणिधिर्द्विषस्ते।  
कस्यार्थधर्मौ वद पीडयामि सिन्धोस्तटावोघ इव प्रवृद्धः॥

अहं ममेत्येव भवस्य बीजं न मे न चाहं भवबीजशान्तिः।  
बीजे प्रनष्टे कुत एव जन्म निरिन्धनो वह्निरुपैति शान्तिम्॥

ऐन्द्रं धनुः पाण्डुपयोधरेण शरद् दधानार्द्रनखक्षताभम्।  
प्रसादयन्ती सकलङ्कमिन्दुं तापं रवेरप्यधिकं चकार॥

अजाङ्घ्रिनिर्दत्तरजश्चयापि कपालिना बद्धरसापि कामम्।  
ततोऽप्यधोधः पतितापि नित्यं गङ्गा कुसङ्गापि पुनाति लोकान्॥

अजीयतावर्तशुभंयुनाभ्यां दोर्भ्यां मृणालं किमु कोमलाभ्याम्।  
निः सूत्रमास्ते घनपङ्कमृत्सु मूर्तासु नाकीर्तिषु तन्निमग्नम्॥

अजैडकासूकरविड्विडङ्ग- किण्वोपचारेण च बीजपूरः।  
भूयोश्वमूत्राविलवारिसिक्तः फलानि धत्ते सुबहूनि शश्वत्॥

अखण्डिता शक्तिरथोपमानं न स्वीकृतं न च्छलरीतिरस्ति।  
अस्पृष्टसंदेहविपर्ययस्य कोऽयं तव न्यायनये निवेशः॥

अलौल्यमारोग्यमनिष्ठुरत्वं गन्धः शुभो मूत्रपुरीषमल्पम्।  
कान्तिः प्रसादः स्वरसौम्यता च योगप्रवृत्तेः प्रथमं हि चिह्नम्॥

अनादरालोकविवृद्धशोकः पितुः प्रियावाक्यवशंगतस्य।  
औत्तानपादिर्जगतां शरण्यम् आराध्य विष्णुं पदमग्र्यमायात्॥

अनायि देशः कतमस्त्वयाद्य वसन्तमुक्तस्य दशां वनस्य।  
त्वदाप्तसंकेततया कृतार्था श्रव्यापि नानेन जनेन संज्ञा॥

अमी हि वस्त्रान्तनिरुद्धवक्त्राः प्रयान्ति मे दूरतरं वयस्याः।  
परोऽपि बन्धुः सुखसंस्थितस्य मित्रं न कश्चिद् विषमस्थितस्य॥

अमूर्हि भित्त्वा जलदान्तराणि पङ्कान्तराणीव मृणालसूच्यः।  
पतन्ति चन्द्रव्यसनाद्विमुक्ता दिवोऽश्रुधारा इव वारिधाराः॥

अनभ्रवृष्टिः श्रवणामृतस्य सरस्वती विभ्रमजन्मभूमिः।  
वैदर्भरीतिः कृतिनामुदेति सौभाग्यलाभप्रतिभूः पदानाम्॥

अनन्तपारं किल शब्दशास्त्रं स्वल्पं तथायुर्बहवश्च विघ्नाः।  
सारं ततो ग्राह्यमपास्य फल्गु हंसो यथा क्षीरमिवाम्बुमध्यात्॥

अनन्तरत्नप्रभवस्य यस्य हिमं न सौभाग्यविलोपि जातम्।  
एको हि दोषो गुणसंनिपाते निमज्जतीन्दोः किरणेष्विवाङ्कः॥

अन्धः स एव श्रुतवर्जितो यः शठः स एवार्थिनिरर्थको यः।  
मृतः स एवास्ति यशो न यस्य धर्मे न धीर्यस्य स एव शोच्यः॥

अनेकशास्त्रं बहु वेदितव्यम् अल्पश्च कालो बहवश्च विघ्नाः।  
यत् सारभूतं तदुपासितव्यं हंसो यथा क्षीरमिवाम्बुमध्यात्॥

अनेन कुम्भद्वयसंनिवेश- संलक्ष्यमाणेन कुचद्वयेन उन्मज्जता यौवनवारणेन वापीव तन्वङ्गि तरङ्गितासि॥

अनेन रम्भोरु भवन्मुखेन तुषारभानोस्तुलया जितस्य।  
ऊनस्य नूनं परिपूरणाय ताराः स्फुरन्ति प्रतिमानखण्डाः॥

अनेन रम्भोरु तवाननेन पीयूषभानोस्तुलया धृतस्य।  
ऊनस्य नूनं परिपूरणाय ताराः स्फुरन्ति प्रतिमानखण्डाः॥

अनेन सार्धं तव यौवनेन कोटिं परामच्छिदुरोऽध्यरोहत्।  
प्रेमापि तन्वि त्वयि वासवस्य गुणोऽपि चापे सुमनःशरस्य॥

अनेन यूना सह पार्थिवेन रम्भोरु कच्चिन् मनसो रुचिस्ते।  
सिप्रातरङ्गानिलकम्पितासु विहर्तुमुद्यानपरंपरासु॥

अङ्गानि निद्रालसविभ्रमाणि वाक्यानि किंचिन् मदलालसानि।  
भ्रूक्षेपजिह्मानि च वीक्षितानि चकार कामः प्रमदाजनानाम्॥

अम्लानमाल्याभरणाम्बरस्य वराङ्गनानन्दनमन्दिरस्य।  
नित्यप्रकाशोत्सवसेवितस्य स्वर्गस्य वित्तस्य च को विशेषः॥

अन्तर्दधानापि कठोरभावं स्वच्छद्युतिः सा निजमाधुरीभिः।  
भुक्ता रसं स्वादुविदां तनोति गुणोपगूढा सितशर्करेव॥

अपां निधिं वारिभिरर्चयन्ति दीपेन सूर्यं प्रतिबोधयन्ति।  
ताभ्यां तयोः किं परिपूर्णता स्याद् भक्त्या हि तुष्यन्ति महानुभावाः॥

अपायसंदर्शनजां विपत्तिम् उपायसंदर्शनजां च सिद्धिम्।  
मेधाविनो नीतिविधिप्रयुक्तां पुरः स्फुरन्तीमिव दर्शयन्ति॥

अप्राप्तपुष्पोद्गमविभ्रमैव रुद्धा भुजङ्गेन तथा यथेयम्।  
न शक्यते स्प्रष्टुमपीहमानैर् आमोदिनी चन्दनशाखिकेव॥

अरालकेश्या अलके विधात्रा विधीयमाने चलतूलिकाग्रात्।  
च्युतस्य बिन्दोरसितस्य मार्ग- रेखेव रेजे नवरोमराजी॥

अर्थानुलापान् व्रजसुन्दरीणाम् अकृत्रिमाणां च सरस्वतीनाम्।  
आर्द्राशयेन श्रवणाञ्चलेन संभावयन्तं तरुणं गृणीमः॥

अर्थातुराणां न सुहृन् न बन्धुः कामातुराणां न भयं न लज्जा।  
विद्यातुराणां न सुखं न निद्रा क्षुधातुराणां न वपुर्न तेजः॥

अर्थातुराणां न गुरुर्न बन्धुः कामातुराणां न भयं न लज्जा।  
विद्यातुराणां न सुखं न निद्रा क्षुधातुराणां न रुचिर्न वेला॥

असावहं लोहमयी स यस्याः क्रूरः सखि प्रस्तर एष कान्तः।  
आकर्षकद्रावकचुम्बकेषु नैकोऽप्यसौ भ्रामक इत्यवैहि॥

असंभवं हेममृगस्य जन्म तथापि रामो लुलुभे मृगाय।  
प्रायः समापन्नविपत्तिकाले धियोऽपि पुंसां मलिना भवन्ति॥

असंगतेनोन्नतिमागतेन चलेन वक्रेण मलीमसेन।  
सा दुर्जनेनेव समस्तमेतं प्रबाधते भ्रूयुगलेन लोकम्॥

असंख्यपुष्पोऽपि मनोभवस्य पञ्चैव बाणार्थमयं ददाति।  
एवं कदर्यत्वमिवावधार्य सर्वस्वमग्राहि मधोर्वधूभिः॥

असत्यमेतद् विदितं समस्तम् अकार्यकारीति मृषा प्रपञ्चः।  
कुचापलापक्रममेव कर्तुम् आच्छादनं ते हृदयस्य शश्वत्॥

असौ महाकालनिकेतनस्य वसन्नदूरे किल चन्द्रमौलेः।  
तमिस्रपक्षेऽपि सह प्रियाभिर् जोत्स्नावतो निर्विशति प्रदोषान्॥

असौ महेन्द्राद्रिसमानसारः पतिर्महेन्द्रस्य महोदधेश्च।  
यस्य क्षरत्सैन्यगजच्छलेन यात्रासु यातीव पुरो महेन्द्रः॥

असौ रसौचित्यगुणोज्ज्वलोऽपि गुम्फो न काव्यव्यपदेशयोग्यः।  
धत्ते खलस्यापि न दुर्विषह्य- द्वेषग्रहोत्सारणमन्त्रतां यः॥

असेकतोऽत्यन्तनिषेकतश्च शाखाविशोषं फलिनो निरूप्य।  
सप्ताहमात्रं शृतमेव सर्पिर् विडङ्गदुग्धाम्बु निषेचनीयम्॥

अशेषदोषापगमप्रकाश- मित्रागमोत्साहमहोत्सवार्हम्।  
विकासशोभां जनयत्यजस्रं धनं जनानां दिनमम्बुजानाम्॥

अशेषविघ्नप्रतिषेधदक्ष- मन्त्राक्षतानामिव दिङ्मुखेषु।  
विक्षेपलीला करशीकराणां करोतु वः प्रीतिमिभाननस्य॥
_________
अशेष-विघ्न-प्रतिषेध-दक्ष-  
मन्त्राक्षतानाम् इव दिङ्-मुखेषु।  
विक्षेप-लीला कर-शीकराणां  
करोतु वः प्रीतिमिभाननस्य॥

अश्नाति यः संस्कुरुते निहन्ति ददाति गृह्णात्यनुमन्यते च।  
एते षडप्यत्र विनिन्दनीया भ्रमन्ति संसारवने निरन्तम्॥

अशोकनिर्भर्त्सितपद्मरागम् आकृष्टहेमद्युतिकर्णिकारम्।  
मुक्ताकलापीकृतसिन्दुवारं वसन्तपुष्पाभरणं वहन्ती॥

अश्वप्लुतं वासवगर्जितं च स्त्रीणां च चित्तं पुरुषस्य भाग्यम्।  
अवर्षणं चाप्यतिवर्षणं च देवो न जानाति कृतो मनुष्यः॥

अश्वत्थमेकं पिचुमन्दमेकं न्यग्रोधमेकं दश चिञ्चिणीकाः।  
कपित्थबिल्वामलकत्रयं च पञ्चाम्रवापी नरकं न पश्येत्॥

अस्याः खलु ग्रन्थिनिबद्धकेश- मल्लीकदम्बप्रतिबिम्बवेषात्।  
स्मरप्रशस्ती रजताक्षरेयं पृष्ठस्थलीहाटकपट्टिकायाम्॥

अस्याः स चारुर्मधुरेव कारुः श्वासं वितेने मलयानिलेन।  
अमूनि सूनैर्विदधेऽङ्गकानि चकार वाचं पिकपञ्चमेन॥

अस्याः सपक्षैकविधोः कचौघः स्थाने मुखस्योपरि वासमाप।  
पक्षस्थतावद्बहुचन्द्रकोऽपि कलापिनां येन जितः कलापः॥

अस्या यदास्येन पुरस्तिरश्च तिरस्कृतं शीतरुचान्धकारम्।  
स्फुटस्फुरद्भङ्गिकचच्छलेन तदेव पश्चादिदमस्ति बद्धम्॥

अस्या यदष्टादश संविभज्य विद्याः श्रुती दध्रतुरर्धमर्धम्।  
कर्णान्तरुत्कीर्णगभीररेखः किं तस्य संख्यैव नवा नवाङ्कः॥

अस्यैव सर्गाय भवत्करस्य सरोजसृष्टिर्मम हस्तलेखः।  
इत्याह धाता हरिणेक्षणायां किं हस्तलेखीकृतया तयास्याम्॥

अतीन्द्रियायां परलोकवृत्ताव् इहैव तीव्राशुभपाकशंसी।  
दृष्येत नाशो यदि नाम नाशु न कः कुकृत्येन यतेत भूत्यै॥

अथोच्यते श्वानरुतस्य सारं सारं समस्तेष्वपि शाकुनेषु।  
विस्पष्टचेष्टं शुभलक्षणं च शुभाशुभं प्राक्तनकर्मपाकम्॥

अथोत्तरस्यां दिशि खञ्जरीटम् आलोक्य कोऽपि स्मितमादधानः।  
कस्याश्चिदास्ये स्मितचारुभासि सभावयामास विलोचनानि॥

अत्यादरो दारसहोदरेषु न मातृपित्रोर्न च सोदरेषु।  
मूर्खे नियोगस्तनये वियोगः पश्यन्ति लोकाः कलिकौतुकानि॥

अत्यम्बुपानं कठिनासनं च धातुक्षयो वेगविधारणं च।  
दिवाशयो जागरणं च रात्रौ षड्भिर्नराणां निवसन्ति रोगाः॥

अत्यम्बुपानाद् विषमाशनाच्च दिवाशयाज्जागरणच्च रात्रौ।  
सम्रोधनान् मूत्रपुरीषयोश्च षड्भिः प्रकारैः प्रभवन्ति रोगाः॥

अत्युच्छ्रिते मन्त्रिणि पार्थिवे च विष्टभ्य पादावुपतिष्ठते श्रीः।  
सा स्त्रीस्वभावादसहा भरस्य तयोर्द्वयोरेकतरं जहाति॥

औत्सुक्यगर्भा भ्रमतीव दृष्टिः पर्याकुलं क्वापि मनः प्रयाति।  
वियुज्यमानस्य गुणान्वितेन निरन्तरप्रेमवता जनेन॥

औत्सुक्यहेतुं विवृणोषि न त्वं तत्त्वावबोधैकरसो न तर्कः।  
तथापि रम्भोरु करोमि लक्ष्यम् आत्मानमेषां परिदेवितानाम्॥

अवाप्यते वा किमियद्भवत्या चित्तैकपद्यामपि विद्यते यः।  
यत्रान्धकारः किल चेतसोऽपि जिह्मेतरैर्ब्रह्म तदप्यवाप्यम्॥

अवद्यजम्बालगवेषणाय कृतोद्यमानां खलसैरिभाणाम्।  
कवीन्द्रवाङ्निर्जरनिर्झरिण्यां संजायते व्यर्थमनोरथत्वम्॥

अवैमि चैनामनघेति किं तु लोकापवादो बलवान् मतो मे।  
छाया हि भूमेः शशिनो मलत्वे- नारोपिता शुद्धिमतः प्रजाभिः॥

अवैमि ते सारमतः खलु त्वां कार्ये गुरुण्यात्मसमं नियोक्ष्ये।  
व्यादिश्यते भूधरतामवेक्ष्य कृष्णेन देहोद्वहनाय शेषः॥

अव्यात् स वो यस्य निसर्गवक्रः स्पृशत्यधिज्यस्मरचापलीलाम्।  
जटापिनद्धोरगराजरत्न- मरीचिलीढोभयकोटिरिन्दुः॥

अयाचितारं नहि देवदेवम् अद्रिः सुतां ग्राहयितुं शशाक।  
अभ्यर्थनाभङ्गभयेन साधुर् माध्यस्थमिष्टेऽप्यवलम्बतेऽर्थे॥

बालेन्द्रगोपान्तरचित्रितेन  
विभाति भूमिर्नवशाद्वलेन ।  
गात्रानुपृक्तेन शुकप्रभेण  
नारीव लाक्षोक्षितकंबलेन ॥

बाल्यं यद् अस्यास् त्रिवलीतटिन्यास् तटे विनष्टं सह चापलेन /  
तदर्थम् उत्थापितचारुचैत्यकल्पौ स्तनौ पाण्डुतरौ तरुण्याः //

बद्ध्वा ह्रियो मा त्रिवली गुणेन गृह्णाति रोमावलिनेत्रवल्लीम्।  
इतीव चिन्ताकुलभङ्गुरोऽयं मध्यो मृगाक्ष्याः कृशतामुपैति॥

भूरेणुदिग्धान्नवपारिजातमालारजोवासितबाहुमध्याः।  
गाढं शिवाभिः परिरभ्यमाणाः सुराङ्गनाश्लिष्टभुजान्तरालाः॥

भवत्कृते खञ्जनमञ्जुलाक्षि शिरो मदीयं यदि याति यातु।  
नीतानि नाशं जनकात्मजार्थं दशाननेनापि दशाननानि॥

भोजप्रतापं तु विधाय धात्रा शेषैर्निरस्तैः परमाणुभिः किम्।  
हरेः करेऽभूत्पविरम्बरे च भानुः पयोधेरुदरे कृशानुः॥

भोजप्रतापाग्निरपूर्व एष जागर्ति भूभृत्कटकस्थलीषु।  
यस्मिन्प्रविष्टे रिपुपार्थिवानां तृणानि रोहन्ति गृहाङ्गणेषु॥

भ्रूभ्यां प्रियाया भवता मनोभूचापेन चापे घनसारभावः।  
निजां यदप्लोषदशामपेक्ष्य सम्प्रत्यनेनाधिकवीर्यतार्जि॥

भ्रूयुग्ममुच्चैर्धनुरुज्झितज्यं बाणाः कटाक्षाः कुटिला नितान्तम्।  
तथापि यूनां हृदयं भिनत्ति कोऽयं विलासो वनिताजनस्य॥

चन्द्रोदये चन्दनमङ्गकेषु विहस्य विन्यस्य विनिर्गतायाः।  
मनो निहन्तुं मदनोऽपि बाणान्करेण कौन्दान्बिभराम्बभूव॥

चेतोभुवश्चापवति प्रसङ्गे का वा कथा मानुषलोकभाजाम्।  
हर्तुः पुरामप्यलिकेक्षणस्य तथाविधं पौरुषमर्धमासीत्॥

दानाय लक्ष्मीः सुकृताय विद्या चिन्ता परब्रह्मविनिश्चयाय।  
परोपकाराय वचांसि यस्य वन्द्यस्त्रिलोकी तिलकः स एकः॥

दानेन भूतानि वशीभवन्ति दानेन वैराण्यपि यान्ति नाशम्।  
परोऽपि बन्धुत्वमुपैति दानैर्दानं हि सर्वव्यसनानि हन्ति॥

दारेषु किञ्चित्स्वजनेषु किञ्चिद्गोप्यं वयस्येषु सुतेषु किञ्चित्।  
युक्तं न वा युक्तमिदं विचिन्त्य वदेद्विपश्चिन्महतोऽनुरोधात्॥

दारिद्र्य शोचामि भवन्तमेवमस्मच्छरीरे सुहृदित्युषित्वा।  
विपन्नदेहे मयि मन्दभाग्ये ममेति चिन्ता क्व गमिष्यसि त्वम्॥

दीपाः स्थितं वस्तु विभावयन्ति कुलप्रदीपास्तु भवन्ति केचित्।  
चिरव्यतीतान्यपि पूर्वजान्ये प्रकाशयन्ति स्वगुणप्रकर्षात्॥

ददौ रसात्पङ्कजरेणुगन्धि गजाय गण्डूषजलं करेणुः।  
अर्धोपभुक्तेन बिसेन जायां सम्भावयामास रथाङ्गनामा॥

दत्ते जनोऽसौ खलु विद्यमानमविद्यमानं तु न कोऽपि तावत्।  
वियोगिनां पुष्पनमन्नशोकः शोकप्रदोऽभूदतिचित्रमेतत्॥

देशाटनं पण्डितमित्त्रता च वाराङ्गना राजसभाप्रवेशः।  
अनेकशास्त्रार्थविलोकनं च चातुर्यमूलानि भवन्ति पञ्च॥

धनानि विद्वत्कविमण्डलीषु पञ्चेषुबाणानपि कामिनीषु।  
वर्षन्ति वज्राण्यरिधोरणीषु श्रीभैरवक्षोणिमणेः कटाक्षाः॥

धर्मं प्रसङ्गादपि नाचरन्ति पापं प्रयत्नेन समाचरन्ति।  
आश्चर्यमेतद्धि मनुष्यलोकेऽमृतं परित्यज्य विषं पिबन्ति॥

एकः सुधांशुर्न कथंचन स्यात् तृप्तिक्षमस्त्वन्नयनद्वयस्य।  
त्वल्लोचनासेचनकस्तदस्तु नलास्यशीतद्युतिसद्वितीयः॥

एको हि दोषो गुणसंनिपाते निमज्जतीत्येतदयुक्तमुक्तम्।  
रूपादिकान् सर्वगुणान् निहन्ति किं मौर्ख्यमेकं न शरीरभाजाम्॥

एको हि दोषो गुणसन्निपाते निमज्जतीन्दोरिति यो बभाषे ।  
नूनं न दृष्टं कविनापितेन दारिद्र्यमेकं गुणराशिनाशि॥

एकोऽपि कृष्णस्य कृतः प्रणामो दशाश्वमेधावभृथेन तुल्यः।  
दशाश्वमेधी पुनरेति जन्म कृष्णप्रणामी न पुनर्भवाय॥

एतान्यवन्तीश्वरपारिजात- जातानि तारापतिपाण्डुराणि।  
संप्रत्यहं पश्यत दिग्वधूनां यशःप्रसूनान्यवतंसयामि॥

एतावता नन्वनुमेयशोभि काञ्चीगुणस्थानमनिन्दितायाः।  
आरोपितं यद् गिरिशेन पश्चाद् अनन्यनारीकमनीयमङ्कम्॥

एतद्यशःक्षीरधिपूरगाहि पतत्यगाधे वचनं कवीनाम्।  
एतद्गुणानां गणनाङ्कपातः प्रत्यर्थिकीर्तीः खटिकाः क्षिणोति॥

एवंविधे भावि न वेति चित्ते निवेश्य कार्यं भषणं विमुञ्चेत्।  
संभक्ष्य पिण्डं स्थिरतां गतस्य चेष्टादिकं तस्य निरूपणीयम्॥

गुरोर्गिरः पञ्च दिनान्यधीत्य वेदान्तशास्त्राणि दिनत्रयं च।  
अमी समाघ्रातवितर्कवादाः समागताः कुक्कुटपादमिश्राः॥

हरः क्षयी तापकरः सुदेशः शान्तो हरिर्गोत्ररिपुर्विवस्वान्।  
चन्द्रो द्विजिह्वाश्रित इत्युपेक्ष्य लक्ष्म्या वृतः पातु विधिर्जगन्ति॥

हे मल्लि हे मालति हे लवङ्गि न तादृशी क्वापि भवादृशीनाम्।  
क्षणं समाधाय मधुव्रतं या विस्मारयेदम्बुजिनीवियोगम्॥

इषुत्रयेणैव जगत्त्रयस्य विनिर्जयात् पुष्पमयाशुगेन।  
शेषा द्विबाणी सफलीकृतेयं प्रियादृगम्भोजपदेऽभिषिच्य॥

इच्छन्त्यभीक्ष्णं क्षयमात्मनोऽपि न ज्ञातयस् तुल्यकुलस्य लक्ष्मीम्।  
नमन्ति शत्रून् न च बन्धुवृद्धिं संतप्यमानैर्हृदयैः सहन्ते॥

इन्दीवरं लोचनयोस् तुलायै निर्माय यत्नेन विधिः कदाचित्।  
अतुल्यतां वीक्ष्य ततो रजांसि निक्षिप्य चिक्षेप स पङ्कमध्ये॥

इन्दीवरस्यान्तरमेतदस्या नेत्रोत्पलस्यापि यतो हिमांशोः।  
त्विषोऽपि नैकं सहते मुखाख्यम् आक्रम्य तस्थावपरं शशाङ्कम्॥

इन्दिन्दिरैर्निर्भरगर्भमीषद्- उन्मेषवच्चम्पकपुष्पमासीत्।  
हिरण्मयं शासनलेखहेतोः सज्जं मषीभाण्डमिव स्मरस्य॥

इयं विलासद्रुमदोहदश्रीर् इयं सुधा यौवनदुग्धसिन्धोः।  
लावण्यमाणिक्यरुचिच्छटेयम् इयं मनःकार्मणचूर्णमुष्टिः॥

जडेषु जातप्रतिभाभिमानाः खलाः कवीन्द्रोक्तिषु के वराकाः।  
प्राप्ताग्निनिर्वापणगर्वमम्बु रत्नाङ्कुरज्योतिषि किं करोति॥

काचिन्नितम्बार्पितवामहस्ता दोर्लेखया कुञ्चितया नताङ्गी।  
क्षमापतौ मार्गणमोक्षदक्षम् अकल्पयच्चापमिव स्मरस्य॥

काचित् तृषार्ता वनिता निदाघे गङ्गां समभ्येत्य सुधासवर्णाम्।  
आदाय तद्वारि करद्वयेन विलोकयन्ती न पपौ किमेतत्॥

काकस्य गात्रं यदि काञ्चनस्य माणिक्यरत्नं यदि चञ्चुदेशे।  
एकैकपक्षे ग्रथितं मणीनां तथापि काको न तु राजहंसः॥

कालागरूद्गारसुगन्धिगन्ध- धूपाधिवासाश्रयभूगृहेषु।  
न तत्र सुर्माघसमीरणेभ्यः श्यामाकुचोष्माश्रयिणः पुमांसः॥

कालः किरातः स्फुटपद्मकस्य वधं व्यधाद्यस्य दिनद्बिपस्य।  
तस्येव सन्ध्या रुचिरास्रधारा ताराश्च कुम्भस्थलमौक्तिकानि॥

कालं मुहूर्ताङ्गुलिमण्डलेन दिनत्रियामाञ्जलिना पिबन्तम्।  
रूपं विलोक्यैव वपुश्च केषां भङ्गेन नाङ्गान्यलसीभवन्ति॥

कालेन याति क्रिमितां महेन्द्रो महेन्द्रभावं क्रिमिरप्युपैति।  
अयं प्रथीयानयमप्रतिष्ठ इत्येष निष्ठानुचितोऽभिमानः॥

का लोकमाता किमु देहमुख्यं रते किमादौ कुरुते मनुष्यः।  
को दैत्यहन्ता वद वै क्रमेण गौरीमुखं चुम्बति वासुदेवः॥

कालोपलब्धं कलहंसनाद- माकर्ण्य कर्णामृतमन्तरिक्षे।  
सलीलमुद्धाटितवारिपूरा सरोजिनी सादरमुज्जगाम॥

कामस् तु बाणावसरं प्रतीक्ष्य पतङ्गवद् वह्निमुखं विविक्षुः।  
उमासमक्षं हरबद्धलक्ष्यः शरासनज्यां मुहुराममर्श॥

कांसीकृतासीत् खलु मण्डलीन्दोः संसक्तरश्मिप्रकरा स्मरेण।  
तुला च नाराचलता निजैव मिथोनुरागस्य समीकृतौ वाम्॥

कान्तामुखास्वादपराङ्मुखा यत् पान्थाः शशाङ्कस्य करैर्विमृष्टाः।  
सुदुःसहं तापमिमे प्रयान्ति मन्ये ततौ नैव सुधेतरत्र॥

कान्ते नितान्तं दयिताकुचान्त- चोलाञ्चलं कर्षति हर्षमुग्धे।  
बभार बाला नमितास्यहास्य- लेशापदेशादपरं निचोलम्॥

काप्यागतं वीक्ष्य मनोधिनाथं समुत्थिता सादरमासनाय।  
करेण शिञ्जद्वलयेन तल्पम् आस्फालयन्ती कलमाजुहाव॥

कार्त्स्न्येन निर्वर्णयितुं च रूपम् इच्छन्ति तत्पूर्वसमागमानाम्।  
न च प्रियेष्वायतलोचनानां समग्रपातीनि विलोचनानि॥

कार्यार्थिनः क्षीणतरस्य नैव निःशेषकार्यं कुटिलस्य कुर्यात्।  
दोषाकरः प्राप्तविवृद्धदर्पः पलायते दूरतरं हि मित्रात्॥

कीदृग्वनं स्यान्न भयाय पृष्टे यदुत्तरं तस्य च कीदृशस्य।  
वाच्यं भवेदीक्षणजातमम्बु कं चाधिशेते गवि कोऽर्चनीयः॥

कषायसङ्गौ सहते न वृत्तं समार्द्रचक्षुर्न दिनं च रेणुम्।  
कषायसङ्गौ विधुनन्ति तेन चारित्रवन्तो मुनयः सदापि॥

कलापिनां चारुतयोपयान्ति वृन्दानि लापोढघनागमानाम्।  
वृन्दानिलापोढघनागमानां कलापिनां चारुतयोऽपयान्ति॥

कलत्रमात्मा सुहृदो धनानि वृथा भवन्तीह निमेषमात्रात्।  
मुहुर्मुहुश् चाकुलितानि तानि तस्मान् न विद्वानतिविग्रही स्यात्॥

कलौ कराले न सुखं लभेत पक्षद्वयादेव विरोधकाले।  
मध्यस्थता प्रत्युत निन्द्यतेऽपि समन्ततो हा स कले प्रभावः॥

कलौ युगे कल्मषमानसानाम् अन्यत्र धर्मे खलु नाधिकारः।  
रामेति वर्णद्वयमादरेण सदा जपन्मुक्तिमुपेति जन्तुः॥

कण्डूयमानः खलु दक्षिणेन हस्तेन भालं भषणो ददाति।  
प्रभाविनम्रीकृतराजचक्रं राज्याभिषेके वरपट्टबन्धम्॥

कम्पप्रदोऽसौ शिशिरर्तुचौरो मुष्णाति वृक्षान् हरते किमस्मान्।  
इतीव भीत्वा परिपाण्डुराणि जातानि शुष्काणि तृणानि भूमौ॥

कन्याप्रसूतस्य धनुःप्रसङ्गाद् अङ्गाधिकासादितविक्रमस्य।  
धनंजयाधीनपराक्रमस्य हिमस्य कर्णस्य च को विशेषः॥

कन्ये समालोकय कान्यकुब्जम् अकुब्जकीर्तिं नरनाथमेनम्।  
ककुब्जये यस्य धरापरागैर् भवन्ति वारांनिधयः स्थलानि॥

कपाटविस्तीर्णमनोरमोरः- स्थलस्थितिश्रीललनस्य तस्य।  
आनन्दिताशेषजना बभूव सर्वाङ्गसङ्गिन्यपरैव लक्ष्मीः॥

कराग्रजाग्रच्छतकोटिरर्थी ययोरिमौ तौ तुलयेत् कुचौ चेत्।  
सर्वं तदा श्रीफलमुन्मदिष्णु जातं वटीमप्यधुना न लब्धुम्॥

करान् तिरोधाय तरून्निपीड्य शिला अवस्कन्द्य महीयसोऽपि।  
उज्जृम्भितः कालवशात् तदन्यस् तेषामधस्तात्पुनरेव जातः॥

करेण वातायनलम्बितेन स्पृष्टस् त्वया चण्डि कुतूहलिन्या।  
आमुञ्चतीवाभरणं द्वितीयम् उद्भिन्नविद्युद्वलयो घनस् ते॥

करिष्यते यत्र सुदुश्चराणि प्रसत्तये गोत्रभिदस् तपांसि।  
शिलोच्चयं चारुशिलोच्चयं तम् एष क्षणान्नेष्यति गुह्यकस् त्वाम्॥

कर्णामृतं सूक्तिरसं विमुच्य दोषेषु यत्नः समुहान्खलस्य।  
अवेक्षते केलिवनं प्रविष्टः क्रमेलकः कण्टकजालमेव॥

कर्माणि बध्नन्ति शुभाशुभानि कर्तात्रमौपाधिकमेव जीवम्।  
परं न तत्साक्षिणमस्तदोषम् आभीरमद्यात् किमजे शयाने॥

कर्णाक्षिदन्तच्छदबाहुपाणि- पादादिनः स्वाखिलतुल्यजेतुः।  
उद्वेगभागद्वयताभिमानाद् इहैव वेधा व्यधित द्वितीयम्॥

करोति पुष्पैर्जिननायकस्य पूजं त्रिकालं तनुमान् सदा यः।  
तस्यामरेशावनिनाथचक्र- वर्त्त्यादिलक्ष्मीर्वशगा भवेद् द्राक्॥

करोति संसारशरीरभोग- विरागभावं विदधाति रागम्।  
शीलव्रतध्यानतपःकृपासु ज्ञानी विमोक्षाय कृतप्रयासः॥

कश्चिन् नवं पल्लवमाददाति कश्चित् प्रसूनानि फलानि कश्चित्।  
परं करालेऽस्य निदाघकाले मूले न दाता सलिलस्य कश्चित्॥

कश्चित् कराभ्यामुपगूढनालम् आलोलपत्राभिहतद्विरेफम्।  
रजोभिरन्तःपरिवेषबन्धि लीलारविन्दं भ्रमयांचकार॥

कस्तूरिकाचन्दनकुङ्कुमानि सौभाग्यचिह्नानि विलासिनीनाम्।  
प्रयागमृत्स्नातिलकक्रियैव सौभाग्यचिह्नं विधवाललाटे॥

कस्यास्ति नाशो मनसो वितत्या क्व सर्वथा नास्ति भयं विमुक्तौ।  
शल्यं परं किं निजमूर्खतैव के के ह्युपास्या गुरवश्च सन्तः॥

कथासु ये लब्धरसाः कवीनां ये नानुरज्यन्ति कथान्तरेषु।  
न ग्रन्थिपर्णप्रणयाश्चरन्ति कस्तूरिकागन्धमृगास् तृणेषु॥

कथं विलोकेयममुं युवानं कुमुद्वतीबन्धुमिवोज्जिहानम्।  
भर्तुः स्वसा भाद्रचतुर्थिकेव कलङ्कयत्यर्धविलोकनेऽपि॥

के भूषयन्ति स्तनमण्डलानि कीदृश्युमा चन्द्रमसः कुतः श्रीः।  
किमाह सीता दशकण्ठनीता हारामहादेवरतातमातः॥

कुध्रेनसुप्रीनयनाश्रयाशदग्धोन्मदा दर्दुरहर्षकाले।  
स्वजन्मभक्षप्रियभोजनाशा नृत्यन्ति भीमानुजगोजभाजः॥

कुपात्रदानाच्च भवेद्दरिद्रो दारिद्र्यदोषेण करोति पापम्।  
पापप्रभावान्नरकं प्रयाति पुनर्दरिद्रः पुनरेव पापी॥

क्व तिष्ठतस्ते पितरौ ममेवेत्यपर्णयोक्ते परिहासपूर्वम्।  
क्व वा ममेव श्वशुरौ तवेति तामीरयन्सस्मितमीश्वरोऽव्यात्॥

लग्नद्विरेफाञ्जनभक्तिचित्रं मुखे मधुश्रीस्तिलकं प्रकाश्य।  
रागेण बालारुणकोमलेन चूतप्रवालोष्ठमलञ्चकार॥

नाभिप्रभिन्नाम्बुरुहासनेन संस्तूयमानः प्रथमेन धात्रा।  
अमुं युगान्तोचितयोगनिद्रः संहृत्य लोकान्पुरुषोऽधिशेते॥

माधुर्यसाराधरितामृतस्य तत्कण्टकित्वं पनसस्य सह्यम्।  
उन्मादिनो मातुलपुत्रकस्य कथं सहामो बत कण्टकित्वम्॥

मांसं मृगाणां दशनौ गजानां मृगद्विषां चर्म फलं द्रुमाणाम्।  
स्त्रीणां सुरूपं च नृणां हिरण्यमेते गुणा वैरकरा भवन्ति॥

मात्सर्यमुत्सार्य विचार्य कार्यमार्याः समर्यादमिदं वदन्तु।  
सेव्या नितम्बाः किमु भूधराणामुत स्मरस्मेरविलासिनीनाम्॥

मृगा मृगैः सङ्गमनुव्रजन्ति गावश्च गोभिस्तुरगास्तुरङ्गैः।  
मूर्खाश्च मूर्खैः सुधियः सुधीभिः समानशीलव्यसनेषु सख्यम्॥

नृणामनभ्यस्तफणाभृदीशगिरां दुरापा बुधराजगोष्ठी।  
अबुद्धचापश्रुतिपद्धतीनां युद्धक्षमेवोद्धृतयोद्धृसार्था॥

न भूतपूर्वं न कदापि वार्ता हेम्नः कुरङ्गो न कदापि दृष्टः।  
तथापि तृष्णा रघुनन्दनस्य विनाशकाले विपरीतबुद्धिः॥

मधुव्रतौघः कुपितः स्वकीयमधुप्रपापद्मनिमीलनेन।  
बिम्बं समाक्रम्य बलात्सुधांशोः कलङ्कमङ्के ध्रुवमातनोति॥

मध्यात्समानीय सुसारभागं वक्षोजमुत्पादयिता विधाता।  
अतिप्रयत्नात्त्रिवलीमिषेण सोपानवर्त्मत्रितयं चकार॥

मध्येन सा वेदिविलग्नमध्या वलित्रयं चारु बभार बाला।  
आरोहणार्थं नवयौवनेन कामस्य सोपानमिव प्रयुक्तम्॥

न दुर्जनानामिह कोऽपि दोषस्तेषां स्वभावो हि गुणासहिष्णुः।  
द्वेष्यैव केषामपि चन्द्रखण्डविपाण्डुरा पुण्ड्रकशर्करापि॥

न दुर्जनः सज्जनतामुपैति बहुप्रकारैरपि सेव्यमानः।  
भूयोऽपि सिक्तः पयसा घृतेन न निम्बवृक्षो मधुरत्वमेति॥

मम प्रियां कैरविणीं करेण सन्तापयामास दिनाधिनाथः।  
इतीव दुःखैर्विकलः कलावान् पपौ विषं लक्ष्ममिषेण सद्यः॥

न निर्यियासन्ति कदर्यहस्ताद्धनानि पांसोरिव तैललेशाः।  
दैवात्कदाचिद्विनियोक्तुरेव निर्गन्तुमिच्छन्त्यसुभिः सहैव॥

न सा सभा यत्र न सन्ति वृद्धा  
वृद्धा न ते ये न वदन्ति धर्मम्।  
धर्मः स नो यत्र न सत्यमस्ति   
सत्यन्न तद् यच्छलमभ्युपैति ॥
__________________
न सा सभा यत्र न सन्ति वृद्धा वृद्धा न ते ये न वदन्ति धर्मम्।  
धर्मो न वै यत्र च नास्ति सत्यं सत्यं न तद्यच्छलनानुविद्धम्॥

नक्षत्रभूः क्षत्रकुलप्रसूतेर्युक्तो नभोगैः खलु भोगभाजः।  
सुजातरूपोऽपि न याति यस्य समानतां काञ्चन काञ्चनाद्रिः॥

नेतः प्रयाणोन्मुखतां समीक्ष्य नक्षत्रमुक्तावलिमस्य कण्ठे।  
अधारयत्सा स तु वासराणां संख्यापरोऽभूत्सखि कोऽत्र भावः॥

निरर्थकं जन्म गतं नलिन्या यया न दृष्टं तुहिनांशुबिम्बम्।  
उत्पत्तिरिन्दोरपि निष्फलैव कृता विनिद्रा नलिनी न येन॥

निरक्षरे वीक्ष्य महाधनत्वं विद्यानवद्या विदुषा न हेया।  
रत्नावतंसाः कुलटाः समीक्ष्य किमार्यनार्यः कुलटा भवन्ति॥

नो वा कियन्तः परितः स्फुरन्ति जलाशया निर्मलभूरितोयाः।  
सदावदातं परमेकमेव हंसस्य विश्रामपदं वदन्ति॥

मुखारविन्दोपरिभागसंस्थं नेत्रद्वयं खञ्जनमामनन्ति।  
प्रफुल्लवक्त्राम्बुजपार्श्ववर्ति दलद्वयं भृङ्गयुतं मतं मे॥

मुक्तामणि त्वं! नयनम् ममेति  
राजेति जीवेति चिरं सुत त्वम् ।  
इत्युक्तवत्यास् तव वाचि मातः  
ददाम्यहं तण्डुलम् एव शुष्कम् ॥

पानीयमानीय परिश्रमेण पाथोद पाथोनिधिमध्यतस्त्वम्।  
कल्पद्रुमे सीदति साभिलाषे महोषरे मुञ्चसि किं निमित्तम्॥

पराक्रमोत्साहमतिप्रतापसौशील्यमाधुर्यनयानयैश्च ।  
गाम्भीर्यचातुर्यसुवीर्यधैर्यैर्हनूमतःकोऽप्यधिकोऽस्ति लोके॥

परिश्रमज्ञं जनमन्तरेण मौनिव्रतं बिभ्रति वाग्मिनोऽपि।  
वाचं यमाः सन्ति विना वसन्तं पुंस्कोकिलाः पञ्चमचञ्चवोऽपि॥

पतिव्रतायाः कुचकुम्भयुग्ममत्युग्रशार्दूलनखावलिश्च।  
वीरस्य शस्त्रं कृपणस्य वित्तं लभ्यानि चत्वारि तदन्तकाले॥

पत्युः प्रवृत्तस्य रतौ जिगीषावचो निशम्याथ न किञ्चिदूचे।  
कलावती किं तु विहस्य तस्य कपोलयोः स्वेदमपाचकार॥

फलाशिनो मूलतृणाम्बुभक्षा विवाससो निस्तरशायिनश्च।  
गृहे विमूढा मुनिवच्चरन्ति तुल्यं तपः किं तु फलेन हीनम्॥

प्रसाधिकालम्बितमग्रपादमाक्षिप्य काचिद्द्रवरागमेव।  
उत्सृष्टलीलागतिरागवाक्षादलक्तकाङ्कां पदवीं ततान॥

प्रसूनशृङ्गैर्मकरन्दतोयं सलीलमादाय वसन्तकामी।  
वनस्थलीवामदृशां मुखानि सिञ्चत्यसौ मन्दमरुत्करेण॥

प्रतीयमानं पुनरन्यदेव वस्त्वस्ति वाणीषु महाकवीनाम्।  
यत्तत्प्रसिद्धावयवातिरिक्तमाभाति लावण्यमिवाङ्गनायाः॥

प्रत्यङ्गमस्यामभिकेन रक्षां कर्तुं मघोनेव निजास्त्रमस्ति।  
वज्रं च भूषामणिमूर्तिधारि नियोजितं तद्द्युतिकार्मुकं च॥

प्रियासखीभूतवतो मुदेदं व्यधाद्विधिः साधुदशत्वमिन्दोः।  
एतत्पदच्छद्मसरागपद्मसौभाग्यभाग्यं कथमन्यथा स्यात्॥

रागादिरोगान्सततानुषक्तानशेषकायप्रसृतानशेषान्।  
औत्सुक्यमोहारतिदाञ्जघान योऽपूर्ववैद्याय नमोऽस्तु तस्मै॥

राजाश्रयस्तस्करताश्वपण्यमाथर्वणं चापि समुद्रयानम्।  
एतानि सिद्ध्यन्ति महाफलानि विपर्यये प्राणहराणि पञ्च॥

राजन्द्विषस्ते भयविद्रुतस्य भालस्थलं कण्टकिनो वनान्ताः।  
अद्यापि किं वानुभविष्यतीति व्यपाटयन्द्रष्टुमिवाक्षराणि॥

रथस्थितानां परिवर्तनाय पुरातनानामिव वाहनानाम्।  
उत्पत्तिभूमौ तुरगोत्तमानां दिशि प्रतस्थे रविरुत्तरस्याम्॥

रथो रथाङ्गध्वनिना विजज्ञे विलोलघण्टाक्वणितेन नागः।  
स्वभर्तृनामग्रहणाद्बभूव सान्द्रे रजस्यात्मपरावबोधः॥

रे पुत्र सत्यङ्गमवाप्नुहि त्वमसत्प्रसङ्गं त्वरया विहाय।  
धन्योऽपि निन्दां लभते कुसङ्गात्सिन्दूरबिन्दुर्विधवाललाटे॥

रिपुश्रियः किं कचसञ्चयोऽयं प्रतापवह्नेः किमु धूमराजिः।  
विलोक्य यत्पाणिगतं कृपाणमेवं जनस्तर्कयते रणेषु॥

सान्द्रां मुदं यच्छतु नन्दको वः सोल्लासलक्ष्मीप्रतिबिम्बगर्भः।  
कुर्वन्नजस्रं यमुनाप्रवाहसलीलराधास्मरणं मुरारेः॥

सद्यः करस्पर्शमवाप्य चित्रं रणे रणे यस्य कृपाणलेखा।  
तमालनीला शरदिन्दुपाण्डु यशस्त्रिलोक्याभरणं प्रसूते॥

सञ्जातपत्रप्रकरान्वितानि समुद्वहन्ति स्फुटपाटलत्वम्।  
विकस्वराण्यर्ककराभिमर्शाद्दिनानि पद्मानि च वृद्धिमीयुः॥

सम्पूर्णकुम्भो न करोति शब्दमर्धो घटो घोषमुपैति नूनम्।  
विद्वान्कुलीनो न करोति गर्वं गुणैर्विहीना बहु जल्पयन्ति॥

समुल्लसत्पङ्कजलोचनेन विनोदयन्ती तरुणानशेषान्।  
शुद्धाम्बरा गुप्तपयोधरश्रीः शरन्नवोढेव समाजगाम॥

स पातु वो यस्य हतावशेषास्तत्तुल्यवर्णाञ्जनरञ्जितेषु।  
लावण्ययुक्तेष्वपि वित्रसन्ति दैत्याः स्वकान्तानयनोत्पलेषु॥

सरोषयुद्धाङ्गनमध्यधावन्मत्तद्विपानामधिकोत्सुकानाम्।  
पादाभिघाताभिहताः पतन्ति रथाश्च योधाश्च तुरङ्गमाश्च॥

सर्पस्य रत्ने कृपणस्य वित्ते सत्याः कुचे केसरिणश्च केशे।  
मानोन्नतानां शरणागते च मृतौ भवेदन्यकरप्रचारः॥

सर्वस्य जन्तोर्भवति प्रमोदो विरोधिवर्गे परिभूयमाने।  
तिरोहिते त्वद्यशसा नरेन्द्र चन्द्रोदये नृत्यति चक्रवाकी॥

सर्वोपमाद्रव्यसमुच्चयेन यथाप्रदेशं विनिवेशितेन।  
सा निर्मिता विश्वसृजा प्रयत्नादेकस्थसौन्दर्यदिदृक्षयेव॥

सत्यं तपो ज्ञानमहिंसता च विद्वत्प्रणामं च सुशीलता च।  
एतानि यो धारयते स विद्वान्न केवलं यः पठते स विद्वान्॥

श्रीभोज साम्यं तव कल्पवृक्षः सदा वदान्योऽपि कथं प्रयाति।  
यतो भवद्दानसुपुष्टविप्रहव्येन कुक्षिम्भरिरस्य भर्ता॥

श्रियः प्रदुग्धे विपदो रुणद्धि यशांसि सूते मलिनं प्रमार्ष्टि।  
संस्कारशौचेन परं पुनीते शुद्धा हि बुद्धिः किल कामधेनुः॥

श्रोत्रं श्रुतेनैव न कुण्डलेन दानेन पाणिर्न तु कङ्कणेन।  
विभाति कायः खलु सज्जनानां परोपकारेण न चन्दनेन॥

स्तनं धयन्तं तनयं विहाय विलोकनाय त्वरया व्रजन्ती।  
सम्प्रस्नुतायां पदवीं स्तनाभ्यां सिषेच काचित्पयसा गवाक्षम्॥

स्थाणुः स्वयं मूलविहीन एव पुत्रो विशाखो रमणी त्वपर्णा।  
परोपनीतैः कुसुमैरजस्रं फलत्यभीष्टं किमिदं विचित्रम्॥

स्वप्रज्ञया कुञ्चिकयेव कञ्चित्सारस्वतं वक्रिमभङ्गिभाजम्।  
कवीश्वरः कोऽपि पदार्थकोशमुद्धाट्य विश्वाभरणं करोति॥

ताटङ्कमस्यास्तरलेक्षणाया मुक्ताफलैश्चारुरुचिं विधत्ते।  
मुखश्रिया चन्द्रमिवाभिभूय बन्दीकृतं तारकचक्रवालम्॥

तमङ्गदे मन्दरकूटकोटिव्याघट्टनोत्तेजनया मणीनाम्।  
बहीयसा दीप्तिवितानकेन चकासयामासतुरुल्लसन्ती॥

तस्याः प्रविष्टा नतनाभिरन्ध्रं रराज तन्वी नवरोमराजिः।  
नीवीमतिक्रम्य सितेतरस्य तन्मेखलामध्यमणेरिवार्चिः॥

तस्याः शलाकाञ्जननिर्मितेव कान्तिर्भ्रुवोरायतलेखयोर्या।  
तां वीक्ष्य लीलाचतुरामनङ्गः स्वचापसौन्दर्यमदं मुमोच॥

तवाग्रतो वीर महीमहेन्द्र मन्दं गजाः शृङ्खलिनो विभान्ति।  
आवासदानादरिभूपतीनामाशान्तशैला इव सापराधाः॥

तवाङ्गणे सुन्दर वीर पाण्ड्य मतङ्गजाः शृङ्खलिनो विभान्ति।  
आवासदानादरिभूपतीनामाशान्तशैला इव सापराधाः॥

तेजांसि यस्य प्रशमं प्रयान्ति वारां प्रवाहेण स वह्निरन्यः।  
अयं पुनर्वाडवनामधेयः समुद्रमापीय बिभर्ति तेजः॥

उच्छ्वासयन्त्यः श्लथबन्धनानि गात्राणि कन्दर्पसमाकुलानि।  
समीपवर्तिष्वधुना प्रियेषु समुत्सुका एव भवन्ति नार्यः॥

उभौ यदि व्योम्नि पृथक्प्रवाहाव् आकाशगङ्गापयसः पतेताम्।  
तेनोपमीयेत तमालनीलम् आमुक्तमुक्तालतमस्य वक्षः॥

उच्चैस्तरां मत्सरिणोऽपि लोकाः कुर्वन्ति संसत्सु पुरः प्रशंसाम्।  
न पण्डितर्विश्वसितव्यमत्र तत्सौहृदं यत् क्रियते परोक्षम्॥

उच्चैस्तरादम्बरशैलमौलेश् च्युतो रविर्गैरिकगण्डशैलः।  
तस्यैव पातेन विचूर्णितस्य संध्यारजोराजिरिहोज्जिहीते॥

उच्चं प्रदेशं भषणोऽधिरुह्य भषत्यभीक्ष्णं रविमीक्षमाणः।  
यदा तदानीमचिरेण वृष्टिर् अम्भोदमुक्ता भवति प्रभूता॥

उद्भाव्यमानो नलिनीपलाशैः समीरणस्तद्धृदयास्पदस्य।  
करोति दाहस्य निवारणं नु संधुक्षणं वा स्मरपावकस्य॥

उद्वर्तयन्त्या हृदये निपत्य नृपस्य दृष्टिर्न्यवृतद् द्रुतैव।  
वियोगिवैरात् कुचयोर्नखा कैर् अर्धेन्दुलीलैर्गलहस्तितेव॥

उद्यन्महीपालमरीचिमाली- शिलीमुखश्रेणिकरावलीभिः।  
उदारभूदारघनान्धकार- संभारमुच्छिन्नतरं चकार॥

उन्मीलितं तूलिकयेव चित्रं सूर्यांशुभिर्भिन्नमिवारविन्दम्।  
बभूव तस्याश्चतुरश्रशोभि वपुर्विभक्तं नवयौवनेन॥

उरोरुहादुद्गमितैः पयोभिर् आपूर्य केल्या निजमास्यगर्भम्।  
फूत्कृत्य मातुर्वदने हसन्तं तनूभवं पश्यति कोऽपि धन्यः॥

उरोरुहाम्भोरुहदर्शनाय विमुञ्चतः कञ्चुकबन्धनानि।  
आनन्दनीराकुललोचनस्य प्रियस्य जातो विफलः प्रयासः॥

उत्पादयन्तो सुरतस्य विघ्नं परस्परालापसुखं हरन्ती।  
संरागिणः कामिजनस्य गाढम् अक्ष्णोर्ललम्बे सहसैव निद्रा॥

उत्साहसंपन्नमदीर्घसूत्रं क्रियाविधिज्ञं व्यसनेष्वसक्तम्।  
शूरं कृतज्ञं दृढसौहृदं च लक्ष्मीः स्वयं वाञ्छति वासहेतोः॥

उत्तुङ्गवातायनगोपुराणि गृहाणि वित्तानि दुरर्जितानि।  
क्षणादधःपातकराणि हन्त चितातिथेरस्य निरर्थकानि॥

वासांसि जीर्णानि यथा विहाय नवानि गृह्णाति नरोऽपराणि ।  
तथा शरीराणि विहाय जीर्णान्यन्यानि संयाति नवानि देही ॥

वीथीषु वीथीषु विलासिनीनां मुखानि संवीक्ष्य शुचिस्मितानि।  
जालेषु जालेषु करं प्रसार्य लावण्यभिक्षामटतीव चन्द्रः॥

वृथैव सङ्कल्पशतैरजस्रमनङ्ग नीतोऽसि मयातिवृद्धिम्।  
आकृष्य चापं श्रवणोपकण्ढे मय्येव युक्तस्तव बाणमोक्षः॥

वचांसि वाचस्पतिमत्सरेण साराणि लब्धुं ग्रहमण्डलीव।  
मुक्ताक्षसूत्रत्वमुपैति यस्याः सा सप्रसादास्तु सरस्वती वः॥

वक्रोऽस्तु बाल्ये तदनु प्रवृद्धः कलङ्कवानस्तु जडोऽस्तु चन्द्रः।  
महेशमौलौ च पदं दधातु जायेत वन्द्यो विविधोपकारात्॥

वन्द्यः स पुंसां त्रिदशाभिनन्द्यः कारुण्यपुण्योपचयक्रियाभिः।  
संसारसारत्वमुपैति यस्य परोपकाराभरणं शरीरम्॥

वर्णागमो वर्णविपर्ययश्च  
द्वौ चापरौ वर्णविकारनाशौ।  
धातोस्तदर्थातिशयेन योगस्  
तदुच्यते पञ्चविधं निरुक्तम्॥

वक्षःस्थली रक्षतु सा जगन्ति जगत्प्रसूतेर्गरुडध्वजस्य।  
श्रियोऽङ्गरागेण विभाव्यते या सौभाग्यहेम्नः कषपट्टिकेव॥

विद्धा मृगी व्याधशिलीमुखेन मृगस्तु तत्कातरवीक्षितेन।  
विहाय देहं विगतव्यथैका परस्य जीवावधिराधिरासीत्॥

विधिः किमस्या नितराममान्तमङ्गेषु शृङ्गाररसं सुकेश्याः।  
स्निग्धोल्लसत्कुन्तलकैतवेन निधाय मूर्ध्नि स्तबकीचकार॥

विद्वानुपालम्भमवाप्य दोषान्निवर्ततेऽसौ परितप्यते च।  
ज्ञातस्तु दोषो मम सर्वथेति पापो जनः पापतरं करोति॥

विद्या विवादाय धनं मदाय शक्तिः परेषां परिपीडनाय।  
खलस्य साधोर्विपरीतमेतज्ज्ञानाय दानाय च रक्षणाय॥

विद्या विवादाय धनं मदाय खलस्य शक्तिः परपीडनाय।  
साधोस्तु सर्वं विपरीतमेतद् ज्ञानाय दानाय च रक्षणाय॥

विलिख्य सत्याकुचकुम्भसीम्नि पत्रावलिन्यासमिषेण राधाम्।  
लीलारविन्देन तया सरोषं पायाद्विटः कोऽप्यभिहन्यमानः॥

विलोचनं दक्षिणमञ्जनेन सम्भाव्य तद्वञ्चितवामनेत्रा।  
तथैव वातायनसन्निकर्षं ययौ शलाकामपरा वहन्ती॥

विलोकितास्या मुखमुन्नमय्य किं वेधसेयं सुषमासमाप्तौ।  
धृत्युद्भवा यच्चिबुके चकास्ति निम्ने मनागङ्गुलियन्त्रणेव॥

विना न साहित्यविदापरत्र गुणः कथञ्चित्प्रथते कवीनाम्।  
आलम्बते तत्क्षणमम्भसीव विस्तारमन्यत्र न तैलबिन्दुः॥

विश्राम्य विश्रम्य वनद्रुमाणां छायासु तन्वी विचचार काचित्।  
तनूत्तरीयेण करोद्धृतेन निवारयन्ती शशिनो मयूखान्॥

विश्वोपजीव्ये न पिबत्यपोऽयं पद्माकरे यद्यपि चातकश्चेत्।  
स्वार्थक्षतिस्तस्य तृषातुरस्य लघुत्वमेवास्ति न किञ्चिदस्य॥

वितीर्णशिक्षा इव हृत्पदस्थसरस्वतीवाहनराजहंसैः।  
ये क्षीरनीरप्रविभागदक्षा विवेकिनस्ते कवयो जयन्ति॥

व्यालाश्च राहुश्च सुधाप्रसादाज्जिह्वाशिरोनिग्रहमुग्रमापुः।  
इतीव भीताः पिशुना भवन्ति पराङ्भुखाः काव्यरसामृतेषु॥

क्षारं जलं वारिमुचः पिबन्ति तदेव कृत्वा मधुरं वमन्ति।  
सन्तस्तथा दुर्जनदुर्वचांसि पीत्वा च सूक्तानि समुद्गिरन्ति॥

क्षते प्रहारा निपतन्त्यभीक्ष्णं धनक्षये वर्धति जाठराग्निः।  
आपत्सु वैराणि समुद्भवन्ति छिद्रेष्वनर्था बहुलीभवन्ति॥

यात्रासु यस्य ध्वजिनीभरेण दोलायमाना सकला धरित्री।  
आर्द्रव्रणाघिष्ठितपृष्ठपीठमकर्मठं कूर्मपतिं चकार॥

यदि प्रसादीकुरुते सुधांशोरेषा सहस्रांशमपि स्मितस्य।  
तत्कौमुदीनां कुरुते तमेव निमित्त्य देवः सफलं स्वजन्म॥

यशः पदाङ्गुष्ठनखौ मुखं च बिभर्ति पूर्णेन्दुचतुष्टयं या।  
कलाचतुःषष्टिरुपैति वासं तस्यां कथं सुभ्रुवि नाम नास्याम्॥

यस्याञ्जनश्यामलखड्गपट्टजातानि जाने धवलत्वमापुः।  
अरातिनारीशरकाण्डपाण्डुगण्डस्थलीनिर्लुठनाद्यशांसि॥

यस्येषवः संयुगयामिनीषु प्रोतप्रतिक्ष्मापतिमौलिरत्नाः।  
गृहीतदीपा इव भिन्दते स्म खड्गान्धकारे रिपुचक्रवालम्॥

यस्योदयेनैव दिशां प्रसादस्तापापनोदोऽपि जगत्त्रयस्य।  
चकोरचञ्चूपुटपारणे तु चन्द्रस्य तस्यास्ति कियान्प्रयासः॥

यती व्रती चापि पतिव्रताश्च वीराश्च शूराश्च दयापराश्च।  
त्यागी च भोगी च बहुश्रुतश्च सुसङ्गमात्रेण दहन्ति पापम्॥

यथा खरश्चन्दनभारवाही भारस्य वेत्ता न तु चन्दनस्य।  
एवं हि शास्त्राणि बहून्यधीत्य अर्थेषु मूढाः खरवद् वहन्ति ॥

यथा शरीरं किल जीवितेन विनाकृतं काष्ठमिवावभाति।  
तथैव तज्जीवितमप्यवैमि लोकोत्तरेण स्फुरितेन शून्यम्॥

यथा यथा कंसरिपौ शठेऽस्मि-  
न्नयोमयं दग्धमनः करोमि ।  
तथा तथा चुम्बकतां गतोऽसा-  
वाक्रष्टुमीष्टे द्विगुणौजसा तत् ॥

यत्राकृतिस्तत्र गुणा वसन्ति नैतद्धि सम्यक्कविभिः प्रणीतम्।  
येनातिचार्वङ्ग्यपि मे हृदिस्था दुनोति गात्रं विरहे प्रियासौ॥