+++
title = "m:रथोद्धता"

+++
आदिमध्यनिधनेषु सौहृदं सज्जने भवति नेतरे जने।  
छेदतापननिघर्षताडनैर् नान्यभावमुपयाति काञ्चनम्॥

आदितामजननाय देहिनाम् अन्ततां च दधतेऽनपायिने।  
बिभ्रते भुवमधः सदाथ च ब्रह्मणोऽप्युपरि तिष्ठते नमः॥

आगतः पतिरितीरितं जनैः शृण्वती चकितमेत्य देहलीम्।  
कौमुदीव शिशिरीकरिष्यते लोचने मम कदा मृगेक्षणा॥

आह नाथवदनस्य चुम्बतः सा स्म शीतकरतामनक्षरम्।  
सीत्कृतानि सुदती वितन्वती सत्त्वदत्तपृथुवेपथुस् तदा॥

आकुमारमुपदेष्टुमिच्छवः संनिवृत्तिमपथान्महापदः।  
योगशक्तिजितजन्ममृत्यवः शीलयन्ति यतयः सुशीलताम्॥

आननस्य मम चेदनौचिती निर्दयं दशनदंशदायिनः।  
शोध्यते सुदति वैरमस्य तत् किं त्वया वद विदश्य नाधरम्॥

आर्तनादमधिकं प्रकुर्वतां हस्तपादगलबन्धपीडनात्।  
यं छिनद्मि नखरं नृणामहं स प्ररोहति पुनर्न जन्मना॥

आससाद मुनिरात्मनस् ततः शिष्यवर्गपरिकल्पितार्हणम्।  
बद्धपल्लवपुटाञ्जलिद्रुमं दर्शनोन्मुखमृगं तपोवनम्॥

आश्वपेहि मम सीधुभाजनाद् यावदग्रदशनैर्न दृश्यसे।  
चन्द्र मद्दशनमण्डलाङ्कितः खं न यास्यसि हि रोहिणीभयात्॥

आस्त भावमधिगच्छतोस् तयोः संमदेषु करजक्षतार्पणा।  
फाणितेषु मरिचावचूर्णना सा स्फुटं कटुरपि स्पृहावहा॥

आत्तमात्तमधिकान्तमुक्षितुं कातरा शफरशङ्किनी जहौ।  
अञ्जलौ जलमधीरलोचना लोचनप्रतिशरीरलाञ्छितम्॥

आत्मनीनमुपतिष्ठते गुणाः संभवन्ति विरमन्ति चापदः।  
इत्यनेकफलभाजि मा स्म भूद् अर्थिता कथमिवार्यसंगमे॥

आत्मनैव गुणदोषकोविदः किं न वेत्सि करणीयवस्तुषु।  
यत्तथापि न गुरून् न पृच्छसि त्वं क्रमोऽयमिति तत्र कारणम्॥

आत्मवित् सह तया दिवानिशं भोगभागपि न पापमाप सः।  
आहृता हि विषयैकतानता ज्ञानधौतमनसं न लिम्पति॥

आविशद्भिरुटजाङ्गणं मृगैर् मूलसेकसरसैश्च वृक्षकैः।  
आश्रमाः प्रविशदग्निधेनवो बिभ्रति श्रियमुदीरिताग्नयः॥

आ विवाहसमयाद् गृहे वने शैशवे तदनु यौवने पुनः।  
स्वापहेतुरनुपाश्रितोऽन्यया रामबाहुरुपधानमेष ते॥

ईदृशं निगदति प्रिये दृशं संमदात् कियदियं न्यमीलयत्।  
प्रातरालपति कोकिले कलं जागरादिव निशः कुमुद्वती॥

ईक्षितोपदिशतीव नर्तितुं तत्क्षणोदितमुदं मनोभुवम्।  
कान्तदन्तपरिपीडिताधरा पाणिधूननमियं वितन्वती॥

ऊषरेषु विवरेषु चाम्भसां वीचयोऽपि भवता विनिर्मिताः।  
क्षेत्रसीम्नि निहितास्तु बिन्दवो वारिवाह भवतो नवो नयः॥

ऊषरे सरिति शाल्मलीवने दावपावकचितेऽपि चन्दने।  
तुल्यमर्पयति वारि वारिदे कीर्तिरस्तु गुणगौरवैर्गतम्॥

अभ्यघानि मुनिचापलात् त्वया यन्मृगः क्षितिपतेः परिग्रहः।  
अक्षमिष्ट तदयं प्रमाद्यतां संवृणोति खलु दोषमज्ञता॥

अब्रवीच्च भगवन् मतङ्गजैर् यद्बृहद्भिरपि कर्म दुष्करम्।  
तत्र नाहमनुमन्तुमुत्सहे मोघवृत्ति कलभस्य चेष्टितम्॥

अद्य स प्रवसतीति सुभ्रुवः श्रोत्रसीमनि विजृम्भिते ध्वनौ।  
सद्य एव निजपाणिगुम्फिते पुष्पदामनि महोरगभ्रमः॥

अद्य सुन्दरि कलिन्दनन्दिनी- तीरकुञ्जभुवि केलिलम्पटः।  
वादयन् मुरलिकां मुहुर्मुहुर् माधवो हरति मामकं मनः॥

ऐन्दवी वहति नाडिका यदा स्वेच्छया प्रविशति प्रभञ्जनः।  
पोतकी व्रजति दक्षिणा यदा स्यात् तदा सकलमीप्सितं फलम्॥

अम्बरं स्तिमितमम्बुधारया व्यक्त एष परितः पयोधरः।  
प्रावृषा किमपि लज्जमानया मीलिते रविविधूविलोचने॥

अम्बुदः कृतपदो नभस्तले तोयपूरपरिपूरितोदधिः।  
गोष्पदस्य भरणेऽप्मशक्तिमान् इत्यसत्यमभिधीयते कथम्॥

अन्धकारगरलं यतो जगन्- मोहकारि भृशमत्ति नित्यशः।  
उज्ज्वलं जठरमोषधीपतेर् अञ्जनाभमभवत् ततः प्रिये॥

अङ्गणं तदिदमुन्मदद्विप- श्रेणिशोणितविहारिणो हरेः।  
उल्लसत्तरुणकेलिपल्लवां सल्लकीं त्यजति किं मतङ्गजः॥

अङ्गुलीभिरिव केशसंचयं संनिगृह्य तिमिरं मरीचिभिः।  
कुड्मलीकृतसरोजलोचनं चुम्बतीव रजनीमुखं शशी॥

अङ्गुलीकिसलयाग्रतर्जनं भ्रूविभङ्गकुटिलं च वीक्षितम्।  
मेखलाभिरसकृच्च बन्धनं वञ्चयन् प्रणयिनीरवाप सः॥

अञ्जलौ जलमधीरलोचना लोचनप्रतिशरीरशारितम्।  
आत्तमात्तमपि कान्तमुक्षितुं कातरा शफरशङ्किनी जहौ॥

अन्तकाय ददता त्वया प्रिया- कायकान्चनलताप्रतिग्रहम्।  
दीयते बत मदीयजीवनं दक्षिणानिल कुतो न दक्षिणा॥

अन्तरायतिमिरोपशान्तये शान्तपावनमचिन्त्यवैभवम्।  
तं नरं वपुषि कुञ्जरं मुखे मन्महे किमपि तुन्दिलं महः॥
_________
अन्तराय-तिमिरोपशान्तये  
शान्तपावनम् अचिन्त्य-वैभवम्।  
तन् नरं वपुषि कुञ्जरं मुखे  
मन्महे किमपि तुन्दिलं महः॥

अन्यदस्मि भवतीं न याचिता वारमेकमधरं धयामि ते।  
इत्यसिस्वददुपांशुकाकुवाक् सोपमर्दहठवृत्तिरेव तम्॥

अन्यदोषमिव स स्वकं गुणं ख्यापयेत् कथमधृष्टताजडः।  
उच्यते स खलु कार्यवत्तया धिग्वभिन्नबुधसेतुमर्थिताम्॥

अन्य इत्यनुपजातयन्त्रणं द्रागुदञ्चितवती विलोचनम्।  
मामवेत्य चकिता वृतानना दन्तदष्टरसना मनागभूत्॥

अन्यतो नय मुहूर्तमाननं चन्द्र एष सरले कलामयः॥ मा कदाचन कपोलयोर्मलं संक्रमय्य समतां स नेष्यति॥

अर्भकार्तिदमनोद्धुरं हरिं  
संस्तवीमि सहसाविमृश्य यः।  
अर्धवर्धितमृगेन्द्रविग्रहः  
स्तम्भगर्भमवभग्नमातनोत्॥

अर्धमीलितविलोलतारके सा दृशौ निधुवनक्लमालसा।  
यन्मुहूर्तमवहन्न तत्पुनस् तृप्तिरास्त दयितस्य पश्यतः॥

अर्घ्यमर्घ्यमिति वादिनं नृपं सोऽनवेक्ष्य भरताग्रजो यतः।  
क्षत्रकोपदहनार्चिषं ततः संदधे दृशमुदग्रतारकाम्॥

अर्जुनीयति यदर्जने जनो वर्जनीयजनतर्जनादिभिः।  
मङ्क्षु नश्यति चिराय संचिता वञ्चिता जगति के न संपदा॥

अस्तमीयुषि निशाकरे सती रागतोऽतिविधुरा कुमुद्वती।  
षट्पदं गरलमग्रहीन् मुखे संमुखेऽपि खगशब्दवारिता॥

अस्ति कोऽपि तिमिरस्तनंधयः किंचिदञ्चितपदं स गायति।  
यन्मनागपि निशम्य का वधूर् नावधूतहृदयोपजायते॥

अत्र चैत्रसमये निरन्तराः प्रोषिताहृदयकीर्णपावकाः।  
वान्ति कामुकमनोविमोहना व्याललोलमलयाचलानिलाः॥

अत्र मन्मथमिवातिसुन्दरं दानवारिमिव दिव्यतेजसम्।  
शैलराजमिव धैर्यशालिनं वेद्मि वेङ्कटपतिं महीपतिम्॥

अत्तुमम्ब तव पाकमद्भुतं  
वाञ्छितं स्म करपञ्चकं मम ।  
अश्म-केश-तृणशोधनाय य-  
त्ताडनार्थमुदरास्ययोरपि ॥

अक्षदेवनपणीकृतेधरे कान्तयोर्जयपराजये सति।  
अत्र वक्तु यदि वेत्ति मन्मथः कस्तयोर्जयति जीयतेऽपि वा॥

बालिकारचितवस्त्रपुत्रिकाक्रीडनेन सदृशं सुरार्चनम्।  
यत्र शाम्यति मनो न निश्चलं स्फीतवज्जलधिमज्जनामलम्॥

बद्धकोशमपि तिष्ठति क्षणं सावशेषविवरं कुशेशयम्।  
षट्पदाय वसतिं ग्रहीष्यते प्रीतिपूर्वमिव दातुमन्तरम्॥

भानुबिम्बमिदमस्तगामि च प्रोद्यतं कुमुदबन्धुमण्डलम्।  
दृश्यते रतिपतेः प्रवासिनां क्रोधरक्तमिव लोचनद्वयम्॥

भूरिशोऽपि च वसन्ति कानने शाखिनो फलविशेषशालिनः।  
कोकिलस्य तदपीह मानसं नो रसालमपहाय तुष्यति॥

भग्नकुम्भशकलेन वै मलं बालकस्य जननी व्यपोहति।  
तद्वदोष्ठवदनेन दुर्जनो मातृतः शतगुणाधिको भवेत्॥

बोधितोऽपि बहुसूक्तिविस्तरैः किं खलो जगति सज्जनो भवेत्।  
स्नापितोऽपि बहुशो नदीजलैर्गर्दभः किमु हयो भवेत्क्वचित्॥

चारुनूपुरझणत्कृतं रते कामिनां हरति मानसं यथा।  
नो तथा मधुरगीतवादितं केकिचातकपिकस्वना अपि॥

चातकस्त्रिचतुरान् पयःकणान्याचते जलधरं पिपासया।  
सोऽपि पूरयति विश्वमम्भसा हन्त हन्त महतामुदाहता॥

चातकस्य खलु चञ्चुसम्पुटे नो पतन्ति किल वारिबिन्दवः।  
सागरीकृतमहीतलस्य किं दोष एष जलदस्य दीयते॥

चञ्चलं वसु नितान्तमुन्नता मेदिनीमपि हरन्त्यरातयः।  
भूधरस्थिरमुपेयमागतं मावमंस्त सुहृदं महीपतिम्॥

चञ्चरीक चतुरोऽसि चन्द्रिका वैभवे कुमुदिनीं निषेवसे।  
भास्करे जयिनि पुष्करे नवे प्रोन्मिषन्नवदलेऽनुरज्यसि॥

चन्दने विषधरान्सहामहे वस्तु सुन्दरमगु प्तिमत्कुतः।  
रक्षितुं वद किमात्मसौष्ठवं सञ्चिताः खदिर कण्टकास्त्वया॥

चन्द्रबिम्बरविबिम्बतारकामण्डलानि घनमेघडम्बरैः।  
भक्षितानि जलदोदरेषु तद्रोदनध्वनिरिवैष गर्जितम्॥

चन्द्रकान्तगलदम्बुनाधुना हा चकोरनयने समाश्रिते।  
कोकलोकहृदयानलः पुनः सूर्यकान्तमणिमाश्रयत्यहो॥

चन्द्रपादजनितप्रवृत्तिभिश्चन्द्रकान्तजलबिन्दुभिर्गिरिः।  
मेखलातरुषु निद्रितानमून्बोधयत्यसमये शिखण्डिनः॥

चुम्बनेषु परिवर्तिताधरं हस्तरोधि रसनाविघट्टने।  
विघ्नितेच्छमपि तस्य सर्वतो मन्मथेन्धनमभूद्वधूरतम्॥

दूरलग्नपरिमेयरश्मिना वारुणी दिगरुणेन भानुना।  
भाति केसरवतेव मण्डिता बन्धुजीवतिलकेन कन्यका॥

दष्टतामरसकेसरत्यजोः क्रन्दतोर्विपरिवृत्तकण्ठयोः।  
निघ्नयोः सरसि चक्रवाकयोरल्पमन्तरमनल्पतां गतम्॥

दर्पणेषु परिभोगदर्शिनी पृष्ठतः प्रणयिनो निषेदुषः।  
प्रेक्ष्य बिम्बमनुबिम्बमात्मनः कानि कानि न चकार लज्जया॥

दोषजातमवधीर्य मानसे धारयन्ति गुणमेव सज्जनाः।  
क्षारभावमपनीय गृह्णते वारिधेः सलिलमेव वारिदाः॥

दुन्दुभिश्च सुतरामचेतनस्तन्मुखादपि धनं धनं धनम्।  
इत्थमेव निनदः प्रवर्तते चेतनो यदि जनः किमद्भुतम्॥

दुन्दुभिस्तु सुतरामचेतनस्तन्मुखादपि धनं धनं धनम्।  
इत्थमेव निनदः प्रवर्तते किं पुनर्यदि जनः स चेतनः॥

एष षट्पदयुवा मदायतः कुन्द यापयति यामिनीस् त्वयि।  
दुर्वहा तदपि नापचीयते पद्मिनीविरहवेदना हृदि॥

एष चारुमुखि योगतारया युज्यते तरलबिम्बया शशी।  
साध्वसादुपगतप्रकम्पया कन्ययेव नवदीक्षया वरः॥

एष दुर्नियतिदण्डचण्डिम- प्रेरितो बत रविर्गतच्छविः।  
स्थास्यति स्वयमधःपतन् कियत्- कालमम्बरविलम्बिभिः करैः॥

एष तूड्डमरवीचिडम्बरः क्षोभमात्रमगमत् पयोनिधिः।  
विभ्रमैस् तदुदयक्रमोचितैर् उल्ललास ललनासु मन्मथः॥

एष वृक्षशिखरे कृतास्पदो जातरूपरसगौरमण्डलः।  
हीयमानमहरत्ययातपं पीवरोरु पिबतीव बर्हिणः॥

एहि हे रमणि पश्य कौतुकं धूलिधूसरतनुं दिगम्बरम्।  
सापि तद्वदनपङ्कजं पपौ भ्रातरुक्तमपि किं न बुघ्यते॥

एहि तत्र चिनुवः सुकौसुमं कौ सुमञ्जुसुमनस्तरुश्रियाम्।  
एकिकामिति ततान मानिनीम् आनिनीय कपटाद् रहः क्षणम्॥

एकमस्य परमेकमुद्यमं निस्त्रपत्वमपरस्य वस्तुनः।  
नित्यमुष्णमहसा निरस्यते नित्यमन्धतमसं प्रधावति॥

एकतः प्रणयपीडनं मुधा मानधारणरसादरोऽन्यतः।  
रक्षती द्वयमिदं मनस्विनी निर्वृणोतु कथमत्र जन्मनि॥

एकतश्च सुरसुन्दरीजनः श्रीः प्रतीच्छति युयुत्सुमन्यतः।  
पाप्मना सह पलायतोऽयशश् चैकतः कुलकलङ्ककारणम्॥

एकतोऽभ्युदितमिन्दुमण्डलं स्मेरमास्यमसितभ्रुवोऽन्यतः।  
चञ्चुकोरकपुटीं चकोरिका चालयत्युभयतोऽपि धावति॥

एकतोऽपि भुवि भूरिशोऽभवन् दीपकादहह पश्य दीपकाः।  
अन्धकारनिधनाय भानुमन्- मुक्तदिव्यविशिखादिवेषवः॥

एकयापि कलया विशुद्धया योऽपि कोऽपि भजते गिरीशताम्।  
भूयसीरपि कलाः कलङ्किताः प्राप्य कश्चिदपचीयते शनैः॥

एकिकेव निजवृन्दमध्यगाप्य् उच्चुकूज सभयं सितच्छदी।  
दन्तमूलमसकृच्च संशयाद् आममर्श करिणः करेणुका॥

एतदत्र पथिकैकजीवितं पश्य शुष्यतितरां महत्सरः।  
रे मुधाम्बुधर रुद्धसद्गतिर् वर्धिता किमिति घट्टवाहिनी॥

एतदुच्छ्वसितपीतमैन्दवं सोढुमक्षममिव प्रभारसम्।  
मुक्तषट्पदविरावमञ्जसा भिद्यते कुमुदमा निबन्धनात्॥

एवमालि निगृहीतसाध्वसं शंकरो रहसि सेव्यतामिति।  
सा सखीभिरुपदिष्टमाकुला नास्मरत् प्रमुखवर्तिनि प्रिये॥

एवमाप्तवचनात् स पौरुषं काकपक्षकधरेऽपि राघवे।  
श्रद्दधे त्रिदशगोपमात्रके दाहशक्तिमिव कृष्णवर्त्मनि॥

एवमाश्रमविरुद्धवृत्तिना संयमः किमिति जन्मतस् त्वया।  
सत्त्वसंश्रयसुखोऽपि दूष्यते कृष्णसर्पशिशुनेव चन्दनः॥

एवमेव नहि जीव्यते खलात् तत्र का नृपतिवल्लभे कथा।  
पूर्वमेव हि सुदुःसहोऽनलः किं पुनः प्रबलवायुनेरितः॥

गाढकान्तदशनक्षतव्यथासङ्कटादरिवधूजनस्य यः।  
ओष्ठविद्रुमदलान्यमोचयन्निर्दशन्युधि रुषा निजाधरम्॥

गाङ्गमम्बु सितमम्बु यामुनं कज्जलाभमुभयत्र मज्जतः।  
राजहंस तव सैव शुभ्रता चीयते न च न चापचीयते॥

गन्धवाह गहनानि गाहसे गन्धजातमिह सञ्चिनोषि च।  
नैपुणच्युतिरियं तु तावकी यत्र तत्र सदसद्विवेचनम्॥

गम्यते यदि मृगेन्द्रमन्दिरे लभ्यते करिकपोलमौक्तिकम्।  
जम्बुकालयगतेन लभ्यते वत्सपुच्छखुरचर्मखण्डनम्॥

गौरमुग्धवनितावराङ्गके रेजुरुत्थिततनूरुहाकुराः।  
तर्पणाय मदनस्य वेधसा स्वर्णशुक्तिनिहितास्तिला इव॥

हारहीरकहिरण्यभूषणैस्तोषमेति गणिका धनैषिणी।  
प्रेमकोमलकटाक्षवीक्षितैरेव जीवति कुलाङ्गनाजनः॥

हन्त कान्तमपि तं दिदृक्षते मानसं मम न साधु यत्यते।  
इन्दुरिन्दुमुखि मन्दमारुतश्चन्दनं च वितनोति वेदनाम्॥

इन्द्रगोपकपरम्परा भृशं काननेषु शुशुभे विसर्पिणी।  
प्रावृषः सरभसागमाच् च्युता पद्मरागघटितेव कर्णिका॥

इन्द्रनीलशुकपक्षकोमला शङ्खकुन्दकुमुदेन्दुसंनिभा।  
तप्तकाञ्चनविकासिचम्पक- स्पर्धिनी वसुमती प्रशस्यते॥

इन्दुरिन्दुरिति किं दुराशया बिन्दुरेष पयसो विलोक्यते।  
नन्विदं विजयते मृगीदृशः श्यामकोमलकपोलमाननम्॥

इङ्गितेन निजरागनीरधिं संविभाव्य चटुभिर्गुणज्ञताम्।  
भक्ततां च परिचर्ययानिशं साधिकाधिकवशं व्यधत्त तम्॥

कालिदासकविता नवं वयो माहिषं दधि सशर्करं पयः।  
एणमांसमबला च कोमला सम्भवन्तु मम जन्मजन्मनि॥

कामसङ्गरविधौ मृगीदृशः प्रौढपेषणधरे पयोधरे।  
स्वेदराजिरुदियाय सर्वतः पुष्पवृष्टिरिव पुष्पधन्वनः॥

कामिनीं प्रथमयौवनान्वितां मन्दवल्गुमृदुपीडितस्वनाम्।  
उत्स्तनीं समवलम्ब्य या रतिः सा न धातृभवनेऽस्ति मे मतिः॥

कामिनीसहचरस्य कामिनस् तस्य वेश्मसु मृदङ्गनादिषु।  
ऋद्धिमन्तमधिकर्द्धिरुत्तरः पूर्वमुत्सवमपोहदुत्सवः॥

का प्रियेण रहिता वराङ्गना धाम्नि केन तनयेन नन्दिता।  
कीदृशेन पुरुषेण पक्षिणां बन्धनं समभिलष्यते सदा॥

कीदृशी निरयभूरनेकधा सेव्यते परमपापकर्मभिः।  
प्रेतराक्षसपिशाचसेविता कीदृशी च पितृकाननस्थली॥

कीदृशं हृदयहारि कूजितं कः सखा यशसि भूपतेर्मतः।  
कस्तवास्ति विपिने भयाकुलः कीदृशश्च न भवेन्निशाकरः॥

कीदृशं वद मरुस्थलं मतं द्वारि कुत्र सति भूषणं भवेत्।  
ब्रूहि कान्त सुभटः सकार्मुकः कीदृशो भवति कुत्र विद्विषाम्॥

कीर नीरसकरीरपादपे किं स्थितोऽसि कथयामि धीरतः।  
मामकीनसहकारपादपा दुःसमीरलहरीभिराहताः॥

कूजितानि कलयन्वनप्रियो न प्रियो विरहिणामजायत।  
मन्मथाग्निरपि भस्मना दरं सादरं मुनिमनोऽम्बुजं व्यधात्॥

कः परेतनगरीपुरंदरः को भवेदथ तदीयकिंकरः।  
कृष्णनाम जगदेकमङ्गलं कण्ठपीठमुररीकरोति चेत्॥

कल्पवृक्षशिखरेषु संप्रति प्रस्फुरद्भिरविकल्पसुन्दरि।  
हारयष्टिगणनामिवांशुभिः कर्तुमुद्यतकुतूहलः शशी॥

कण्ठकोणविनिविष्टमीश ते कालकूटमपि मे महामृतम्।  
अप्युपात्तममृतं भवद्वपुर्- भेदवृत्ति यदि मे न रोचते॥

कण्ठसक्तमृदुबाहुबन्धनं न्यस्तपादतलमग्रपादयोः।  
प्रार्थयन्त शयनोत्थितं प्रियास् तं निशात्ययविसर्गचुम्बनम्॥

कञ्चिदेव समयं समागतं त्वां न विस्मरति शश्वदम्बुजम्।  
मानसे विहर हंस मानसे मा विमुञ्च पुनरस्य सौहृदम्॥

कन्दलीषु कुटजेषु मालती- जालकेषु नवकेतकीषु च।  
कन्थरासु मधुना सुकेकिनां संविभक्त इव वारिदोदयः॥

कन्धरां समपहाय कं धरां प्राप्य संयति जहास कस्यचित्।  
मां किलानमयतः स्वपूर्तये दुर्भरात् किमुदराद्वियोगतः॥

कं विशेषमवलम्ब्य योषितः प्रेयसे भजसि वर्चसे भुवम्।  
त्यागहेतुरपि तुल्य एव ते सापि सापि मलमोचनस्थली॥

कर्णकल्पितरसालमञ्जरी- पिञ्जरीकृतकपोलमण्डलः।  
निष्पतन्नयनवारिधारया राधया मधुरिपुर्निरीक्ष्यते॥

कौमुदीव तुहिनाम्शुमण्डलं जाह्नवीव शशिखण्डमण्डनम्।  
पश्य कीर्तिरनुरूपमाश्रिता त्वां विभाति नरसिंहभूपते॥

केसरद्रुमतलेषु संस्थितः कीदृशो भवति मत्तकुञ्जरः।  
तत्त्वतः शिवमपेक्ष्य लक्षणैरर्जुनः समिति कीदृशो भवेत्॥

खड्गवारि भवतः किमुच्यते लोलशैवलमिवारिकुन्तलैः।  
यत्र राजति निवेशितं त्वया राजहंसनिवहोपमं यशः॥

किं न पश्यसि महेन्द्रदिङ्मखे शीतदीधितिरसावुदञ्चति।  
मीलितैव नलिनीह मा कृथास्तन्मधुव्रत मुधा गतागतम्॥

किं गतेन यदि सा न जीवति प्राणिति प्रियतमा तथापि किम्।  
इत्युदीक्ष्य नवमेघमालिकां न प्रयाति पथिकः स्वमन्दिरम्॥

किं क्रमिष्यति किलैष वामनो यावदित्थमहसन्त दानवाः।  
तावदस्य न ममौ नभस्तले लङ्घितार्कशशिमण्डलः क्रमः॥

कोऽत्र भूमिवलये जनान्मुधा तापयन्सुचिरमेति सम्पदम्।  
वेदयन्निति दिनेन भानुमानाससाद चरमाचलं ततः॥

कुञ्चिताधरपुटेन पूरयन्वंशिकां प्रचलदङ्गुलिक्रमः।  
मोहयन्निखिलवामलोचनाः पातु कोऽपि नवनीरदच्छविः॥

कुन्दकुड्मलमुपास्यता त्वया यत्र शीतसमयोऽतिवाहितः।  
चञ्चरीक परिहीनसौरभा रोचते न भवते सरोजिनी॥

लोचने हरिणगर्वमोचने मा विदूषय नताङ्गि कज्जलैः।  
सायकः सपदि जीवहारकः किं पुनर्हि गरलेन लेपितः॥

लोक एष गतलोचनत्रपः कस्य वा न विवृणोति वाच्यताम्।  
लोचनोत्सवमशेषजीवनं यत्कलङ्कयति चन्द्रमण्डलम्॥

नीरजान्यपि निषेव्य निर्भरं नीरसानि कुटजानि वाञ्छसि।  
चञ्चलत्वमिह चञ्चरीक ते साहसं कथमिदं विमोक्ष्यसि॥

मन्दमग्निमधुरर्यमोपला दर्शितश्वयथु चाभवत्तमः।  
दृष्टयस्तिमिरजं सिषेविरे दोषमोषधिपतेरसन्निधौ॥

निद्रितस्य बत शम्बरद्विषो जागराय किमु वारिवाहकः।  
ऊर्जितं दधदतीव गर्जितं सम्भ्रमन्नभसि सम्भ्रमाद्ययौ॥

निर्धनं निधनमेतयोर्द्वयोस्तारतम्यविधिमुग्धचेतसा।  
बोधनाय विधिना विनिर्मिता रेफ एव जयवैजयन्तिका॥

नोर्ध्वमीक्षणगतिर्न चाप्यधो नाभितो न पुरतो न पृष्ठतः।  
लोक एष तिमिरौघवेष्टितो गर्भवास इव वर्तते निशि॥

मुञ्च मुञ्च सलिलं दयानिधे नास्ति नास्ति समयो विलम्बने।  
अद्य चातककुले मृते पुनर्वारि वारिधर किं करिष्यसि॥

पातु वः कपटकोलकेशवो यस्य निश्वसितमारुतोद्धता।  
उच्छ्रितिप्रपतनैरचीक्लृपत्केलिकन्दुकतुलामिला मुहुः॥

पीतमत्र मधु यापिताः क्षपा भृङ्ग सर्वमचिरेण विस्मृतम्।  
हीनमानसुषमां हिमागमे पद्मिनीं यदिह नावलोकसे॥

पूर्वभागतिमिरप्रवृत्तिभिर्व्यक्तपङ्कमिव जातमेकतः।  
खं हृतातपजलं विवस्वता भाति किञ्चिदिव शेषवत्सरः॥

पञ्चसायकमहेन्द्रजालिना पाणिपद्मसमुदञ्चिता स्वयम्।  
मोहनाय मनसः प्रगल्भते पिच्छिकेव मम चञ्चलेक्षणा॥

पश्य पक्वफलिनीफलत्विषा बिम्बलाञ्छितवियत्सरोम्भसा।  
विप्रकृष्टविवरं हिमांशुना चक्रवाकमिथुनं विडम्ब्यते॥

पश्य पश्चिमदिगन्तलम्बिना निर्मितं कथमिदं विवस्वता।  
दीर्घया प्रतिमया सरोम्भसां तापनीयमिव सेतुबन्धनम्॥

प्रस्फुरत्प्रचुरबालपल्लवा वीरुधश्च तरलाश्चकाशिरे।  
क्रीडिता इव कुसुम्भवारिभिः काममित्त्रसमये समागते॥

प्रौढमौक्तिकरुचः पयोमुचां बिन्दवः कुटजपुष्पबन्धवः।  
विद्युतां नभसि नाट्यमण्डले कुर्वते स्म कुसुमाञ्जलिश्रियम्॥

रक्तभावमपहाय चन्द्रमा जात एव परिशुद्धमण्डलः।  
विक्रिया न खलु कालदोषजा निर्मलप्रकृतिषु स्थिरोदया॥

रञ्जिता न ककुभो निवेशिता नार्चिषो बत चकोरचञ्चुषु।  
कष्टमिन्दुरुदये निपीयते दारुणेन तमसा बलीयसा॥

रुद्धनिर्गमनमा दिनक्षयात्पूर्वदृष्टतनुचन्द्रिकास्मितम्।  
एतदुद्गिरति रात्रिचोदिता दिग्रहस्यमिव चन्द्रमण्डलम्॥

साधु चन्द्रमसि पुष्करैः कृतं मीलितं यदभिरामताधिके।  
उद्यता जयिनि कामिनीमुखे तेन साहसमनुष्ठितं पुनः॥

सान्ध्यमस्तमितशेषमातपं रक्तलेखमपरा बिभर्ति दिक्।  
सम्परायवसुधा सशोणितं मण्डलाग्रमिव तिर्यगुत्थितम्॥

सावलेपमुपलिप्सिते परैरभ्युपैति विकृतिं रजस्यपि।  
अर्थितस्तु न महान् समीहते जीवितं किमु धनं धनायितुम्॥

सञ्चरन्ति मृगनाभिचर्चिता मेचकाम्बरकृतावगुण्ठनाः।  
प्राणनाथमभिसर्तुमुद्यताः सुभ्रुवस्तिमिरदेवता इव॥

सञ्चितं क्रतुषु नोपयुज्यते याचितं गुणवते न दीयते।  
तत्कदर्यपरिरक्षितं धनं चौरपार्थिवगृहेषु गच्छति॥

सन्निगृह्य चिकुरं तमोमयं यामिनी तदनु केलिविच्युतम्।  
कुर्वती श्रवसि चन्द्रमण्डलं कुण्डलं गगनकेलिमुज्झति॥

सर्वलोकपरितोषकारिणि स्वर्धुनीविमलवारिणि स्थिते।  
पूतिगन्धवति पल्वलोदके सूकरः सुखमतीव मन्यते॥

सत्यमेव गदितं त्वया विभो जीव एक इति यत्पुरावयोः।  
अन्यदारनिहिता नखव्रणास्तावके वपुषि पीडयन्ति माम्॥

शब्दशास्त्रमनधीत्य यः पुमान्वक्तुमिच्छति वचः सभान्तरे।  
बन्द्धुमिच्छति वने मदोत्कटं हस्तिनं कमलनालतन्तुना॥

शैशवात्प्रभृति योषितां प्रियैः सौहृदादपृथगाशयां प्रियाम्।  
छद्मना परिददामि मृत्यवे सौनिको गृहशकुन्तिकामिव॥

शङ्करार्धतनुबद्धपावतीकुङ्कुमाक्तकुचकोरकाकृतिः।  
सूच्यते कमलिनीभिरुन्नमत्पद्मकोशकरलीलया शशी॥

शुद्धमाविलमवस्थितं चलं वक्रमार्जवगुणान्वितं च यत्।  
सर्वमेव तमसा समीकृतं धिङ्महत्त्वमसतां हतान्तरम्॥

सिंहनक्रगजभल्लपन्नगाः सन्दशन्तु बलिनो न दुःखदाः।  
किन्तु मां व्यथयते पिपीलिका चाण्डकोशतलमध्यदंशिनी॥

स्निग्धमालपसुरूक्षमेव वा त्वत्कथैव सखि मे रसायनम्।  
शीतलं सलिलमुष्णमेव वा पावकं हि शमयेदसंशयम्॥

स्थानमाह्निकमपास्य दन्तिनः सल्लकीविटपभङ्गवासितम्।  
आविभातचरणाय गृह्णते वारि वारिरुहबद्धषट्पदम्॥

तामनङ्गजयमङ्गलश्रियं किञ्चिदुच्चभुजमूललोकिताम्।  
नेत्रयोः कृतवतोऽस्य गोचरे कोऽप्यजायत रसो निरन्तरः॥

तानि तानि कमलानि तज्जलं तानि षट्पदकुलानि ते खगाः।  
सर्वमेकपद एव विच्युतं पङ्कसेषमचिरादभूत्सरः॥

तावदेव कृतिनां हृदि स्फुरत्येष निर्मलविवेकदीपकः।  
यावदेव न कुरङ्गचक्षुषां ताड्यते चपललोचनाञ्चलैः॥

तावदेव विदुषां विवेकिनी बुद्धिरस्ति भवबन्धभेदिनी।  
यावदिन्दुवदना न कामिनी वीक्षिता रहसि हंसगामिनी॥

तावकाः कति न सन्ति मादृशा मादृशस्तु भवदेकजीविनः।  
अम्बुदस्य कति वा न चातकाश्चातकस्य पुनरेक एव सः॥

तत्क्लमस्तमदिदीक्षत क्षणं तालवृन्तचलनाय नायकम्।  
तद्विधा हि भवदैवतं प्रिया वेधसोऽपि विदधाति चापलम्॥

उन्नतावनतभाववत्तया चन्द्रिका सतिमिरा गिरेरियम्।  
भक्तिभिर्बहुविधाभिरर्पिता भाति भूतिरिव मत्तदन्तिनः॥

उन्नतं पदमवाप्य यो लघुर् हेलयैव स पतेदिति ब्रुवन्।  
शैलशेखरगतो दृषत्कणश् चारुमारुतधुतः पतत्यधः॥

उन्नतं सदनमुच्चकैर्हयो माक्षिकं दधि सशर्करं पयः।  
यामिनी शशिकला सुकोमला लभ्यते कथमनर्चिते शिवे॥

उन्नतेषु शशिनः प्रभा स्थिता निम्नसंश्रयपरं निशातमः।  
नूनमात्मसदृशी प्रकल्पिता वेधसैव गुणदोषयोर् गतिः॥

उन्नतोऽपि विशदोऽपि कोमलोऽप्य् अद्य जाड्यहरणक्षमोऽपि च।  
अन्तरुज्ज्वलगुणोऽपि निर्धनस् तूलराशिरिव याति लाघवम्॥

उत्तरङ्गय कुरङ्गलोचने लोचने कमलगर्वमोचने।  
अस्तु सुन्दरि कलिङ्गनन्दिनीवीचिडम्बरगभीरमम्बरम्॥

उत्थिताग्रचरणा पृथुस्तनी पुष्पजालमपचिन्वती तरौ।  
मध्यभञ्जनभयापदेशतो निस्त्रपा दयितकण्ठमग्रहीत्॥

उत्थितो निशि कलानिधिर्भवेद् एतदीयमुखतुल्यताप्तये।  
प्रापितो मलिनभावमेतया लज्जया नभसि यात्यदृश्यताम्॥

वायुमित्रसुतबन्धुवाहनारातिभूषणशिरोवलम्बिनी।  
तज्जवैरिभगिनीपतेः सखा पातु मां कमललोचनो हरिः॥

वर्णयामि विमलत्वमम्भसः किं त्वदीयकरवालवर्तिनः।  
एति यत्प्रभवमैन्दवीं द्युतिं विश्वशुक्तिपुटमौक्तिकं यशः॥

विद्यया विमलयाप्यलङ्कृतो दुर्जनः सदसि मास्तु कश्चन।  
साक्षरा हि विपरीततां गताः केवलं जगति तेऽपि राक्षसाः॥

विन्ध्यमन्दरसुमेरुभूभृतां यत्पतिस्तुहिनपर्वतोऽभवत्।  
ईश्वरश्वशुरताप्रभावतस्तद्ध्रुवं जगति जृम्भते यशः॥

व्योमपात्रमपि चैकपाणिना विस्फुटोडुकुसुमानि बिभ्रती।  
अन्यपाणिकलितेन्दुदर्पणा कामिनीव रजनीयमागता॥

या महेशशिरसो विभूषणं या त्रिलोकजनलोचनोत्सवः।  
सेयमिन्दुकलिका दिनात्यये तापिता कमिह नातितापयेत्॥

यः परस्य विषमं विचिन्तयेत्प्राप्नुयात्स कुमतिः स्वयं हि तत्।  
पूतना हरिवधार्थमाययौ प्राप सैव वधमात्मनस्ततः॥

यः ससर्ज कमलं रमागृहं विश्वलोचनमहोत्सवं विधिः।  
एष तादृगसृजन्मृगीदृशो मीनकेतननिकेतनं मुखम्॥

यस्य वक्त्रकुहरे सुभाषितं नास्ति नाप्यवसरे प्रजल्पति।   
आगतः सदसि धीमतामसौ लेप्यनिर्मित इवावभासते॥

यत्र यत्र वलते शनैः शनैः सुभ्रुवो नयनकोणविभ्रमः।  
तत्र तत्र शतपत्त्रधोरमी तोरणीभवति पुष्पधन्वनः॥

येन भिन्नकरिकुम्भविस्खलन्मौक्तिकावलिभिरञ्चिता मही।  
अद्य तेन हरिणान्तिके कथं कथ्यतां नु हरिणा पराक्रमः॥