+++
title = "m:अनुष्टुप् (श्लोक)"

+++
आढ्यानां मांसपरमं मध्यानां गोरसोत्तरम्।  
तैलप्रायं दरिद्राणां भोजनं भरतर्षभ॥

आढ्यराजकृतोत्साहैर् हृदयस्थैः स्मृतैरपि।  
जिह्वान्तःकृष्यमाणेव न कवित्वे प्रवर्तते॥

आढ्यस्त्यजति चेद्भोगांस्तत्रास्त्येव गुणो महान् ।  
दरिद्रैस्त्यज्यते भोग इति केयं विडम्बना ॥

आढ्यस्य किं च दानेन सुहितस्याशनेन किम्।  
किं शशाङ्केन शीतालोः किं घनेन हिमागमे॥

आढ्यो वापि दरिद्रो वा दुःखितः सुखितोऽपि वा।  
निर्दोषो वा सदोषो वा वयस्यः परमा गतिः॥

आः किमर्थमिदं चेतः सतामम्भोधिदुर्भरम्।  
इति क्रुधेव दुर्वेधाः परदुःखैरपूरयत्॥

आषाढी कार्त्तिकी माघी वचा शुण्ठी हरीतकी।  
गयायां पिण्डदानेन पुण्या श्लेष्महरानृणी॥

आषाढे शशका दृष्टा स्थानास्थने सुभिक्षदाः।  
चतुष्पदादिनाशाय तल्लब्ध्यै शशदर्शनम्॥

आषाढे श्रावणे मासि बीजावपनरोपणे।  
ग्रीष्मादन्यत्र वल्लीनां केचिदिच्छन्ति रोपणम्॥

आबद्धा मानुषाः सर्वे निर्बन्धाः कर्मणोर्द्वयोः।  
दैवे परुषकारे च परं ताभ्यां न विद्यते॥

आभीरादिगिरः काव्येष्व् अप्रभ्रंश इति स्मृताः।  
शास्त्रेषु संस्कृतादन्यद् अपभ्रंशतयोदितम्॥

आभिचारिकहोमैस्तु मन्त्रैः षट्कर्मसाधकः।  
यन्त्रलेखनकैरुग्रैर् उपांशुजपनादिभिः॥

आभिमुख्यदशामात्राद् आदर्श इव सज्जनः।  
शीघ्रं रक्तमरक्तं वा गृह्णाति स्वप्रसादतः॥

आभोगश्चैकखण्डः स्याद् द्वितीयं चोच्चखण्डकम्।  
तुल्यनामाङ्कितं चैतद् इति मध्यमलक्षणम्॥

आभोगे च पदैकं स्यात् किंचिदुच्चं द्वितीयकम्।  
प्रभुनामाङ्कितं चैतत् कनिष्ठस्येति लक्षणम्॥

आभोगिनौ मण्डलिनौ तत्क्षणोन्मुक्तकञ्चुकौ।  
वरमाशीविषौ स्पृष्टौ न तु तन्व्याः पयोधरौ॥

आभ्यन्तराद् भयं रक्षन् सुरक्षेद् बाह्यतो भयम्।  
आभ्यन्तराद् भयं जातं सद्यो मूलं निकृन्तति॥

आचान्तकान्तिरुन्निद्रैर् मयूखैरहिमत्विषः।  
धूसरापि कला चान्द्री किं न बध्नाति लोचनम्॥

आचाराद् विच्युतो विप्रो न वेदफलमश्नुते।  
आचारेण तु संयुक्तः संपूर्णफलभाक् स्मृतः॥

आचाराल्लभते धर्मम् आचाराल्लभते धनम्।  
आचाराच्छ्रियमाप्नोति आचारो हन्त्यलक्षणम्॥

आचाराल्लभते ह्यायुर् आचारादीप्सितां प्रजाम्।  
आचाराद् धनमक्षय्यम् आचारो हन्त्यलक्षणम्॥

आचाराल्लभते ह्यायुर् आचाराल्लभते श्रियम्।  
आचारात् कीर्तिमाप्नोति पुरुषः प्रेत्य चेह च॥

आचारात् फलते धर्म आचारात् फलते धनम्।  
आचाराच्छ्रियमाप्नोति आचारो हन्त्यलक्षणम्॥

आचारः खलु कर्तव्यः प्राणैः कण्ठगतैरपि।  
आचारैः शुध्यते देहो वस्त्रं क्षारोदकैरिव॥

आचारः कुलमाख्याति देशमाख्याति भाषणम्।  
संभ्रमः स्नेहमाख्याति वपुराख्याति भोजनम्॥

आचारः कुलमाख्याति वपुराख्याति भोजनम्।  
वचनं श्रुतमाख्याति स्नेहमाख्याति लोचनम्॥

आचारः परमो धर्म आचारः परमं तपः।  
आचारः परमं ज्ञानम् आचारात् किं न साध्यते॥

आचारः परमो धर्मः श्रुत्युक्तः स्मार्त एव च।  
तस्मादस्मिन् सदा युक्तो नित्यं स्यादात्मवान् द्विजः॥

आचारः परमो धर्मः सर्वेषामिति निश्चयः।  
हीनाचारपरीतात्मा प्रेत्य चेह च नश्यति॥

आचारः प्रथमो धर्मो नृणां श्रेयस्करो महान्।  
इहलोके परा कीर्तिः परत्र परमं सुखम्॥

आचारप्रभवो धर्मो नृणां श्रेयस्करो महान्।  
इहलोके परा कीर्तिः परत्र परमं सुखम्॥

आचारप्रेरको राजा ह्येतत् कालस्य कारणम्।  
यदि कालह् प्रमाणं हि कस्माद् धर्मोऽस्ति कर्तृषु॥

आचारो ग्रामवासान्तो गृहान्ता प्रभुता स्त्रियः।  
नृपश्रीर्ब्रह्मशापान्ता फलान्तं ब्रह्मवर्चसम्॥

आचार्यः सप्तयुद्धः स्याच् चतुर्युद्धस्तु भार्गवः।  
द्वाभ्यां चैव भवेद् योध एकेन गणको भवेत्॥

आचार्यः सर्वचेष्टासु लोक एव हि धीमतः।  
अनुकुर्यात् तमेवातो लौकिकार्थे परीक्षकः॥

आचार्यश्च पिता चैव माता भ्राता च पूर्वजः।  
नार्तेनाप्यवमन्तव्या ब्राह्मणेन विशेषतः॥

आचार्येण धनुर्देयं ब्राह्मणे सुपरीक्षिते।  
लुब्धे धूर्ते कृतघ्ने च मन्दबुद्धौ न दीयते॥

आचार्यो ब्रह्मणो मूर्तिः पिता मूर्तिः प्रजापतेः।  
भ्राता मरुत्पतेमूर्तिर् माता साक्षात् क्षितेस्तनुः॥

आचार्यो ब्रह्मलोकेशः प्राजापत्ये पिता प्रभुः।  
अतिथिस्त्विन्द्रलोकेशो देवलोकस्य चर्त्विजः॥

आचार्यो ब्रह्मणो मूर्तिः पिता मूर्तिः प्रजापतेः।  
माता पृथिव्या मूर्तिश्च भ्राता स्वो मूर्तिरात्मनः॥

आचार्योपासनं वेदशास्त्रार्थेषु विवेकिता।  
तत्कर्मणामनुष्ठानं सङ्गः सद्भिर्गिरः शुभाः॥

आच्छादयसि किं मुग्धे वस्त्रेणाधरपल्लवम्।  
खण्डिता एव शोभन्ते वीराधरपयोधराः॥

आचीर्णमशुभं कर्म द्विजा भोगाय कल्पते।  
अवेष्टितगलो नागः किमदष्ट्वा हि गच्छति॥

आचरन् बहुभिर्वैरम् अल्पकैरपि नश्यति।  
जनैः प्रत्यायितोऽमात्यं प्रेतमित्यत्यजन्नृपः॥

आचिनोति च शास्त्रार्थम् आचारे स्थापयित्यपि ।  
स्वयमाचरते यस्मात् तस्मादाचार्य उच्यते ॥

आदानमप्रियकरं दानं च प्रियकारकम्।  
अभीप्सितानामर्थानां काले युक्तं प्रशस्यते॥

आदानस्य प्रदानस्य कर्तव्यस्य च कर्मणः।  
क्षिप्रमक्रियमाणस्य कालः पिबति तद्रसम्॥

आदातव्यं न दातव्यं प्रियं ब्रूयन् निरर्थकम्।  
आशां कालवतीं कुर्यात् कालं विघ्नेन योजयेत्॥

आदावायुः परीक्षेत पश्चाल्लक्षणमुत्तमम्।  
आयुर्हीननराणां च लक्षणैः किं प्रयोजनम्॥

आदावघटितं कार्यं मध्ये सुघटितं मम।  
भूयो विघटितं भूयो भूयाद् घटयितुं प्रभुः॥

आदावेव मनुष्येण वर्तितव्यं यथा क्षमम्।  
यथा नातीतमर्थं वै पश्चात्तापेन युज्यते॥

आदावुत्सृज्य कार्याणि पश्चाच्च प्रार्थयन्ति ये।  
ते लोके हास्यतां यान्ति पलाण्डुहरणादिव॥

आदाय करमाढ्येभ्यः कीकटेष्वपि वर्षसि।  
प्रपीय वारि सिन्धुभ्यः स्थलेष्विव घनाघनः॥

आदाय विप्रस्वमपि नाशयेद् राज्यघातिनः।  
आदायास्थि दधीचेस्तु शक्रो दैत्यान् जघान हि॥

आददानः प्रतिदिनं कलाः सम्यङ् महीपतिः।  
शुक्लपक्षे प्रविचरन् शशाङ्क इव वर्द्धते॥

आदराद् अनुयुञ्जानं शिष्यं यो देशिकः स्वयम् ।  
उपदेशेन सन्तुष्टं न करोति स किंगुरुः ॥

आदरं राजसदसि धनेन लभते नरः।  
सुभटः शत्रुसंग्रामे विक्रमेण यथा जयम्॥

आदरेण यथा स्तौति धनवन्तं धनेच्छया।  
तथा चेद् विश्वकर्तारं को न मुच्येत बन्धनात्॥

आदौ छायातिदीर्घापि प्राच्यामल्पतरा ततः।  
तथा मैत्र्यसतामादौ दीर्घाप्यल्पतरा भवेत्॥

आदौ बुध्येत पणितः पणमानश्च कारणम्।  
ततो वितर्क्योभयतो मतः श्रेयस् ततो व्रजेत्॥

आदौ चित्ते ततः काये सतां संजायते जरा।  
असतां च पुनः काये नैव चित्ते कदाचन॥

आदौ गमिष्यतीत्यासीद्गच्छतीत्यभवत्ततः ।  
गत एवाधुना कृष्णो मौनेन मुषिता वयम् ॥

आदौ कुलं परीक्षेत ततो विद्यां ततो वयः।  
शीलं धनं ततो रूपं देशं पश्चात् विवाहयेत्॥

आदौ माता गुरोः पत्नी ब्रह्मणी राजपत्निका।  
धेनुर्धात्री तथा पृथ्वी सप्तैता मातरः स्मृताः॥

आदौ नमस्कृतिः पश्चाद् आशंसावचनानि च।  
सुभाषितप्रशंसा च कविकाव्यस्तुतिस् ततः॥

आदौ नम्राः पुनर्वक्राः स्वीयकार्येषु तत्पराः।  
कार्यान्ते च पुनर्वक्राः काण्वास्तु प्राणघातकाः॥

आदौ नम्रस् ततह् स्तब्धः कार्यकाले च निष्ठुरः।  
कृते कार्ये पुनर्नम्रः शिश्नतुल्यो वणिग्जनः॥

आदौ राजेत्यधीराक्षि पार्थिवः कोऽपि गीयते।  
सनातनश्च नैवासौ राजा नापि सनातनः॥

आदौ रक्तं पुना रक्तं मध्य उज्ज्वलभास्वरम्।  
दुर्निरीक्ष्यप्रभावं तं दृश्यं द्रष्टारमाश्रये॥

आदौ तातो वरं पश्येत् ततो वित्तं ततः कुलम्।  
यदि कश्चिद् वरे दोषः किं धनेन कुलेन किम्॥

आदौ तद्धितकृत् स्नेहं कार्यं स्नेहमनन्तरम्।  
कृत्वा सधर्मवादं च मध्यस्थः साधयेद्धितम्॥

आदौ तन्व्यो बृहन्मध्या विस्तारिण्यः पदे पदे।  
यायिन्यो न निवर्तन्ते सतां मैत्र्यः सरित्समाः॥

आदौ तु मन्दमन्दानि मध्ये समरसानि च।  
अन्ते स्नेहायमानानि संगतान्युत्तमैः सह॥

आदौ तु रमणीयानि मध्ये तु विरसानि च।  
अन्ते वैरायमाणानि संगतानि खलैः सह॥

आदौ वेश्या पुनर्दासी पश्चाद् भवति कुट्टिनी।  
सर्वोपायपरिक्षीणा वृद्धा नारी पतिव्रता॥

आदेयस्य प्रदेयस्य कर्तव्यस्य च कर्मणः।  
क्षिप्रमक्रियमाणस्य कालः पिबति तद्रसम्॥

आधारः कन्दमित्युक्तं स्वाधिष्ठानं च जन्मभूः।  
नाभिस्तु मणिपूराख्यं हृदयं विद्ध्यनाहतम्॥

आधारजन्मभूतानि हृत्कण्ठस्तालुनासिके।  
भ्रूमध्ये मस्तकद्वारं दशस्थानेषु धारणा॥

आ धूमाद् विनिवर्तन्ते सुहृदो बान्धवैः सह।  
येन तत् सह गन्तव्यं तत् कर्म सुकृतं कुरु॥

आधूतकेसरो हस्ती तीक्ष्णशृङ्गस्तुरङ्गमः।  
गुरुसारोऽयमेरण्डो निःसारः खदिरद्रुमः॥

आधिव्याधिपरीताय अद्य श्वो वा विनाशिने।  
को हि नाम शरीराय धर्मापेतं समाचरेत्॥

आदिमध्यान्तरहितं दशाहीनं पुरातनम्।  
अद्वितीयमहं वन्दे मद्वस्त्रसदृशं हरिम्॥

आदिमध्यावसाने च नैव गच्छति विक्रियाम्।  
अत एव कुलीनानां नृपाः कुर्वन्ति संग्रहम्॥

आदिमत्स्यः स जयताद् यः श्वासोच्छ्वासितैर्जलैः।  
गगने विदधेऽम्भोधिं गगनं च महोदधौ॥

आदिराजयशोबिम्बम् आदर्शं प्राप्य वाङ्मयम्।  
तेषामसंनिधानेऽपि न स्वयं पश्य नश्यति॥

आदित्यादिग्रहाः सर्वे नक्षत्राणि च राशयः।  
आयुः कुर्वन्तु ते नित्यं यस्यैषा जन्मपत्रिका॥

आदित्याद्या ग्रहाः सर्वे यथा तुष्यन्ति दानतः।  
सर्वस्वेऽपि न तुष्येत जामाता दशमो ग्रहः॥

आदित्यानामहं विष्णुर्ज्योतिषां रविरंशुमान्।  
मरीचिर्मरुतामस्मि नक्षत्राणामहं शशी॥

आदित्याय तमः सृष्टं मेघाय ग्रीष्मशोषणम्।  
मार्गश्रमस् तु वृक्षाय दुःखिनस् तूपकारिणे॥

आदित्यस्य नमस्कारं ये कुर्वन्ति दिने दिने।  
जन्मान्तरसहस्रेषु दारिद्र्यं नोपजायते॥

आदित्यस्योदयो गानं ताम्बूलं भारतीकथा।  
इष्टा भार्या सुमित्रं च अपूर्वाणि दिने दिने॥

आदित्योऽयं स्थितो मूढाः स्नेहं कुरुत मा भयम्।  
बहुरूपो मुहूर्तश्च जीवेतापि कदाचन॥

आद्याद्यस्य गुणं तेषाम् अवाप्नोति परः परः।  
यो यो यावतिथश्चैषां स स तावद् गुणः स्मृतः॥

आद्यैर्मद्विहितैः पद्यैः कियद्भिरपरैरपि।  
युता पद्धतिरेषास्तु सज्जनानन्ददायिनी॥

आद्यकालिकया बुद्ध्या दूरे श्व इति निर्भयाः।  
सर्वभक्षा न पश्यन्ति कर्मभूमिं विचेतसः॥

आद्यन्तौ च तदाद्यन्तौ तदाद्यन्तौ च मध्यमौ।  
वह्नीन्दुवायुवरुणपुत्रौ पितृसमप्रभौ॥

आद्ये यामे तु शङ्खः स्यान् महाशङ्खो द्वितीयके।  
पद्मस्तृतीयके यामे महापद्मश् चतुर्थके॥

आद्योऽध्रुवस् ततो मण्ठः प्रतिमण्ठो निसारुकः।  
अडतालस् ततो राग एकताली च संमता॥

आगारदाही मित्रघ्नः शाकुनिर्ग्रामयाजकः।  
रुधिरान्धे पतन्त्येते सोमं विक्रीणते च ये॥

आगच्छदुत्सवो भाति यथैव न तथा गतः।  
हिमांशोरुदयः सायं चकास्ति न तथोषसि॥

आगच्छन् सूचितो येन येनानीतो गृहं प्रति।  
प्रथमं सखि कः पूज्यः किं काकः किं क्रमेलकः॥

आगच्छतां च तुच्छानाम् अतुच्छानां च गच्छताम्।  
यदध्वनि न संघट्टो घटानां तद् वृथा सरः॥

आगच्छतामपूर्णानां पूर्णानामपि गच्छताम्।  
यदध्वनि न सङ्घट्टा घटानां किं सरोवरम्॥

आगमादेव नरकाः श्रूयन्ते रौरवादयः।  
विषयित्वं दरिद्राणां प्रत्यक्षं नरकं विदुः॥

आगमार्थं हि यतते रक्षणार्थं हि सर्वदा।  
कुटुम्बपोषणे स्वामी तदन्ये तस्करा इव॥

आगमं निर्गमं स्थानं तथा वृद्धिक्षयावुभौ।  
विचार्य सर्वपण्यानां कारयेत् क्रयविक्रयौ॥

आगमेन च युक्त्या च योऽर्थः समभिगम्यते।  
परीक्ष्य हेमवद् ग्राह्यः पक्षपातग्रहेण किम्॥

आगमे यस्य चत्वारि निर्गमे सार्धपञ्च च।  
अतिविस्तारविस्तीर्णाश् चिरं तिष्ठन्ति नो श्रियः॥

आगमिष्यन्ति ते भावा ये भावा मयि भाविनः।  
अहं तैरनुसर्तव्यो न तेषामन्यतो गतिः॥

आगमोऽभ्यधिको भोगाद् विना पूर्वक्रमागतात्।  
आगमेऽपि बलं नैव भुक्तिः स्तोकापि यत्र नो॥

आगन्तौ जाङ्घिके चैव सर्वे काकाः समाः स्मृताः।  
क्षेत्रजे शकुने ग्राह्यः काकोलस्तेषु सर्वदा॥

आगतानामपूर्णानां पूर्णानामपि गच्छताम्।  
यदध्वनि न संघट्टो घटानां तत् सरोऽवरम्॥

आगतः पाण्डवाः सर्वे दुर्योधनसमीहया।  
तस्मै गां च सुवर्णं च रत्नानि विविधानि च॥

आगतं विग्रहं विद्वान् उपायैः प्रशमं नयेत्।  
विजयस्य ह्यनित्यत्वाद् रभसेन न संपतेत्॥

आगतश्च गतश्चैव गत्वा यः पुनरागतः।  
अकर्णहृदयो मूर्खस् तत्रैव निधनं गतः॥

आगतव्ययशीलस्य कृशत्वमतिशोभते।  
द्वितीयश्चन्द्रमा वन्द्यो न वन्द्यः पूर्णचन्द्रमाः॥

आघातं नीयमानस्य वध्यस्येव पदे पदे।  
आसन्नतरतां याति मृत्युर्जन्तोर्दिने दिने॥

आघट्टयति मन्त्राणि ब्रुवन् हास्यं प्रपद्यते।  
संभावयति दोषेण वृत्तिच्छेदं करोति च॥

आघ्राय पुस्तकं धन्याः सर्वं विद्म इति स्थिताः।  
शतकृत्वोऽपि शृण्वन्तो हा न विद्मो जडा वयम्॥

आहाराज् जायते व्याधिर् गर्भात् क्रूरश्च जायते।  
अलक्ष्मीकश्च शय्यायां स्वपाठादायुषः क्षयः॥

आहारपानताम्बूलगन्धमाल्यफलादयः।  
भुज्यन्ते यत् स भोगश्च तन्मतः साधुसत्तमैः॥

आहारे च भवेद् रोगी नष्टो गर्भश्च मैथुने।  
निद्रायां ह्रियते लक्ष्मीश् चिन्तायां मरणं ध्रुवम्॥

आहारे व्यवहारे च त्यक्तलज्जः सुखी भवेत्।  
धनं मैत्रीकरं दाने चादाने शत्रुकारणम्॥

आहारो द्विगुणः स्त्रीणां बुद्धिस्तासां चतुर्गुणा।  
षड्गुणो व्यवसायश्च कामश्चाष्टगुणः स्मृतः॥

आहृताभ्युद्यतां भिक्षां पुरस्तादप्रचोदिताम्।  
मेने प्रजापतिर्ग्राह्याम् अपि दुष्कृतकर्मणः॥

आहृत्य रक्ष्यमाणापि यत्नेनान्तर्विरागिणी।  
असन्मैत्री च वेश्या च श्रीश्च कस्य कदा स्थिरा॥

आहूतस्याभिषेकाय निसृष्टस्य वनाय च।  
न मया लक्षितस् तस्य स्वल्पोऽप्याकारविभ्रमः॥

आहूतो वाप्यनाहूतो यो राज्ञां द्वारि तिष्ठति।  
स वै राज्यश्रियं भुङ्क्ते नावमानी कदाचन॥

आहरन्नपि न स्वस्थो विनिद्रो न प्रबुध्यति।  
वक्ति न स्वेच्छया किंचित् सेवकोऽपीह जीवति॥

आहरेज् ज्ञानमर्थांश्च पुमानमरवत् सदा।  
गृहीत इव केशेषु मृत्युना धर्ममाचरेत्॥

आह स्मैषा नलादन्यं न जुषे मनसेति यत्।  
यौवनानुमितेनास्यास् तन्मृषाभून् मनोभुवा॥

आहते यत्र खड्गे स्याद् ध्वनिः काकस्वरोपमः।  
अं आकारध्वनिर्वा स्यात् स वर्ज्यो नरपुंगवैः॥

आहते यत्र मधुरो ध्वनिः समुपजायते।  
पूज्यः स खड्गो नृपतेः शत्रुसंचयनाशनः॥

आहत्य चिनुमः स्वर्गम् अपवर्गमनुक्रमात्।  
अनुकूले हि दाम्पत्ये प्रतिकूलं न किंचन॥

आहवेषु च ये शूराः स्वाम्यर्थे त्यक्तजीविताः।  
भर्तृभक्ताः कृतज्ञाश्च ते नराः स्वर्गगामिनः॥

आहवेषु मिथोऽन्योन्यं जिघांसन्तो महीक्षितः।  
युध्यमानाः परं शक्त्या स्वर्गं यान्त्यपराङ्मुखाः॥

आहवे जगदुद्दण्डराजमण्डलराहवे।  
श्रीनृसिंह महीपाल स्वस्त्यस्तु तव बाहवे॥

आहिते तव निःशाने स्फुटितं रिपुहृद्घटैः।  
गलिते तत्प्रियानेत्रे राजंश् चित्रमिदं महत्॥

आह्निकोत्तापदग्धानां त्रयाणां जगतां बत।  
तपनार्चिषि शान्ते तद् भस्मेदं तिमिरं तु न॥

आहुः सूक्ष्मतरं किंचिद् अमात्यपरिरक्षणम्।  
सूक्ष्मात् सूक्ष्मतरं तेभ्यो यदात्मपरिरक्षणम्॥

आहुत्याप्यायते सूर्यः सूर्याद् वृष्टिरथौषधिः।  
तदन्नं रसरूपेण शुक्रत्वमधिगच्छति॥

आ जीवनास्तात् प्रणयाः कोपास्तत्क्षणभङ्गुराः।  
परित्यागाश्च निःसङ्गा भवन्ति हि महात्मनाम्॥

आजीवितान्ताः प्रणयाः कोपाश्च क्षणभङ्गुराः।  
परित्यागाश्च निःसङ्गा न भवन्ति महात्मनाम्॥

आजीवोच्छित्तये यासां प्रीतिद्वेषावुभौ हि तौ।  
कथं नु खलु तौ तासां स्यातामुपरि कस्यचित्॥

आजीव्यः सर्वभूतानां राजा पर्जन्यवद् भवेत्।  
निराजीव्यं त्यजन्त्येनं शुष्कं सर इवाण्डजाः॥

आजीव्यैकतरं भावं यस्त्वन्यमुपजीवति।  
न तस्माद् विन्दते क्षेमं जारान्नार्यसती यथा॥

आजगाम यदा लक्ष्मीर् नारिकेलफलाम्बुवत्।  
निर्जगाम यदा लक्ष्मीर् गजभुक्तकपित्थवत्॥

आजन्मानुगतेऽप्यस्मिन् नाले विमुखमम्बुजम्।  
प्रायेण गुणपूर्णेषु रीतिर्लक्ष्मीवतामियम्॥

आजन्मसिद्धं कौटिल्यं खलस्य च हलस्य च।  
सोढुं तयोर्मूखाक्षेपम् अलमेकैव सा क्षमा॥

आजन्मविषसंभोगात् कन्या विषमयी कृता।  
स्पर्शोच्छ्वासादिभिर्हन्ति तस्यास्त्वेतत् परीक्षणम्॥

आज्ञाभङ्गकरान् राजा न क्षमेत सुतानपि।  
विशेषः को नु राज्ञश्च राज्ञश्चित्रगतस्य च॥

आज्ञाभङ्गकरान्राजा न क्षाम्येत्स्वसुतानपि।  
विशेषः कोऽनुरागस्य राजचित्तगतस्य च॥

आज्ञाभङ्गो नरेन्द्राणां ब्राह्मणानामनादरः।  
पृथक् शय्या च नारीणाम् अशस्त्रविहितो वधः॥

आज्ञाभङ्गो नरेन्द्राणां विप्राणां मानखण्डनम्।  
पृथक्शय्या च नारीणामशस्त्रवध उच्यते॥

आज्ञामात्रफलं राज्यं ब्रह्मचर्यफलं तपः।  
ज्ञानमात्रफला विद्या दत्तभुक्तफलं धनम्॥
__________________
आज्ञामात्रफलं राज्यं ब्रह्मचर्यफलं तपः।  
परिज्ञानफलं विद्या दत्तभुक्तफलं धनम्॥

आज्ञारूपेण या शक्तिः सर्वेषां मूर्धनि स्थिता।  
प्रभुशक्तिर् हि सा ज्ञेया प्रभावमहितोदया॥

आज्ञासंपादिनीं दक्षां वीरसूं प्रियवादिनीम्।  
योऽदृष्टदोषां त्यजति सोऽक्षयं नरकं व्रजेत्॥

आज्ञा तेजः पार्थिवानां सा च वाचि प्रतिष्ठिता।  
यत्ते ब्रूयुरसत् सद्वा स धर्मो व्यवहारिणाम्॥

आकारालापसंभोगैर् यदीयैर्लज्जते जनः।  
अहो वक्रोद्धुरग्रीवस् तैरेव करभोऽधमः॥

आकारैरिङ्गितैर्गत्या चेष्टया भाषितेन च।  
नेत्रवक्त्रविकारैश्च गृह्यतेऽन्तर्गतं मनः॥
__________________
आकारैरिङ्गितैर्गत्या चेष्टया भाषणेन च।  
नेत्रवक्त्रविकाराभ्यां ज्ञायतेऽन्तर्गतं मनः॥

आकारमात्रविज्ञानसंपादितमनोरथाः।  
धन्यास्ते ये न शृण्वन्ति दीनाः क्वाप्यर्थिनां गिरः॥

आकारमात्रविज्ञानसंपादितमनोरथाः।  
ते धन्या ये न शृण्वन्ति दीनाः प्रणयिनां गिरः॥

आकारपरिवृत्तिस्तु बुद्धेः परिभवः पुनः।  
आशाहानिरिवार्थित्वं परासुत्वमिवापरम्॥

आकारसदृशप्रज्ञः प्रज्ञया सदृशागमः।  
आगमैः सदृशारम्भ आरम्भसदृशोऽदयः॥

आकारसंवृतिः कार्या सुरक्तेनापि कामिना।  
रक्तः परिभवं याति परिभूतः कथं प्रियः॥

आकारश्छाद्यमानोऽपि न शक्यो विनिगूहितुम्।  
बलाद्धि विवृणोत्येव भावमन्तर्गतं नृणाम्॥

आकारवेषसौभाग्यैः कन्दर्पप्रतिमोऽपि सन्।  
यासां संगममासाद्य प्राप्तः को वा न वञ्चनाम्॥

आकारेणैव चतुरास् तर्कयन्ति परेङ्गितम्।  
गर्भस्थं केतकीपुष्पम् आमोदेनेव षट्पदाः॥

आकारेण तथा गत्या चेष्टया भाषितैरपि।  
नेत्रवक्त्रविकाराभ्यां ज्ञायतेऽन्तर्हितं मनः॥

आकाशात् पतितं तोयं यथा गच्छति सागरम्।  
सर्वदेवनमस्कारः केशवं प्रति गच्छति॥

आकाशधारणां कुर्वन् मृत्युं जयति निश्चितम्।  
यत्र तत्र स्थितो वापि सुखमत्यन्तमश्नुते॥

आकीर्णः शोभते राजा न विविक्तः कदाचन।  
ये तं विविक्तमिच्छन्ति ते तस्य रिपवः स्मृताः॥

आकृष्टकरवालोऽसौ संपराये परिभ्रमन्।  
प्रत्यर्थिसेनया दृष्टः कृतान्तेन समः प्रभुः॥

आकृतेः किंचिदुल्लेखो विभावयति लक्षणम्।  
महतोपप्लवेनेव पीडितं चन्द्रमण्डलम्॥

आकृतिप्रेमसरसा विलासालसगामिनी।  
विसारे हन्त संसारे सारं सारङ्गलोचना॥

आ कल्याद् आ निशीथाच्च कुक्ष्यर्थं व्याप्रियामहे।  
न च निर्वृणुमो जातु शान्तास्तु सुखमासते॥

आकर्षेत् कैशिकव्याये न शिखां चालयेत् ततः।  
पूर्वापरौ समौ कार्यौ समांसौ निश्चलौ करौ॥

आकरः कारणं जन्तोर् दौर्जन्यस्य न जायते।  
कालकूटः सुधासिन्धोः प्राणिनां प्राणहारकः॥

आकरः सर्वशास्त्राणां रत्नानामिव सागरः।  
गुणैर्न परितुष्यामो यस्य मत्सरिणो वयम्॥

आकरप्रभवः कोशः कोशाद्दण्डः प्रजायते।  
पृथिवी कोशदण्डाभ्यां प्राप्यते कोशभूषणा॥

आकर्णपलितः श्यामो वयसाशीतिपञ्चकः।  
रणे पर्यचरद् द्रोणो वृद्धः षोडशवर्षवत्॥

आकर्णय सरोजाक्षि वचनीयमिदं भुवि।  
शशाङ्कस्तव वक्त्रेण पामरैरुपमीयते॥

आकर्ण्य गर्जितं घोरं जलदानां समागमे।  
बाला विधूतलज्जेव सत्रासं श्लिष्यति प्रियम्॥

आकर्ण्य जयदेवस्य गोविन्दानन्दिनीर्गिरः।  
बालिशाः कालिदासाय स्पृहयन्तु वयं तु न॥

आकर्ण्य वाणीः पौराणीर् मयैतदवधारितम्।  
तिष्ठन्तु देवा देव्योऽपि सेव्यो नारायणः परः॥

आखण्डलः सहस्राक्षो विरूपाक्षस्त्रिलोचनः।  
यूयं विलोचनाः सर्वे वयं न्यायैकलोचनाः॥

आखेटकं वृथाक्लेशं मूर्खं व्यसनसंस्थितम्।  
समालापेन यो युङ्क्ते स गच्छति पराभवम्॥

आखेटकस्य धर्मेण विभवाः स्युर्वशे नृणाम्।  
नृप्रजाः प्रेरयत्येको हन्त्यन्योऽत्र मृगानिव॥

आखुभ्यः किं खलैर्ज्ञातं खलेभ्यश्च किमाखुभिः।  
अन्यत् परगृहोत्खातात् कर्म येषां न विद्यते॥

आखुना भक्षितस्याथ नामोच्चार्य समुद्धरेत्।  
मार्गधूलिं क्षिपेद् दूरं तस्य शीघ्रं सुखं भवेत्॥

आकिंचन्यं च राज्यं च तुलया समतोलयम्।  
अत्यरिच्यत दारिद्र्यं राज्यादपि गुणाधिकम्॥

आकिंचन्यं सुखं लोके पथ्यं शिवमनामयम्।  
अनमित्रमथो ह्येतद् दुर्लभं सुलभं सताम्॥

आकिंचन्यं सुसंतोषो निराशीष्ट्वमचापलम्।  
एतदाहुः परं श्रेय आत्मज्ञस्य जितात्मनः॥

आकिंचन्ये च राज्ये च विशेषः सुमहानयम्।  
नित्योद्विग्नो हि धनवान् मृत्योरास्यगतो यथा॥

आक्रम्याक्रम्य साधूनां दारांश्चैव धनानि च।  
भोक्ष्यन्ति निरनुक्रोशा रुदतामपि भारत॥

आक्रम्य सर्वः कालेन परलोकं च नीयते।  
कर्मपाशवशो जन्तुस् तत्र का परिदेवना॥

आक्रम्य यद् द्विजैर्भुक्तं परिक्षीणैश्च बान्धवैः।  
गोभिश्च नृपशार्दूल राजसूयाद् विशिष्यते॥

आक्रम्य यस्य दोर्दण्डम् अरिचक्रं प्रकाशते।  
प्राप्नोति पुरुषो लोके स वैकुण्ठ इति प्रथाम्॥

आक्रोशकसमो लोके सुहृदन्यो न विद्यते।  
यस्तु दुष्कृतमादाय सुकृतं स्वं प्रयच्छति॥

आक्रोशन्नाह्वयन्नन्यान् आधावन् मण्डलं रुदन्।  
गाः कालयति दण्डेन डिम्भः सस्यावतारिणीः॥

आक्रोशपरिवादाभ्यां विहिंसन्त्यबुधा बुधान्।  
वक्ता पापमुपादत्ते क्षममाणो विमुच्यते॥

आक्रुश्यमानो नाक्रोशेन् मन्युरेव तितिक्षतः।  
आक्रोष्टारं निर्दहति सुकृतं चास्य विन्दति॥

आकुञ्चितोरू द्वौ यत्र जानुभ्यां धरणिं गतौ।  
दर्दुरक्रममित्याहुः स्थानकं दृढभेदने॥

आलानत्वरुषेवैता दन्तिभिर्वृक्षपङ्क्तयः।  
स्फुरत् कटकटारावं पात्यन्ते कृतचित्कृतैः॥

आलाने गृह्यते हस्ती वाजी वल्गासु गृह्यते।  
हृदये गृह्यते नारी यदीदं नास्ति गम्यताम्॥

आलापाद् गात्रसंस्पर्शात् संसर्गात् सहभोजनात्।  
आसनाच् शयनाद् यानात् पापं संक्रमते नृणाम्॥

आलापयत्यकार्याणि किंचिदाख्याति वा स्वयम्।  
या न प्रयाति शयनं साप्यनुत्पन्नसस्पृहा॥

आलम्बे जगदालम्बे  
हेरम्ब-चरणाऽम्बुजे।  
शुष्यन्ति यद्-रजःस्पर्शात्  
सद्यः प्रत्यूह-वार्धयः॥

आलस्यात् सुसहायोऽपि न गच्छत्युदयं जनः।  
हस्ताग्रास्फालितो भूमौ तोयार्द्र इव कन्दुकः॥

आलस्यमपि पारीन्द्रं प्रतिपद्य विजृम्भते।  
हतभागं प्रयत्नोऽपि प्रतिहन्यत एव हा॥

आलस्यं हरति प्रज्ञां धनमायुर्यशो बलम्।  
यस्मिन्नास्ते तदालस्यं सर्वदोषाकरस्तु सः॥

आलस्यं हि मनुष्याणां शरीरस्थो महान् रिपुः।  
नास्त्युद्यमसमो बन्धुः कृत्वा यं नावसीदति॥

आलस्यं प्रथमं पश्चाद् व्याधिपीडा प्रजायते।  
प्रमादः संशयस्थाने चित्तस्येहानवस्थितिः॥

आलस्येन हता विद्या परहस्तगताः स्त्रियः।  
अल्पबीजं हतं क्षेत्रं हतं सैन्यमनायकम्॥

आलस्योपहता विद्या परहस्तगताः स्त्रियः।  
अल्पबीजं हतं क्षेत्रं हतं सैन्यमनायकम्॥

आलवाले स्थितं तोयं शोषं न भजते यदा।  
अजीर्णं तद् विजानीयान् न देयं तादृशे जलम्॥

आलिङ्गिताः परैर्यान्ति प्रस्खलन्ति समे पथि।  
अव्यक्तानि च भाषन्ते धनिनो मद्यपा इव॥

आलिङ्गितस् तत्र भवान् सांपराये जयश्रिया।  
आशीःपरंपरां वन्द्यां कर्णे कृत्वा कृपां कुरु॥

आलिङ्ग्य मन्दिरे रम्ये सदानन्दविधायिनि।  
कान्ता कान्तं कुरङ्गाक्षी कुम्भिकुम्भपयोधरा॥

आलिर्दिव्यौषधी प्रोक्ता सूक्ष्मकण्टकसंवृता।  
विमुच्यते विषैः प्राणी पीत्वा तोयेन तज्जटाम्॥

आलोड्य सर्वशास्त्राणि पुराणान्युत्तमोत्तमाः।  
विचिन्त्य सर्वभूतेषु दयां कुर्वन्ति साधवः॥

आलोड्य सर्वशास्त्राणि विचार्यैवं पुनः पुनः।  
इदमेकं सुनिष्पन्नं ध्येयो नारायणः सदा॥

आलोकदानाच् चक्षुष्मान् प्रभायुक्तो भवेन् नरः।  
तान् दत्त्वा नोपहिंसेत न हरेन् नोपनाशयेत्॥

आलोकवन्तः सन्त्येव भूयांसो भास्करादयः।  
कलावानेव तु ग्रावद्रावकर्मणि कर्मठः॥

आलोकयति पन्थानं दास्यतीत्यागतः किल।  
रचयत्यादराद् वेणीं यदि नान्यैर्वशीकृता॥

आनाम्य फलिनीं शाखां पक्वं पक्वं प्रशातयेत्।  
फलार्थोऽयं समारम्भो लोके पुंसां विपश्चिताम्॥

आमाशयस्थो हत्वाग्निं सामो मार्गान् पिधापयन्।  
विदधाति ज्वरं दोषस् तस्माल् लङ्घनमाचरेत्॥

आनायमिव मत्स्यानां पञ्जरं शकुनेरिव।  
समस्तपाशं मूढस्य बन्धनं वामलोचना॥

आनीयते शरीरेण क्षीणोऽपि विभवः पुनः।  
विभवः पुनरानेतुं शरीरं क्षीणमक्षमः॥

आनृशंस्यं क्षमा सत्यम् अहिंसा दम आर्जवम्।  
प्रीतिः प्रसादो माधुर्यं मार्दवं च यमा दश॥

आनृशंस्यमनुक्रोशः श्रुतं शीलं दमः शमः।  
राघवं शोभयन्त्येते षड्गुणाः पुरुषोत्तमम्॥

आनृशंस्यं परो धर्मः क्षमा च परमं बलम्।  
आत्मज्ञानं परं ज्ञानं न सत्याद् विद्यते परम्॥

आनृशंस्यं परो धर्मः सर्वप्राणभृतां मतः।  
तस्माद् राजानृशंस्येन पालयेत् कृपणं जनम्॥

आ मध्याह्नं नदीवासः समाजे देवतार्चनम्।  
सततं शुचिवेषश्चेत्य् एतद् दम्भस्य जीवितम्॥

आननं मृगशावाक्ष्या वीक्ष्य लोलालकावृतम्।  
भ्रमद्भ्रमरसंभारं स्मरामि सरसीरुहम्॥

आननर्त पुरा शंभुर् गोविन्दो रासकृत्तथा।  
ब्रह्मा पशुत्वमापन्नः स्त्रीभिः को न विडम्बितः॥

आनन्दाश्रु प्रवृत्तं मे कथं दृष्ट्वैव कन्यकाम्।  
अक्षि मे पुष्परजसा वातोद्धूतेन दूषितम्॥

आनन्दाय सतां भूयात् सुभाषितमिदं मम।  
पृथक्पद्धतिसंमिश्रपरिच्छेदैर्मनोरमम्॥

आनन्दबाष्परोमाञ्चौ यस्य स्वेच्छावशंवदौ।  
किं तस्य साधनैरन्यैः किंकराः सर्वपार्थिवाः॥

आनन्दमृगदावाग्निः शीलशाखिमदद्विपः।  
ज्ञानदीपमहावायुर् अयं खलसमागमः॥

आनन्दं कुमुदादीनाम् इन्दुः कन्दलयन्नयम्।  
लङ्घयत्यम्बराभोगं हनूमानिव सागरम्॥

आनन्दयन्ति युक्त्या ताः सेविता घ्नन्ति चान्यथा।  
दुर्विज्ञेयाः प्रकृत्यैव तस्माद् वेश्या विषोपमाः॥

आनन्दयति कोऽत्यर्थं सज्जनानेव भूतले।  
प्रबोधयति पद्मानि तमांसि च निहन्ति कः॥

आनन्दयति सत्त्वानि यो हि मङ्गलमञ्जुवाक्।  
निन्दामेष्यति लोके सः परवाक्यनिगूहकः॥

आमन्त्रणोत्सवा विप्रा गावो नवतृणोत्सवाः।  
पत्युत्साहयुता नार्यः अहं कृष्ण रणोत्सवः॥

आमन्त्र्य तेन देव त्वां तद्वैयर्थ्यं समर्थये।  
शपथः कर्कशोदर्कः सत्यं सत्योऽपि दैवतः॥

आमं विपच्यमानं च सम्यक् पक्वं च यो भिषक्।  
जानीयात् स भवेद् वैद्यः शेषस् तस्करवृत्तयः॥

आमर्षान् मदनः सद्यो दीप्तश् चेतसि जायते।  
स वृद्धिं नीयते कामं तस्मिन् द्वेष्येऽपि योषिताम्॥

आमरणान्ताः प्रणया कोपास्तत्क्षणभङ्गुराः।  
परित्यागाश्च निःसङ्गा भवन्ति हि महात्मनाम्॥

आमर्दयति पाणिभ्यां कान्ते कमलकोरके।  
सिन्दूरतिलके बाला कस्तूरीतिलकं व्यधात्॥

आमयार्तिरिपुत्रास क्षुदादौ दृष्टवैकृतान्।  
लब्धोदया ह्रीभयेन क्ष्मापा घ्नन्त्यनुयायिनः॥

आन्ध्रभाषामयं काव्यम् अयोमयविभूषणम्।  
सम्स्कृतारण्यसञ्चारि विद्वान्मत्तेभशृङ्खलम्॥

आन्ध्रत्वमान्ध्रभाषा च प्राभाकरपरिश्रमः।  
तत्रापि याजुषी शाखा नाल्पस्य तपसः फलम्॥

आङ्ग्लभाषा क्रिकेट्क्रीडा द्वयमेतन्न मे मुदे ।  
सहे कथञ्चित् प्रथमं परस्मै दूरतो नमः ॥

आञ्जस्यं व्यवहाराणाम् आर्जवं परमं धियाम्।  
स्वातन्त्र्यमपि तन्त्रेषु सूते काव्यपरिश्रमः॥

आम्लेन ताम्रशुद्धिः स्याच् छुद्धिः कांस्यस्यभस्मना।  
संशुद्धी रजसा नार्यास् तटिन्या वेगतः शुचिः॥

आम्रं छित्त्वा कुठारेण निम्बं परिचरेत्तु यः।  
यश्चैनं पयसा सिञ्चेन् नैवास्य मधुरो भवेत्॥

आम्रे पल्लविते स्थित्वा कोकिला मधुरस्वरम्।  
चुकूज कामिनां चित्तम् आकर्षन्तीव दूतिका॥

आन्तरेभ्यः परान् रक्षेत् परेभ्यः पुनरान्तरान्।  
परान् परेभ्यः स्वान् स्वेभ्यः सर्वान् रक्षेत सर्वदा॥

आन्तरे चैव बाह्ये च राजा यश्चैव सर्वदा।  
आदिष्टो नैव कम्पेत स राजवसतिं वसेत्॥

आनुकूल्येन दैवस्य वर्तितव्यं सुखार्थिना।  
दुस्तरं प्रतिकूलं हि प्रतिस्रोत इवाम्भसः॥

आन्वीक्षिकीं त्रयीं वार्तां दण्डनीतिं च पार्थिवः।  
तद्विद्यैस्तत्क्रियोपेतैश् चिन्तयेद् विनयान्वितः॥

आन्वीक्षिकी त्रयी वार्ता दण्डनीतिश्च शाश्वती।  
विद्याश्चतस्र एवैता लोकसंस्थितिहेतवः॥ ...

आन्वीक्षिकीत्रयीवार्ताः सतीर्विद्याः प्रचक्षते।  
सत्योऽपि हि न सत्यस्ता दण्डनीतेस्तु विप्लवे॥

आन्वीक्षिकी त्रयी वार्ता दण्डनीतिश्च शाश्वती।  
विद्याश्चतस्र एवैता अभ्यसेद् नृपतिः सदा॥

आन्वीक्षिक्यां तर्कशास्त्रं वेदान्ताद्यं प्रतिष्ठितम्।  
त्रय्यां धर्मो ह्यधर्मश्च कामोऽकामः प्रतिष्ठितः॥

आन्वीक्षिक्यात्मविज्ञानं धर्माधर्मौ त्रयीस्थितौ।  
अर्थानर्थौ तु वार्तायां दण्डनीत्यां नयेतरौ॥

आन्वीक्षिक्यात्मविद्या स्याद् ईक्षणात् सुखदुःखयोः।  
ईक्षमाणस् तया तत्त्वं हर्षशोकौ व्युदस्यति॥

आन्वीक्षिक्यात्मविज्ञानाद् हर्षशोकौ व्युदस्यति।  
उभौ लोकाववाप्नोति त्रय्यां तिष्ठन् यथाविधि॥

आपाण्डु पीनकठिनं वर्तुलं सुमनोहरम्।  
करैराकृष्यतेऽत्यर्थं किं वृद्धैरपि सस्पृहम्॥

आपातमात्रसौन्दर्यं कुत्र नाम न विद्यते।  
अत्यन्तप्रतिपत्त्या तु दुर्लभोऽलंकृतो जनः॥

आपातरमणीयानां संयोगानां प्रियैः सह।  
अपथ्यानामिवान्नानां परिणामो हि दारुणः॥

आपूरितमिदं श्यामतमसंतमसैरलम्।  
ब्रह्माण्डमण्डलं भाति सकज्जलकरण्डवत्॥

आपदामागमं दृष्ट्वा न विषण्णो भवेद् वशी।  
संपदं च सुविस्तीर्णां प्राप्य नोऽधृतिमान् भवेत्॥

आपदामापतन्तीनां हितोऽप्यायाति हेतुताम्।  
मातृजङ्घा हि वत्सस्य स्तम्भीभवति बन्धने॥

आपदामपहर्तारं दातारं सर्वसंपदाम्।  
लोकाभिरामं श्रीरामं भूयो भूयो नमाम्यहम्॥

आपदामथ काले तु कुर्वीत न विचालयेत्।  
अशक्नुवंश्च युद्धाय निष्पतेत् सह मन्त्रिभिः॥

आपदां कथितः पन्था इन्द्रियाणामसंयमः।  
तज्जयः संपदां मार्गो येनेष्टं तेन गम्यताम्॥

आपदास्थितपन्थानाम् इन्द्रियाणामसंयमात्।  
त्यज्यते संपदां मार्गो यो नेष्टस्तेन पश्यत॥

आपदः सन्ति महतां महतामेव संपदः।  
इतरेषां मनुष्याणं नापदो न च संपदः॥

आपदः क्षणमायान्ति संपदः क्षणमेव च।  
क्षणं जन्माथ मरणं मुने किमिव न क्षणम्॥

आपदं प्राप्नुयात् स्वामी यस्य भृत्यस्य पश्यतः।  
प्राणेषु विद्यमानेषु स भृत्यो नरकं व्रजेत्॥

आपदं प्रतरिष्यामो यूयं युक्त्या वदिष्यथ।  
भवन्तो मम मित्राणि भवत्सु नास्ति भृत्यता॥

आपदर्थं धनं रक्षेद्दारान्रक्षेद्धनैरपि।  
आत्मानं सततं रक्षेद्दारैरपि धनैरपि॥

आपदर्थं धनं रक्षेन्महतां कुत आपदः।  
कदाचित्कुपितो देवः सञ्चितं चापि नश्यति॥

आपदर्थे धनं रक्षेच् श्रीमतां कुत आपदः।  
कदाचिच्चलते लक्ष्मीः संचितं च विनश्यति॥

आपदर्थे धनं रक्षेद् दारान् रक्षेद् धनैरपि।  
आत्मानं सततं रक्षेद् दारैरपि धनैरपि॥

आपद्भुजङ्गदष्टस्य मन्त्रहीनस्य सर्वदा।  
वृद्धवाक्यौषधा नूनं कुर्वन्ति किल निर्विषम्॥

आपद्ग्राहगृहीतानां वृद्धाः सन्ति न पण्डिताः।  
येषां मोक्षयितारो वै तेषां शान्तिर्न विद्यते॥

आपदो महतामेव महतामेव संपदः।  
क्षीयते वर्धते चन्द्रः कदाचिन् नैव तारकाः॥

आपद्यपि दुरन्तायां नैव गन्तव्यमक्रमे।  
राहुरप्यक्रमेणैव पिबन्नप्यमृतं मृतः॥

आपद्युन्मार्गगमने कार्यकालात्ययेषु च।  
अपृष्टोऽपि हितान्वेषी ब्रूयात् कल्याणभाषितम्॥

आपद्युन्मार्गगमने कार्यकालात्ययेषु च।  
कल्याणवचनं ब्रूयादपृष्टोऽपि हितो नरः॥

आपज्जलनिमग्नानां ह्रियतां व्यसनोर्मिभिः।  
वृद्धवाक्यैर्विना नूनं नैवोत्तारं कथंचन॥

आपन्नाशाय विबुधैः कर्तव्याः सुहृदोऽमलाः।  
न तरत्यापदं कश्चिद् योऽत्र मित्रविवर्जितः॥

आपन्नमहितं दृष्ट्वा न दूयेत कदाचन।  
तदुन्मूलनकालोऽयं विधिना ननु सूचितः॥

आपन्नया सन्नगिरा वेपमानोरुमूलया।  
जातो मे जरया सार्धं नववध्वेव संगमः॥

आपन्नोऽस्मि शरण्योऽस्मि सर्वावस्थासु सर्वदा।  
भगवंस्त्वां प्रपन्नोऽस्मि रक्ष मां शरणागतम्॥

आपत्काले तु संप्राप्ते यन् मित्रं मित्रमेव तत्।  
वृद्धिकाले तु संप्राप्ते दुर्जनोऽपि सुहृद् भवेत्॥

आपत्कालोपयुक्तासु कलासु स्यात् कृतश्रमः।  
नृत्यवृत्तिर्विराटस्य किरीटी भवनेऽभवत्॥

आपत्सु च न मुह्यन्ति नराः पण्दितबुद्धयः।  
मनोदेहसमुत्थाभ्यां दुःखाभ्यामर्पितं जगत्॥

आपत्सु किं विषादेन संपत्तौ विस्मयेन किम्।  
भवितव्यं भवत्येव कर्मणामेष निश्चयः॥

आपत्सु मित्रं जानीयाद् रणे शूरं रहः शुचिम्।  
भार्यां च विभवे क्षीणे दुर्भिक्षे च प्रियातिथिम्॥

आपत्सु मित्त्रं जानीयाद्युद्धे शूरमृणे शुचिम्।  
भार्यां क्षीणेषु वित्तेषु व्यसनेषु च बान्धवान्॥

आपत्स्वमूढो धृतिमान् यह् सम्यक् प्रतिपद्यते।  
कर्मण्यवश्यकार्याणि तमाहुः पण्डितं बुधाः॥

आपत् तुला सहायानाम् आत्मनः पौरुषस्य च।  
अनापदि सुहृत् सर्वः स्वयं च पुरुषायते॥

आफलोदयमुत्साहच्छद्मनान्तर्विभाति या ।  
शक्त्यै नमो नमस्तस्यै भैरवाद्वैतमूर्त्तये ॥

आपोशनमकृत्वा तु यश्चान्नं परिमर्दयेत्।  
मर्दितं चापि तच्चान्नम् अमेध्यं मनुरब्रवीत्॥

आपोशनं चासनं च तैलाभ्यङ्गं तथैव च।  
स्वयं करकृतं चैव आयुःश्रीपुत्रनाशनम्॥

आपो वस्त्रं तिलास्तैलं गन्धो वा सयवा तथा।  
पुष्पाणामधिवासेन तथा संसर्गजा गुणाः॥

आप्ताप्तसंततेर्मन्त्रं संरक्षेत् तत्परस्तु सः।  
अरक्ष्यमाणं मन्त्रं हि भिनत्त्याप्तपरंपरा॥

आप्तस्य चाप्तस्तस्यातस् तस्याप्याप्तोऽस्ति कश्चन।  
सुगुप्तमपि मन्त्रं हि भिनत्त्याप्तपरंपरा॥

आप्तवाक्यमनादृत्य दर्पेणाचरितं यदि।  
फलितं विपरीतं तत् का तत्र परिदेवना॥

आराधयति यं देवं तमुत्कृष्टतरं वदेत्।  
तन्न्यूनतां नैव कुर्याज् जोषयेत् तस्य सेवनम्॥

आराधिता हि राजानो देववच् चोपसेविताः।  
अनुग्रहैर्योजयन्ति भक्तान् घ्नन्ति विपर्यये॥

आराधिता हि शीलेन प्रयत्नैश्चोपसेविताः।  
राजानः संप्रसीदन्ति प्रकुप्यन्ति विपर्यये॥

आरामुखं क्षुरप्रं च गोपुच्छं चार्धचन्द्रकम्।  
सूचीमुखं च भल्लं च वत्सदन्तं द्विभल्लकम्॥

आरामुखेन वै चर्म क्षुरप्रेण च कार्मुकम्।  
सूचीमुखेन कवचम् अर्धचन्द्रेण मस्तकम्॥

आर्षं धर्मोपदेशं च वेदशास्त्राविरोधिना ।  
यस्तर्केणानुसन्धत्ते स धर्मं वेद नैतरः ॥

आरूढस्वामिकोऽश्वः स्याद् वित्तचिन्तितसिद्धये।  
सर्वेषां सुरतक्रीडा दृष्टादौ भोगलब्धये॥

आरभन्तेऽल्पमेवाज्ञाः कामं व्यग्रा भवन्ति च।  
महारम्भाः कृतधियस् तिष्ठन्ति च निराकुलाः॥

आरभेतैव कर्माणि श्रान्तः श्रान्तः पुनः पुनः।  
कर्माण्यारभमाणं हि पुरुषं श्रीर्निषेवते॥

आरभेत नरः कर्म स्वपौरुषमहापयन्।  
निष्पत्तिः कर्मणो दैवे पौरुषे च व्यवस्थिता॥

आरभ्यते महत्कार्यं यैः क्षुद्रैरपि पार्थिवैः।  
ते चक्रवर्तिनो भूत्वा जायन्ते भद्रभाजनम्॥

आरक्ततामेति मुखं जिह्वा वा श्यामतां यदा।  
तदा प्राज्ञो विजानीयान् मृत्युमासन्नमात्मनः॥

आरम्भरमणीयानि विमर्दे विरसानि च।  
प्रायो वैरावसानानि संगतानि खलैः सह॥

आरण्यास् तु स्वकैः कुर्युः सार्थिकाः सार्थिकैः सह।  
सैनिकाः सैनिकैरेव ग्रामेऽप्युभयवासिभिः॥

आरिराधयिषुः सम्यग् अनुजीवी महीपतिम्।  
विद्याविनयशिल्पाद्यैर् आत्मानमुपपादयेत्॥

आर्जवं चानृशंस्यं च दमश्चेन्द्रियनिग्रहः।  
एष साधारणो धर्मश् चातुर्वर्ण्येऽब्रवीन् मनुः॥

आर्जवं प्रतिपद्यस्व पुत्रेषु सततं विभो।  
इह कीर्तिं परां प्राप्य प्रेत्य स्वर्गमवाप्स्यसि॥

आर्जवत्वं चतुर्थं च पञ्चमं धर्ममेव हि।  
मधुरत्वं ततः प्रोक्तं षष्ठमेव वरानने॥

आर्जवेन धृता दीक्षा या नो दैवं परं प्रति।  
अत्यन्तमानुषीयाभ्यः पीडाभ्यस् तद्विमोचनम्॥

आरोग्यं भास्करादिच्छेद् धनमिच्छेद् हुताशनात्।  
महेश्वराज् ज्ञानमिच्छेन् मुक्तिमिच्छेज् जनार्दनात्॥
_______________
आरोग्यं भास्करादिच्छेद्धनमिच्छेद्धुताशनात्।  
ज्ञानन्तु शङ्करादिच्छेन्मुक्तिमिच्छेज्जनार्द्दनात्॥
__________________
आरोग्यं भास्करादिच्छेच् श्रियमिच्छेद् हुताशनात्।  
ज्ञानं महेश्वरादिच्छेन् मोक्षमिच्छेज् जनार्दनात्॥

आरोग्यं परमानन्दः सुखमुत्साह एव च।  
ऐश्वर्यं प्रियसंभोगं विना सर्वं निरर्थकम्॥

आरोपिता अपि प्राज्या गुणा लोकेषु पूजितैः।  
पूजयन्तीह दृष्टान्तः प्रतिमा द्युःसदां ननु॥

आरोप्यतेऽश्मा शैलाग्रं यथा यत्नेन भूयसा।  
निपात्यते सुखेनाधस् तथात्मा गुणदोषयोः॥

आरोप्यते शिला शैले यत्नेन महता यथा।  
निपात्यते क्षणेनाधस्तथात्मा गुणदोषयोः॥

आर्ता देवान् नमस्यन्ति तपः कुर्वन्ति रोगिणः।  
निर्धना दानमिच्छन्ति वृद्धा नारी पतिव्रता॥

आर्तानामार्तिसंबन्धं प्रीतिविश्रामकारणम्।  
केन रत्नमिदं सृष्टं मित्रमित्यक्षरद्वयम्॥

आर्तानामिह जन्तूनाम् आर्तिच्छेदं करोति यः।  
शङ्खचक्रगदाहीनो द्विभुजः परमेश्वरः॥

आर्तार्ते मुदिते हृष्टा प्रोषिते मलिना कृशा।  
मृते म्रियेत या पत्यौ सा स्त्री ज्ञेया पतिव्रता॥

आर्तदुःख्यपरित्राणदुर्गतादि यथाक्रमम्।  
पात्रमाहुर्दयालूनाम् अलाभे गुणवानिति॥

आर्तेषु दीयते दानं शून्यलिङ्गस्य पूजनम्।  
अनाथप्रेतसंस्कारम् अश्वमेधफलं लभेत्॥

आर्तो मत्सदृशो नान्यस् त्वत्तो नान्यः कृपापरः।  
तुल्य एवावयोर्योगः कथं नाथ न पासि माम्॥

आर्तो वा यदि वा त्रस्तः परेषां शरणागतः।  
अरिः प्राणान् परित्यज्य रक्षितव्यः कृतात्मना॥

आरुह्याक्रीदशैलस्य चन्द्रकान्तस्थलीमिमाम्।  
नृत्यत्येष लसच्चारुचन्द्रकान्तः शिखावलः॥

आरुह्य नृपतिः पूर्वम् इन्द्रियाश्वान् यशीकृतान्।  
कामक्रोधादिकाञ् जित्वा रिपून् आभ्यन्तरांश्च तान्॥

आरुरुक्षोर्मुनेर्योगं कर्म कारणमुच्यते।  
योगारूढस्य तस्यैव शमः कारणमुच्यते॥

आर्यजुष्टमिदं वृत्तम् इति विज्ञाय शाश्वतम्।  
सन्तः परार्थं कुर्वाणा नावेक्षन्ते प्रतिक्रियाम्॥

आर्यकर्मणि रज्यन्ते भूतिकर्माणि कुर्वते।  
हितं च नाभ्यसूयन्ति पण्डिता भरतर्षभ॥

आर्यता पुरुषज्ञानं शौर्यं करुणवेदिता।  
स्थौललक्ष्यं च सततम् उदासीनगुणोदयः॥

आर्यत्वं च चतुर्थं च पञ्चमं धर्ममेव हि।  
षष्ठं सतीत्वं दृढता सप्तमं साहसोऽष्टमम्॥

आर्ये कर्मणि युञ्जानः पापे वा पुनरीश्वरः।  
व्याप्य भूतानि चरते न चायमिति लक्ष्यते॥

आर्येण सुकरं ह्याहुर्य् आर्यकर्म धनंजय।  
अनार्यकर्म त्वार्येण सुदुष्करतरं भुवि॥

आसाद्य मन्दरागोऽपि भुजङ्गेनातिसंगतिम्।  
तद्भोगात्तु भ्रमन् कष्टं प्राप्नोति विषमन्ततः॥

आसामुपरि दद्याच् च पानीयस्य विचक्षणः।  
एवं यामद्वयं कुर्यात् ततस् त्वासां न दापयेत्॥

आसां व्रतमतीवाक्ष्णोर् यत् पुरः परिसर्पणम्।  
सह यातं मनस् तत्र त्यक्त्वा भूयो निवर्तनम्॥

आसीदञ्जनमत्रेति पश्यामि तव लोचने।  
भाविभूषणसंभारां साक्षात्कुर्वे तवाकृतिम्॥

आसीद् गङ्गाधरस् तस्य भ्राता गङ्गाधरोपमः।  
एकान् बबन्ध यो व्यालान् मुमोचैकान् यदृच्छया॥

आसीमा कालिका यस्य क्षुद्राङ्गं कुण्डलीकृतम्।  
क्षुद्रवज्रकनामानं प्राह नागार्जुनो मुनिः॥

आसीमान्तान् निवर्तन्ते सुहृदः सह बन्धुभिः।  
सुकृतं दुष्कृतं वापि गच्छन्तमनुगच्छति॥

आसीने लालयेद् बालां तरुणीं शयने तथा।  
उत्थितेऽप्यधिरूढां च लालनं त्रिविधं विदुः॥

आसीता मरणात् क्षान्ता नियता ब्रह्मचारिणी।  
यो धर्म एकपत्नीनां काङ्क्षन्ती तमनुत्तमम्॥

आसनाच् शयनाद् यानात् संगतेश् चापि भोजनात्।  
कृते संचरते पापं तैलबिन्दुरिवाम्भसि॥

आसनादेकशय्यायां संभाषात् सहभोजनात्।  
पुंसां संक्रमते पापं घटाद् घटमिवोदकम्॥

आसन्नान् पुरतो भोगान् दर्शयित्वा पुनः पुनः।  
छागो हरितमुष्ट्येव दूरं नीतोऽस्मि तृष्णया॥

आसनाशनशय्याभिर् अद्भिर्मूलफलेन वा।  
नास्य कश्चिद् वसेद् गेहे शक्तितोऽनर्चितोऽतिथिः॥

आसनावसथौ शय्याम् अनुव्रज्यामुपासनम्।  
उत्तमेषूत्तमं कुर्याद् हीने हीनं समे समम्॥

आसन्नाय सुदूराय सुप्ताय प्रकटात्मने।  
सुलभायातिदुर्गाय नमश्चित्राय शंभवे॥
_________
आसन्नाय सुदूराय गुप्ताय प्रकटात्मने।  
सुलभायातिदुर्गाय नमश्चित्राय शम्भवे॥

आसनं चैव यानं च संधाय च विगृह्य च।  
कार्यं वीक्ष्य प्रयुञ्जीत द्वैधं संश्रयमेव च॥

आसनं प्राणसंरोधः प्रत्याहारश्च धारणा।  
ध्यानं समाधिरेतानि योगाङ्गानि स्मृतानि षट्॥

आसनं प्राणसंरोधो ध्यानं चैव समाधिकः।  
एतच् चटुष्टयं विद्धि सर्वयोगेषु संमतम्॥

आ समन्ताच् चतुर्दिक्षु सन्निकृष्टाश्च ये नृपाः।  
तत्परास् तत्परा येऽन्ये क्रमाद् हीनबलारयः॥

आसन्नसेवां नृपतेः क्रीडाशस्त्राहिपावकैः।  
कौशलेनातिमहता विनीतः सानुरुध्यते (?)॥

आसमस्ताक्षिविक्षेपसमर्पितमनोभुवाम्।  
मन्मथोद्दीपनं तासां विटवृत्तं विधास्यते॥

आसन्नतामेति मृत्युरायुर्याति दिने दिने।  
आघातं नीयमानस्य वध्यस्येव पदे पदे॥

आसन्नतरतामेति मृत्युर्जन्तोर्दिने दिने।  
आघातं नीयमानस्य वध्यस्येव पदे पदे॥

आसने लालयेद् बालां तरुणीं शयने तथा।  
उत्सङ्गे पतिरूढां च लालनं त्रिविधं विदुः॥

आसने पादमारोप्य यो भुङ्क्ते स द्विजाधमः।  
मुखेन धमते चान्नं तुल्यं गोमांसभक्षणम्॥

आसन्ने फलमासन्नं दूरगे दूरगं फलम्।  
मिश्रं तु मिश्रे शकुने फलमाहुर्मनीषिणः॥

आसने शयने याने पानभोजनवस्तुषु।  
दृष्ट्वान्तरं प्रमत्तेषु प्रहरन्त्यरयोऽरिषु॥

आसने शयने याने भावा लक्ष्या विशेषतः।  
पुरुषाणां प्रदुष्टानां स्वभावो वलवत्तरः॥

आसन् क्षीणानि यावन्ति चातकाश्रूणि तेऽम्बुद।  
तावन्तोऽपि त्वयोदार न मुक्ता जलबिन्दवः॥

आसन् यावन्ति याच्ञासु चातकाश्रूणि चाम्बुद।  
तावन्तोऽपि त्वया मेघ न मुक्ता वारिबिन्दवः॥

आसप्तमं कुलं हन्ति शिरोऽभ्यङ्गे चतुर्दशी।  
मांसाशने पञ्चदशी कामधर्मे तथाष्टमी॥

आ सत्यलोकादा भूमेः स्वैरचारकृतश्रमाः।  
तेनुरिन्दुकराः स्वेदं द्रुतनीहारभूमिकम्॥

आसेव्यते मुखं सर्वैर् विद्यानां योषितामपि।  
हृदयग्राहिणस् तासां द्वित्राः सन्ति न सन्ति वा॥

आशा बलवती कष्टा नैराश्यं परमं सुखम्।  
आशां निराशां कृत्वा तु सुखं स्वपिति पिङ्गला॥

आशा बलवती राजन् विपरीता हि शृङ्खला।  
यया बद्धाः प्रधावन्ति मुक्तास्तिष्ठन्ति पङ्गुवत्॥

आशा भङ्गकरी पुंसाम् अजेयारातिसंनिभा।  
तस्मादाशां त्यजेत् प्राज्ञो यदीच्छेच् शाश्वतं सुखम्॥

आशाभिभूता ये मर्त्या महामोहा महोद्धताः।  
अवमानादिकं दुःखं न जानन्ति कदाप्यहो॥

आशागर्तः प्रतिप्राणि यस्मिन् विश्वमणूपमम्।  
कस्य किं कियदायाति वृथा या विषयैषिता॥

आशा हि परमं दुःखं निराशा परमं सुखम्।  
आशापाशं परित्यज्य सुखं स्वपिति पिङ्गला॥

आशा हि परमं दुःखं नैराश्यं परमं सुखम्।  
यथा सञ्छिद्य कान्ताशां सुखं सुष्वाप पिङ्गला॥

आशाखनिरगाधेयं दुष्पूरा केन पूर्यते।  
या महद्भिरपि क्षिप्तैः पूरकैरेव खन्यते॥

आशाखनिरगाधेयम् अधःकृतजगत्त्रया।  
उद्धृत्योद्धृत्य तत्रस्थान् अहो सद्भिः समीकृता॥

आशालतावलयितं बद्धमूलमविद्यया।  
को हि तापयितुं शक्तः मुखेन भवपादपम्॥

आशा नाम मनुष्याणां काचिदाश्चर्यशृङ्खला।  
यया बद्धाः प्रधावन्ति मुक्तास्तिष्ठन्ति पङ्गुवत्॥
_________
आशा नाम मनुष्याणां काश्चिदाश्चर्यशृङ्खला।  
यया बद्धाःप्रधावन्ति मुक्तास् तिष्ठन्ति कुत्रचित्॥

आशां कालवतीं कुर्यात् कालं विघ्नेन योजयेत्।  
विग्नं निमित्ततो ब्रूयान् निमित्तं चापि हेतुतः॥

आशामुत्पाद्य चाकृष्य वञ्चयेद् रिपुमन्त्रिणम्।  
असुरेभ्यो हृतौ दत्वा शाण्डामर्कौ ग्रहं सुरैः॥

आशापाशैः परीताङ्गा ये भवन्ति नरोऽर्दिताः।  
ते रात्रौ शेरते नैव तदप्राप्तिविचिन्तया॥

आशापाशशतैर्बद्धाः कामक्रोधपरायणाः।  
ईहन्ते कामभोगार्थम् अन्यायेनार्थसंचयान्॥

आशापाशशतैर्बद्धा वासनाभरवाहिनः।  
कायात् कायमुपायान्ति वृक्षाद् वृक्षमिवाण्डजाः॥

आशापिशाचिकाविष्टः पुरतो यस्य कस्यचित्।  
वन्दते निन्दति स्तौति रोदिति प्रहसत्यपि॥

आशासानो न वै भृत्यः स्वामिन्याशिष आत्मनः।  
न स्वामी भृत्यतः स्वाम्यम् इच्छन् यो राति चाशिषः॥

आशातुरगमारुह्य नित्यं धावति याचकः।  
न चार्तिः न श्रमो ह्यस्य न गतौ नापि मन्दता॥

आशायाः खलु ये दासास् ते दासाः सर्वदेहिनाम्।  
आशा दासीकृता येन तस्य दासायते जगत्॥

आशायास् तनया माया क्रोधोऽसूयासुतः स्मृतः।  
हिंसायास् तनयः पापः कृतघ्नो नार्हति प्रजाम्॥

आशीविषमिव क्रुद्धं प्रभुं प्राणधनेश्वरम्।  
यत्नेनोपचरेन् नित्यं नाहमस्मीति मानवः॥

आशैव राक्षसी पुंसाम् आशैव विषमञ्जरी।  
आशैव जीर्णमदिरा धिगाशा सर्वदोषभूः॥

आशया कृतदासो यः स दासः सर्वदेहिनाम्।  
आशा दासीकृता येन तस्य दासायते जगत्॥

आश्चर्यं पाणिपाशस्य गिरीन्द्रतनये तव।  
जगद्बन्धनहा शंभुर् येन बन्धं समिच्छति॥

आश्लेषे सर्वदा पत्युः सतृष्णेवान्तरात्मना।  
अर्धनारीश्वरतनौ गौरीवृत्तं समीहते॥

आ श्मशानान् निवर्तन्ते ज्ञातयः सह बान्धवैः।  
त्वयैकेनैव गन्तव्यं तत् कर्म सुकृतं कुरु॥

आश्रमादाश्रमं गत्वा हुतहोमो जितेन्द्रियः।  
भिक्षाबलिपरिश्रान्तः प्रव्रजन् प्रेत्य वर्धते॥

आश्रमी यदि वा वर्णी पूज्यो वाथ गुरुर्महान्।  
नादण्ड्यो नाम राज्ञोऽस्ति यः स्वधर्मेण तिष्ठति॥

आश्रमेषु द्विजातीनां कार्ये विवदतां मिथः।  
न विब्रूयान् नृपो धर्मं चिकीर्षन् हितमात्मनः॥

आश्रयाशः कृष्णवर्त्मा दहनश्चैष दुर्जनः।  
अग्निरेव तथाप्यस्मिन् स्याद् भस्मनि हुतं हुतम्॥

आश्रयः कियतामेष तरुः सन्मार्गमाश्रितः।  
पाथोद सिच्यतां काले नोपेक्ष्यो दूरभावतः॥

आश्रयः सर्वभूतानां निवासः सर्वपक्षिणाम्।  
ददाति सदृशा भागं सजलस्य पयोमुचः॥

आश्रयेणैव शोभन्ते पण्डिता वनिता लताः।  
बहुमूल्यं हि माणिक्यं जटितं हेम्नि राजते॥

आश्रितानां भृतौ स्वामिसेवायां धर्मसेवने।  
पुत्रस्योत्पादने चैव न सन्ति प्रतिहस्तकाः॥

आश्रिताश्चैव लोकेन समृद्धिं यान्ति विद्विषः।  
समृद्धाश्च विनाशाय तस्मान् नोद्वेजयेत् प्रजाः॥

आश्रितस्याप्रदानेन दत्तस्य हरणेन च।  
जन्मप्रभृति यद् दत्तं सर्वं नश्यति भारत॥

आश्वासस्नेहभक्तीनाम् एकमायतनं महत्।  
प्रकृष्टस्येव धर्मस्य प्रसादो मूर्तिसुन्दरः॥

आश्वासयति काकोऽपि दुःखितां पथिकाङ्गनाम्।  
त्वं चन्द्रामृतजन्मापि दहसीति किमुच्यताम्॥

आश्वासयेच्चापि परं सान्त्वधर्मार्थवृत्तिभिः।  
अथास्य प्रहरेत् काले यदा विचलिते पथि॥

आश्वसिहि महाबाहो प्राणिनां सर्वमापदः।  
स्पृशन्त्यनिलवल्लोके क्षणेन प्रतियान्ति च॥

आश्विने कृष्णपक्षे च षष्ठ्यां भौमोऽथ रोहिणी।  
व्यतीपातस् तदा षष्ठी कपिलानन्तपुण्यदा॥

आस्रावयेच्चोपचितान् विपर्यस्येच्च कर्मसु।  
यथा न भक्षयन्त्यर्थं भक्षितं निर्वमन्ति वा॥

आस्रावयेदुपचितान् साधु दुष्टव्रणानिव।  
आयुक्तास्ते च वर्तेरन्न् अग्नाविव महीपतौ॥

आस्तां दूरेण विश्लेषः प्रियामालिङ्गतो मम।  
स्वेदः किं न सरिन्नाथो रोमाञ्चः किं न पर्वतः॥

आस्तां तावदकीर्तिर्मे त्वया तथ्यं तु कथ्यताम्।  
चित्तं कथमिवासीत् ते हरिवंशीरवश्रुतौ॥

आस्तां तावत् किमन्येन दौरात्म्येनेह योषिताम्।  
विधृतं स्वोदरेणापि घ्नन्ति पुत्रमपि स्वकम्॥

आस्तां ते गुणिनस्तावद् भूषिताशेषभूतलाः।  
येषां गुणरुचिर्भूयः सांप्रतं तेऽपि दुर्लभाः॥

आस्तीकवचनं स्मृत्वा यः सर्पो न निवर्तते।  
शतधा भिद्यते मूर्ध्नि शिंशवृक्षफलं यथा॥

आस्थामालम्ब्य नीतेषु वशं क्षुद्रेष्वरातिषु।  
व्यक्तिमायाति महतां माहात्म्यमनुकम्पया॥

आताम्रौ पूजितावोष्ठौ लेलिहानौ मृदुत्वचौ।  
जिह्वा रक्ता च तन्वी च तालु रक्तं प्रशस्यते॥

आतपासहनः पाण्डुः शाखाहीनो मुहुर् यदि।  
अकालफलपाकी स्याच् छाखी पित्तात्मकः कृशः॥

आततायिनमायान्तं हन्यादेवाविचारयन्।  
हननादेव निस्तारो नरकात् तस्य दुष्कृतेः॥

आततायिनमायान्तम् अपि वेदान्तपारगम्।  
जिघांसन्तं जिघांसीयान् न तेन ब्रह्महा भवेत्॥

आतिथ्यं ब्राह्मणानां तु कुर्यात् प्रतिदिनं गृहे।  
आतिथ्ये रन्तिदेवस्य मधुपर्कं गवां शतम्॥

आतिथ्ये श्राद्धयज्ञेषु देवयात्रोत्सवेषु च।  
महाजने च सिद्धार्थो न गच्छेद् योगवित् क्वचित्॥

आत्मा बुद्धीन्द्रियाण्यर्था बहिष्करणमुच्यते।  
संकल्पाध्यवसायाभ्यां सिद्धिरस्य प्रकीर्त्तिता॥

आत्माधीनशरीराणां स्वपतां निद्रया स्वया।  
कदन्नमपि मर्त्यानाम् अमृतत्वाय कल्पते॥

आत्मा जेयः सदा राज्ञा ततो जेयाश्च शत्रवः।  
अजितात्मा नरपतिर् विजयेत कथं रिपून्॥

आत्मा कायश्च द्वावेतौ मित्ररूपावुभावपि।  
कायं मित्रं परित्यज्य आत्मा याति सुनिश्चितम्॥

आत्मानमात्मना वेत्सि सृजस्यात्मानमात्मना।  
आत्मना कृतिना च त्वम् आत्मन्येव प्रलीयसे॥

आत्मानं नावमन्येत पूर्वाभिरसमृद्धिभिः।  
आमृत्योः श्रियमन्विच्छेन् नैनां मन्येत दुर्लभाम्॥

आत्मानमनुशोच त्वं किमन्यमनुशोचसि।  
आयुस्ते हीयते यस्य स्थितस्य च गतस्य च॥

आत्मानमरणिं कृत्वा प्रणवं चोत्तरारणिम् ।  
ज्ञाननिर्मथनाभ्यासात्पापं दहति पण्डितः ॥

आत्मा मनश्च तद्विद्यैर् अन्तःकरणमुच्यते।  
ताभ्यां तु सप्रयत्नाभ्यां संकल्प उपजायते॥

आत्मानं भावयेन्नित्यं ज्ञानेन विनयेन च।  
न पुनर्म्रियमाणस्य पश्चात्तापो भविष्यति॥

आत्मानं च जगत् सर्वं दृशा नित्याविभिन्नया।  
चिदाकाशमयं ध्यायन् योगी याति परां गतिम्॥

आत्मानं च परं चैव त्रायते महतो भयात्।  
क्रुध्यन्तमप्रतिक्रुध्यन् द्वयोरेष चिकित्सकः॥

आत्मानं च परं चैव पलायन् हन्ति संयुगे।  
द्रव्यनाशो व्ययोऽकीर्तिर् अयशश्च पलायने॥

आत्मानं च परं चैव वीक्ष्य धीरः समुत्पतेत्।  
एतदेव हि विज्ञानं यदात्मपरवेदनम्॥

आत्मानन्दरसज्ञानाम् अलं शास्त्रावलोकनम्।  
भक्षितव्या ह्यपूपाः किं गण्यानि सुषिराणि किम्॥

आत्मानं धर्मकृत्यं च पुत्रदारांश्च पीडयन्।  
देवतातिथिभृत्यांश्च स कदर्य इति स्मृतः॥

आत्मानमेव प्रथमं देशरूपेण यो जयेत्।  
ततोऽमात्यानमित्रांश्च न मोघं विजिगीषते॥

आत्मानमेव प्रथमम् इच्छेद् गुणसमन्वितम्।  
कुर्वीत गुणसंपन्नस् ततः शेषपरीक्षणम्॥

आत्मानं हन्तुमारब्धं ब्राह्मणं क्षत्रियं विशम् ।  
गां वा तुरङ्गमन्यं वा हत्वा दोषैर्न लिप्यते ॥

आत्मानं नियमैस्तैस्तैः कर्षयित्वा प्रयत्नतः।  
प्राप्यते निपुणैर्धर्मो न सुखाल्लभ्यते सुखम्॥

आत्मानं प्रथमं राजा विनयेनोपपादयेत्।  
ततः पुत्रांस् ततोऽमात्यांस् ततो भृत्यांस् ततः प्रजाम्॥

आत्मानं प्रथमं राजा विनयेनोपपादयेत्।  
ततोऽमात्यांस् ततो भृत्यांस् ततः पुत्रांस् ततः प्रजाः॥

आत्मानं सर्वथा रक्षेद् राजा रक्षेच्च मेदिनीम्।  
आत्ममूलमिदं सर्वम् आहुर्हिविदुषो जनाः॥

आत्मानं सततं रक्षेद् दारैरपि धनैरपि।  
पुनर्दाराः पुनर्वित्तं न शरीरं पुनः पुनः॥

आत्मानं मन्त्रिणं दूतम् अमात्यवचनं क्रमम्।  
आकारं ब्रुवते षष्ठम् एतावान् मन्त्रनिश्चयः॥

आत्मानं मन्त्रिदूतं च च्छन्नं त्रिषवणक्रमम्।  
आकारं ब्रुवते षष्ठम् एतावान् मन्त्रनिश्चयः॥

आत्मापि चायं न मम सर्वा वा पृथिवी मम।  
यथा मम तथान्येषाम् इति बुद्ध्या न मे व्यथा॥

आत्मा प्रयत्नादर्थेभ्यो मनः समधितिष्ठति।  
संयोगादात्ममनसोः प्रवृत्तिरुपजायते॥

आत्मा रक्ष्यः प्रयत्नेन युद्धसिद्धिर्हि चञ्चला।  
ते स्वामिवचनं सर्वे प्रतिगृह्य महौजसः॥

आत्मार्थं जीवलोकेऽस्मिन् को न जीवति मानवः।  
परं परोपकारार्थं यो जीवति स जीवति॥

आत्मार्थं युक्तवित्तानां मित्रमण्डलभेदिनाम्।  
अतिलङ्घितलोकानां न बन्धः केनचित् क्वचित्॥

आत्मार्थे संततिस्त्याज्या राज्यं रत्नं धनं तथा।  
अपि सर्वस्वमुत्सृज्य रक्षेदात्मानमात्मना॥

आत्मात्मनैव जनितः पुत्र इत्युच्यते बुधैः।  
तस्माद् भार्यां नरः पश्येन् मातृवत् पुत्रमातरम्॥

आत्मा यस्य वशे नास्ति कुतस् तस्य परे जनाः।  
आत्मानं वशमानीय त्रैलोक्यं वर्तते वशे॥

आत्मायत्ते गुणग्रामे नैर्गुण्यं वचनीयता।  
दैवायत्तेषु वित्तेषु पुंसां का नाम वाच्यता॥

आत्मभाग्यक्षतद्रव्यः स्त्रीद्रव्येणानुकम्पितः।  
अर्थतः पुरुषो नारी या नारी सार्थतः पुमान्॥

आत्मबुद्ध्या सुखी भूयात् गुरुबुद्ध्या विशेषतः।  
बहुबुद्ध्या विनाशः स्यात् स्त्रीबुद्ध्या प्रलयो भवेत्॥

आत्मच्छन्देन वर्तन्ते नार्यो मन्मथचोदिताः।  
न च दह्यन्ति गच्छन्त्यः सुतप्तैरपि पांसुभिः॥

आत्मच्छिद्रं न जानाति परच्छिद्राणि पश्यति।  
श्वच्छिद्रं यदि जानाति परच्छिद्रं न पश्यति॥

आत्मदेहस्य मांसानि भोक्तुं ब्रह्मन्न शक्यते।  
देहिनां वद यद्योग्यं संतुष्टिर्जायते यतः॥

आत्मदोषैर्नियच्छन्ति सर्वे दुःखमुखे जनाः।  
मन्ये दुश्चरितं तेऽस्ति तस्येयं निष्कृतिः कृता॥

आत्मद्वेषाद् भवेन् मृत्युः परद्वेषाद् धनक्षयः।  
राजद्वेषाद् भवेन् नाशो ब्रह्मद्वेषात् कुलक्षयः॥

आत्महेतोः परार्थे वा नर्महास्याश्रयात् तथा।  
ये मृषा न वदन्तीह ते नराः स्वर्गगामिनः॥

आत्मैव देवताः सर्वाः सर्वमात्मन्यवस्थितम्।  
आत्मा हि जनयत्येषां कर्मयोगं शरीरिणाम्॥

आत्मैव ह्यात्मनः साक्षी गतिरात्मा तथात्मनः।  
मावमंस्थाः स्वमात्मानं नृणां साक्षिणमुत्तमम्॥

आत्मैव ह्यात्मनो बन्धुर् आत्मैव रिपुरात्मनः।  
आत्मैव चात्मनः साक्षी कृतस्याप्यकृतस्य च॥

आत्मैव यदि नात्मानम् अहितेभ्यो निवारयेत्।  
कोऽन्यो हितकरस्तस्माद् आत्मानं वारयिष्यति॥

आत्मजादिपरिक्लेशम् आत्मन्यारोप्य मूढधीः।  
प्रतिकर्तुमशक्तोऽपि वार्द्धक्ये शोचते परम्॥

आत्मजन्मास्पदं वंशं कामं दहन वार्यसे।  
किं तु संनिहितानेताण् अप्यग्ने किं दहस्यहो॥

आत्मज्ञानी यतो धन्यो मध्यः पितृपितामहैः।  
मातृपक्षेण मात्रा च ख्यातिं याति नराधमः॥

आत्मज्ञानं समारम्भस् तितिक्षा धर्मनित्यता।  
यमर्थान्नापकर्षन्ति स वै पण्डित उच्यते॥

आत्मज्ञानमनायासस् तितिक्षा धर्मनित्यता।  
वाक् चैव गुप्ता दानं च नैतान्यन्त्येषु भारत॥

आत्मज्ञः शौचवान् दान्तस् तपस्वी विजितेन्द्रियः।  
धर्मकृद् वेदविद्यावित् सात्त्विको देवयोनिताम्॥

आत्मकार्यं महाकार्यं परकार्यं न केवलम्।  
आत्मकार्यस्य दोषेण कूपे पतति मानवः॥

आत्मनाम गुरोर्नाम नामातिकृपणस्य च।  
आयुष्कामो न गृह्णीयात् ज्येष्ठापत्यकलत्रयोः॥

आत्मनानर्थयुक्तेन पापे निविशते मनः।  
स कर्म कलुषं कृत्वा क्लेशे महति धीयते॥

आत्मना संगृहीतेन शत्रुणा शत्रुमुद्धरेत्।  
पदलग्नं करस्थेन कण्टकेनैव कण्टकम्॥

आत्मनाशाय नोन्नत्यै छिद्रेण परिपूर्णता।  
भूयो भूयो घटीपात्रं निमज्जत् किं न पश्यसि॥

आत्मनात्मानमन्विच्छेन् मनोबुद्धीन्द्रियैर्यतैः।  
आत्मैव ह्यात्मनो बन्धुर् आत्मैव रिपुरात्मनः॥

आत्मना विहितं दुःखम् आत्मना विहितं सुखम्।  
गर्भशय्यामुपादाय भुज्यते पौर्वदेहिकम्॥

आत्मनः परितोषाय कवेः काव्यं तथापि तत् ।  
स्वामिनो देहलीदीपसमं अन्योपकारकं ॥

आत्मनः प्रीयते नात्मा परतः स्वत एव वा।  
लक्षयेऽलब्धकामं त्वां चिन्तया शबलं मुखम्॥

आत्मनः प्रतिकूलानि परेभ्यो यदि नेच्छसि।  
परेषां प्रतिकूलेभ्यो निवर्तय ततो मनः॥

आत्मनः शक्तिमुद्वीक्ष्य मानोत्साहौ तु यो व्रजेत्।  
शत्रूनेकोऽपि हन्याच्च क्षत्रियान् भार्गवो यथा॥

आत्मनश्च परित्राणे दक्षिणानां च संगरे।  
स्त्रीविप्राभ्युपपत्तौ च घ्नन् धर्मेण न दुष्यति॥

आत्मनश्चपलो नास्ति कुतोऽन्येषां भविष्यति।  
तस्मात् सर्वाणि कार्याणि चपलो हन्त्यसंशयम्॥

आत्मनश्च परेषां च प्रतापस्तव कीर्तिनुत्।  
भयकृद् भूपतेर्बाहुर् द्विषां च सुहृदां च ते॥

आत्मनश्च परेषां च यः समीक्ष्य बलाबलम्।  
अन्तरं नैव जानाति स तिरस्क्रियतेऽरिभिः॥

आत्मनश्च प्रजायाश्च दोषदर्श्युत्तमो नृपः।  
विनियच्छति चात्मानम् आदौ भृत्यांस्ततः प्रजाः॥

आत्मनिन्दात्मपूजा च परनिन्दा परस्तवः।  
अनाचरितमार्याणां वृत्तमेतच्चतुर्विधम्॥

आत्मनो बलमज्ञात्वा धर्मार्थपरिवर्जितम्।  
अलभ्यमिच्छन् नैष्कर्म्यान् मूढबुद्धिरिहोच्यते॥

आत्मनोऽभ्युदयाकाङ्क्षी पीड्यमानः परेण वा।  
देशकालबलोपेतः प्रारभेतैव विग्रहम्॥

आत्मनो गुरुरात्मैव पुरुषस्य विशेषतः।  
यत् प्रत्यक्षानुमानाभ्यां श्रेयोऽसावनुविन्दते॥

आत्मनो न सहायार्थं पिता माता च तिष्ठति।  
न पुत्रदारा न ज्ञातिर् धर्मस्तिष्ठति केवलम्॥

आत्मनो मुखदोषेण बध्यन्ते शुकसारिकाः।  
बकास् तत्र न बध्यन्ते मौनं सर्वार्थसाधनम्॥

आत्मनो वधमाहर्ता क्वासौ विहगतस्करः।  
येन तत् प्रथमं स्तेयं गोप्तुरेव गृहे कृतम्॥

आत्मनो विक्रियमिव कुर्वन् दद्यात् समीहितम्।  
जलवत् पर्वताञ्छत्रून् भिन्द्यादनुपलक्षितः॥

आत्मन्यपि न विश्वासस् तावान् भवति सत्सु यः।  
तस्मात् सत्सु विशेषेण सर्वः प्रणयमिच्छति॥

आत्मपक्षपरित्यागात् परपक्षेषु यो रतः।  
स परैर्हन्यते मूढो नीलवर्णशृगालवत्॥

आत्मपक्षक्षयायैव परपक्षोदयाय च।  
मन्त्रद्वैधममात्यानां तन्न स्यादिह भूतये॥

आत्मपितृभ्रातरश्च तत् स्त्रीपुत्राश्च शत्रवः।  
स्नुषा श्वश्रूः सपत्नी च ननान्दा यातरस् तथा॥

आत्मपितृमातृगुणैः प्रख्यातश्चोत्तमोत्तमः।  
गुणैरात्मभवैः ख्यातः पैतृकैर्मातृकैः पृथक्॥

आत्मप्रशंसा मरणं परनिन्दा च तादृशी।  
तथापि वक्ष्ये काकुत्स्थ नास्ति मत्सदृशः कपिः॥

आत्मप्रशंसिनं दुष्टं धृष्टं विपरिधावकम्।  
सर्वत्रोत्सृष्टदण्डं च लोकः सत्कुरुते नरम्॥

आत्मरतिः परशाठ्यं सज्जनबन्धुवर्जनम्।  
रिपौ श्रद्धा स्त्रियां भक्तिः तस्य निन्दा भवेद् ध्रुवम्॥

आत्मरक्षा हि सततं पूर्वं कार्या विजानता।  
अग्नाविव हि संप्रोक्ता वृत्ती राजोपजीविनाम्॥

आत्मरक्षिततन्त्राणां सुपरीक्षितकारिणाम्।  
आपदो नोपपद्यन्ते पुरुषाणां स्वदोषजाः॥

आत्मसंभाविताः स्तब्धा धनमानमदान्विताः।  
यजन्ते नामयज्ञैस्ते दम्भेनाविधिपूर्वकम्॥

आत्मसंपद्गुणैः सम्यक् संयुक्तं युक्तकारिणम्।  
महेन्द्रमिव राजानं प्राप्य लोको विवर्धते॥

आत्मस्त्रीधनगुह्यानां गोप्ता बन्धुस् तु मित्रवत्।  
धनदस् तु कुबेरः स्याद् यमः स्याच् च सुदण्डकृत्॥

आत्मस्त्रीधनगुह्यानां शरणं समये सुहृत्।  
प्रोक्तोत्तमोऽयमन्यश्च त्रिद्व्येकपदमित्रकः॥

आत्मतत्त्वं न जानाति करोति बहुविस्तरम्।  
स एव निधनं याति नालिकेरोदकं यथा॥

आत्मौपम्येन यो वेत्ति दुर्जनं सत्यवादिनम्।  
स एव वञ्च्यते तेन ब्राह्मणाश्छागतो यथा॥

आत्मवांस्त्वल्पदेशोऽपि युक्तः प्रकृतिसंपदा।  
नयज्ञः पृथिवीं कृत्स्नां जयत्येव न हीयते॥

आत्मवर्गं परित्यज्य परवर्गं समाश्रयेत्।  
स्वयमेव लयं याति यथा राजान्यधर्मतः॥

आत्मवर्गं परित्यज्य परवर्गेषु ये रताः।  
वानवन्नहं रोदिमि आत्मानं नैव रोद्यते॥

आत्मवर्गं परित्यज्य परवर्गेषु ये रताः।  
सर्वे तेऽपि विनश्यन्ति यथा राजा कुकर्दमः॥

आत्मवत् सर्वभूतानि परद्रव्याणि लोष्टवत्।  
मातृवत् परदारांश्च यः पश्यति स पश्यति॥

आत्मवत् सर्वभूतानि पश्यतां शान्तचेतसाम्।  
अभिन्नमात्मनः सर्वं को दाता दीयते च किम्॥

आत्मवत् सततं पश्येद् अपि कीटपिपीलिकम्।  
आत्मनः प्रतिकूलानि परेषां न समाचरेत्॥

आत्मविक्रयिणि क्लीबे सदा शङ्कितचेतसि।  
नित्यमिष्टवियोगार्ते किं सेवकपशौ सुखम्॥

आत्मोदयः परग्लानिर्द्वयं नीतिरितीयती।  
तदूरीकृत्य कृतिभिर्वाचस्पत्यं प्रतायते॥

आत्मोपमश्च भूतेषु यो वै भवति पूरुषः।  
न्यस्तदण्डो जितक्रोधः स प्रेत्य सुखमेधते॥

आत्म्यौपम्येन सर्वत्र समं पश्यति योऽर्जुन।  
सुखं वा यदि वा दुःखं स योगी परमो मतः॥

आतुराद् वित्तहरणं मृताच्च प्रपलायनम्।  
एतद् वैद्यस्य वैद्यत्वं न वैद्यः प्रभुरायुषः॥

आतुरस्य कुतो निद्रा त्रस्तस्यामर्षितस्य च।  
अर्थं चिन्तयतो वापि कामयानस्य वा पुनः॥

आतुरे च पिता वैद्यः स्वस्थीभूते च बान्धवः।  
गते रोगे कृते स्वास्थ्ये वैद्यो भवति पालकः॥

आतुरे नियमो नास्ति बाले वृद्धे तथैव च।  
पराचाररते चैव एष धर्मः सनातनः॥

आवासः क्रियतां गाङ्गे पापवारिणि वारिणि।  
स्तनमध्ये तरुण्या वा मनोहारिणि हारिणि॥

आवृतं ज्ञानमेतेन ज्ञानिनो नित्यवैरिणा।  
कामरूपेण कौन्तेय दुष्पूरेणानलेन च॥

आवृत्य श्रीमदेनान्धान् अन्योन्यकृतसंविदः।  
स्वैरं हसन्ति पार्श्वस्था बालोन्मत्तपिशाचवत्॥

आवर्तः ककुदे यस्य ककुदी स उदाहृतः।  
मुष्केणैकेन युक्तस्तु हयस् त्वेकाण्डसंज्ञितः॥

आवर्त एव नाभिस्ते नेत्रे नीलसरोरुहे।  
तरङ्गा वलयस्तेन त्वं लावण्याम्बुवापिका॥

आवर्त इव तोयस्य ज्ञानावर्तो यदाकुलः।  
चित्तमास कृतावर्तम् उपसर्गः स उच्यते॥

आवर्त्य यो मुहुर्मन्त्रं धारयेच्च प्रयत्नतः।  
अप्रयत्नधृतो मन्त्रः प्रचलन्नग्निवद् दहेत्॥

आवयोः सङ्गमो नाथ पुनः कुत्र भविष्यति ।  
धर्मशास्त्रं प्रमाणं चेत् कुम्भीपाके भविष्यति ।  
।

आवयोर्योधमुख्याभ्यां मदर्थः साध्यतामिति।  
यस्मिन् पणः प्रक्रियते स संधिः पुरुषान्तरः॥

आवेदयितुमस्माकं कृतज्ञत्वं प्रभुं प्रति।  
पन्थाः श्रेयस्करो नान्यः तूष्णीं तोषेण वर्तनात्॥

आविष्ट इव दुःखेन तद्गतेन गरीयसा।  
समन्वितः करुणया परया दीनमुद्धरेत्॥

आविष्करोति न स्नेहं रागं बध्नाति नो रते।  
अभियुक्ता तु मन्देच्छा सान्यकामा तु कामिनी॥

आविर्भूतं चतुर्धा यः कपिभिः परिवारितः।  
हतवान् राक्षसानीकं रामं दाशरथिं भजे॥

आविर्भवति नारीणां वयः पर्यस्तशैशवम्।  
सहैव विविधैः पुंसाम् अङ्गजोन्मादविभ्रमैः॥

आक्षेपवचनं तस्य न वक्तव्यं कदाचन।  
अनुकूलं प्रियं चास्य वक्तव्यं जनसंसदि॥

आक्षिपन्त्यरविन्दानि मुग्धे तव मुखश्रियम्।  
कोषदण्डसमग्राणां किमेषामस्ति दुष्करम्॥

आयाच्चतुर्थभागेन व्ययकर्म प्रवर्तयेत्।  
प्रभूततैलदीपो हि चिरं भद्राणि पश्यति॥

आयान्तं गुणिनं दृष्ट्वा प्रहृष्येदाद्रियेत च।  
गुणिनो ह्यादृता भूयश् चेष्टन्ते तस्य संपदे॥

आयान्तं स्वपतिं दृष्ट्वा भक्षयन्ती सदाखिलम्।  
परित्यक्ता निजैः पुत्रैर् बान्धवैः स्वजनैस् तथा॥

आयासशतलभ्यस्य प्राणेभ्योऽपि गरीयसः।  
गतिरेकैव वित्तस्य दानं शेषा विपत्तयः॥

आयास्य बहुभिर्दुग्धां पीतां वत्सेन सद्गवीम्।  
सुशिक्षितोऽपि गोपालः प्रयत्नेन दुहीत किम्॥

आयाति स्खलितैः पादैर् मुखवैवर्ण्यसंयुतः।  
ललाटस्वेदभाग् भूरिगद्गदं भाषते वचः॥

आयात् त्रिभागतः कुर्याद् व्ययं धर्मपरो नरः।  
एतदेव हि पाण्डित्यं यदायादल्पको व्ययः॥

आयूरेखां चकारास्याः करे द्राघीयसीं विधिः।  
शौण्डीर्यगर्वनिर्वाहप्रत्याशां च मनोभुवः॥

आयद्वारेषु सर्वेषु कुर्यादाप्तान् परीक्षितान्।  
आददीत धनं तैस्तु भास्वानुस्रैरिवोदकम्॥

आयं पश्यन् व्ययं कुर्यात् आयादल्पतरं व्ययम्।  
आयाभावे व्ययं कुर्वन् कुबेरोऽपि विनश्यति॥

आयस्य तुर्यभागेन व्ययकर्म प्रवर्तयन्।  
अन्यूनतैलदीपोऽपि चिरं भद्राणि पश्यति॥

आयतीमिव विध्वस्ताम् आज्ञां प्रतिहतामिव।  
दीप्तामिव दिशं काले पूजामपहतामिव॥

आयतिं सर्वकार्याणां तदात्वं च विचारयेत्।  
अतीतानां च सर्वेषां गुणदोषौ च तत्त्वतः॥

आयत्या च जयेदाशाम् अर्थं सङ्गविवर्जनात्।  
अनित्यत्वेन च स्नेहं क्षुधं योगेन पण्डितः॥

आयत्यां च तदात्वे च यत् स्यादास्वादपेशलम्।  
तदेव तस्य कुर्वीत न लोकद्विष्टमाचरेत्॥

आयत्यां गुणदोषज्ञस् तदात्वे क्षिप्रनिश्चयः।  
अतीते कार्यशेषज्ञः शत्रुभिर्नाभिभूयते॥

आयत्यां गुणदोषज्ञः तदात्वे क्षिप्रनिश्चयः।  
अतीते कार्यशेषज्ञो विपदा नाभिभूयते॥

आयत्यां प्रतिकारज्ञस् तदात्वे दृढनिश्चयः।  
अतीते कार्यशेषज्ञो नरोऽर्थैर्न प्रहीयते॥

आयव्ययं सदानुष्णं छेदनं संशयस्य च।  
अनिशं तस्य च ज्ञानं मन्त्रिणां त्रिविधं फलम्॥

आयव्ययेऽन्नसंस्कारे गृहोपस्काररक्षणे।  
शौचेऽग्निकार्ये संयोज्याः रक्षा स्त्रीणामियं स्मृता॥

आये व्यये तथा नित्यं त्यक्तलज्जस् तु वै भवेत्।  
न कुञ्चितेन गूढेन नित्यं प्रावरणादिभिः॥

आयुः कर्म च वित्तं च विद्या निधनमेव च।  
पञ्चैतानि हि सृज्यन्ते गर्भस्थस्यैव देहिनः॥

आयुःप्रश्ने दीर्घमायुर् वाच्यं मौहूर्तिकैर्जनैः।  
जीवन्तो बहु मन्यन्ते मृताः प्रक्ष्यन्ति कं पुनः॥

आयुःसत्त्वबलारोग्यसुखप्रीतिविवर्धनाः।  
रस्याः स्निग्धाः स्थिरा हृद्या आहाराः सात्त्विकप्रियाः॥

आयुः श्रीः कीर्तिरैश्वर्यम् आशिषः पुरुषस्य याः।  
भवन्त्येव हि तत्काले यथानिच्छोर्विपर्ययाः॥

आयुः श्रियं यशो धर्मं लोकानाशिष एव च।  
हन्ति श्रेयांसि सर्वाणि पुंसो महदतिक्रमः॥

आयुषः खण्डमादाय   
रविरस्तमयं गतः।  
अहन्यहनि बोद्धव्यं  
किमेतत् सुकृतं कृतम् ॥

आयुषः क्षण एकोऽपि न लभ्यः स्वर्णकोटिभिः।  
स चेन्निरर्थकं नीतः का नु हानिस्ततोऽधिका॥

आयुषः क्षण एकोऽपि न लभ्यः स्वर्णकोटिभिः।  
स वृथा नीयते येन तस्मै नृपशवे नमः॥

आयुषः क्षण एकोऽपि सर्वरत्नैर्न लभ्यते।  
नीयते यद् वृथा सोऽपि प्रमादः सुमहानयम्॥
__________________
आयुषः क्षण एकोऽपि सर्वरत्नैर्न लभ्यते।  
नीयते स वृथा येन प्रमादः सुमहानहो ॥

आयुष्मान् प्राङ्मुखो भुञ्जात् धनवान् दक्षिणामुखः।  
पश्चिमे तु यशस्वी स्यान् न कदाचिदुदङ्मुखः॥

आयुष्यं सर्वथा रक्ष्यं प्राणिनामिह धीमता।  
अप्यल्पगुणसंपन्नो जीवन् भद्राणि पश्यति॥

आयुधानामहं वज्रं धेनूनामस्मि कामधुक्।  
प्रजनश्चास्मि कन्दर्पः सर्पाणामस्मि वासुकिः॥

आयुधानां धनुः श्रेष्ठम् आसनानां च मेदिनी।  
फलानां चाम्रवृक्षस्य देवानां च महेश्वरः॥

आयुक्तकेभ्यश्चोरेभ्यः परेभ्यो राजवल्लभात्।  
पृथिवीपतिलोभाच्च प्रजानां पञ्चधा भयम्॥

आयुर्गतागताभ्यासः केवलं मारुतस्य तत् ।  
कण्ठस्थे यमपाशेऽपि हृदिस्थो यदि नाच्युतः ॥

आयुर्घृते गुडे रोगा नित्यं मृत्युर्विदाहिषु।  
आरोग्यं कटुतिक्तेषु बलं माषे पयस्तु च॥

आयुर्वृद्धिक्षयोत्कर्षहेतुं कालविनिर्गतम्।  
वाञ्छतां धनिनामिष्टं जीवितात् परमं धनम्॥

आयुर्वेदकृताभ्यासः सर्वेषां प्रियदर्शनः।  
आर्यशीलगुणोपेत एष वैद्यो विधीयते॥

आयुर्वेदमधीयानाः केवलं सपरिग्रहम्।  
दृश्यन्ते बहवो वैद्या व्याधिभिः समभिप्लुताः॥

आयुर्वित्तं गृहच्छिद्रं मन्त्रमैथुनभेषजम्।  
अपमानं तपो दानं नव गोप्यानि यत्नतः॥

आयुर्वित्तं गृहच्छिद्रं मन्त्रमैथुनभेषजम्।  
दानमानापमानं च नवैतानि सुगोपयेत्॥

आयुर्वित्तं गृहच्छिद्रं मन्त्रमौषधमैथुने।  
दानं मानापमानौ च नव गोप्यानि कारयेत्॥

आयुर्यशो बलं वित्तम् आकाङ्क्षद्भिः प्रियाणि च।  
पितैवाराधनीयोऽग्रे दैवतं हि पिता महत्॥

छायामन्यस्य कुर्वन्ति तिष्ठन्ति स्वयमातपे।  
फलान्यपि परार्थाय वृक्षाः सत्पुरुषा इव॥

छायावन्तो गतव्यालाः स्वारोहाः फलदायिनः।  
मार्गद्रुमा महान्तश्च परेषामेव भूतये॥

छत्त्रधारी न राजासौ जटाधारी न चेश्वरः।  
सृष्टिकर्ता न स ब्रह्मा छिद्रकर्ता न तस्करः॥

छिन्नः सनिशितैः शस्त्रैर्विद्धश्च नवसप्तधा।  
तथापि हि सुवंशेन विरसं नापजल्पितम्॥

ईषदायच्छमानोऽपि सिंहो मत्तानपि द्विपान्।  
निहन्ति बलवांस् तस्मात् संधेयः शिवमिच्छता॥

ईषल्लब्दप्रवेशोऽपि स्नेहविच्छेदकारकः।  
कृतक्षोभो नरीनर्ति खलो मन्थानदण्डवत्॥

ईषल्लब्धप्रवेशोऽपि स्नेहविच्छेदकारकः।  
कृतक्षोभो नरीनर्ति खलो मन्थानदण्डवत्॥

ईषत्प्रकटितो मन्दस् तीक्ष्णस् तु पुलकादिभिः।  
स तु तीक्ष्णतरः श्वासशोषितावयवोऽत्र यः॥

ईदृशैः श्वेतकाकीयै राज्ञः शासनदूषकैः।  
अपापानां सहस्राणि हन्यन्ते च हतानि च॥

ईदृशं कारयेन् न्यासं येन श्रेयो भविष्यति।  
अन्येऽपि दुष्टमन्त्रेण न हिंसन्ति कदाचन॥

ईदृशं व्यसनं प्राप्तं भ्रातरं यः परित्यजेत्।  
को नाम स भवेत् तस्य यमेष न परित्यजेत्॥

ईदृशे व्यवहाराग्नौ मन्त्रिभिः परिपातिताः।  
स्थाने खलु महीपाला गच्छन्ति कृपणां दशाम्॥

ईहा धनस्य न सुखा लब्ध्वा चिन्ता च भूयसी।  
लभ्दनाशो यथा मृत्युर् लभ्दं भवति वा न वा॥

ईहमानः समारम्भान् यदि नासादयेद् धनम्।  
उग्रं तपः समारोहेन् न ह्यनुप्तं प्ररोहति॥

ईप्सितं मनसः सर्वं कस्य संपद्यते सुखम्।  
दैवायत्तं यतः सर्वं तस्मात् संतोषमाश्रयेत्॥

ईर्ष्याद् हि कुप्यते वेश्या प्रसङ्गाच् च विरज्यते।  
स्तब्धातिगमनाच् चापि दानादपि विलुप्यते॥

ईर्ष्या कलहमूलं स्यात् क्षमा मूलं हि संपदाम्।  
ईर्ष्यादोषाद् विप्रशापम् अवाप जनमेजयः॥

ईर्ष्या लोभो मदः प्रीतिः क्रोधो भीतिश् च साहसम्।  
प्रवृत्तिच्छिद्रहेतूनि कार्ये सप्त बुधा जगुः॥

ईर्ष्यी घृणी त्वसंतुष्टः क्रोधनो नित्यशङ्कितः।  
परभाग्योपजीवी च षडेते नित्यदुःखिताः॥
__________________
ईर्ष्यी घृणी त्वसन्तुष्टः क्रोधनो नित्यशङ्कितः।  
परभाग्योपजीवी च षडेते दुःखभागिनः॥

ईर्ष्यया रक्षतो नारीर् धिक् कुलस्थितिदाम्भिकान्।  
स्मरान्धत्वाविशेषेऽपि तथा नरमरक्षतः॥

ईर्ष्ययैव समुद्विग्नाः पुरुषाद् दुष्टचेतसः।  
अतिसक्ताः पलायन्ते श्रीधृतिस्मृतिकीर्तयः॥

ईशो दण्डस्य वरुणो राज्ञां दण्डधरो हि सः।  
ईशः सर्वस्य जगतो ब्राह्मणो वेदपारगः॥

ईशो दुरत्ययः काल इति सत्यवती श्रुतिः।  
वृद्धानामपि यद् बुद्धिर् बालवाक्यैर्विभिद्यते॥

ईश्वराः पिशुनाञ् शश्वद् बिभ्रतीति किमद्भुतम्।  
प्रायो निधय एवाहीन् द्विजिह्वान् दधतेतराम्॥

ईश्वरा भूरिदानेन यल् लभन्ते फलं किल।  
दरिद्रस् तच्च काकिण्या प्राप्नुयादिति न श्रुतिः॥

ईश्वराणां वचः सत्यं तथैवाचरितं क्वचित्।  
तेषां यत् स्ववचोयुक्तं बुद्धिमांस् तत् समाचरेत्॥

ईश्वराणामिदं तन्त्रं प्रायेणौत्सुक्यमावहेत्।  
यतस् तिरश्चां चरितैर् नीतिमार्गः प्रदर्श्यते॥

ईश्वरानुगृहीतो हि कश्चिद् बालोऽपि शाम्यति।  
वृद्धोऽपि न शमं याति कश्चित् कापुरुषः पुनः॥

ईश्वरात् समभूद् रुद्रो ज्योतिर्मय उमापतिः।  
रुद्राद् विष्णुरभूदाद्यस् त्रैलोक्यपरिपालकः॥

ईश्वरः स जगत्पूज्यः स वाग्मी चतुराननः।  
यस्यास्ति द्रविणं लोके स एव पुरुषोत्तमः॥

ईश्वरः सर्वभूतानां हृद्देशेऽर्जुन तिष्ठति।  
भ्रामयन् सर्वभूतानि यन्त्रारूढानि मायया॥

ईश्वरस्य जगत् कृत्स्नं सृष्टिमाकुलयन्निमाम्।  
अस्ति योऽस्त्रीकृतस्त्रीकस् तस्य वैरं स्मरन्निव॥

ईश्वरेण समं प्रीतिर् न मे लक्ष्मण रोचते।  
गतस्य गौरवं नास्ति आगतस्य धनक्षयः॥

ईश्वरोक्ताद् धनुर्वेदाद् व्यासस्यापि सुभाषितात्।  
पदान्याकृष्य रचितो ग्रन्थः संक्षेपतो मया॥

ईतिहासपुराणाभ्यां वेदं समुपबृंहयेत्।  
बिभेत्यल्पश्रुताद् वेदो मामयं प्रचरिष्यति॥

ईक्षणध्यानसंस्पर्शैर् मत्स्यकूर्मविहङ्गमाः।  
पोषयन्ति स्वकान् पुत्रान् तद्वत् पण्डितवृत्तयः॥

ऋषीणां च नदीनां च कुलानां च महात्मनाम्।  
प्रभवो नाधिगन्तव्यः स्त्रीणां दुश्चरितस्य च॥

ऋषीणां परमं गुह्यम् इदं भरतसत्तम।  
तीर्थाभिगमनं पुण्यं यज्ञैरपि विशिष्यते॥

ऋषयः पितरो देवा भूतान्यतिथयस्तथा ।  
आशासते कुटुम्बिभ्यस्तेभ्यः कार्यं विजानता ॥

ऋषयश्चैव देवाश्च सत्यमेव हि मेनिरे।  
सत्यवादी हि लोकेऽस्मिन् परमं गच्छति क्षयम्॥

ऋषयो मनवो देवा मनुपुत्रा महौजसः।  
कलाः सर्वे हरेरेव सप्रजापतयस् तथा॥

ऋषयोऽप्युग्रतपसो दैवेनाभिप्रपीडिताः।  
उत्सृज्य नियमांस् तीव्रान् भ्रश्यन्ते काममन्युभिः॥

ऋषेरस्याश्रमे पुण्ये शापसंत्रस्तमानसः।  
मुद्बोधतोऽपि प्रायोऽयं मृगात् सिंहः पलायते॥

ऋद्धिमान् राक्षसो मूढश् चित्रम् नासौ यदुद्धतः।  
को वा हेतुरनार्याणां धर्म्ये वर्त्मनि वर्तितुम्॥

ऋग्यजुःसामनामानस् त्रयो वेदास् त्रयी स्मृता।  
उभौ लोकाववाप्नोति त्रय्यां तिष्ठन् यथाविधि॥

ऋजु पश्यति यः सर्वं चक्षुषानुपिबन्निव।  
आसीनमपि तूष्णीकम् अनुरज्यन्ति तं प्रजाः॥

ऋजुता धन्वगुणयोर् अस्तु वस्तुस्वरूपतः।  
कार्यसिद्धौ प्रशस्येत वक्रतैव तयोः पुनः॥

ऋजुत्वं च परित्यज्य कलां दर्शयतोऽर्चना।  
द्विजराजोऽनृजुत्वेन महेशेनापि मह्यते॥

ऋजुत्वं त्यागिता शौर्यं सामान्यं सुखदुःखयोः।  
दाक्षिण्यं चानुरिक्तश्च सत्यता च सुहृद्गुणाः॥

ऋणानि त्रीण्यपाकृत्य मनो मोक्षे निवेशयेत्।  
अनपाकृत्य मोक्षं तु सेवमानो व्रजत्यधः॥

ऋणानुबन्धरूपेण पशुपत्नीसुतालयाः।  
ऋणक्षये क्षयं यान्ति का तत्र परिदेवना॥

ऋणदाता च दैवज्ञः श्रोत्रियः सुजला नदी।  
यत्र ह्येते न विद्यन्ते न तत्र दिवसं वसेत्॥

ऋणदैः स्वजनैः पुत्रैर् लब्धक्षामप्रतिग्रहः।  
नित्यमायास्यते येन कलिदानेन तेन किम्॥

ऋणकर्ता पिता शत्रुर् माता च व्यभिचारिणी।  
भार्या रूपवती शत्रुः पुत्रः शत्रुरपण्डितः॥

ऋणकर्ता पिता शत्रुर्माता च व्यभिचारिणी।  
अविनीता रिपुर्भार्या पुत्रः शत्रुरपण्डितः॥

ऋणमाद्यं निराकृत्य निराकर्तुमृणान्तरम्।  
प्रतिष्ठा राजते यस्य गृहस्थाश्रम एव सः॥

ऋणं मित्रान्न कर्तव्यं न देयं चापि मित्रके।  
प्रीतिच्छेदकरी ज्ञेया यस्माद् वै ऋणकर्तरी॥

ऋणं कृतं त्वदत्तं चेद् बाधतेऽत्र परत्र च।  
न नश्येद् दुष्कृतं तद्वद् भुक्तिं वा निष्कृतिं विना॥

ऋणं याच्ञा च वृद्धत्वं जारचोरदरिद्रताः।  
रोगश्च भुक्तशेषश्चाप्य् अष्ट कष्टाः प्रकीर्तिताः॥

ऋणपापसमुद्धाराद् ऋणोद्धारो वरः स्मृतः।  
परलोके दहेत् पापम् ऋणाग्निरिह तत्र च॥

ऋणप्रदाता वैद्यस्तु श्रोत्रियः सजला नदी।  
राजा यत्र न विद्यन्ते न कुर्यात् तत्र संस्थितिम्॥

ऋणसंबन्धिनः सर्वे पुत्रदारं पशुस्तथा।  
ऋणक्षये क्षयं यान्ति का तत्र परिदेवना॥

ऋणशेषश्चाग्निशेषः शत्रुशेषस्तथैव च।  
पुनः पुनः प्रवर्तन्ते तस्माच्छेषं न रक्षयेत्॥

ऋणशेषोऽग्निशेषश्च व्याधिशेषस् तथैव च।  
पुनश्च वर्धते यस्मात् तस्माच्छेषं च कारयेत्॥

ऋणत्रयमपाकर्तुं शास्त्राज्ञाभङ्गभीः पुरः।  
चतुर्थर्णनिराकारे प्रत्यक्षं नृपतेर्भयम्॥

ऋणत्रयं द्विजातीनां जन्मनः प्रभृति स्थितम्।  
ऋणान्तरभृतां पुंसां जीवनं जीवनं विना॥

ऋणत्रयं निराकारि नूत्नं चाकारि येन नो।  
स एकः सुकृती लोकः सर्वत्र सुखमेधते॥

ऋणवच् चिरसंशोध्यं वचसा प्रतिपादितम्।  
यन् नित्ययाचनद्वेषं याच्यदानेन तेन किम्॥

ऋणिकैः कलहैर्नित्यम् अच्छिन्नगणनागतेः।  
दानद्विषोऽनपत्यस्य मन्दाग्नेश्च धनेन किम्॥

ऋते नियोगात् सामर्थ्यम् अवबोद्धुं न शक्यते।  
सहसा विनियोगो हि दोषवान् प्रतिभाति मे॥

ऋते सेनाप्रणेतारं पृतना सुमहत्यपि।  
दीर्यते युद्धमासाद्य पिपीलिकपुटं यथा॥

ऋते यदर्थं प्रणयाद् रक्ष्यते यच्च रक्षति।  
पूर्वोपचितसंबन्धं तन् मित्रं नित्यमुच्यते॥

ऋतुमत्यां तु तिष्ठन्त्यां स्वेच्छादानं विधीयते।  
तस्मादुद्वाहयेन् नग्नां मनुः स्वायंभुवोऽब्रवीत्॥

ऋतुर्मासद्वयेनैव षण्मासैरयनं स्मृतम्।  
अयनद्वितयं वर्षो देवानां वासरो निशा॥

ऋतुस्नातां तु यो भार्यां नैव गच्छति मूढधीः।  
घोरायां भ्रूणहत्यायां युज्यते नात्र संशयः॥

ऋतुस्नाता पिबेन् नारी श्वेतकण्टारिकाजटाम्।  
पयसा पुत्रसंभूतिस् तस्याः संजायते ध्रुवम्॥

ऋत्विक्पुरोहिताचार्याः शिष्याः संबन्धिबान्धवाः।  
सर्वे पूज्याश्च मान्याश्च श्रुतवृत्तोपसंहिताः॥

षड्दोषाः पुरुषेणेह हातव्या भूतिमिच्छता।  
निद्रा तन्द्रा भयं क्रोध आलस्यं दीर्घसूत्रता॥

षट्कर्णो भिद्यते मन्त्रश्चतुःकर्मः स्थिरो भवेत्।  
द्विकर्णस्य तु मन्त्रस्य ब्रह्माप्यन्तं न गच्छति॥

षट्कर्णो भिद्यते मन्त्रस्तथा प्राप्तश्च वार्तया।  
इत्यात्मना द्वितीयेन मन्त्रः कार्यो महीभृता॥

षट्पदः पुष्पमध्यस्थो यथा सारं समुद्धरेत्।  
तथा सर्वेषु शास्त्रेषु सारं गृह्णन्ति पण्डिताः॥

ऊढा खड्गलता श्यामा त्वया मातङ्गदारिका।  
अत एव भवान् मन्ये दूरं परिहृतः परैः॥

ऊषरं कर्मसस्यानां क्षेत्रं वाराणसी पुरी।  
यत्र संलभ्यते मोक्षः समं चण्डालपण्डितैः॥

ऊषरेषु च क्षेत्रेषु यथा बीजं हि निष्फलम्।  
उपकारोऽपि नीचानां कृतो भवति तादृशः॥

ऊष्मा हि वित्तजो वृद्धिं तेजो नयति देहिनाम्।  
किं पुनस् तस्य संभोगस् त्यागधर्मसमन्वितः॥

ऊधश्छिन्द्याद्धि यो धेन्वाः क्षीरार्थी न लभेत् पयः।  
एवं राष्ट्रमयोगेन पीडितं न विवर्धते॥

ऊनषोडशवर्षायाम् अप्राप्तः पञ्चविंशतिम्।  
यद्याधत्ते पुमान् गर्भः कुक्षिस्थः स विपद्यते॥

ऊने दद्याद् गुरूनेव यावत् सर्वलघुर्भवेत्।  
प्रस्तारोऽयं समाख्यातश् छन्दोविचितिवेदिभिः॥

ऊनेनापि हि तुच्छेन वैरिणापि कथंचन।  
मैत्री बुद्धिमता कार्या आपद्यपि निवर्तते॥

ऊर्ध्वार्धे लक्षणं यस्य नाधोऽर्धे लक्षणं भवेत्।  
तं खड्गं मध्यमं प्राहुः प्रवीणमतयो बुधाः॥

ऊर्ध्वारोहे य आलम्बहेतुर् भूभृच् छिनत्ति तम्।  
कुठारिकस् तरुस्कन्धम् इवाधोगमनोन्मुखः॥

ऊर्ध्वगं कपिलाभासम् अङ्गं यस्मिन् प्रतीयते।  
नकुलाङ्गं तु तं विद्यात् स्पर्शस् तस्याहिनाशनः॥

ऊर्ध्वं न क्षीरविच्छेदात् पयो धेनोरवाप्यते।  
एवं राष्ट्रादयोगेन पीडितान्नाप्यते बलिः॥

ऊर्ध्वं गच्छन्ति यं त्यक्त्वा यं गृहीत्वा पतन्त्यधः।  
तस्य गौरवमर्थस्य तावतैवानुमीयताम्॥

ऊर्ध्वं गच्छन्ति सत्त्वस्था मध्ये तिष्ठन्ति राजसाः।  
जघन्यगुणवृत्तस्था अधो गच्छन्ति तामसाः॥

ऊर्ध्वं प्राणा ह्युत्क्रामन्ति यूनः स्थविर आयति।  
प्रत्युत्थानाभिवादाभ्यां पुनस् तान् प्रतिपद्यते॥

ऊर्ध्वं श्वसंस्ततः प्राणो यात्यलब्धस्थितिस् तनोः।  
तं यान्तमनुयात्येव जीवः कालप्रणोदितः॥

ऊर्ध्वंव्रीहित्रयं मानम् अङ्गुलस्य निगद्यते।  
हस्तोऽपि हि समाख्यातश् चतुर्विशद्भिरङ्गुलैः॥

ऊर्ध्वं याति चापमुष्टिर् गुणमुष्टिरधो भवेत्।  
स मुक्तो मार्गणो लक्ष्याद् दूरं याति न संशयः॥

ऊर्ध्वशक्तिनिपातेन अधःशक्तेर्निकुञ्चनात्।  
मध्यशक्तिप्रबोधेन जायते परमं सुखम्॥

ऊर्ध्ववेधी भवेज् ज्येष्ठो नाभिवेदी च मध्यमः।  
यः पादवेधी लक्ष्यस्य स कनिष्ठो मतो मया॥

ऊर्जितं सज्जनं दृष्ट्वा द्वेष्टि नीचः पुनः पुनः।  
कवलीकुरुते स्वस्थं विधुं दिवि विधुंतुदः॥

अष्टादश तथा मध्ये हीने चैव चतुर्दश।  
सप्ताङ्गुलः खुरः प्रोक्त उत्तमाश्वस्य पण्डितैः॥

अष्टादशपुराणेषु व्यासस्य वचनद्वयम्।  
परोपकारः पुण्याय पापाय परपीडनम्॥

अष्टागवं धर्महलं षड्गवं जीवितार्थिनाम् ।  
चतुर्गवं नृशंसानां द्विगवं ब्रह्मघातिनाम्॥

अष्टानां लोकपालानां संभवत्यंशतो नृपः।  
तस्मादभिभवत्येष सर्वभूतानि तेजसा॥

अष्टाङ्गुलस्य कथितो वायोर्मानो विचक्षणैः।  
चतुरङ्गुलमानं च तेजस्तत्त्वं निगद्यते॥

अष्टावङ्गानि योगस्य यमो नियम आसनम्।  
प्राणायामः प्रत्याहारो धारणा ध्यानतन्मयः॥

अष्टाविमानि हर्षस्य नवनीतानि भारत।  
वर्तमानानि दृश्यन्ते तान्येव सुसुखान्यपि॥

अष्टधा देवतायोनिस् तिर्यग्योनिश्च पञ्चधा।  
एकधा मानुषी योनिर् इमे भूताश्चतुर्दश॥

अष्टमी हन्त्युपाध्यायं शिष्यं हन्ति चतुर्दशी।  
आमावास्योऽभयं हन्ति प्रतिपत् पाठनाशिनी॥

अष्टमे द्वादशे वापि शाकं यः पचते गृहे।  
कुमित्राण्यनपाश्रित्य किं वै सुखतरं ततः॥

अष्टपादश्चतुष्कर्णो द्विमुखी द्विमुखस्तथा।  
राजद्वारे पठेद् घोरो न च देवो न राक्षसः॥

अष्टौ मासान् यथादित्यस् तोयं हरति रश्मिभिः।  
तथा हरेत् करं राष्ट्रान् नित्यमर्कव्रतं हि तत्॥

अष्टौ पूर्वनिमित्तानि नरस्य विनशिष्यतः।  
ब्राह्मणान् प्रथमं द्वेष्टि ब्राह्मणैश्च विरुध्यते॥

अष्टौ तान्यव्रतघ्नानि आपो मूलं फलं पयः।  
हविर्भ्राह्मणकाम्या च गुरोर्वचनमौषधम्॥

अष्टौ यदा तु दृश्यन्ते समन्ताद् देवयोनयः।  
उपसर्गं तमित्याहुर् दैवमुन्मत्तवद् बुधाः॥

अटनेन महारण्ये सुपन्था जायते शनैः।  
वेदाभ्यासात् तथा ज्ञानं शनैः पर्वतलङ्घनम्॥

अट्टशूला जनपदाः शिवशूलाश्चतुष्पथाः।  
केशशूलाः स्त्रियो राजन् भविष्यन्ति युगक्षये॥

अट्टशूला जनपदाः शिवशूलाश्चतुष्पथाः।  
प्रमदाः केशशूलिन्यो भविष्यन्ति कलौ युगे॥

अटवी कीदृशी प्रायो दुर्गमा भवति प्रिये।  
प्रियस्य कीदृशी कान्ता तनोति सुरतोत्सवम्॥

अटव्या द्रुमपुष्पाणि दूरस्था अपि बान्धवाः।  
कान्ता चालेख्यरूपा च ते काले न प्रतिष्ठिताः॥

अबला अपि वीरेशान् यत्साहाय्यमुपाश्रिताः।  
पराभवन्ति दृक्कोणपातेनैव स मन्मथः॥

अबलाबुद्धिहीनाया दोषं क्षन्तुं सदार्हसि।  
मूढस्य सततं दोषं क्षमां कुर्वन्ति साधवः॥

अबलः प्रोन्नतं शत्रुं यो याति मदमोहितः।  
युद्धार्थं स निवर्तेत शीर्णदन्तो यथा गजः॥

अबलेति परीवादो वृथा हि हरिणीदृशाम्।  
यासां नेत्रनिपातेन नटवद् घूर्ण्यते जगत्॥

अबन्धुष्वपि बन्धुत्वं स्नेहात् समुपजायते।  
बन्धुष्वपि च बन्धुत्वम् अलोकज्ञेषु हीयते॥

अब्देभकुम्भे निर्बिन्ने विद्युत्खड्गलताहते।  
स्वच्छमुक्ताफलस्थूला निपेतुस्तोयबिन्दवः॥

अब्धी रत्नमधो धत्ते धत्ते वा शिरसा तृणम्।  
अब्धेरेव हि दोषोऽयं रत्नं रत्नं तृणं तृणम्॥

अब्धिना सह मित्रत्वे दारिद्र्यं यदि जायते।  
लाञ्छनं सागरस्यैव मैत्रीकर्तुर्न लाञ्छनम्॥

अभावे न नरस्तस्माद् भावः सर्वत्र कारणम्।  
चित्तं शोधय यत्नेन किमन्यैर्बाह्यशोधनैः॥

अभावे पट्टसूत्रस्य हारिणी स्नायुरिष्यते।  
गुणार्थमथवा ग्राह्याः स्नायवो महिषीगवाम्॥

अभावि सिन्ध्वा संध्याभ्रसदृग्रुधिरतोयया।  
हृते योद्धुं जनः पांशौ स दृग्रुधि रतो यया॥

अभीष्टफलसंसिद्धिस् तुष्टिः काम्या सुसंपदः।  
द्वित्रिभिर्बहुभि सार्धं भोजनेन प्रजायते॥

अभीप्सां स्वात्मनो रक्षाऽविरतं सुस्थिरं तथा।  
यत्नमातिष्ठ धैर्येण ततः सिद्धिर्भवेद् ध्रुवम्॥

अभूवन्नद्भुतोष्माणः शीतव्याप्ते जगत्त्रये।  
कुचोत्सङ्गाः कृशाङ्गीणां स्थानं मन्मथतेजसः॥

अभग्नवृत्ताः प्रसभाद् आकृष्टा यौवनोद्धतैः।  
चक्रन्दुरुच्चकैर्मुष्टिग्राह्यमध्या धनुर्लता॥

अभक्ष्यं भक्षयेन्नित्यं सुवासोमद्यपा गृहे।  
कुष्ठी भवति वित्तेशो वेश्यादोषाः स्वभावजाः॥

अभयं सर्वभूतेभ्यो दत्त्वा यश्चरते मुनिः।  
तस्यापि सर्वभूतेभ्यो न भयं विद्यते क्वचित्॥

अभयं सर्वभूतेभ्यो यो ददाति दयापरः।  
अभयं तस्य भूतानि ददतीत्यनुशुश्रुमः॥

अभयं सर्वभूतेभ्यो यो ददाति दयापरः।  
तस्य देहविमुक्तस्य क्षय एव न विद्यते॥

अभयं सत्त्वसंशुद्धिर् ज्ञानयोगव्यवस्थितिः।  
दानं दमश्च यज्ञश्च स्वाध्यायस्तप आर्जवम्॥

अभयस्य हि यो दाता स पूज्यः सततं नृपः।  
सत्रं हि वर्धते तस्य सदैवाभयदक्षिणम्॥

अभयस्यैव यो दाता तस्यैव सुमहत्फलम्।  
न हि प्राणसमं दानं त्रिषु लोकेषु विद्यते॥

अभेदेनैव युध्येरन् रक्षेयुश्च परस्परम्।  
फल्गु सैन्यस्य यत् किंचिन् मध्ये व्यूहस्य तद्भवेत्॥

अभेद्योऽनुद्धतः स्तब्धः सूनृतः प्रियदर्शनः।  
बहुश्रुतः कालवेदी जितग्रन्थोऽर्थकर्मवित्॥

अभिषेकार्द्रशिरसा राजा राज्यावलोकिना।  
सहायवरणं कार्यं तत्र राज्यं प्रतिष्ठितम्॥

अभिभूतोऽपि नोत्साहं जह्याज्जातु स्वसिद्धये।  
नष्टाङ्गोऽपि ग्रसत्येव सैंहिकेयो मुहुर्द्विषौ॥

अभिभूतोऽप्यवज्ञातो यो राज्ञां द्वारि तिष्ठति।  
स तु राज्ञां श्रियं भुङ्क्ते नाभिमानी कदाचन॥

अभिधावति मां मृत्युर् अयमुद्गूर्णमुद्गरः।  
कृपणं पुण्डरीकाक्ष रक्ष मां शरणागतम्॥

अभिध्यालु परस्वेषु नेह नामुत्र नन्दति।  
तस्मादभिध्या संत्याज्या सर्वदाभीप्सता सुखम्॥

अभिद्रोहेण भूतानाम् अर्जयन् गत्वरीः श्रियः।  
उदन्वानिव सिन्धूनाम् आपदामेति पात्रताम्॥

अभिलक्ष्यं स्थिरं पुण्यं ख्यातं सद्भिर्निषेवितम्।  
सेवेत सिद्धिमन्विच्छञ् श्लाघ्यं विन्ध्यमिवेश्वरम्॥

अभिमानधनं येषां चिरं जीवन्ति ते नराः।  
अभिमानविहीनानां किं धनेन किमायुषा॥

अभिमानवतां पुंसाम् आत्मसारमजानताम्।  
अन्धानामिव दृश्यन्ते पतनान्ताः प्रवृत्तयः॥

अभिमानवतां ब्रह्मन् युक्तायुक्तविवेकिनाम्।  
युज्यतेऽवश्यभोग्यानां दुःखानामप्रकाशनम्॥

अभिमानिनमुद्भ्रान्तम् आत्मसंभावितं शठम्।  
क्रोधनं चैव नृपतिं व्यसने घ्नन्ति वैरिणः॥

अभिमानितभूतेन सानुबन्धरसेन तु।  
यतः सर्वेन्द्रियप्रीतिः स कामः प्रोच्यते बुधैः॥

अभिन्नवेलौ गम्भीराव् अम्बुराशिर्भवानपि।  
असावञ्जनसंकाशस् त्वं तु चामीकरद्युतिः॥

अभिन्नेष्वपि कार्येषु भिद्यते मनसः क्रिया।  
अन्यथैव स्तनं पुत्रश् चिन्तयत्यन्यथा पतिः॥

अभिप्रायानुसारेण प्रकटीकुरुते प्रियम्।  
अहो महाप्रभावानां भूपतीनां वसुंधरा॥

अभिप्रेतार्थसिद्ध्यर्थं पूजितो यः सुरैरपि।  
सर्वविघ्नच्छिदे तस्मै गणाधिपतये नमः॥
_________
अभिप्रेतार्थ-सिद्ध्य्-अर्थं  
पूजितो यः सुरैर् अपि।  
सर्व-विघ्न-च्छिदे तस्मै  
गणाधिपतये नमः॥

अभिसारे सरोजाक्षि यदि गन्तुं समीहसे।  
समाच्छाद्य मुखं याहि प्रयत्नेन प्रियं प्रति॥

अभिशप्तः पुण्यकार्ये प्रवृत्तोऽपि न सिद्धिभाक्।  
भर्त्रानुगमनोद्युक्ता रेणुका जनमारिका॥

अभित्तावुत्थिते चित्रे दृश्यते भित्तिरातता।  
अहो विचित्रा मायेयं भग्नं तुण्डं शिलाप्लुता॥

अभिवादनशीलस्य नित्यं वृद्धोपसेविनः।  
चत्वारि तस्य वर्धन्त आयुः प्रज्ञा यशो बलम्॥

अभिवादनशीलस्य नित्यं वृद्धोपसेविनः।  
चत्वारि सम्प्रवर्धन्ते आयुर् विद्या यशो बलम् ॥

अभिवादयेत वृद्धम् आसनं चास्य दर्शयेत्।  
कृताञ्जलिरुपासीत गच्छन्तं पृष्ठतोऽन्वियात्॥

अभिवादयेद् वृद्धांश्च दद्याच्चैवासनं स्वकम् ।  
कृताञ्जलिरुपासीत गच्छतः पृष्ठतोऽन्वियात् ॥

अभिवाद्य यथा वृद्धान् सन्तो गच्छन्ति निर्वृतिम्।  
एवं सज्जनमाक्रुश्य मूर्खो भवति निर्वृतः॥

अभियोक्ता बली यस्माद् अलब्ध्वा न निवर्तते।  
उपहारादृते तस्मात् संधिरन्यो न विद्यते॥

अभियुक्तं बलवता दुर्लभं हीनसाधनम्।  
हृतस्वं कामिनं चोरम् आविशन्ति प्रजागराः॥

अभियुक्तो बलवता तिष्ठन् दुर्गे प्रयत्नवान्।  
तद्बलीयस्तराह्वानं कुर्वीतात्मविमुक्तये॥

अभियुक्तो यदा पश्येन् न कांचिद् गतिमात्मनः।  
युध्यमानस्तदा प्राज्ञो म्रियते रिपुणा सह॥

अभोगसुभगा भूतिर् अदैन्यधवलं कुलम्।  
अदर्पविशदा विद्या भवत्युन्नतचेतसाम्॥

अभोगिनौ मण्डलिनौ तत्क्षणान्मुक्तकञ्चुकौ।  
वरमाशीविषौ स्पृष्टौ न तु पत्न्याः पयोधरौ॥

अभ्रूविलासमस्पृष्टमदरागं मृगेक्षणम्।  
इदं तु नयनद्वन्द्वं तव तद्गुणभूषितम्॥

अभ्रच्छाया खलप्रीतिः समुद्रान्ते च मेदिनी।  
अल्पेनैव विनश्यन्ति यौवनानि धनानि च॥

अभ्रच्छाया खलप्रीतिर् नवसस्यानि योषितः।  
किंचित्कालोपभोग्यानि यौवनानि धनानि च॥

अभ्रच्छाया खलप्रीतिर् वेश्यारागो विभूतयः।  
महीभुजां प्रसादश्च पञ्चैते चञ्चलाः स्मृताः॥

अभ्रच्छाया तृणादग्निः खलप्रीतिः स्थले जलम्।  
वेश्यारागः कुमित्रं च षडेते बुद्बुदोपमाः॥
______________
अभ्रच्छाया तृणाग्निश्च खले प्रीतिः स्थले जलम्।  
वेश्यासक्तिः कुमित्त्रं च षडेते बुद्बुदोपमाः॥

अभ्रच्छाया तृणादग्निः पराधीनं च यत् सुखम्।  
अज्ञानेषु च वैराग्यं क्षिप्रमेतद् विनश्यति॥

अभ्रवृन्दं विशाखान्तं प्रसूत्यन्तं च यौवनम्।  
राज्यान्तं नरकं तद्वद् याचनान्तं हि गौरवम्॥

अभुक्त्वामलकं पथ्यं भुक्त्वा तु बदरीफलम्।  
कपित्थं सर्वदा पथ्यं कदली न कदाचन॥

अभुञ्जतांश्चाददतां धनं चौरा हरन्ति हि।  
सरघाणां यथा सर्वं माक्षिकं वनचारिणः॥

अभ्यासाद्धार्यते विद्या कुलं शीलेन धार्यते।  
गुणेन ज्ञायते त्वार्यः कोपो नेत्रेण गम्यते॥

अभ्यासाद्धार्यते विद्या कुलं शीलेन धार्यते।  
गुणैर्मित्राणि धार्यन्ते अक्ष्णा क्रोधश्च धार्यते॥

अभ्यासानुसरी विद्या बुद्धिः कर्मानुसारिणी।  
उद्योगानुसरी लक्ष्मीः फलं भाग्यानुसारि च॥

अभ्यासात्तु स्थिरस्वान्त ऊर्ध्वरेताश्च जायते।  
परानन्दमयो योगी जरामरणवर्जितः॥

अभ्यासः कर्मणां सम्यग् उत्पादयति कौशलम्।  
विधिना तावदभ्यस्तं यावत् सृष्टा मृगेक्षणा॥

अभ्यासकारणा विद्या लक्ष्मीः पुण्यानुसारिणी।  
दानानुसारिणी कीर्तिर् बुद्धिः कर्मानुसारिणी॥

अभ्यासरहिता विद्या निरुद्योगा नृपश्रियः।  
वेषयोषाश्च रागिण्यो हास्यायतनमङ्गने॥

अभ्यासश्छन्दसां दण्डो ज्वरदण्डश्च लङ्घनम्।  
यमदण्डो विष्णुभक्तिः शत्रुदण्डः शुभा गतिः॥

अभ्यासेनान्यसंचारो ह्यभ्यासेनान्यरूपता।  
अभ्यासेन समुत्क्रान्तिर् अभ्यासेनाणिमादयः॥

अभ्यासेन स्थिरं चित्तम् अभ्यासेनानिलच्युतिः।  
अभ्यासेन परानन्दो ह्यभ्यासेनात्मदर्शनम्॥

अभ्यावहति कल्याणं विविधा वाक्सुभाषिता।  
सैव दुर्भाषिता राजन्न् अनर्थायोपपद्यते॥

अभ्यन्तरगता बाह्या बाह्याश्चाभ्यतरं गताः।  
यैर्नरा निधनं यान्ति यथा राजा कचद्रुमः॥

अभ्युष्णात् सघृतादन्नाद् अच्छिद्राच्चैव वाससः।  
अपरप्रेष्यभावाच्च भूय इच्छन् पतत्यधः॥

अबुद्धिमाश्रितानां च क्षन्तव्यमपराधिनाम्।  
न हि सर्वत्र पाण्डित्यं सुलभं पुरुषेण वै॥

अबुधैरर्थलाभाय पण्यस्त्रीभिरिव स्वयम्।  
आत्मा संस्कृत्य संस्कृत्य परोपकरणीकृतः॥

अबुद्ध्वा चित्तमप्राप्य विश्रम्भं प्रभविष्णुषु।  
न स्वेच्छं व्यवहर्तव्यम् आत्मनो भूतिमिच्छता॥

अच्छेद्योऽयमदाह्योऽयम् अक्लेद्योऽशोष्य एव च।  
नित्यः सर्वगतः स्थाणुर् अचलोऽयं सनातनः॥

अचला कमला कस्य कस्य मित्रं महीपतिः।  
शरीरं च स्थिरं कस्य कस्य वश्या वराङ्गना॥

अचतुर्वदनो ब्रह्मा द्विबाहुरपरो हरिः।  
अभाललोचनः शंभुर् भगवान् बादरायणः॥

अचेष्टमानमासीनं श्रीः कञ्चिदुपतिष्ठति।  
कश्चित् कर्माणि कुर्वन् हि न प्राप्यमधिगच्छति॥

अचेतना अपि प्रायो मैत्रीमेवानुबध्यते।  
स्ववृद्धात् क्षीयते क्षीरात् क्षीरात् प्रागेव वारिणा॥

अचिन्तितानि दुःखानि यथैवायान्ति देहिनाम्।  
सुखान्यपि तथा मन्ये दैवमत्रातिरिच्यते॥

अचोद्यमानानि यथा पुष्पाणि च फलानि च।  
स्वकालं नातिवर्तन्ते तथा कर्म पुराकृतम्॥

अच्युतानन्तगोविन्दनामोच्चारणभेषजात्।  
नश्यन्ति सकला रोगाः सत्यं सत्यं वदाम्यहम्॥

अदानमीषद् दानं च किंचित् कोपाय दर्धियाम्।  
संपूर्णदानं प्रकृतिर् विरामो वैरकारणम्॥

अदान्तस्याविनीतस्य वृथापण्डितमानिनः।  
न गुणाय भवन्ति स्म नटस्येवाजितात्मनः॥

अदाता पुरुषस्त्यागी धनं संत्यज्य गच्छति।  
दातारं कृपणं मन्ये मृतोऽप्यर्थं न मुञ्चति॥

अदाता वंशदोषेण कर्मदोषाद् दरिद्रता।  
उत्मादो मातृदोषेण पितृदोषेण मूर्खता॥

अदातृमानसं क्वापि न स्पृशन्ति कवेर्गिरः।  
दुःखायैवातिवृद्धस्य विलासास्तरुणीकृताः॥

अदातुर्मानसं क्वापि न स्पृशन्ति कवेर्गिरः।  
दोषायैवातिवृद्धस्य विलासास्तरुणीकृताः॥

अदाक्षिण्यादतीवोग्राः पवना इव दुर्जनाः।  
गुरूनपि प्रतिक्षेप्तुं प्रयतन्ते क्षमाभृतः॥

अदीप्तेऽग्नौ हतो होमो हता भुक्तिरसाक्षिका।  
उपजीव्या हता कन्या स्वार्थे पाकक्रिया हता॥

अदीर्घदर्शिभिः क्रूरैर् मूढैरिन्द्रियसायकैः।  
हमद्भिः क्रियते कर्म रुदद्भिरनुभूयते॥

अदीर्घं कालमापन्नः प्रश्रयं युवतेः स्मरः।  
प्रगल्भ्यते मनस्येव मुघं वपुषि जायते॥

अदीर्घसूत्रः स्मृतिमान् कुतज्ञो नीतिशास्त्रवित्।  
धीमानायतिदर्शी च मन्त्री राज्ञः सुसंनिधिः॥

अदृष्टापतितां भार्यां मूढो यस्तु परित्यजेत्।  
सप्तजन्मनि स स्त्रीत्वं लभते नात्र संशयः॥

अदृष्टनर आदिष्ट आत्मामिष उपग्रहः।  
परिक्रयस् तथोच्छिन्नस् तथा च परदूषणः॥

अदृष्टमुखभङ्गस्य युक्तमन्धस्य याचितुम्।  
अहो बत महत् कष्टं चक्षुष्मानपि याचते॥

अदृष्टपूर्वानादाय भावानपरिशङ्कितान्।  
इष्टानिष्टान् मनुष्याणाम् अस्तं गच्छन्ति रात्रयः॥

अदृष्टपूर्वमस्माभिर् यदेतद्दृश्यतेऽधुना।  
विषं विषधरैः पीतं मूर्छिताः पथिकाङ्गनाः॥

अदृष्टे दर्शनोत्कण्ठा दृष्टे विश्लेषभीरुता।  
नादृष्टे न च दृष्टेन भवता विद्यते सुखम्॥

अदृष्यन्ति पुरस्तेन खेलाः खञ्जनपङ्क्तयः।  
अस्मय्रन्त विनिःश्वस्य प्रियानयनविभ्रमाः॥

अदूरगमनं तीर्थम् अदेहदमनं तपः।  
अनम्भःसंभवं स्नानं मातुश्चरणपङ्कजम्॥

अदैवं दैवतं कुर्युर् दैवतं चाप्यदैवतम्।  
लोकपालान् सृजेयुश्च लोकानन्यांस्तथा द्विजः॥

अदण्डनमदण्ड्यानां दण्ड्यानां चापि दण्डनम्।  
अग्राह्याग्रहणं चैव ग्राह्याणां ग्रहणं तथा॥

अदण्ड्यान् दण्डयन् राजा दण्ड्यांश्चैवाप्यदण्डयन्।  
अयशो महदाप्नोति नरकं चैव गच्छति॥

अदर्शनादापतितः पुनश्चादर्शनं गतः।  
न त्वासौ वेद न त्वं तं कः सन् कमनुशोचसि॥

अदर्शनादापतिताः पुनश्चादर्शनं गताः।  
न ते तव न तेषां त्वं तत्र का परिदेवना॥

अदत्तानामुपादानं हिंसा चैवाविधानतः।  
परदारोपसेवा च शारीरं त्रिविधं स्मृतम्॥

अदत्तभुक्तमुत्सृज्य धनं सुचिररक्षितम्।  
मूषका इव गच्छन्ति कदर्याः स्वक्षये क्षयम्॥

अदत्तेत्यागता लज्जा दत्तेति व्यथितं मनः।  
धर्मस्नेहान्तरे न्यस्ता दुःखिताः खलु मातरः॥

अद्भिः शुध्यन्ति वस्त्राणि मनः सत्येन शुध्यति।  
अहिंसया च भूतात्मा बुद्धिर्ज्ञानेन शुध्यति॥

अद्भिर्गात्राणि शुध्यन्ति मनः सत्येन शुध्यति।  
विद्यातपोभ्यां भूतात्मा बुद्धिर्ज्ञानेन शुध्यति॥

अद्भ्यो ऽग्निर्ब्रह्मतःक्षत्रम् अश्मनो लोहमुत्थितम्।  
तेषां सर्वत्रगं तेजः स्वासु योनिषु साम्यति॥

अदेशकाले यद् दानम् अपात्रेभ्यश्च दीयते।  
असत्कृतमवज्ञातं तत्तामसमुदाहृदम्॥

अधार्मिकांश्च क्रूरांश्च दृष्टदोषान् निराकृतान्।  
परेभ्योऽभ्यागतांश्चैव दूरादेतान् विवर्जयेत्॥

अधार्मिको नरो यो हि यस्य चाप्यनृतं धनम्।  
हिंसारतिश्च यो नित्यं नेहासौ सुखमेधते॥

अधीरः कर्कशः स्तब्धः कुचेलः स्वयमागतः।  
एते पञ्च न पूज्यन्ते बृहस्पतिसमा यदि॥

अधीश्व पुत्रकाधीश्व, दास्यामि तव मोदकम्।  
यद्वान्यस्मै प्रदास्यामि, कर्णमुत्पाटयामि ते ॥

अधीतव्यवहारज्ञं मौलं ख्यातं विपश्चितम्।  
अर्थस्योत्पादकं चैव विदध्यान्मन्त्रिणं नृपः॥

अधीते तु महाभाष्ये व्यर्था सा पदमञ्जरी।  
नाधीते तु महाभाष्ये व्यर्था सा पदमञ्जरी॥

अधीत्य चतुरो वेदान् धर्मशास्त्राण्यनेकशः।  
परं तत्त्वं न जानाति दर्वी पाकरसानिव॥

अधीत्य चतुरो वेदान् व्याकृत्याष्टादश स्मृतीः।  
अहो श्रमस्य वैफल्यम् आत्मापि कलितो न चेत्॥

अधीत्य चतुरो वेदान् सर्वशास्त्राण्यनेकशः।  
ब्रम्ह्मतत्वं न जानाति दर्वी सूपरसं यथा॥

अधीत्य नीतिं यस्माच्च नीतियुक्तो न दृश्यते।  
अनभिज्ञश्च साचिव्यं गमितः केन हेतुना॥

अधीत्येदं यथाशास्त्रं नरो जानाति सत्तमः।  
धर्मोपदेशविख्यातं कार्याकार्यं शुभाशुभम्॥

अधीयते विजानन्ति विरज्यन्ति मुहुर्मुहुः।  
नात्यन्ताय निवर्तन्ते नरा वषम्यतो विधेः॥

अधः करोषि रत्नानि मूर्ध्ना धारयसे तृणम्।  
दोषस्तवैष जलधे रत्नं रत्नं तृणं तृणम्॥

अधः करोति यद्रत्नं मूर्ध्ना धारयते तृणम्।  
दोषस्तस्यैव जलधे रत्नं रत्नं तृणं तृणम्॥

अधः कुर्वन्प्रजाः सर्वा बहुधा महिमोल्बणः।  
राजा पर्वणि कस्मिंश्चिद् भवेदहिभयाकुलः॥

अधः पश्यसि किं बाले पतितं तव किं भुवि।  
रे रे मूर्ख न जानासि गतं तारुण्यमौक्तिकम्॥

अधः पश्यति किम् बाले तव किम् पतितम् भुवि।  
रे रे मूढ न जानासि गतम् तारुण्य-मौक्तिकम्॥

अधःपुष्पी शङ्खपुष्पी लज्जालुर्गिरिकर्णिका।  
नीलिनी सहदेवा च पुत्रमार्जारिका तथा॥

अधःस्था रमते नारी उपरिस्थश्च कामुकः।  
प्रसिद्धं तद्रतं ज्ञेयं ग्रामबालजनप्रियम्॥

अधः क्षिपन्ति कृपणा वित्तं तत्र यियासवः।  
सन्तस्तु गुरुतीर्थादौ तदुच्चैःपदकाङ्क्षिणः॥

अधमाः कलिमिच्छन्ति संधिमिच्छन्ति मध्यमाः।  
उत्तमा मानमिच्छन्ति मानो हि महतां धनम्॥

अधना अपि ते धन्याः साधवो गृहमेधिनः।  
यद्गृहा ह्यर्हवर्याम्बुतृणभूमीश्वरावराः॥

अधना धनमिच्छन्ति वाचं चैव चतुष्पदाः।  
मानवाः स्वर्गमिच्छन्ति मोक्षमिच्छन्ति देवताः॥

अधमा धनमिच्छन्ति धनमानौ च मध्यमाः।  
उत्तमा मानमिच्छन्ति मानो हि महतां धनम्॥

अधना धनमिच्छन्ति वादमिच्छन्ति गर्विताः।  
मानवाः स्वर्गमिच्छन्ति मोक्षमिच्छन्ति देवताः॥

अधमं बाधते भूयो दुःखवेगो न तत्तमम्।  
पादद्वयं व्रजत्याशु शीतस्पर्शो न चक्षुषी॥

अधमर्णशवाजीविश्राद्धभुग्दुष्टभूभुजाम्।  
अभिप्राया न सिद्ध्यन्ति तेनेदं ध्रियते जगत्॥

अधनेनार्थकामेन नार्थः शक्यो विवित्सता।  
अर्थैरर्था निबध्यन्ते गजैरिव महागजाः॥

अधमे संगता लक्ष्मीर् नोपभोगाय कस्यचित्।  
कर्दमे पतिता छाया सहकारतरोरिव॥

अधनो दातुकामोऽपि संप्राप्तो धनिनां गृहम्।  
मन्यते याचकोऽयं धिग् दारिद्र्यं खलु देहिनाम्॥

अधमो लक्षणज्ञः स्यान् मध्यमो लक्ष्यमाचरेत्।  
लक्ष्यलक्षणसंयुक्त उत्तमः परिकीर्तितः॥

अधमो मातुकारश्च धातुकारश्च मध्यमः।  
धातुमातुक्रियाकार उत्तमः परिकीर्तितः॥

अधनोऽयं धनं प्राप्य माद्यन्नुच्चैर्न मां स्मरेत्।  
इति कारुणिको नूनं धनं मे भूरि नाददत्॥

अधरामृतपानेन ममास्यमपराध्यतु।  
मूर्ध्नो किमपराद्धं यः पादौ नाप्नोति चुम्बितुम्॥

अधर्षितानां शूराणां समरेष्वनिवर्तिनाम्।  
धर्षणामर्षणं भीरु मरणादतिरिच्यते॥

अधरः पद्मरागोऽयम् अनर्घः सव्रणोऽपि ते।  
मुग्धे हस्तः किमर्थोऽयम् अपार्थ इह दीयते॥

अधर्मादर्जितं द्रव्यम् अल्पकालं तु तिष्ठति।  
ततः सपत्नमयते समूलं तेन नश्यति॥

अधर्मः सुरसस्तस्य चोत्कटैर्मधुरायते।  
यादृशैश्च फलैश्चैव सुफलो लोभपादपः॥

अधर्मः क्षत्रियस्यैतद् यद् व्याधिमरणं गृहे।  
युद्धे तु मरणं यत् स्यात् सोऽस्य धर्मः सनातनः॥

अधर्मदण्डनं लोके यशोघ्नं कीर्तिनाशनम्।  
अस्वर्ग्यं च परत्रापि तस्मात्तत् परिवर्जयेत्॥

अधर्मदण्डनंस्वर्गकीर्तिलोकविनाशनम्।  
सम्यक्तु दण्डनं राज्ञः स्वर्गकीर्तिजयावहम्॥

अधर्मद्रोहसंयुक्ते मित्रजातेऽप्युपेक्षणम्।  
आत्मवन्मित्रवर्गे तु प्राणानपि परित्यजेत्॥

अधर्मं धर्ममिति या मन्यते तमसावृता।  
सर्वार्थान् विपरीतांश्च बुद्धिः सा पार्थ तामसी॥

अधर्मं धर्मवेषेण यदिमं लोकसंकरम्।  
अभिपत्स्ये शुभं हित्वा क्रियाविधिविवर्जितम्॥

अधर्मप्रतिषेधश्च न्यायमार्गेण वर्तनम्।  
उपकार्योपकारित्वम् इति वृत्तं महीपतेः॥

अधर्मरुचयो मूढास् तिर्यग्गतिपरायणाः।  
कृच्छ्रां योनिमनुप्राप्य न सुखं विन्दते जनाः॥

अधर्मस्तु महांस्तात भवेत् तस्य महीपतेः।  
यो हरेद् बलिषड्भागं न च रक्षति पुत्रवत्॥

अधर्मेषु रसस्तस्य उत्क्लेदैर्मधुरायते।  
तादृशैश्च फलैश्चैव सफलो लोभपादपः॥

अधर्मेण च यः प्राह यश्चाधर्मेण पृच्छति।  
तयोरन्यतरः प्रैति विद्वेषं वाधिगच्छति॥

अधर्मेणैधते तावत् ततो भद्राणि पश्यति।  
ततः सपत्नाञ् जयति समूलस्तु विनश्यति॥

अधर्मे पतितो यः स्याच्छास्त्रज्ञोऽपि जडो हि सः ।  
अन्ध एव सहस्राक्षो गाढेन तमसा वृतः ॥

अधर्मोपार्जितैरर्थैर्यः करोत्यौर्ध्वदेहिकम्।  
न स तस्य फलं प्रेत्य भुङ्क्तेऽर्थस्य दुरागमात्॥

अधर्मोपचितं वित्तं हरन्त्यन्येऽल्पमेधसः।  
संभोजनीयापदेशैर् जलानीव जलौकसः॥

अधरोष्ठे च घोणायां गण्डयोश्चिबुके तथा।  
मुष्के नाभौ त्रिके कुक्षाव् आवर्तास्त्वतिनिन्दिताः॥

अधरोऽसौ कुरङ्गाक्ष्याः शोभते नासिकातले।  
सुवर्णनलिकामध्यान् माणिक्यमिव विच्युतम्॥

अधरोऽयमधीराक्ष्या बन्धुजीवप्रभाहरः।  
अन्यजीवप्रभां हन्त हरतीति किमद्भुतम्॥

अधश्च दूरपातित्वं समे लक्ष्यं सुनिश्चितम्।  
दृढस्फोटं प्रकुर्वीत ऊर्ध्वसंस्थानयोगतः॥

अधस्ताच्छिद्रितं चर्म दुर्गन्धिपरिपूरितम्।  
मूत्रक्लिन्नं च तस्यार्थे मा राजन् ब्राह्मणान् वधीः॥

अधिष्ठानं समिच्छन्ति ह्यचलं निर्बले सति।  
संसारे सर्वभूतानां तृणबिन्दुवदस्थिरे॥

अधिगम्याशु गोलक्ष्यम् एकः शाम्यति मार्गणः।  
अनुरोधस्थिरतया न च शक्यप्रतारणः॥

अधिगत्येदृगेतस्या हृदयं मृदुतामुचोः।  
प्रतीम एव वैमुख्यं कुचयोर्युक्तवृत्तयोः॥

अधिकाराभिषेकेषु मृदङ्गवचनं शृणु।  
बद्धा दण्डहता रिक्ता भविष्यसि यथा वयम्॥

अधिकार ऋणं गर्भश् चतुर्थं श्वानमैथुनम्।  
आगमे परमं सौख्यं निर्गमे दुःखकारणम्॥

अधिकारेण यो युक्तः कथं तस्यास्ति खण्डनम्।  
नीचेषूपकृतं राजन् बालुकास्विव मुद्रितम्॥

अधिकः स्यात् पितुः पुत्रो रूपविद्यापराक्रमैः।  
तिष्ठन् पित्रार्जितपदे सुब्रह्मण्यस्तु तादृशः॥

अधिरोहार्य पादाभ्यां पादुके हेमभूषिते।  
एते हि सर्वलोकस्य योगक्षेमं विधास्यतः॥

अधोदृष्टिनैर्कृतिकः स्वार्थसाधनतत्परः।  
शठो मिथ्याविनीतश्च बकव्रतचरो द्विजः॥

अधोऽधः पश्यतः कस्य महिमा नोपचीयते।  
उपर्युपरि पश्यन्तः सर्व एव दरिद्रति॥

अधोगतिं च सम्प्राप्य बिसाः पङ्ककलङ्किताः।  
गुणिनो निर्गुणैर्दाशैः कृष्टाः स्वाङ्कुरदर्शिताः॥

अधोमुखैकदंष्ट्रेण विषशुक्रप्रवाहिणा।  
अनेन दुश्चिकित्स्येन जगद्दष्टं भगाहिना॥

अधोऽर्धे लक्षणं यस्य परार्धे नैव दृश्यते।  
अधमः स भवेत् खङ्गः क्षितीशानां भयावहः॥

अधोऽर्धे वर्ण एकः स्याद् ऊर्ध्वार्धे भिन्नवर्णकः।  
वर्णसंकरवान् खड्गो नृपाणां भयवर्धनः॥

अध्रुवे हि शरीरे यो न करोति तपोऽर्जनम्।  
स पश्चात्तप्यते मूढो मृतो गत्वात्मनो गतिम्॥

अध्रुवेण शरीरेण प्रतिक्षणविनाशिना।  
ध्रुवं यो नार्जयेद्धर्मं स शोच्यो मूढचेतनः॥

अध्वा जरा देहवतां पर्वतानां जलं जरा।  
असंभोगो जरा स्त्रीणां वाक्शल्यं मनसो जरा॥

अध्वा जरा मनुष्याणाम् अनध्वा वाजिनां जरा।  
अमैथुनं जरा स्त्रीणाम् अश्वानां मैथुनं जरा॥

अध्वा न यदि निसङ्गपङ्कसंकुलितो भवेत्।  
ततः कुतस्ते धौरेय धुर्यता व्यज्यतामियम्॥

अध्वनीनोऽतिथिर्ज्ञेयः श्रोत्रियो वेदपारगः।  
मान्यावेतौ गृहस्थस्य ब्रह्मलोकमभीप्सतः॥

अध्वश्रान्तमविज्ञातम् अतिथिं क्षुत्पिपासितम्।  
यस्तं न पूजयेद् भक्त्या तमाहुर्ब्रह्मघातिनम्॥

अध्यापनं ब्रह्मयज्ञः पितृयज्ञस्तु तर्पणम् ।  
होमो दैवो बलिर्भौतो नृयज्ञोऽतिथिपूजनम् ॥

अध्यापयन्ति शास्त्राणि तृणीकुर्वन्ति पण्डितान्।  
विस्मारयन्ति जातिं स्वां वराटाः पञ्चषाः करे॥

अध्यापितोऽसि केनैतां मशक क्षुद्रतामिह।  
यस्यैव कर्णे लगसि पीडां तस्य करोषि यत्॥

अध्यासामासुरुत्तुङ्गहेमपीठानि यान्यमी।  
तैरूहे केसरिक्रान्तत्रिकूटशिखरोपमा॥

अध्यासिते वयस्याया भवता महता हृदि।  
स्तनावन्तरसंमान्तौ निष्क्रान्तौ ब्रूमहे बहिः॥

अद्रोहः सर्वभूतेषु कर्मणा मनसा गिरा।  
अनुग्रहश्च दानं च सतां धर्मः सनातनः॥

अद्रोहसमयं कृत्वा मुनीनामग्रतो हरिः।  
जघान नमुचिं पश्चाद् अपां फेनेन पार्थिव॥

अद्रोहेणैव भूतानामल्पद्रोहेण वा पुनः ।  
या वृत्तिस्तां समास्थाय विप्रो जीवेदनापदि ॥

अद्रोहे समयं कृत्वा चिच्छेद नमुचेः शिरः।  
शक्रः सा हि मता तस्य रिपौ वृत्तिः सनातनी॥

अदुष्टापतितां भार्यां यौवने यः परित्यजेत्।  
स जीवनान्ते स्त्रीत्वं च वन्ध्यत्वं च समाप्नुयात्॥

अदुर्गविषयः कस्य नारेः परिभवास्पदम्।  
अदुर्गोऽनाश्रयो राजा पोतच्युतमनुष्यवत्॥

अदुर्गो विषयः कस्य नारेः परिभवास्पदम्।  
अदुर्गोऽनाश्रयो राजा पोतच्युतमनुष्यवत्॥

अद्वारेण विशन्त्येव बुद्धिमन्तो रिपोर्गृहम्।  
अकृत्वा धर्षणां पूर्वं कथं युद्धं प्रवर्तते॥

अद्वैधमानसंयुक्तं शूरं धीरं विपश्चितम्।  
न श्रीः संत्यजते नित्यम् आदित्यमिव रश्मयः॥

अद्वेषपेशलं कुर्यान् मनः कुसुमकोमलम्।  
बभूव द्वेषदोषेण देवदानवसंक्षयः॥

अद्विसंवीक्षणं चक्षुर् अद्विसंमीलनं मनः।  
अद्विसंस्पर्शनः पाणिर् अद्य मे किं करिष्यति॥

अद्वितीयं निजं लोके विलोक्य वहतो मुदम्।  
प्रमदावदनस्यायं दर्पोद्रेको न तु स्मितम्॥

अद्यापि हि नृशंसस्य पितुस्ते दिवसो गतः।  
तमसा पिहितः पन्था एहि पुत्रक शेवहे॥

अद्याप्यत्यक्तदैत्यासृक्सम्पर्कमिव चण्डिके ।  
त्वदीयमरुणच्छायं प्रणौमि चरणाम्बुजम् ॥

अद्य भोमिदिनं सत्यं सत्यमप्रस्तुतं तव।  
तथापि दूति गन्तव्यं नार्तः कालमपेक्षते॥

अद्य धारा सदाधारा सदालम्बा सरस्वती।  
पण्डिता मण्डिताः सर्वे भोजराजे भुवं गते॥

अद्यैके प्रातरपरे विततेऽह्नि तथा परे।  
यान्ति निःसीम्नि संसारे कः स्थाता ननु शोचति॥

अद्यैव हसितं गीतं क्रीडितं यैः शरीरिभिः।  
अद्यैव ते न दृश्यन्ते पश्य कालस्य चेष्टितम्॥

अद्यैव कुरु यच्छ्रेयो मा त्वा कालोऽत्यगादयम्।  
अकृतेष्वेव कार्येषु मृत्युर्वै संप्रकर्षति॥

अद्यैव कुरु यच्छ्रेयो वृद्धःसन् किं करिष्यसि।  
स्वगात्राण्यपि भाराय भवन्ति हि विपर्यये॥

अद्यैव शर्व सर्वज्ञ  
यत्तव स्तोत्रमारभे ।  
तस्यान्तोऽपि त्वया ज्ञातस्  
तस्य चाप्तं फलं मया ॥

अद्य शीतं वरिवर्ति सरीसर्ति समीरणः।  
अपत्नीको मरीमर्ति नरीनर्ति कुचोष्णवान्॥

अगाधहृदया भूपाः कूपा इव दुरासदाः।  
घटका गुणिनो नो चेत् कथं लभ्येत जीवनम्॥

अगाधजलसंचारी विकारी न च रोहितः।  
गण्डूषजलमात्रे तु शफरी फर्फरायते॥

अगाधजलसञ्चारी न गर्वं याति रोहितः।  
अङ्गुष्ठोदकमात्रेण शफरी फुर्फुरायते॥

अगाधेनापि किं तेन तोयेन लवणाम्बुधेः।  
जनुमात्रं वरं वारि तृष्णाच्छेदकरं नृणाम्॥

अगा गाङ्गाङ्गकाकाकगाहकाघककाकहा।  
अहाहाङ्क खगाङ्कागकङ्कागखगकाकक॥

अगदार्कमयूखाः किं न तस्य व्यर्थतां गताः।  
कटाक्षकौमुदीविद्धे यस्य हि नयने चिरम्॥

अगदैः सर्वसामान्यैर् व्यन्तराणां विषं हरेत्।  
धूपो देवीसहापिच्छखण्डनैस्तद्विषापहः॥

अगजाननपद्मार्कं गजाननमहर्निशम्।  
अनेकदं तं भक्तानाम् एकदन्तमुपास्महे॥
_________
अगजानन-पद्मार्कं  
गजाननम् अहर्निशम्।  
अनेकदं तं भक्तानाम्  
एकदन्तम् उपास्महे॥

अगम्यानि पुमान् याति योऽसेव्यांश्च निषेवते।  
स मृत्युमुपगृह्णाति गर्भमश्वतरी यथा॥

अगम्यार्थं तृणप्राणाः पृष्ठस्थीकृतभीह्रियः।  
शम्भलीभुक्तसर्वस्वा जना यत्पारिपार्श्विकाः॥

अगम्यगमनात् प्रायः प्रायश्चित्तीयते जनः।  
अगम्यं त्वद्यशो याति सर्वत्रैव च पावनम्॥

अ गस गात् तथा जीवो भजते प्राकृतान् गुणान्।  
अह काराभिभूतः सन् भिन्नस्तेभ्योऽपि सोऽव्ययः॥

अगस्तिहस्तचुलुकमितेऽब्धौ वाहनाकृतौ।  
मग्नः समुद्रो वेलायाम् इति देवास्तदा जगुः॥

अगस्त्य इव यस्यासिर् न्यञ्चितक्षितिभृद्बभौ।  
चित्रं सोऽप्यकरोन्नृत्यत् कबन्धं समरार्णवम्॥

अगस्त्यस्य मुनेः शापाद् ब्रह्मस्यन्दनमास्थितः।  
महासुखात् परिभ्रष्टो नहुषः सर्पतां गतः॥

अगस्त्येन पयोराशेः कियत् किं पीतमुज्झितम्।  
त्वया वैरिकुलं वीर समरे कीदृशं कृतम्॥

अगतीनां खलीकाराद् दुःखं नैवोपजायते।  
भवन्त्यशोकाः प्रायेण सांकुराः पादताडिताः॥

अगतित्वमतिश्रद्धा ज्ञानाभासेन तृप्तता।  
त्रयः शिष्यगुणा ह्येते मूर्खाचार्यस्य भाग्यजाः॥

अघृष्टमिव माणिक्यम् अमत्तमिव च द्विपम्।  
अशूरं पार्थिवं लोको जात्यमप्यवमन्यते॥

अघं स केवलं भुङ्क्ते यः पचत्यात्मकारणात्।  
यज्ञशिष्टाशनं ह्येतत् सतामन्नं विधीयते॥

अग्नौ दग्धं जले मग्नं हृतं तस्करपार्थिवैः।  
तत्सर्वं दानमित्याहुर् यदि क्लैब्यं न भाषते॥

अग्नौ क्रियावतां देवो दिवि देवो मनीषिणाम्।  
प्रतिमास्वल्पबुद्धीनां योगिनां हृदये हरिः॥

अग्नौ प्राप्तं प्रधूयेत यथा तूलं द्विजोत्तम।  
तथा गङ्गावगाढस्य सर्वं पापं प्रधूयते॥

अग्नौ प्रास्तं तु पुरुषं कर्मान्वेति स्वयंकृतम्।  
तस्मात्तु पुरुषो यत्नाद् धर्मं संचिनुयाच्छनैः॥

अग्नौ प्रास्ताहुतिः सम्यग् आदित्यमुपतिष्ठते।  
आदित्याज्जायते वृष्टिर् वृष्र्̥एरन्नं ततः प्रजाः॥

अग्ने रक्ष! जलाद्रक्ष! रक्ष मां श्लथबन्धनात् ।  
पुनश्च याचकाद् रक्ष! याचकान्तं हि पुस्तकम् ॥

अग्निष्टोमादिभिर्यज्ञैर् विविधैराप्तदक्षिणैः।  
न तत् फलमवाप्नोति तीर्थार्थे गमनेन यत्॥

अग्निदाहे न मे दुःखं छेदे न निकषे न वा।  
यत्तदेव महद्दुःखं गुञ्जया सह तोलनम्॥

अग्निदो गरदश्चैव शस्त्रपाणिर्धनापहः।  
क्षेत्रदारापहारी च षडेते ह्याततायिनः॥

अग्निहोत्रं गृहं क्षेत्रं गर्भिर्णीं वृद्धबालकौ।  
रिक्तहस्तेन नोपेयाद् राजानं देवतां गुरुम्॥

अग्निहोत्रमधीतं वा दानाद्याश्चाखिलाः क्रियाः।  
भजन्ते तस्य वैफल्यं यस्य वाक्यमकारणम्॥

अग्निहोत्रं गृहं क्षेत्रं मित्त्रं भार्यां सुतं शिशुम्।  
रिक्तपाणिर्न पश्येत राजानं देवतां गुरुम्॥

अग्निहोत्रं त्रयो वेदास् त्रिदण्डं भस्मगुण्ठनम्।  
बुद्धिपौरुषहीनानां जीविकेति बृहस्पतिः॥

अग्निहोत्रं त्रयो वेदास्त्रिदण्डं भस्मगुण्ठनम्‌ ।  
बुद्धिपौरुषहीनानां जीविका धातृनिर्मिता ॥

अग्निहोत्रफला वेदाः शीलवृत्तफलं श्रुतम्।  
रतिपुत्रफला दारा दत्तभुक्तफलं धनम्॥

अग्निहोत्रेषु विप्राणां हृदि देवो मनीषिणाम्।  
प्रतिमास्वल्पबुद्धीनां सर्वत्र विदितात्मनाम्॥

अग्निकुण्डसमा नारी घृतकुम्भसमो नरः।  
संगमेन परस्त्रीणां कस्य नो चलते मनः॥

अग्निकुम्भसमा नारी घृतकुम्भसमो नरः।  
उभयोरपि संयोगः कस्य विश्वासकारकः॥

अग्निं प्राप्य यथा सद्यस् तूलराशिर्विनश्यति।  
तथा गङ्गाजलेनैव सर्वपापं विनश्यति॥

अग्निं स्तोकमिवात्मानं संधुक्षयति यो नरः।  
स वर्धमानो ग्रसते महान्तमपि संचयम्॥

अग्निरापः स्त्रियो मूर्खाः सर्पा राजकुलानि च।  
नित्यं यत्नेन सेव्यानि सद्यः प्राणहराणि षट्॥

अग्निर्दहति तापेन सूर्यो दहति रश्मिभिः।  
राजा दहति दण्डेन तपसा ब्राह्मणो दहेत्॥

अग्निर्देवो द्विजातीनां मुनीनां हृदि दैवतम्।  
प्रतिमास्वल्पबुद्धीनां सर्वत्र समदर्शिनः॥

अग्निर्गुरुर्द्विजातीनां वर्णानां पार्थिवो गुरुः।  
कुलस्त्रीणां गुरुर्भर्ता सर्वस्याभ्यागतो गुरुः॥

अग्निर्हि देवताः सर्वाः सर्वणं च तदात्मकम्।  
तस्मात् सुवर्णं ददता दत्ताः सर्वाः स्म देवताः॥

अग्निश्तेजो महल्लोके गूढस्तिष्ठति दारुषु।  
न चोपयुङ्क्ते तद्दारु यावन्नो दीप्यते परैः॥

अग्न्याधानेन यज्ञेन काषायेण जटाजिनैः।  
लोकान् विश्वासयित्वैव ततो लुम्पेद्यथा वृकः॥

अग्राह्या मूर्धजेष्वेताः स्त्रियो गुणसमन्विताः।  
न लताः पल्लवच्छेदम् अर्हन्त्युपवनोद्भवाः॥

अग्रच्छाया तृणाग्निश्च नीचसेवा पटे जलम्।  
वेश्यारागः खलप्रेम सर्वं बुद्बुदसन्निभम्॥

अग्रतः पृष्ठतो मध्ये पार्श्वतोऽथ समन्ततः।  
विद्युच्चकितवद्भाति सूर्यकोटिसमप्रभः॥

अग्रतश्चतुरो वेदान् पृष्ठतः सशरं धनुः।  
उभाभ्यां च समर्थोऽहं शापादपि शरादपि॥

अग्रतो वामपादं च दक्षिणं जातु कुञ्चितम्।  
आलीढं तु प्रकर्तव्यं हस्तद्वयसविस्तरम्॥

अग्रे माहिषिकं दृष्ट्वा मध्ये तु वृषलीपतिम्।  
अन्ते वार्धुषिकं दृष्ट्वा निराशाः पितरो गताः॥

अग्रे प्रस्तुतनाशानां मूकता परमो गुणः।  
तथापि प्रभुभक्तानां सौधर्म्यादेवमुच्यते॥

अगुणस्य हतं रूपमशीलस्य हतं कुलम्।  
असिद्धेस्तु हता विद्या अभोगस्य हतं धनम्॥

अहान्यस्तमयान्तानि उदयान्ता च शर्वरी।  
सुखस्यान्तः सदा दुःखं दुःखस्यान्तः सदा सुखम्॥

अहापयन् नृपः कालं भृत्यानामनुवर्तिनाम्।  
कर्मणामानुरूप्येण वृत्तिं समनुकल्पयेत्॥

अहार्यः सर्वमध्यस्थः काञ्चनद्युतिमुद्वहन्।  
सत्प्रदक्षिणयोग्यत्वम् उपयाति महोन्नतः॥

अहार्येण कदाप्यन्यैर् असंहार्येण केनचित्।  
तितिक्षाकवचेनैव सर्वं जयति संवृतः॥

अहीनभुजगाधीशवपुर्वलयकङ्कणम्।  
शैलादिनन्दिचरितं क्षतकन्दर्पदर्पकम्॥

अहीनकालं राजार्थं स्वार्थं प्रियहितैः सह।  
परार्थं देशकाले च ब्रूयाद् धर्मार्थसंहितम्॥

अहल्याकेलिकालेऽभूत् कन्दर्पाणां शतद्वयम्।  
तत्पञ्चबाणभिन्नाक्षः सहस्राक्षोऽन्धतां गतः॥

अहं महानसायातः कल्पितो नरकस्तव।  
मया मांसादिकं भुक्तं भीमं जानीहि मां बक॥

अहं नश्यामि मानेन मानेन कलहं कृथाः।  
विरोधमेत्य कान्तेन कान्ते न परितप्यते॥

अहं नयनजं वारि निरोढुमपि न क्षमः।  
रामः सीतावियोगार्तो बबन्ध सरितां पतिम्॥

अहं च देवनन्दी च कुशाग्रीयधियावुभौ।  
नैव शब्दाम्बुधेः पारं किमन्ये जडबुद्धयः॥

अहं च त्वं च राजेन्द्र लोकनाथावुभावपि।  
बहुव्रीहिरहं राजन् षष्ठीतत्पुरुषो भवान्॥

अहमेको न मे कश्चिन् नाहमन्यस्य कस्यचित्।  
न तं पश्यामि यस्याहं न हि सोऽस्ति न यो मम॥

अहं हि संमतो राज्ञो य एवं मन्यते कुधीः।  
बलीवर्दः स विज्ञेयो विषाणपरिवर्जितः॥

अहंकारो धियं ब्रूते मैनं सुप्तं प्रबोधय।  
उत्थिते परमानन्दे न त्वं नाहं न वै जगत्॥

अहंकृतेः परिच्छेदान् अविद्यामचितिं तथा।  
जहि येनोपलब्धिस्ते कापि स्यान्निस्तुलाद्भुता॥

अहं रथाङ्गनामेव प्रिया सहचरीव मे।  
अननुज्ञातसंपर्का धारिणी रजनीव नौ॥

अहं तावन् महाराजे पितृत्वं नोपलक्षये।  
भ्राता भर्ता च बन्धुश्च पिता च मम राघवः॥

अहं वो रक्षितेत्युक्त्वा यो न रक्षति भूमिपः।  
स संहत्य निहन्तव्यः श्वेव सोन्माद आतुरः॥

अहन्यहनि बोद्धव्यं किमद्य सुकृतं कृतम्।  
दत्तं वा दापितं वापि वाक्साह्यमपि वाक्कृतम्॥

अहन्यहनि भूतानि गच्छन्ति चरमालयम्।  
शेषाः स्थावरमिच्छन्ति किमाश्चर्यमतःपरम्॥

अहन्यहनि भूतानि सृजत्येव प्रजापतिः।  
अद्यापि न सृजत्येकं योऽर्थिनं नावमन्यते॥

अहन्यहनि याचन्तं कोऽवमन्येद् गुरुं यथा।  
मार्जनं दर्पणस्येव यः करोति दिने दिने॥

अहरन् कस्यचिद् द्रव्यं यो नरः सुखमावसेत्।  
सर्वतः शङ्कितः स्तेनो मृगोग्राममिवागतः॥

अहस्तानि सहस्तानाम् अपदानि चतुष्पदाम्।  
फल्गूनि तत्र महतां जीवो जीवस्य जीवनम्॥

अहेरिव गणाद्भीतः परान्नाच्च विषादिव।  
राक्षसीभ्य इव स्त्रीभ्यः स विद्यामधिगच्छति॥

अहेरिव गुणाद्भीतो मिष्टान्नाद्या विषादिव।  
राक्षसीभ्य इव स्त्रीभ्यः स विद्यामधिगच्छति॥

अहेतुः पक्षपातो यस् तस्य नास्ति प्रतिक्रिया।  
स हि स्नेहात्मकस्तन्तुर् अन्तर्भूतानि सीव्यति॥

अहेतु भ्रूकुटिं नैव सदा कुर्वीत पार्थिवः।  
विना दोषेण यो भृत्यान् राजा धर्मेण पालयेत्॥

अहेतुहसने हेतुरकृत्योत्साहने कृती।  
मानसोन्मादनेऽमन्दो मदनो मुदमाप्नुयात्॥

अहिं नृपं च शार्दूलं वृद्धं च बालकं तथा।  
परश्वानं च मूर्खं च सप्त सुप्तान् न बोधयेत्॥

अहिंसा धाम धर्मस्य दुःखस्यायतनं स्पृहा।  
सङ्गत्यागः पदं मुक्तेर् योगाभ्यासः पदं शुचः॥

अहिंसापूर्वको धर्मो यस्मात् सर्वहिते रतः।  
यूकामत्कुणदंशादींस् तस्मात् तानपि रक्षयेत्॥

अहिंसा परमो धर्मः अहिंसा परमा गतिः।  
अहिंसा परमा प्रीतिस् त्वहिंसा परमं पदम्॥

अहिंसा परमो धर्मस् तथाहिंसा परो दमः।  
अहिंसा परमं दानम् अहिंसा परमं तपः॥

अहिंसा परमो धर्मो ह्यहिंसैव परं तपः।  
अहिंसा परमं दानम् इत्याहुर्मुनयः सदा॥

अहिंसा प्रथमं पुष्पं द्वितीयेन्द्रियनिग्रहम्।  
तृतीयं तु दया पुष्पं तुरीयं दानपुष्पकम्॥

अहिंसा सूनृता वाणी सत्यं शौचं दया क्षमा।  
वर्णिनां लिङ्गिनां चैव सामान्यो धर्म उच्यते॥

अहिंसासूनृतास्तेयब्रह्माकिंचनतारतम्।  
सुपात्रं मुनिभिः प्रोक्तं राजद्वेषविवर्जितम्॥

अहिंसा सत्यमक्रोधस् त्यागः शान्तिरपैशुनम्।  
दया भूतेष्वलोलुप्त्वं मार्दवं ह्रीरचापलम्॥

अहिंसा सत्यमस्तेयं त्यागो मैथुनवर्जनम्।  
पञ्चस्वेतेषु वाक्येषु सर्वे धर्माः प्रतिष्ठिताः॥

अहिंसा सत्यमस्तेयं ब्रह्मचर्यपरिग्रहः।  
इष्टानिष्टपरा चिन्ता यम एष प्रकीर्तितः॥

अहिंसा सत्यमस्तेयं शौचमिन्द्रियनिग्रहः।  
एतं सामासिकं धर्मं चातुर्वर्ण्येऽब्रवीन्मनुः॥

अहिंसा सत्यमस्तेयं शौचमिन्द्रियनिग्रहः।  
दानं दमो दया क्षान्तिः सर्वेषां धर्मसाधनम्॥

अहिंसा सत्यवचनं सर्वभूतानुकम्पनम्।  
शमो दानं यथाशक्ति गार्हस्थ्यो धर्म उत्तमः॥

अहिंसा सत्यवचनम् आनृशंस्यं दमो घृणा।  
एतत् तपो विदुर्धीरा न शरीरस्य शोषणम्॥

अहिंसा सत्यवचनं सर्वभूतेषु चार्जवम्।  
क्षमा चैवाप्रमादश्च यस्यैते स सुखी भवेत्॥

अहिंसयैव भूतानां कार्यं श्रेयोऽमुशासनम्।  
वाक् चैव मधुरा श्लक्ष्णा प्रयोज्या धर्ममिच्छता॥

अहिंस्रस्य तपोऽक्षय्यम् अहिंस्रो यजते सदा।  
अहिंस्रः सर्वभूतानां यथा माता यथा पिता॥

अहिरण्यमदासीकं गृहं गोरसवर्जितम्।  
प्रतिकूलकलत्रं च नरकस्यापरो विधिः॥

अहिर्बिडालो जामाता एडका च सपुत्रिणी।  
आत्मभाग्यं न पश्यन्ति भागिनेयस्तु पञ्चमः॥

अहितात् प्रतिषेधश्च हिते चानुप्रवर्तनम्।  
व्यसने चापरित्यागस् त्रिविधं मित्रलक्षणम्॥

अहितं च हिताकारं धार्ष्ट्याज्जल्पन्ति ये नराः।  
अवेक्ष्य मन्त्रबाह्यास्ते कर्तव्याः कृत्यदूषणाः॥

अहिते हितमिच्छन्ति निसर्गात् सरसास्तु ये।  
पीडितोऽपीक्षुदण्डो हि रसमेव ददात्यरम्॥

अहिते प्रतिषेधश्च हिते चानुप्रवर्तनम्।  
व्यसने चापरित्यागस् त्रिविधं मित्रलक्षणम्॥

अहितुण्डिकदृष्टीनाम् अशेषा भोगिनः पदम्।  
न संवर्ताग्निसारथ्ये स्थाता यन्मुखमारुतः॥

अह्नि भास्करमिच्छन्ति रात्रावमृततेजसम्।  
अह्नि रात्रौ च राजानम् इच्छन्ति गुणिनं प्रजाः॥

अहो अहं नमो मह्यं यदहं वीक्षितोऽनया।  
बालया त्रस्तसारङ्गचपलायतनेत्रया॥

अहो ऐश्वर्यमत्तानां मत्तानामिव मानिनाम्।  
असंबद्धा गिरो रूक्षाः कः सहेतानुशासिता॥

अहो अनौचितीयं ते हृदि शुद्धेऽप्यशुद्धवत्।  
अङ्कः खलैरिवाकल्पि नखैस्तीक्ष्णमुखैर्मम॥

अहो बाणस्य संधानं शरदि स्मरभूपतेः।  
अपि सोऽयं त्विषामीशः कन्याराशिमुपागतः॥

अहो बत खलः पुण्यैर् मूर्खोऽप्यश्रुतपण्डितः।  
स्वगुणोदीरणे शेषः परनिन्दासु वाक्पतिः॥

अहो बत महत् कष्टं विपरीतमिदं जगत्।  
येनापत्रपते साधुर् असाधुस्तेन तुष्यति॥

अहो बत सभा सभ्यैर् इयं मौनादधः कृता।  
सन्तो वदन्ति यत्सत्यं सभां न प्रविशन्ति वा॥

अहो बत विचित्राणि चरितानि महात्मनाम्।  
लक्ष्मीं तृणाय मन्यन्ते तद्भारेण नमन्ति च॥

अहो भार्या अहो पुत्रः अहो आत्मा अहो सुखम्।  
अहो माता अहो भ्राता पश्य मायाविमोहितम्॥

अहो ब्रह्मण्यदेवस्य दृष्टा ब्रह्मण्यता मया।  
यद्दरिद्रतमो लक्ष्मीम् आश्लिष्टो बिभ्रतोरसि॥

अहो दानमहो वीर्यम् अहो धैर्यमखण्डितम्।  
उदारवीरधीराणां हरिश्चन्द्रो निदर्शनम्॥

अहो दैन्यमहो कष्टं पारक्यैः क्षणभङ्गुरैः।  
यन्नोपकुर्यादस्वार्थैर् मर्त्यः स्वज्ञातिविग्रहैः॥

अहो धार्ष्ट्यमसाधूनां निन्दतामनघाः स्त्रियः।  
मुष्णतामिव चौराणां तिष्ठ चौरेति जल्पताम्॥

अहो धात्रा पुरः सृष्टं साहसं तदनु स्त्रियः।  
नैतासां दुष्करं किंचिन् निसर्गादिह विद्यते॥

अहो धनमदान्धस्तु पश्यन्नपि न पश्यति।  
यदि पश्यत्यात्महितं स पश्यति न संशयः॥

अहो धनुषि नैपुण्यं मन्मथस्य महात्मनः।  
शरीरमक्षतं कृत्वा भिनत्त्यन्तर्गतं मनः॥

अहो दुःखमहोदुःखमहो दुःखं दरिद्रता।  
तत्रापि पुत्रभार्याणां बाहुल्यमतिदुःखदम्॥

अहो दुरन्ता संसारे भोगतृष्णा यया हृताः।  
अनौचित्यादकीर्तेश्च देवा अपि न बिभ्यति॥

अहो दुर्जनसर्पस्य सर्पस्य महदन्तरम्।  
कर्णमन्यस्य दशति अन्यः प्राणैर्वियुज्यते॥

अहो एषां वरं जन्म सर्वप्राण्युपजीवनम्।  
धन्या महीरुहा येभ्यो निराशा यान्ति नार्थिनः॥

अहो गुणाः सौम्यता च विद्वत्ता जन्म सत्कुले।  
दारिद्र्याम्बुधिमग्नस्य सर्वमेतन्न शोभते॥

अहो गुणानां प्राप्त्यर्थं यतन्ते बहुधा नरः।  
मुक्ता यदर्थं भग्नास्या इतरेषां च का कथा॥

अहो कालस्य सूक्ष्मोऽयं कोऽप्यलक्ष्यक्रमः क्रमः।  
यत्पाकपरिणामेन सर्वं यात्यन्यरूपताम्॥

अहो कनकमाहात्म्यं वक्तुं केनापि शक्यते।  
नामसाम्यादहो चित्रं धत्तूरोऽपि मदप्रदः॥

अहो कथमसीमेदं हिमनाम विजृम्भते।  
चरत्येव सहस्रांशौ धवलं तिमिरान्तरम्॥

अहो केनेदृशी बुद्धिर् दारुणा तव निर्मिता।  
त्रिगुणा श्रूयते बुद्धिर् न तु दारुमयी क्वचित्॥

अहो खलभुजंगस्य विचित्रोऽयं वधक्रमः।  
अन्यस्य दशति श्रोत्रम् अन्यः प्राणैर्वियुज्यते॥

अहो खलभुजंगस्य विपरीतो वधक्रमः।  
कर्णे लगति चान्यस्य प्राणैरन्यो वियुज्यते॥

अहो किमपि चित्राणि चरित्राणि महात्मनाम्।  
लक्ष्मीं तृणाय मन्यन्ते तद्भरेण नमन्त्यपि॥

अहो किमपि ते शुद्धं यशःकुसुममुद्गतम्।  
यस्यायममृतस्यन्दी बालेन्दुर्बाह्यपल्लवः॥

अहो कुटिलबुद्धीनां दुर्ग्राह्यमसतां मनः।  
अन्यद्वचसि कण्ठेऽन्यद् अन्यदोष्ठपुटे स्थितम्॥

अहो मदावलेपोऽयम् असाराणां दुरात्मनाम्।  
कौरवाणां महीपत्वम् अस्माकं किल कालजम्॥

अहो महीयसां पुंसाम् उपर्युपरि पौरुषम्।  
रामेणाजगवं शंभोर् भग्नमम्भोजनालवत्॥

अहो महच्चित्रमिदं कालगत्या दुरत्यया।  
आरुरुक्षत्युपानद्वै शिरो मुकुटसेवितम्॥

अहो नक्षत्रराजस्य साभिमानं विचेष्टितम्।  
परिक्षीणस्य वक्रत्वं संपूर्णस्य सुवृत्तता॥

अहो मोहो वराकस्य काकस्य यदसौ पुरः।  
सरीसर्ति नरीनर्ति यदयं शिखिहंसयोः॥
_________
अहो मोहो वराकस्य काकस्य यदसौ मुहुः।  
सीरसर्ति नरीनर्ति पुरतः शिखिहंसयोः॥

अहो नु चित्रं पद्मोत्थैर् बद्धास्तन्तुभिरद्रयः।  
अविद्यमाना याविद्या तया सर्वे वशीकृताः॥

अहो पूर्णं सरः स्पष्टम् असि नात्र विचारणा।  
लुठन्तस्त्वयि यत् सर्वे स्नान्ति जातु कथंचन॥

अहो प्रभावो वाग्देव्या यन्मातंगदिवाकरः।  
श्रीहर्षस्याभवत् सभ्यः समो बाणमयूरयोः॥

अहो प्रच्छादिताकार्यनैपुण्यं परमं खले।  
यत्तुषाग्निरिवानर्चिर् दहन्नपि न लक्ष्यते॥

अहो प्रकृतिसादृश्यं श्लेष्मणो दुर्जनस्य च।  
मधुरैः कोपमायाति कटुकैर् उपशाम्यति॥

अहोरात्राणि गच्छन्ति सर्वेषां प्राणिनामिह।  
आयूंषि क्षपयन्त्याशु ग्रीष्मे जलमिवांशवः॥

अहोरात्रमये लोके जरारूपेण संचरन्।  
मृत्युर्ग्रसति भूतानि पवनं पन्नगो यथा॥

अहोरात्रे विभजते सूर्यो मानुषदैविके।  
रात्रिः स्वप्नाय भूतानां चेष्टायै कर्मणामहः॥

अहो रूपमहो रूपम् अहो मुखमहो मुखम्।  
अहो मध्यमहो मध्यम् अस्याः सारङ्गचक्षुषः॥

अहोऽरसिकतेयं ते शिलाहृदयभामिनि।  
स्थिते प्रियकरेऽग्रेऽसि मग्ना खाण्डवभेदने॥

अहो साहजिकं प्रेम दूरादपि विराजते।  
चकोरनयनद्वन्द्वम् आह्लादयति चन्द्रमाः॥

अहो संसृतिवेश्येयं रागाद्युद्दीपनोद्यता।  
रसमुत्पाद्य सर्वेषाम् अन्ते वैरस्यकारिणी॥

अहो समुद्रगम्भीरधीरचित्तमनस्विनः।  
कृत्वाप्यनन्यसामान्यम् उल्लेखं नोद्गिरन्ति ये॥

अहो सत्संगतिर्लोके किं पापं न विनाशयेत्।  
न ददाति सुखं किं वा नराणां पुण्यकर्मणाम्॥

अहो स्त्रीप्रेरणा नाम रजसालङ्घितात्मनाम्।  
पुंसां वात्येव सरसामाशयक्षोभकारिणी॥

अहो सुसदृशी वृत्तिस् तुलाकोटेः खलस्य च।  
स्तोकेनोन्नतिमायाति स्तोकेनायात्यधोगतिम्॥

अहो तम इवेदं स्यान् न प्रज्ञायेत किंचन।  
राजा चेन्न भवेल्लोके विभजन् साध्वसाधुनी॥

अहोऽतिबलवद्दैवं विना तेन महात्मना।  
यदसामर्थ्ययुक्तेऽपि नीचवर्गे जयप्रदम्॥

अहो वैचित्र्यमेतस्य संसारस्य किमुच्यते।  
गुणोऽपि क्लेशहेतुः स्याद् विश्रान्तः कण्ठकन्दले॥

अहो विषादप्यधिकाः स्त्रियो रक्तविमानिताः।  
अहो असेव्याः साधूनां राजानोऽतत्त्वदर्शिनः॥

अहो विशालं भूपाल भुवनत्रितयोदरम्।  
माति मातुमशक्योऽपि यशोराशिर्यदत्र ते॥

अहो येषां वरं जन्म सर्वप्राण्युपजीवनम्।  
सुजनस्येव येषां वै विमुखा यान्ति नार्थिनः॥

ऐहलौकिकपारत्र्यं कर्म पुंभिर्निषेव्यते।  
कर्माण्यपि तु कल्याणि लभते काममास्थितः॥

ऐहलौकिकमीहन्ते मांसशोणितवर्धनम्।  
पारलौकिककार्येषु प्रसुप्ताभृशनास्तिकाः॥

ऐहिकामुष्मिकान् कामांल् लोभमोहात्मकांश्च यान्।  
निरुध्यास् ते सदा योगी प्राप्तिः स्यात् सार्वकामिकी॥

ऐकगुण्यमनीहायाम् अभावः कर्मणां फलम्।  
अथ द्वैगुण्यमीहायां फलं भवति वा न वा॥

ऐकमत्यमुपागम्य शास्त्रदृष्टेन चक्षुषा।  
मन्त्रिणो यत्र निरतास् तमाहुर्मन्त्रमुत्तमम्॥

ऐन्दवादर्चिषः कामी शिशिरं हव्यवाहनम्।  
अबलाविरहक्लेशविह्वलो गणयत्ययम्॥

ऐन्द्रिः किल नखैस् तस्या विददार स्तनौ द्विजः।  
प्रियोपभोगचिह्नेषु पौरोभाग्यमिवाचरन्॥

ऐशान्यां पतनं दुष्टं विदिशोऽन्याश्च शोभनाः।  
हर्षपुष्टिकराश्चैव सिद्धिदाः शस्त्रकर्मणि॥

ऐश्वर्यात् सह संबन्धं न कुर्याच् च कदाचन।  
गते च गौरवं नास्ति आगते च धनक्षयः॥

ऐश्वर्यधनरत्नानां प्रत्यमित्रेऽपि तिष्ठताम्।  
दृष्टा हि पुनरावृत्तिर् जीवतामिति नः श्रुतम्॥

ऐश्वर्यमीर्ष्या नैर्घृण्यं क्षीबत्वं निर्विवेकता।  
एकैकं किं न यत् कुर्यात् पञ्चाङ्गित्वे तु का कथा॥

ऐश्वर्यमदमत्तांश्च मत्तान् मद्यमदेन च।  
अप्रमत्ताः शठाः शूरा विक्रान्ताः पर्युपासते॥

ऐश्वर्यमदमत्तानां क्षुधितानां च कामिनाम्।  
अहंकारविमूढानां विवेको नैव जायते॥

ऐश्वर्यमदपापिष्ठा मदाः पानमदादयः।  
एश्वर्यमदमत्तो हि नापतित्वा विबुध्यते॥

ऐश्वर्यमध्रुवं प्राप्य ध्रुवधर्मे मतिं कुरु।  
क्षणादेव विनाशिन्यः सम्पदोऽप्यात्मना सह॥

ऐश्वर्यमत्तः पापिष्ठो मधुपानमदादपि।  
ऐश्वर्यमदमत्तानां गतिरूर्ध्वा न विद्यते॥

ऐश्वर्यस्य परा काष्ठा यत्र नित्यं विभाव्यते।  
धनदः स न केषां स्यात् स्पृहणीयगुणोदयः॥

ऐश्वर्यतिमिरं चक्षुः पश्यच्चापि न पश्यति।  
पश्चाद् विमलतां याति दारिद्र्यगुलिकाञ्जनैः॥

ऐश्वर्येऽपि क्षमा यस्य दारिद्र्येऽपि हितैषिता।  
आपत्तावपि धीरत्वं दधतो मर्त्यता कथम्॥

ऐश्वर्ये वा सुविस्तीर्णे व्यसने वा सुदारुणे।  
रज्ज्वेव पुरुषं बद्ध्वा कृतान्तः परिकर्षति॥

अजाधूलिरिव त्रस्तैर् मार्जनीरेणुवज्जनैः।  
दीपखट्वोत्थच्छायेव त्यज्यते निर्धनो जनः॥

अजा इव प्रजा मोहाद् यो हन्यात् पृथिवीपतिः।  
तस्यैका जायते तृप्तिर् न द्वितीया कथंचन॥

अजामूत्रं च तद्विष्ठा सूकरस्य तथैव विट्।  
बुद्बुदं लेपतो हन्यान् मण्डलिक्ष्वेडसंभवम्॥

अजानता भवेत्कश्चिद् अपराधः कुतो यदि क्षन्तव्यमेव तस्याहुः सुपरीक्ष्य परीक्षया॥

अजामिव प्रजां हन्याद्यो मोहात्पृथिवीपतिः।  
तस्यैका जायते तृप्तिर्द्वितीया न कथञ्चन॥

अजारजः खररजस् तथा संमार्जनीरजः।  
दीपखट्वोत्थच्छाया च शक्रस्यापि श्रियं हरेत्॥

अजाश्वयोर्मुखं मेध्यं गावो मेध्यास्तु पृष्ठतः।  
ब्राह्मणाः पादतो मेध्याः स्त्रियो मेध्याश्च सर्वतः॥

अजा सिंहप्रसादेन वने चरति निर्भयम्।  
राममासाद्य लङ्कायां लेभे राज्यं विभीषणः॥

अजातमृतमूर्खाणां वरमाद्यौ न चान्तिमः।  
सकृद्दुःखकरावाद्याव् अन्तिमस् तु पदे पदे॥

अजातमृतमूर्खेभ्यो मृताजातौ सुतौ वरम्।  
यतस्तौ स्वल्पदुःखाय यावज्जीवं जडो दहेत्॥

अजाविगर्दभोष्ट्राणां मार्जारमूषिकस्य च।  
रजांस्येतानि पापानि सर्वतः परिवर्जयेत्॥

अजायुद्धमृषिश्राद्धं प्रभाते मेघडम्बरः।  
दम्पत्योः कलहश्चैव बह्वारम्भे लघुक्रिया॥

अजायुद्धमृषिश्राद्धं प्रभाते मेघडम्बरम्।  
दम्पत्योः कलहश्चैव परिणामे न किञ्चन॥

अजीर्णं तपसः क्रोधो ज्ञानाजीर्णमहंकृतिः।  
परिनिन्दा क्रियांजीर्णम् अन्नाजीर्णं विषूचिका॥

अजीर्णे भेषजं वारि जीर्णे वारि बलप्रदम्।  
भोजने चामृतं वारि भोजनान्ते विषापहम्॥

अजन्मा पुरुषस्तावद् गतासुस्तृणमेव वा।  
यावन्नेषुभिरादत्ते विलुप्तमरिभिर्यशः॥

अजन्यकम्पाः शूरा ये नित्यमप्यपराङ्मुखाः।  
दर्शयन्त्यपरागेण परेभ्यश्चित्ररूपवत्॥

अजरामरवत् प्राज्ञो विद्यामर्थं च चिन्तयेत्।  
गृहीत इव केशेषु मृत्युना धर्ममाचरेत्॥

अजस्य गृह्णतो जन्म निरीहस्य हतद्विषः।  
स्वपतो जागरूकस्य याथात्म्यं वेद कस्तव॥

अजवच्चर्वणं कुर्याद् गजवत् स्नानमाचरेत्।  
राजवत् प्रविशेद्ग्रामं चोरवद्गमनं चरेत्॥

अजेयः सुभगः सौम्यः त्यागी भोगी यशोनिधिः।  
भवत्यभयदानेन चिरंजीवी निरामयः॥

अजितेन्द्रियवर्गस्य नाचारेण भवेत् फलम्।  
केवलं देहखेदाय दुर्भगस्य विभूषणम्॥

अजित्वा सार्णवामुर्वीम् अनिष्ट्वा विविधैर्मखैः।  
अदत्त्वा चार्थमर्थिभ्यो भवेयं पार्थिवः कथम्॥

अज्ञानाद्यदि वा ज्ञानात् कृत्वा कर्म विगर्हितम्।  
तस्माद् विमुक्तिमन्विच्छन् द्वितीयं न समाचरेत्॥

अज्ञानाज्ज्ञानतो वापि जम्बूर्येन प्ररोपिता।  
गृहेऽपि स वसन्नित्यं यतिधर्मेण युज्यते॥

अज्ञानाज्ज्ञानतो वापि यद्दुरुक्तमुदाहृतम्।  
तत् क्षन्तव्यं युवाभ्यां मे कृत्वा प्रीतिपरं मनः॥

अज्ञानान्निरयं याति तथाज्ञानेन दुर्गतिम्।  
अज्ञानात् क्लेशमाप्नोति तथापत्सु निमज्जति॥

अज्ञानात् कुरुते श्राद्धं योऽभिश्रवणवर्जितम्।  
श्राद्धहन्ता भवेत्कर्ता निराशाः पितरो गताः॥

अज्ञानैकहतो बाल्ये यौवने गृहतत्परः।  
वार्धकेऽपत्यचिन्तार्तः कर्मभिर्बध्यते पुनः॥

अज्ञानं कारणं न स्याद् वियोगो यदि कारणम्।  
शोको दिनेषु गच्छत्सु वर्धतामपयाति किम्॥

अज्ञानं यत्फलं तस्य रसोऽधर्मः प्रकीर्तितः।  
भावोदकेन संवृद्धिस् तस्याश्रद्धा ऋतुः प्रिय॥

अज्ञानप्रभवं हीदं यद्दुःखमुपलभ्यते।  
लोभप्रभवमज्ञानं वृद्धं भूयः प्रवर्धते॥

अज्ञानवलितो बाल्ये मदमूढश्च यौवने।  
वार्द्धके विह्वलाङ्गश्च कदा कुशलभाग्जनः॥

अज्ञानवरषण्डेन प्रसुप्तो नरगर्द्दभः।  
कः समर्थः प्रबीद्धुं तं ज्ञानभेरीशतैरपि॥

अज्ञानेनावृतो लोको मात्सर्यान्न प्रकाशते।  
लोभात् त्यजति मित्राणि सङ्गात् स्वर्गं न गच्छति॥

अज्ञानेनावृतो लोको लोभेन च वशीकृतः।  
सङ्गन बहुभिर्नष्टस् तेन स्वर्गं न गच्छति॥

अज्ञानोपहतो बाल्ये यौवने मदनाहतः।  
शेषे कलत्रचिन्तार्तः किं करोतु कदा जनः॥

अज्ञाताः पुरुषा यस्य प्रविशन्ति महीपतेः।  
दुर्गं तस्य न संदेहः प्रविशन्ति द्रुतं द्विषः॥

अज्ञातभाविचौरादि दोषैर्नित्यविनाशिना।  
हास्यैकहेतुना लोके गणकस्य धनेन किम्॥

अज्ञातदोषैर्दोषज्ञैर् उद्दूष्योभयवेतनैः।  
भेद्याः शत्रोरभिव्यक्तशासनैः सामवायिकाः॥

अज्ञातकुलशीलस्य वासो देयो न कस्यचित्।  
मार्जारस्य हि दोषेण हतो गृध्रो जरद्गवः॥

अज्ञातकुलशीलेऽपि प्रीतिं कुर्वन्ति वानराः।  
आत्मार्थे च न रोदन्ति रोदन्ति त्वितरे जनाः॥

अज्ञातमहिमा वाणी शिवं स्तौतु रसोन्मदा।  
रसातिरेकादौचित्यभङ्गः स्त्रीणां क्व लभ्यते॥

अज्ञातशास्त्रसद्भावाञ् छास्त्रमात्रपरायणान्।  
त्यजेद् दूराद् भिषक्पाशान् पाशान् वैवस्वतानिव॥

अज्ञातवीवधासारतोयसस्यो व्रजेत्तु यः परराष्ट्रं न भूयः स स्वराष्ट्रमधिगच्छति॥

अज्ञं कर्माणि लिम्पन्ति तज्ज्ञं कर्म न लिम्पति।  
लिप्यते रसनैवैका सर्पिषा करवद् यथा॥

अज्ञश्चाश्रद्दधानश्च संशयात्मा विनश्यति।  
नायं लोकोऽस्ति न परो न सुखं संशयात्मनः॥

अज्ञश्चाश्रद्दधानश्च संशयात्मा विनश्यति॥ नायं लोकोऽस्ति न परो न सुखं संशयात्मनः॥

अज्ञस्यार्धप्रबुद्धस्य   
सर्वम् ब्रह्मेति यो वदेत् ।  
महानरकजालेषु    
स तेन विनियोजितः॥

अज्ञेभ्यो ग्रन्थिनः श्रेष्ठा ग्रन्थिभ्यो धारिणो वराः।  
धारिभ्यो ज्ञानिनः श्रेष्ठा ज्ञानिभ्यो व्यवसायिनः॥

अज्ञो भवति वै बालः पिता भवति मन्त्रदः।  
अज्ञं हि बाल इत्याहुः पितेत्येव तु मन्त्रदम्॥

अज्ञो जन्तुश्च नीचोऽयम् आत्मनः सुखदुःखयोः।  
ईश्वरप्रेरितो गच्छेत् स्वर्गं वा श्वभ्रमेव वा॥

अज्ञोऽपि तज्ज्ञतामेति शनैः शैलोऽपि चूर्ण्यते।  
बाणोऽप्येति महालक्ष्यं पश्याभ्यासविजृम्भितम्॥

अकालजलदेन्दोः सा हृद्या वदनचन्द्रिका।  
नित्यं कविचकोरैर्या पीयते न च हीयते॥

अकालजलदच्छन्नम् आलोक्य रविमण्डलम्।  
चक्रवाकयुगं रौति रजनीभयशङ्कया॥

अकालजलदश्लोकैश् चित्रमात्मकृतैरिव।  
जातः कादम्बरीरामो नाटके प्रवरः कविः॥

अकालमृत्युहरणं सर्वव्याधिविनाशनम् ।  
विष्णोः पादोदकं पीत्वा पुनर्जन्म न विद्यते ॥

अकालमृत्युर्विश्वासो विश्वसन् हि विपद्यते।  
यस्मिन् करोति विश्वासं स जीवत्यपरो मृतः॥

अकालसहमत्यल्पं मूर्खव्यसनिनायकम्।  
अगुप्तं भीरुयोधं च दुर्गव्यसनमुच्यते॥

अकालसैन्ययुक्तस्तु हन्यते कालयोधिना।  
कौशिकेन हतज्योतिर् निशीथ इव वायसः॥

अकाले गर्जिते देवे दुर्दिनं वाथवा भवेत्।  
पूर्वकाण्डहतं लक्ष्यम् अनध्यायं प्रचक्षते॥

अकामां कामयानस्य शरीरमुपतप्यते।  
इच्छन्तीं कामयानस्य प्रीतिर्भवति शोभना॥

अकामान् कामयति यः कामयानान् परिद्विषन्।  
बलवन्तं च यो द्वेष्टि तमाहुर्मूढचेतसम्॥

अकाण्डकोपिनो भर्तुर् अन्यासक्तेश्च योषितः।  
प्रशान्तिश्चेतसः कर्तुं ब्रह्मणापि न शक्यते॥

अकाण्डपातजातानाम् अस्त्राणां मर्मभेदिनाम्।  
गाढशोकप्रहाराणाम् अचिन्तैव महौषधम्॥

अकारणं व्याकरणं तन्त्रीशब्दोऽप्यकारणम्।  
अकारणं त्रयो वेदास् तण्डुलास्तत्र कारणम्॥

अकार्याण्यपि पर्याप्य कृत्वापिं वृजिनार्जनं।  
विधीयते हितं यस्य स देहः कस्य सुस्थिरः॥

अकार्यकरणाद्भीतः कार्याणां च विवर्जनात्।  
अकाले मन्त्रभेदाच्च येन माद्येन्न तत् पिबेत्॥

अकार्यमसकृत् कृत्वा दृश्यन्ते ह्यधना नराः।  
धनयुक्तास्त्वधर्मस्था दृश्यन्ते चापरे जनाः॥

अकार्यप्रतिषेधश्च कार्याणां च प्रवर्तनम्।  
प्रदानं च प्रदेयानाम् अदेयानामसंग्रहः॥

अकीर्तेः कारणं योषिद् योषिद्वैरस्य कारणम्।  
संसारकारणं योषिद् योषितं वर्जयेत्ततः॥

अकीर्तिं चापि भूतानि कथयिष्यन्ति तेऽव्ययाम्।  
संभावितस्य चाकीर्तिर् मरणादतिरिच्यते॥

अकीर्तिर्निन्द्यते देवैः कीर्तिर्लोकेषु पूज्यते।  
कीर्त्यर्थं तु समारम्भः सर्वेषां सुमहात्मनाम्॥

अकीर्तिर्यस्य गीयेत लोके भूतस्य कस्यचित्।  
पतत्येवाधमांल्लोकान् यावच्छब्दः प्रकीर्त्यते॥

अकृष्टफलमूलेन वनवासरतः सदा।  
कुरुतेऽहरहः श्राद्धम् ऋषिर्विप्रः स उच्यते॥

अकृतात्मानमासाद्य राजानमनये रतम्।  
समृद्धानि विनश्यन्ति राष्ट्राणि नगराणि च॥

अकृतज्ञमनार्यं च दीर्घरोषमनार्जवम्।  
चतुरो विद्धि चाण्डालाञ् जात्या जायेत पञ्चमः॥

अकृतस्यागमो नास्ति कृते नाशो न विद्यते।  
अकस्मादेव लोकोऽयं तृष्णे दासीकृतस्त्वया॥

अकृतेष्वेवकार्येषु मृत्युर्वै संप्रकर्षति।  
युवैव धर्मशीलः स्याद् अनिमित्तं हि जीवितम्॥

अकृतेऽप्युद्यमे पुंसाम् अन्यजन्मकृतं फलम्।  
शुभाशुभं समभ्येति विधिना संनियोजितम्॥

अकृतोपद्रवः कश्चिन् महानपि न पूज्यते।  
पूजयन्ति नरा नागान् न तार्क्ष्यं नागघातिनम्॥
__________________
अकृतोपद्रवः कश्चिन्महानपि न पूज्यते।  
अर्चयन्ति नरा नागं न तार्क्ष्यं न गजादिकम्॥

अकृत्रिमप्रेमरसा विलासालसगामिनी।  
असारे दग्धसंसारे सारं सारङ्गलोचना॥

अकृत्रिमविलासाङ्कम् अशिक्षितकलाक्रमम्।  
अविभागाङ्गसुभगं बभूव सुरतं तयोः॥

अकृत्वा हेलया पादम् उच्चैर्मूर्धसु विद्विषाम्।  
कथंकारमनालम्बा कीर्तिर्द्यामधिरोहति॥

अकृत्वा मानुषं कर्म यो दैवमनुवर्तते।  
वृथा श्राम्यति संप्राप्य पतिं क्लीबमिवाङ्गना॥

अकृत्वा निजदेशस्य रक्षां यो विजिगीषते।  
स नृपः परिधानेन वृतमौलिः पुमानिव॥

अकृत्वा परसंतापम् अगत्वा खलनम्रताम्।  
अनुत्सृज्य सतां वर्त्म यत् स्वल्पमपि तद् बहु॥

अकृत्वा पौरुषं या श्रीः किं तयालसभाग्यया।  
कुरङ्गोऽपि समश्नाति दैवादुपनतं तृणम्॥

अकृत्वा पौरुषं या श्रीर्विकासिन्यपि किं तया।  
जरद्गवोऽपि चाश्नाति दैवादुपगतं तृणम्॥

अकृत्यं मन्यते कृत्यमगम्यं मन्यते सुगम्।  
अभक्ष्यं मन्यते भक्ष्यं स्त्रीवाक्यप्रेरितो नरः॥

अकलङ्कान्तिके कान्तिः केति कालङ्कलङ्किनः।  
अरुणे तरुणे मस्या धावं कामयते शशी॥

अकलङ्को दृढः शुद्धः परिवारी गुणान्वितः।  
सद्वंशो हृदयग्राही खङ्गः सुसदृशस्तव॥

अकल्पः स्वाङ्गचेष्टायां शकुन्त इव पञ्जरे।  
अनुच्छ्वसन्स्मरन् पूर्वं गर्भे किं नाम विन्दते॥

अकण्टका पुष्पमही वेशयोषिदमातृका।  
मन्त्रिहीना च राज्यश्रीर् भुज्यते विटचेटकैः॥

अकर्मणां वै भूतानां वृत्तिः स्यान् न हि काचन।  
तदेवाभ्रिप्रपद्येत न विहन्यात् कथंचन॥

अकर्णमकरोच्छेषं विधिर्ब्रह्माण्डभङ्गधीः।  
श्रुत्वा रामकथां रम्यां शिरः कस्य न कम्पते॥

अकर्तव्यं न कर्तव्यं प्राणैः कण्ठगतैरपि।  
कर्तव्यमेव कर्तव्यं प्राणैः कण्ठगतैरपि॥

अकर्तव्येष्वसाध्वीव तृष्णा प्रेरयते जनम्।  
तमेव सर्वपापेभ्यो लज्जा मातेव रक्षति॥

अकस्मादपि यः कश्चिद् अर्थं प्राप्नोति पूरुषः।  
तं हठेनेति मन्यन्ते स हि यत्नो न कस्यचित्॥

अकस्मादेव कुप्यन्ति प्रसीदन्त्यनिमित्ततः।  
शीलमेतदसाधूनाम् अभ्रं पारिप्लवं यथा॥

अकस्मादेव तन्वङ्गी जहास यदियं पुनः।  
नूनं प्रसूनबाणोऽस्यां स्वाराज्यमधितिष्ठति॥

अकस्मादेव ते चण्डि स्फुरिताधरपल्लवम्।  
मुखं मुक्तारुचो धत्ते घर्माम्भःकणमञ्जरीः॥

अकस्मादेव यः कोपाद् अभीक्ष्णं बहु भाषते।  
तस्मादुद्विजते लोकः सस्फुलिङ्गादिवानलात्॥

अकस्माद्द्वेष्टि यो भक्तम् आजन्मपरिसेवितम्।  
न व्यञ्जने रुचिर्यस्य त्याज्यो नृप इवातुरः॥

अकस्मात् प्रक्रिया नॄणां अकस्माच्चापकर्षणम्।  
शुभाशुभे महत्त्वं च प्रकर्तुं बुद्धिलाघवात्॥

अखण्डमण्डलः श्रीमान् पश्यैष पृथिवीपतिः।  
न निशाकरवज्जातु कलावैकल्यमागतः॥

अखर्वपर्वगर्तेषु विच्छिन्नो यस्य वारिधिः।  
स एव हि मुनेः पाणिर् अधस्ताद्विन्ध्यभूभृतः॥

अखिलेषु विहंगेषु हन्त स्वच्छन्दचारिषु।  
शुक पञ्जरबन्धस्ते मधुराणां गिरां फलम्॥

अकिंचनाश्च दृश्यन्ते पुरुषाश्चिरजीविनः।  
समृद्धे च कुले जाता विनश्यन्ति पतंगवत्॥

अकिंचनः परिपतन् सुखमास्वादयिष्यसि।  
अकिंचनः सुखं शेते समुत्तिष्ठति चैव हि॥

अकिंचनस्य दान्तस्य शान्तस्य समचेतसः।  
मया संतुष्टमनसः सर्वाः सुखमया दिशः॥

अकिंचनस्य शुद्धस्य उपपन्नस्य सर्वशः।  
अवेक्षमाणस्त्रींल्लोकान् न तुल्यमुपलक्षये॥

अकिंचनत्वं राज्यं च तुलया समतोलयत्।  
अकिंचनत्वमधिकं राज्यादपि जितात्मनः॥

अकिञ्चिदपि कुर्वाणः सौख्यैर्दुःखान्यपोहति।  
तत्तस्य किमपि द्रव्यं यो हि यस्य प्रियो जनः॥

अकिंचित्कारिणां दीनैर् आकृष्टगुणकर्मणाम्।  
अघाय गतसत्त्वानां दर्शनस्पर्शनादिकम्॥

अक्रूरस्यन्दनारोहव्यग्रैकचरणोऽवतात् ।  
कोऽपि गोपाङ्गनापाङ्गप्रेक्षणक्षणविघ्नितः ॥

अक्रूरो यम एवासौ रथोऽयं मदसैरिभः ।  
कंसादेशो महापाशो राधाया जीवितं हरिः ॥

अक्रमेणानुपायेन कर्मारम्भो न सिध्यति।  
दधिसर्पिःपयांसीव शबरस्य यथा हि गोः॥

अक्रत्वङ्गमतस्तक्रं न शतक्रतुना हुतम्।  
नादत्तमिति वाक्यार्थात् तक्रं शक्रस्य दुर्लभम्॥

अक्रत्वर्थमिति ज्ञात्वा शक्रे न हुतवान् पुरा।  
नादत्तमिति शास्त्रार्थात् तक्रं शक्रस्य दुर्लभम्॥

अक्रोधनः सत्यवादी भूतानामविहिंसकः।  
अनसूयः सदाचारो दीर्घमायुरवाप्नुयात्॥

अक्रोधनश्च राजेन्द्र सत्यशीलो दृढव्रतः।  
आत्मोपमश्च भूतेषु स तीर्थफलमश्नुते॥

अक्रोधं शिक्षयन्त्यन्यैः क्रोधना ये तपोधनाः।  
निर्धनास्ते धनायैव धातुवादोपदेशिनः॥

अक्रोधस्य यदा क्रोधः सर्वनाशाय कल्पते।  
राघवस्य प्रकोपेन बद्धो नदनदीपतिः॥

अक्रोधेन जयेत् क्रोधम् असाधुं साधुना जयेत्।  
जयेत् कदर्यं दानेन जयेत् सत्येन चानृतम्॥

अकुलानां कुले भावं कुलीनानां कुलक्षयम्।  
संयोगं विप्रयोगं च पश्यन्ति चिरजीविनः॥

अकुलीनः कुलीनश्च मर्यादां यो न लङ्घयेत्।  
धर्मापेक्षी मृदुर्दान्तः स कुलीनशतैर्वरः॥

अकुलीनस्तु पुरुषः प्रकृतः साधुसंक्षयात्।  
दुर्लभैश्वर्यसंप्राप्तो गर्वितः शत्रुतां व्रजेत्॥

अकुलीनोऽपि मूर्खोऽपि भूपालं योऽत्र सेवते।  
अपि संमानहीनोऽपि स सर्वत्र प्रपूज्यते॥

अकुले पतितो राजा मूर्खपुत्रो हि पण्डितः।  
निर्धनस्य धनप्राप्तिस् तृणवन्मन्यते जगत्॥

अकुण्ठोत्कण्ठया पूर्णम् अकण्ठं कलकण्ठि माम्।  
कम्बुकण्ठ्याः क्षणं कण्ठे कुरु कण्ठार्तिमुद्धर॥

अकुर्वन्तोऽपि पापानि शुचयः पापसंश्रयात्।  
परपापैर्विनश्यन्ति मत्स्या नागह्रदे यथा॥

अलाभात् पुरुषाणां हि भयात् परिजनस्य च।  
वधबन्धभयाच्चापि स्वयं गुप्ता भवन्ति ताः॥
__________________
अलाभात्पुरुषाणां हि भयात्परिजनस्य च।  
वधबन्धभयाच्चैव तथा गुप्ता हि योषितः॥

अलाबुं वर्तुलाकारं वार्ताकं कुन्दसंनिभम्।  
प्राणान्तेऽपि न चाश्नीयान् मसूरान्नं सवल्कलम्॥

अलीक एव त्वद्भावो मद्भावोऽलीक एव च।  
अनुभूतोऽप्यसद्रूपः स्वप्ने स्वमरणं यथा॥

अलब्धान्तः प्रवेशस्य तारमाक्रन्दतो बहिः।  
प्रभो करुणया कर्णे क्रियन्तां कृपणोक्तयः॥

अलब्धलिप्सा न्यायेन लब्धस्य च विवर्धनम्।  
परिवृद्धस्य विधिवत् पात्रे संप्रतिपादनम्॥

अलब्धमीहेद्धर्मेण लब्धं यत्नेन पालयेत्।  
पालितं वर्धयेन्नीत्या वृद्धं पात्रेषु निक्षिपेत्॥

अलब्धं चैव लिप्सेत लब्धं रक्षेत् प्रयत्नतः।  
रक्षितं वर्धयेच्चैव वृद्धं पात्रेषु निक्षिपेत्॥

अलब्धं चैव लिप्सेत लब्धं रक्षेदवेक्षया।  
रक्षितं वर्धयेत्सम्यग्वृद्धं तीर्थेषु निक्षिपेत्॥

अलब्धमिच्छेद्दण्डेन लब्धं रक्षेदवेक्षया।  
रक्षितं वर्धयेद् वृद्ध्या वृद्धं पात्रेषु निक्षिपेत्॥

अलब्धवेतनो लुब्धो मानी चाप्यवमानितः।  
क्रुद्धश्च कोपितोऽकस्मात् तथा भीतश्च भीषितः॥

अलब्धे रागिणो लोका अहो लब्धे विरागिणः।  
हेमन्ते तापमीहन्ते हन्त ग्रीष्मे हिमं पुनः॥

अलब्ध्वापि धनं राज्ञः संश्रिता यान्ति संपदम्।  
महाह्रदसमीपस्थं पश्य नीलं वनस्पतिम्॥

अलब्ध्वा यदि वा लब्ध्वा नानुशोचन्ति पण्डिताः।  
आनन्तर्यं चारभते न प्राणानां धनायते॥

अलभन्त नभःक्षेत्रे तारास्तरलकान्तयः।  
त्विषं तुषारबीजानां नूतनाङ्कुरशालिनाम्॥

अलभ्यं लप्स्यमानेन तत्त्वं जिज्ञासुना चिरम्।  
जिगीषुणा ह्रियं त्यक्त्वा कार्यं कोलाहलो महान्॥

अलभ्यं लब्धुकामस्य जनस्य गतिरीदृशी।  
अलब्धेषु मनस्तापः संचितार्थो विनश्यति॥

अलकाश्च खलाश्चैव मूर्ध्नि भीरुजनैर्धृताः।  
उपर्युपरि सत्कारेऽप्याविष्कुर्वन्ति वक्रताम्॥

अलक्तको यथा रक्तो नरः कामी तथैव च।  
हृतसारस्तथा सोऽपि पादमूले निपात्यते॥

अलक्तको यथा रक्तो निष्पीड्य पुरुषस् तथा।  
अबलाभिर्बलाद् रक्तः पादमूले निपात्यते॥

अलमादिवराहेण वटुदासं परं स्तुमः।  
जगदुद्धरता येन न वक्रीकृतमाननम्॥

अलमन्ध भुजायष्टिभ्रान्त्या भ्रातर्जडस्य ते।  
दंशाय दंदशूकोऽयं दंशमुद्रां न मुञ्चति॥

अलमन्यैरुपालम्भैः कीर्तितैश्च व्यतिक्रमैः।  
पेशलं चानुरूपं च कर्तव्यं हितमात्मनः॥

अलम्बुषा कुहूश्चैव शङ्खिनी दशमी मता।  
एताः प्राणवहा ज्ञेयाः प्रधाना दश नाडिकाः॥

अलङ्घ्यं तत्तदुद्वीक्ष्य यद्यदुच्चैर्महीभृताम्।  
प्रियतां ज्यायसीं मा गान् महतां केन तुङ्गता॥

अलंकारभृतो रीतिमन्तः सिद्धा रसोन्नतौ।  
लक्षणैर्लक्षितात्मानः कृतिनो ननु केचन॥

अलंकारप्रियो विष्णुर् जलधाराप्रियः शिवः।  
नमस्कारप्रियो भानुर् ब्राह्मणो भोजनप्रियः॥
________
अलङ्कारप्रियो विष्णुर्  
अभिषेकप्रियः शिवः।  
नमस्कारप्रियः सूर्यो  
ब्राह्मणो भोजनप्रियः ।।

अलंकारो हि नारीणां क्षमा तु पुरुषस्य वा।  
दुष्करं तच्च वः क्षान्तं त्रिदशेषु विशेषतः॥

अलंकरोति यः श्लोकं शुक एव न मध्यमः।  
अलं करोति यः श्लोकं शुक एव नमध्यमः॥

अलंकरोति हि जरा राजामात्यभिषग्यतीन्।  
विडम्बयति पण्यस्त्रीमल्लगायनसेवकान्॥

अलंक्रियन्ते शिखिनः केकया मदरक्तया।  
वाचा विपश्चितोऽत्यर्थं माधुर्यगुणयुक्तया॥

अलं परिग्रहेणेह दोषवान् हि परिग्रहः।  
कृमिर्हि कोशकारस्तु बध्यते स्वपरिग्रहात्॥

अलं स्थित्वा श्मशानेऽस्मिन् गृध्रगोमायुसंकुले।  
कङ्कालबहुले घोरे सर्वप्राणिभयंकरे॥

अलं वा बहु यो ब्रूते हितवाक्यावमानिनः।  
स तस्माल्लभते दोषं कपेः सूचीमुखो यथा॥

अलं वा बहुवादेन यत्र यत्रानुरज्यसे।  
तत्र तत्रैव ते दुःखदावपावकपङ्क्तयः॥

अलसं मुखरं स्तब्धं क्रूरं व्यसनिनं शठम्।  
असंतुष्टमभक्तं च त्यजेद् भृत्यं नराधिपः॥

अलसं विक्रमश्रान्तं विहतोपायचेष्टितम्।  
क्षयव्ययप्रवासैश्च श्रमेण विपरिद्रुतम्॥

अलसस्याल्पदोषस्य निर्विद्यस्याकृतात्मनः।  
प्रदानकाले भवति मातापि हि पराङ्मुखी॥

अलसस्य कुतो विद्या अविद्यस्य कुतो धनम्।  
अधनस्य कुतो मित्रम् अमित्रस्य कुतः सुखम्॥

अलसो मन्दबुद्धिश्च सुखी च व्याधिपीडितः।  
निद्रालुः कामुकश्चैव षडेते शास्त्रवर्जिताः॥

अलौकिकमहालोकप्रकाशितजगत्त्रयः।  
स्तूयते देव सद्वंशमुक्तारत्नं न कैर्भवान्॥

अलक्षितकुचाभोगं भ्रमन्ती नृत्यभूमिषु।  
स्मरेणापि सरोजाक्षी न लक्ष्यीक्रियते शरैः॥

अलक्ष्मीराविशत्येनं शयानमलसं नरम्।  
निःसंशयं फलं लब्ध्वा दक्षो भूतिमुपाश्नुते॥

अलिनीलालकलतं कं न हन्ति घनस्तनि।  
आननं नलिनच्छायनयनं शशिकान्ति ते॥

अलिर्मृगो वा नेत्रं वा यत्र किंचिद् विभासते।  
अरविन्दं मृगाङ्को वा मुखं वेदं मृगीदृशः॥

अलोभः परमं वित्तम् अहिंसा परमं तपः।  
अमाया परमा विद्या निरवद्या मनीषिणाम्॥

अलोकवन्तः सन्त्येव भूयांसो भास्करादयः।  
कलावानेव तु ग्रावद्रावकर्मणि कर्मठः॥

अल्पानामपि वस्तूनां संहतिः कार्यसाधिका।  
तृणैर्गुणत्वमापन्नैर् बध्यन्ते मत्तदन्तिनः॥

अल्पाश्रयं समासाद्य महानप्यल्पको भवेत्।  
गजेन्द्रः पर्वताकारो यथा दर्पणमाश्रितः॥

अल्पायां वा महत्यां वा सेनायामिति निश्चयः।  
हर्षो योधगणस्यैको जयलक्षणमुच्यते॥

अल्पनामपि वस्तूनां संहतिः कार्यसाधिका ।  
तृणैर्गुणत्वमापन्नैर्बध्यन्ते मत्तदन्तिनः ॥

अल्पमप्यवमन्येत न शत्रुर्बलदर्पितः।  
रामेण रामः शिशुना ब्राह्मण्यदययोज्झितः॥

अल्पं निर्मितमाकाशम् अनालोच्यैव वेधसा।  
इदमेवंविधं भावि भवत्याः स्तनजृम्भनम्॥

अल्पं किंचिच्छ्रियं प्राप्य नीचो गर्वायते लघु।  
पद्मपत्रतले भेको मन्यते दण्डधारिणम्॥

अल्पप्रभोस्तु सेवायां भुक्तिमात्रं प्रयोजनम्।  
अनुग्रहमजामूल्यं निग्रहं प्राणसंकटम्॥

अल्पसारोऽपि यो मोहाद् विस्तारं कर्तुमिच्छति।  
पश्चाच्छोचति दुर्बुद्धिर् नालिकेरबको यथा॥

अल्प-सत्त्वोऽपि नेदीयान्-आत्मीयश्चार्थसाघकः।  
एकश्चन्द्रस्-तमो हन्ति न च तारा-शतान्यपि ॥

अल्पतोऽधिकतः साध्यं लघुनैव प्रसाधयेत्।  
भूप्रदक्षिणतोऽहल्यां गौतमः कपिलां भ्रमन्॥

अल्पतोयश्चलत्कुम्भो ह्यल्पदुग्धाश्च धेनवः।  
अल्पविद्यो महागर्वी कुरूपी बहुचेष्टितः॥

अल्पेच्छुर्धृतिमान् प्राज्ञश् छायेवानुगतः सदा।  
आदिष्टो न विकल्पेत स राजवसतिं वसेत्॥

अल्पेनापि सुरक्तेन साधनेन प्रयोजनम्।  
ओष्ठद्वयसहायेन कान्तास्येन जगज्जितम्॥

अल्पेन विभवेनैव व्ययाधिक्यं न युक्तितः।  
क्षीणेन वाससाच्छन्ने पादविस्तारणं यथा॥

अल्पे वयसि हे बाले कुचयोः पतनः कुतः।  
अधस्तात् खनने मूढ गिरयो न पतन्ति किम्॥

अल्पोऽपि ह्यरिरत्यन्तं वर्धमानपराक्रमः।  
वल्मीको मूलज इव ग्रसते वृक्षमन्तिकात्॥

अलुब्धैः सह सौहार्दं पण्डितैः सह संकथा।  
उत्तमैः सह सङ्गश्च विधेयाः सुखमिच्छता॥

अलुप्तसत्त्वकोशानां महत्त्वं महतां हि किम्।  
आकर्णितां परस्यार्तिं न चेच्छिन्दन्ति तत्क्षणम्॥

अनादायी व्ययं कुर्याद् असहायी रणप्रियः।  
आतुरः सर्वभक्षी च नरः शीघ्रंविनश्यति॥

अन्नादष्टगुणं पिष्टं पिष्टादष्तगुणं पयः।  
पयसोऽष्टगुणं मांसं मांसादष्टगुणं घृतम्॥

अनादरहतां सेवां दाम्पत्यं प्रेमवर्जितम्।  
मैत्रीं च हेतुसापेक्षां चे तना नाधिकुर्वते॥

अनादरपरो विद्वान् ईहमानः स्थिरां श्रियम्।  
अग्नेः शेषमृणाच्छेषं शत्रोः शेषं न शेषयेत्॥

अन्नाद्भवन्ति भूतानि पर्जन्यादन्नसंभवः।  
यज्ञाद् भवति पर्जन्यो यज्ञः कर्मसमुद्भवः॥

अन्नादे भ्रूणहा मार्ष्टि अन्नेन अभिशंसति।  
स्तेनः प्रमुक्तो राजनि याचन्ननृतसंकरे॥

अन्नादे भ्रूणहा मार्ष्टि पत्यौ भार्यापचारिणी।  
गुरौ शिष्यश्च याज्यश्च स्तेनो राजनि किल्बिषम्॥

अनादेयं नाददीत परिक्षीणोऽपि पार्थिवः।  
न चादेयं समृद्धोऽपि सूक्ष्ममप्यर्थमुत्सृजेत्॥

अनादेयस्य चादानाद् आदेयस्य च वर्जनात्।  
दौर्बल्यं ख्याप्यते राज्ञः स प्रेत्येह च नश्यति॥

अनादिष्टोपि भूपस्य दृष्ट्वा हानिकरं च यः।  
यतते तस्य नाशाय स भृत्योऽर्हो महीभुजाम्॥

अन्नाद्रक्तं च शुक्लं चाप्य् अतो जीवः प्रतिष्ठितः।  
इन्द्रियाणि च बुद्धिश्च तृप्यन्त्यन्नेन नित्यशः॥

अनाद्यन्ता तु सा तृष्णा अन्तर्देहगता नृणाम्।  
विनाशयति संभूता अयोनिज इवानलः॥

अनागतं भयं दृष्ट्वा नीतिशास्त्रविशारदः।  
अवसन्मूषकस्तत्र कृत्वा शतमुखं बिलम्॥

अनागतं हि बुध्येत यच्च कार्यं पुरः स्थितम्।  
न तु बुद्धिक्षयात् किंचिद् अतिक्रामेत् प्रयोजनम्॥

अनागतवर्तीं चिन्तां कृत्वा यस्तु प्रहृष्यति।  
स तिरस्कारमाप्नोति भग्नभाण्डो द्विजो यथा॥

अनागतवतीं चिन्तां यो नरः कर्तुमिच्छति।  
स भूमौ पाण्डुरः शेते सोमशर्मपिता यथा॥

अनागतविधाता च प्रत्युत्पन्नमतिश्च यः।  
द्ववेव सुखमेधेते दीर्घसूत्री विनश्यति॥

अनागतविधानं च कर्तव्यं विषये नृपैः॥ आगमश्चापि कर्तव्यस् तथा दोषो न जायते॥

अनागतविधानं तु कर्तव्यं शुभमिच्छता।  
आपदं शङ्कमानेन पुरुषेण विपश्चिता॥

अनागतविधातारम् अप्रमत्तमकोपनम्।  
स्थिरारम्भमदीनं च नरं श्रीरुपतिष्ठति॥

अनाहूतः प्रविशति अपृष्टो बहु भाषते।  
विश्वसित्यप्रमत्तेषु मूढचेता नराधमः॥

अनाहूतः समायातः अनापृष्टस्तु भाषते।  
परनिन्दात्मनः स्तुतिश् चत्वारि लघुलक्षणम्॥

अनाहूतप्रविष्टस्य दृष्टस्य क्रुद्धचक्षुषा।  
स्वयमेवोपविष्टस्य वरं मृत्युर्न भोजनम्॥

अनाहूतो विशेद्यस्तु अपृष्टो बहु भाषते।  
आत्मानं मन्यते प्रीतं भूपालस्य स दुर्मतिः॥

अनाह्वाने प्रवेशश्च अपृष्टे परिभाषणम्।  
आत्मस्तुतिः परे निन्दा चत्वारि लघुलक्षणम्॥

अनाकृष्टस्य विषयैर् विद्यानां पारदृश्वनः।  
तस्य धर्मरतेरासीद् वृद्धत्वं जरसा विना॥

अनाकलितमानुष्याः क्षमासंस्पर्शवर्जिताः।  
प्रतिबुद्धैर्न सेव्यन्ते पूर्वदेवविरोधिनः॥

अनालोक्य व्ययं कर्त्ता अनाथः कलहप्रियः।  
आतुरः सर्वक्षेत्रेषु नरः शीघ्रं विनश्यति॥

अनाम्नातेषु धर्मेषु कथं स्यादिति चेद्भवेत् ।  
यं शिष्टा ब्राह्मणा ब्रूयुः स धर्मः स्यादशङ्कितः  ॥

अनाम्नायमला वेदा ब्राह्मणस्याव्रतं मलम्।  
मलं पृथिव्या वाहीकाः पुरुषस्यानृतं मलम्॥

अमानेनापि भवता दानमानादिभिर्गुणैः।  
आश्रितः सर्व एवायं समानः क्रियते जनः॥

अमानित्वमदम्भित्वमहिंसा क्षान्तिरार्जवम् ।  
आचार्योपासनं शौचं स्थैर्यमात्मविनिग्रहः ॥

अमानुषं सत्त्वमन्तर् योगिनं प्रविशेद्यदि।  
वाय्वग्निधारणा चैनं देहसंस्थं विनिर्दहेत्॥

अनारभ्या भवन्त्यर्थाः केचिन् नित्यं तथागताः।  
कृतः पुरुषकारोऽपि भवेद्येषु निरर्थकः॥

अनारम्भस्तु कार्याणां प्रथमं बुद्धिलक्षणम्।  
आरब्धस्यान्तगमनं द्वितीयं बुद्धिलक्षणम्॥

अनारतं प्रतिदिशं प्रतिदेशं जले स्थले।  
जायन्ते च म्रियन्ते च बुद्बुदा इव वारिणि॥

अनारोग्यमनायुष्यम् अस्वर्ग्यं चातिभोजनम्।  
अपुण्यं लोकविद्विष्टं तस्मात् तत् परिवर्जयेत्॥

अनार्यता निष्ठुरता क्रूरता निष्क्रियात्मता।  
पुरुषं व्यञ्जयन्तीह लोके कलुषयोनिजम्॥

अनार्यवृत्तमप्राज्ञम् असूयकमधार्मिकम्।  
अनर्थाः क्षिप्रमायान्ति वाग्दुष्टं क्रोधनं तथा॥

अनार्येण कृतघ्नेन संगतिर्मे न युज्यते।  
विनाशमपि काङ्क्षन्ति ज्ञातीनां ज्ञातयः सदा॥

अनाश्रिता दानपुण्यं वेदपुण्यमनाश्रिताः।  
रागद्वेषविनिर्मुक्ता विचरन्तीह मोक्षिणः॥

अनाश्रिते दृप्तगुरौ अवज्ञां कलयेन् नृपः।  
संवर्तेन मरुत्तस्तु निरस्तमकरोद्गुरुम्॥

अनास्वादितसंभोगाः पतन्तु तव शत्रवः।  
बालवैधव्यदग्धानां कुलस्त्रीणां स्तना इव॥

अनास्वाद्यमविक्रेयम् अनादेयमनीप्सितम्।  
दत्तं निरुपकारं यद् वन्ध्यदानेन तेन किम्॥

अनाथानां दरिद्राणां बालवृद्धतपस्विनाम्।  
अन्यायपरिभूतानां सर्वेषां पार्थिवो गतिः॥

अनाथान् रोगिणो यश्च पुत्रवत् परिपालयेत्।  
गुरुणा समनुज्ञातः स भिषक्च्छब्दमश्नुते॥

अनात्मवान् नयद्वेषी वर्धयन्नरिसंपदः।  
प्राप्यापि महदैश्वर्यं सह तेन विनश्यति॥

अमात्सर्यं बुधाः प्राहुर् दानं धर्मे च संयमम्।  
अवस्थितेन नित्यं च सत्येनामत्सरी भवेत्॥

अमात्याद्याः प्रकृतयो मित्रान्ता राज्यमुच्यते।  
अशेषराज्यव्यसनात् पार्थिवव्यसनं गुरु॥

अमात्यः शूर एव स्याद् युद्धसंपन्न एव च।  
तस्मादपि भयं राज्ञः पश्य राज्यस्य योजनम्॥

अमात्यैः कामवृत्तो हि राजा कापथमाश्रितः।  
निग्राह्यः सर्वथा सद्भिर् न निग्राह्यो निगृह्यसे॥

अमात्यराष्ट्रदुर्गाणि कोशो दण्डश्च पञ्चमः।  
एताः प्रकृतयस्तज्ज्ञैर् विजिगीषोरुदाहृताः॥

अमात्ये दण्ड आयत्तो दण्डे वैनयिकी क्रिया।  
नृपतौ कोषराष्ट्रे तु दूते संधिविपर्ययौ॥

अमात्यो युवराजश्च भुजावेतौ महीपतेः।  
मन्त्री नेत्रं हि तद्भिन्न एतस्मिन्नपि तद्वधः॥

अमावास्यामष्टमीं च पौर्णमासीं चतुर्दशीम्।  
ब्रह्मचारी भवेन्नित्यम् अप्यृतौ स्नातको द्विजः॥

अनावृष्टिहते देशे सस्ये च प्रलयं गते।  
धन्यास्तात न पश्यन्ति देशभङ्गं कुलक्षयम्॥

अनावृताः स्ववर्णेषु सर्वसाधारणाः पुरा।  
नार्यो बभूवुर्निर्वैरो यतः सर्वोऽभवज्जनः॥

अनावृतनवद्वारपञ्जरे विहगानिलः।  
यत्तिष्ठति तदाश्चर्यं वियोगे तस्य का कथा॥

अनावर्जितचित्तापि ध्रुवं सर्वान् प्रधावति।  
फलं न लभते किंचित् तृष्णा जीर्णेव कामिनी॥

अनाविलं फलं भुङ्क्ते विषयाणामनुत्सुकः।  
उत्सुको लब्धरोकेण तत्र शोकेन शीर्यते॥

अनायासकृशं मध्यम् अशङ्कतरले दृशौ।  
अभूषणमनोहारि वपुर्वयसि सुभ्रुवः॥

अनायासेन मरणं विना दैन्येन जीवनम् ।  
देहान्ते तव सायुज्यं देहि मे पार्वतीपते ॥

अनायासेन मरणम्, विना दैन्येन जीवनम् ।  
देहि मे कृपया कृष्ण, शरणागत-वत्सल ॥

अनायका विनश्यन्ति नश्यन्ति बहुनायकाः।  
स्त्रीनायका विनश्यन्ति नश्यन्ति शिशुनायकाः॥

अनायके न वस्तव्यं न वसेद् बहुनायके।  
स्त्रीनायके न वस्तव्यं न वसेद् बालनायके॥

अनायव्ययकर्ता च अनाथः कलहप्रियः।  
आतुरः सर्वभक्षी च नरः शीघ्रं विनश्यति॥

अमाययैव वर्तेत न कथंचन मायया।  
बुध्येतारिप्रयुक्तां च मायां नित्यं सुसंवृतः॥

अम्नाये स्मृतितन्त्रे च लोकाचारे च सूरिभिः।  
शरीरार्धं स्मृता जाया पुण्यापुण्यफले समा॥

अण्डजाः पुण्डरीकेषु समुद्रेषु जनार्दनाः।  
नीलकण्ठाश्च शैलेषु निवसन्तु न तेन ते॥

अण्डं कण्डूयमानेन यत् सुखं तव भूपते।  
खुर्जनानन्तरं दुःखं भूयात्तु तव वैरिणाम्॥

अमीषां मण्डलाभोगः स्तनानामेव शोभते।  
येषामुपेत्य सोत्कम्पा राजानोऽपि करप्रदाः॥

अमी पानकरम्भाभाः सप्तापि जलराशयः।  
त्वद्यशोराज हंसस्य पञ्जरं भुवनत्रयम्॥

अनीर्ष्युर्गुप्तदारः स्याच् चोक्षः स्यादघृणी नृपः।  
स्त्रियं सेवेत नात्यर्थं मृष्टं मुञ्जीत नाहितम्॥

अनीर्ष्युर्गुप्तदारः स्यात् संविभागी प्रियंवदः।  
श्लक्ष्णो मधुरवाक्स्त्रीणां न चासां वशगो भवेत्॥

अनीशाय शरीरस्य हृदयं स्ववशं मयि।  
स्तनकम्पक्रियालक्ष्यैर् न्यस्तं निःश्वसितैरिव॥

अमृताध्मातजीमूतस्निग्धसंहननस्य ते।  
परिष्वङ्गीय वात्सल्याद् अयमुत्कण्ठते जनः॥

अमृतात्मनि पद्मानां द्वेष्टरि स्निग्धतारके।  
मुखेन्दौ तव सत्यस्मिन् अपरेण किमिन्दुना॥

अमृता विगतप्राणा सान्तः शल्याकृतव्रणा।  
अबद्धा निश्चलेवास्ते कूटसंस्थे मृगे मृगी॥

अमृतं नाम यत् सन्तो मन्त्रजिह्वेषु जुह्वति।  
शोभैव मन्दरक्षुब्धक्षुभिताम्भोधिवर्णना॥

अमृतं भुज्यते विद्ये भवतीमाश्रितैः परम्।  
अन्ये तु बत दूयन्ते संसरन्त इतस्ततः॥

अनृतं चाटुवादश्च धनयोगो महानयम्।  
सत्यं वैदुष्यमित्येष योगो दारिद्र्यकारकः॥

अमृतं चैव मृत्युश्च द्वयं देहे प्रतिष्ठितम्।  
मृत्युमापद्यते मोहात् सत्येनापद्यतेऽमृतम्॥

अनृतं च समुत्कर्षे राजगामि च पैशुनम्।  
गुरोश्चालीकनिर्बन्धः समानि ब्रह्महत्यया॥

अनृतं साहसं माया मूर्खत्वमतिलुब्धता।  
अशौचत्वं निर्दयत्वं स्त्रीणां दोषाः स्वभावजाः॥

अमृतं सद्गुणा भार्या अमृतं बालभाषितम्।  
अमृतं राजसंमानम् अमृतं मानभोजनम्॥

अनृतं सत्यमित्याहुः सत्यं चापि तथानृतम्।  
इति यास्ताः कथं वीर संरक्ष्याः पुरुषैरिह॥

अमृतं शिशिरे वह्निर् अमृतं क्षीरभोजनम्।  
अमृतं गुणवद्भार्या अमृतं बालभाषितम्॥

अमृतं शिशिरे वह्निर् अमृतं प्रियदर्शनम्।  
अमृतं राजसंमानम् अमृतं क्षीरभोजनम्॥

अमृतं शिशिरे वह्निर् अमृतं बालभाषणम्।  
अमृतं स्वप्रिया भार्या ह्यमृतं स्वामिगौरवम्॥

अमृतस्यन्दिकिरणश् चन्द्रमा नामतो मतः।  
अन्य एवायमर्थात्मा विषनिष्यन्दिदीधितिः॥

अमृतस्यन्दिनं कश्चित् कृष्णमेघं द्विजः स्मरन्।  
उदन्यया न वेशन्तम् उदन्वन्तं च वीक्षते॥

अमृतस्य प्रवाहैः किं कायक्षालनसंभवैः।  
चिरान्मित्रपरिष्वङ्गो योऽसौ मूल्यविवर्जितः॥

अमृतस्येव कुण्डानि सुखानामिव राशयः।  
रतेरिव निधानानि योषितः केन निर्मिताः॥
_____________
अमृतस्येव कुण्डानि रत्नानामिव राशयः।  
रतेरिव निधानानि निर्मिताः केन योषितः॥

अमृतस्येव संतृप्येद् अवमानस्य वै द्विजः।  
सुखं ह्यवमतः शेते योऽवमन्ता स नश्यति॥

अमृतस्येव तृप्येत अपमानस्य योगवित्।  
विषवच्च जुगुप्सेत संमानस्य सदा द्विजः॥

अनृते धर्मभग्ने च न शुश्रूषति चाप्रिये।  
न प्रियं न हितं वाच्यं सद्भिरेवेति निन्दिताः॥

अमृतोत्प्रेक्षणे चारुर् अशेषजनसज्जनः।  
कविर्गरुडवन्मान्य इन्द्रवज्रादिवृत्तकृत्॥

अमृतोत्प्रेक्षणे रागं कुर्वन्त्युरगवज्जनाः।  
कविर्गरुडवन्मान्यमिन्द्रवज्रादिवृत्तकृत्॥

अनूढा मन्दिरे यस्य रजः प्राप्नोति कन्यका।  
पतन्ति पितरस् तस्य स्वर्गस्था अपि तैर्गुणैः॥

अन्नमूलं बलं पुंसां बलमूलं हि जीवनम्।  
तस्माद् यत्नेन संरक्षेद् बलं च कुशलो भिषक्॥

अमूल्यस्य मम स्वर्णतुलाकोटिद्वयं कियत्।  
इति कोपादिवाताम्रं पादयुग्मं मृगीदृशः॥

अमूर्खो यो मनुष्याणां मन्युसंतप्तचेतसाम्।  
परस्परोपकारेण पुंसां भवति विग्रहः॥

अन्नभूता हि महतां लघवो यत्नशालिनाम् ।  
यथेष्टं विनियोज्यन्ते तेन कर्मसु लोष्टवत् ॥

अनभिध्या परस्वेषु सर्वसत्त्वेषु सौहृदम्।  
कर्मणां फलमस्तीति त्रिविधं मनसा चरेत्॥

अनभिध्या परस्वेषु सर्वसत्वेषु सौहृदम्।  
कर्मणां फलमस्तीति मनसा त्रितयं चरेत्॥

अनभिज्ञाय शास्त्रार्थान् पुरुषाः पशुबुद्धयः।  
प्रागल्भ्याद्वक्तुमिच्छन्ति मन्त्रेष्वभ्यन्तरीकृताः॥

अनभिज्ञो गुणानां यो न भृत्यैः सोऽनुगम्यते।  
धनाढ्योऽपि कुलीनोऽपि क्रमायातोऽपि भूपतिः॥

अनभ्रेविद्युतं दृष्ट्वा दक्षिणां दिशमाश्रिताम्।  
रात्राविन्द्रधनुश्चापि जीवितं द्वित्रिमासिकम्॥

अनभ्यासहतोत्साहा परेण परिभूयते।  
या लज्जाजननी जाड्यात् किं तया मन्दविद्यया॥

अनभ्यासहता विद्या हतो राजविरोधकृत्।  
जीवनार्थं हतं तीर्थं जीवनार्थं हतं व्रतम्॥

अनभ्यासेन विद्यानाम् असंसर्गेण धीमताम्।  
अनिग्रहेण चाक्षाणां जायते व्यसनं नृणाम्॥

अनभ्यासेन वेदानाम् आचारस्य च वर्जनात्।  
आलस्यादन्नदोषाच्च मृत्युर्विप्रान् जिघांसति॥

अन्नदाहे हरेन्मांसम् अम्बुदाहे च शोणितम्।  
कामदाहे हरेन्नेत्रम् अनिद्रा रोगकारिणी॥

अन्नदानात् परं दानं न भूतं न भविष्यति।  
अन्नेन धार्यते सर्वं जगदेतच्चराचरम्॥

अन्नदानात्परं दानं विद्यादानमतः परम्।  
अन्नेन क्षणिका तृप्तिर्यावज्जीवं च विद्यया॥

अन्नदानं महादानं विद्यादानं महत्तरम्।  
अन्नेन क्षणिका तृप्तिर् यावज्जीवं तु विद्यया॥

अन्नदानं परं दानं विद्यादानमतःपरम्।  
अन्नेन क्षणिका तृप्तिर् यावज्जीवञ्च विद्यया ॥

अन्नदाता भयत्राता कन्यादाता तथैव च।  
जनिता चोपनेता च पञ्चैते पितरः स्मृताः॥

अनधीत्यार्थशास्त्रणि बहवः पशुबुद्धयः।  
प्रागल्भ्याद्वक्तुमिच्छन्ति मन्त्रेष्वभ्यन्तरीकृताः॥

अनधीत्य द्विजो वेदान् अनुत्पाद्य तथा सुतान् ।  
अनिष्ट्वा चैव यज्ञांश्च मोक्षमिच्छन् व्रजत्यधः ॥

अनधीत्य यथा वेदान् न विप्रः श्राद्धमर्हति।  
एवमश्रुतषाड्गुण्यो न मन्त्रं श्रोतुमर्हति॥

अन्नदो जलदश्चैव आतुरस्य चिकित्सकः।  
त्रयस्ते स्वर्गमायान्ति विना यज्ञेन भारत॥

अन्नहीनो दहेद्राष्ट्रं मन्त्रहीनश्च ऋत्विजः।  
यजमानं दानहीनो नास्ति यज्ञसमो रिपुः॥

अनहूताः स्वयं यान्ति रसास्वादविलोलुपाः।  
निवारिता न गच्छन्ति मक्षिका इव भिक्षुकाः॥

अनैश्वर्ये तृषा भार्या पथि क्षेत्रे त्रिधा कृषिः।  
लम्बकः साक्षिणश्चैव पञ्चानर्था असंकृताः॥

अन्नजा भुवि मर्त्यानां श्रमजा वा कथंचन।  
सैषा भवति लोकस्य निद्रा सर्वस्य लौकिकी॥

अमलीमसमच्छिद्रम् अक्रौर्यमतिसुन्दरम्।  
अदेयमप्रतिग्राह्यम् अहो ज्ञानं महाधनम्॥

अनलः सलिलाज्जातः कार्त्तिकेयोऽपि वह्नितः।  
गूढं हि महतां जन्म परिच्छेत्तुं क ईश्वरः॥

अनलः शीतनाशाय विषनाशाय गारुडम्।  
विवेको दुःखनाशाय सर्वनाशाय दुर्मतिः॥

अनल्पत्वात् प्रधानत्वाद् वंशस्येवेतरे स्वराः।  
विजिगीषोर्नृपतयः प्रयान्ति परिवारताम्॥

अमनस्कं गते चित्ते जायते कर्मणां क्षयः।  
यथा चित्रपटे दग्धे दह्यते चित्रसंचयः॥

अमन्दानन्दनिष्यन्दम् अपास्तान्यक्रियाक्रमम्।  
जगज्जन्मोत्सवे तस्याः पीतामृतमिवाभवत्॥

अमन्दमत्तमातङ्ग आसाराभ्युदयान्वितः।  
इत्यादिलक्षणोपेतः स्कन्धावारः प्रशस्यते॥

अमन्दतरवार्यग्रधाराहतमहीभृतः।  
चित्रचापधरा वीरा विद्योतन्ते घना इव॥

अनङ्गीकृतकन्दर्पामर्धाङ्गीकृतयोषितम् ।  
अङ्गीकृतस्वभक्तौघां भजे कामपि देवताम् ॥

अनङ्गः पञ्चभिः पुष्पैर् विश्वं व्यजयतेषुभिः।  
इत्यसंभाव्यमथवा विचित्रा वस्तुशक्तयः॥

अनङ्गलङ्घनालग्ननानातङ्का सदङ्गना।  
सदानघ सदानन्द नताङ्गासङ्गसंगत॥

अनङ्गमङ्गलगृहापाङ्गभङ्गितरङ्गितैः।  
आलिङ्गितः स तन्वङ्ग्या कार्तार्थ्यं लभते कदा॥

अनङ्गमङ्गलारम्भकुम्भाविव पयोधरौ।  
कस्य नार्तिहरौ तस्याः करपल्लवसंवृतौ॥

अनङ्गमङ्गलभुवस् तदपाङ्गस्य भङ्गयः।  
जनयन्ति मुहुर्यूनाम् अन्तःसंतापसंततिम्॥

अनङ्ग पलितं मूर्ध्नि पश्यैतद् विजयध्वजम्।  
इदानीं जितमस्माभिस् तवाकिंचित्कराः शराः॥

अनङ्गरङ्गपीठोऽस्याः शृङ्गारस्वर्णविष्टरः।  
लावण्यसारसंघातः सा घना जघनस्थली॥

अनङ्गेनाबलासङ्गाज् जिता येन जगत्त्रयी।  
स चित्रचरितः कामः सर्वकामप्रदोऽस्तु वः॥

अनङ्गोऽयमनङ्गत्वम् अद्य निन्दिष्यति ध्रुवम्।  
यदनेन न संप्राप्तः पाणिस्पर्शोत्सवस्तव॥

अनञ्जितासिता दृष्टिर् भ्रूरनावर्जिता नता।  
अरञ्जितोऽरुणश्चायम् अधरस्तव सुन्दरि॥

अनन्तचरणोपान्तचारिणी मलहारिणी।  
पुनर्भवच्छेदकरी गङ्गेव नखरञ्जनी॥

अनन्तख्यातिसंपन्नः शुद्धसत्त्वः सधीबलः।  
धत्ते बहुमुखं भोगं श्रुतिदृष्टिस्थिराशयः॥

अनन्तनामधेयाय सर्वाकारविधायिने।  
समस्तमन्त्रवाच्याय विश्वैकपतये नमः॥

अनन्तं बत मे वित्तं यस्य मे नास्ति किंचन।  
मिथिलायां प्रदीप्तायां न मे दह्यति किंचन॥

अनन्तपदविन्यासरचना सरसा कवेः।  
बुधो यदि समीपस्थो न कुजन्यः पुरो यदि॥

अनन्तरमरिं वद्याद् अरिसेविनमेव च अरेरनन्तरं मित्रम् उदासीनं तयोः परम्॥

अनन्तश्चास्मि नागानां वरुणो यादसामहम्।  
पितॄणामर्यमा चास्मि यमः संयमतामहम्॥

अनन्तविभवभ्रष्टा दौर्ब्भाग्यपरितापिनी।  
शोच्यति प्राप्य जीवत्वं भर्तृहीनेव नायिका॥

अनन्तोद्भूतभूतौघसंकुले भूतलेऽखिले।  
शस्त्रे शास्त्रे त्रिचतुराश् चतुरा यदि मादृशाः॥

अमन्त्रमक्षरं नास्ति नास्ति मूलमनौषधम्।  
अयोग्यः पुरुषो नास्ति योजकस्तत्र दुर्लभः॥

अमन्त्रमक्षरं नास्ति नास्ति मूलमनौषधम्।  
निर्धना पृथिवी नास्ति ह्याम्नायाः खलु दुर्लभाः॥

अनन्यालम्बनत्वेन प्रेम भागवतं भज।  
नृणां प्रेमेति का मात्रा प्राप्तं प्रेम प्रभोर्यदि॥

अनम्यासैर्हता विद्या नित्यहासैर्हताः स्त्रियः।  
कुबीजेन हतं क्षेत्रं भृत्यदोषैर्हता नृपाः॥

अनन्याश्चिन्तयन्तो मां ये जनाः पर्युंपासते।  
तेषां नित्याभियुक्तानां योगक्षेमं वहाम्यहम्॥

अनन्याश्रितचित्तेन सेवितोऽपि च वारिदः।  
सिंञ्चेन्न चेत् तदा मन्ये चातकस्यैव पातकम्॥

अन्नपानादिभिश्चैव वस्त्रालंकारभूषणैः।  
गन्धमाल्यैर्विचित्रैश्च गुरुं तत्र प्रपूजयेत्॥

अन्नपानानि जीर्यन्ते यत्र भक्षाश्च भक्षिताः।  
तस्मिन्नेवोदरे गर्भः किं नाम न विजीर्यते॥

अन्नपानं विषाद्रक्षेद् विशेषेण महीपतेः।  
योगक्षेमौ तदायत्तौ धर्माद्या यन्निबन्धनाः॥

अन्नप्रणाशे सीदन्ति शरीरे पञ्च धातवः।  
आहारात् सर्वभूतानि संभवन्ति महीतले॥

अमर्षोपगृहीतानां मन्युसंतप्तचेतसाम्।  
परस्परापकारेण पुंसां भवति विग्रहः॥

अनर्घ्याण्यपि रत्नानि लभ्यन्ते विभवैः सुखम्।  
दुर्लभो रत्नकोट्यापि क्षणोऽपि हि गतायुषः॥

अनर्घ्यमपि माणिक्यं हेमाश्रयमपेक्षते।  
अनाश्रया न शोभन्ते पण्डिता वनिता लताः॥

अनर्था ह्यर्थरूपाश्च अर्थाश्चानर्थरूपिणः।  
भवन्ति ते विनाशाय दैवायत्तस्य रोचते॥

अनर्थां श्चार्थरूपेण अर्थांश्चानर्थरूपतः।  
अर्थायैव हि केषांचिद् धननाशो भवत्युत॥

अनर्थमकरागाराद् अस्मात् संसारसागरात्।  
उड्डीयते निरुद्वेगं सर्वत्यागेन पुत्रक॥

अनर्थमर्थतः पश्यन्न् अर्थं चैवाप्यनर्थतः।  
इन्द्रियैः प्रसृतो बालः सुदुःखं मन्यते सुखम्॥

अनर्थे चैव निरतम् अर्थे चैव पराङ्मुखम्।  
न तं भर्तारमिच्छन्ति षण्ढं पतिमिव स्त्रियः॥

अनर्थितर्पणं वित्तं चित्तमध्यानदर्पणम्।  
अतीर्थसर्पणं देहं पर्यन्ते शोच्यतां व्रजेत्॥

अनर्थित्वान्मनुष्याणां भयात् परिजनस्य च।  
मर्यादायाममर्यादाः स्त्रियस्तिष्ठन्ति भर्तृषु॥

अनर्थोऽप्यर्थरूपेण तथार्थोऽनर्थरूपभाक्।  
उत्पद्यते विनाशाय तस्मादुक्तं परीक्षयेत्॥

अमर्त्याः सन्तु मर्त्या वा चेतनाः सन्त्वचेतनाः।  
दानमेव पुरस्कृत्य स्तूयन्ते भुवनैस्त्रिभिः॥

अनसूयार्जवं शौचं संतोषः प्रियवादिता।  
दमः सत्यमनायासो न भवन्ति दुरात्मनाम्॥

अनसूया क्षमा शान्तिः संतोषः प्रियवादिता।  
कामक्रोधपरित्यागः शिष्टाचारनिदर्शनम्॥

अनसूयः कृतप्रज्ञः शोभनान्याचरन् सदा।  
अकृच्छ्रात् सुखमाप्नोति सर्वत्र च विराजते॥

अनस्तमितसारस्य तेजसस्तद्विजृम्भितम्।  
येन पाषाणखण्डस्य मूल्यमल्पं वसुंधरा॥

अनौचित्यादृते नान्यद् रसभङ्गस्य कारणम्।  
प्रसिद्धौचित्यबन्धस्तु रसस्योपनिषत् परा॥

अनौचित्येन कन्यासु पुरस्त्रीषु च या रतिः।  
स कामो हि क्षितीन्द्राणाम् अरिषड्वर्गपूर्वजः॥

अनवाप्यं च शोकेन शरीरं चोपतप्यते।  
अमित्राश्च प्रहृष्यन्ति मा स्म शोके मनः कृथाः॥

अनवद्यमवद्यं स्याद् वारुणीलेशमात्रतः।  
तद्वच्छिष्यो विरुद्धार्थाद् विगुरोरेव नश्यति॥

अनवस्थितचित्तस्य न जने न वने सुखम्।  
जने दहति संसर्गो वने सङ्गविवर्जनम्॥

अनवस्थितचित्तानां प्रसादोऽपि भयंकरः।  
सर्पी हन्ति किल स्नेहाद् अपत्यानि न वैरतः॥

अन्नवस्त्रसुवर्णानि रत्नानि विविधानि च।  
ब्राह्मणेभ्यो नदीतीरे ददाति व्रज सत्वरम्॥

अनवेक्षितमर्यादं नास्तिकं विप्रलुम्पकम्।  
अरक्षितारमत्तारं नृपं विद्यादधोगतिम्॥

अनव्यये व्ययं याति व्यये याति सुविस्तृतिम्।  
अपूर्वस्तव कोशोऽयं विद्याकोशेषु भारति॥

अनया जघनाभोगभरमन्थरयानया।  
अन्यतोऽपि व्रजन्त्या मे हृदये निहितं पदम्॥

अनयश्च नयश्चापि दैवात् संपद्यते नरैः।  
तद्वशात् कुरुते कर्म शुभाशुभफलं पुमान्॥

अनयेनेव राज्यश्रीर् दैन्येनेव मनस्विता।  
मम्लौ साथ विषादेन पद्मिनीव हिमाम्भसा॥

अनयोरनवद्याङ्गि स्तनयोर्जृम्भमाणयोः।  
अवकाशो न पर्याप्तस् तव बाहुलतान्तरे॥

अनयो विनयस्तस्य विधिर्यस्यानुवर्तते।  
नयः सम्यक्प्रयुक्तोऽपि भाग्यहीनस्य दुर्नयः॥

अम्भांसि जलजन्तूनां दुर्गं दुर्गनिवासिनाम्।  
स्वभूमिः श्वापदादीनां राज्ञां सैन्यं परं बलम्॥

अम्भसा भिद्यते सेतुस् तथा मन्त्रोऽप्यरक्षितः।  
पैशुन्याद् भिद्यते स्नेहो वाग्भिर्भिद्येत कातरः॥

अम्भसा शममायाति मुष्टिमेयशिखः शिखी।  
प्रवृद्धोऽधःस्थितैः पश्चात् संतप्तैरेव दृश्यते॥

अम्भसः परिमाणेन उन्नतं कमलं भवेत्।  
स्वस्वामिना बलवता भृत्यो भवति गर्वितः॥

अम्भसः प्रसृतीरष्टौ रवावनुदिते पिबेत्।  
वातपित्तकफान् हत्वा जीवेद्वर्षशतं सुखी॥

अम्भोरुहमये स्नात्वा वापीपयसि कामिनी।  
ददाति भक्तिसंपन्ना पुष्पसौभाग्यकाम्यया॥

अन्नं ब्रह्मा रसो विष्णुर्  
भोक्ता देवो महेश्वरः ॥  
एवन् ध्यात्वा तु यो भुङ्क्ते  
सोऽन्नदोषैर् न लिप्यते

अन्नं दद्यादतिथये श्रद्धया स्वर्गदं हि तत्।  
सकुटुम्बो दिशन्नन्नं सक्तुप्रस्थो दिवंगतः॥

अन्धा इव न पश्यन्ति योग्यायोग्यं हिताहितम्।  
पथा तेनैव गच्छन्ति नीयन्ते येन पार्थिवाः॥

अन्धा विद्वज्जनैर्हीना मूका कविभिरुज्झिता।  
बधिरा गायनैर्हीना सभा भवति भूभृताम्॥

अन्धः स्यादन्धवेलायां बाधिर्यमपि चाश्रयेत्।  
कुर्यात् तृणमयं चापं शयीत मृगशायिकाम्॥

अन्धद्वये महानन्धो विषयान्धीकृतेक्षणः।  
चक्षुषान्धो न जानाति विषयान्धो न केनचित्॥

अन्धकाराङ्कुरो जज्ञे ववृधे चाविलम्बितम्।  
भीमेन रममाणाया हिडिम्बाया इवात्मजः॥

अन्धकः कुब्जकश्चैव त्रिस्तनी राजकन्यका।  
त्रयोऽप्यन्यायतः सिद्धाः संमुखे कर्मणि स्थिते॥

अन्धकं कुब्जकं चैव कुष्ठाङ्गं व्याधिपीडितम्।  
आपद्गतं च भर्तारं न त्यजेत् सा महासती॥

अन्धस्य दर्पणेनेव हितेनेव हतश्रुतेः।  
दुःखाभितप्तः शोकेन नेक्षते न शृणोति च॥

अन्धे तमसि मज्जामः पशुभिर्ये यजामहे।  
अहिंसायाः परो धर्मो न भूतो न भविष्यति॥

अन्धो हि राजा भवति यस्तु शास्त्रविवर्जितः।  
अन्धः पश्यति चारेण शास्त्रहीनो न पश्यति॥

अन्धो मत्स्यानिवाश्नाति स नरः कण्टकैः सह।  
यो भाषतेऽर्थवैकल्यम् अप्रत्यक्षं सभां गतः॥

अन्धो वा वधिरो वाथ कुष्टी वाप्यन्त्यजोऽपि वा।  
परिगृह्णातु तां कन्यां सलक्षां स्याद् विदेशगः॥

अनेकचित्तमन्त्रश्च द्वेष्यो भवति मन्त्रिणाम्।  
अनवस्थितचित्तत्वात् कर्ये तैः समुपेक्ष्यते॥

अनेकदोषदुष्टस्य कायस्यैको महान् गुणः।  
यो यथा वर्तयत्येनं तं तथैवानुवर्तते॥

अनेकदोषदुष्टस्य मधुनोऽपास्तदोषताम्।  
यो ब्रूते तद्रसासक्तः सोऽसत्याम्बुधिरस्तधीः॥

अनेकैर्नायकगुणैः सहितः सखि मे पतिः।  
स एव यदि जारः स्यात् सफलं जीवितं भवेत्॥

अनेकजीवघातोत्थं म्लेच्छोच्छिष्टं मलाविलम्।  
मलाक्तपात्रनिक्षिप्तं किं शौचं लिहतो मधु॥

अनेकजन्मसंभूतं पापं पुंसां प्रणश्यति।  
स्नानमात्रेण गङ्गायां सद्यः पुण्यस्य भाजनम्॥

अनेकमुखपापात्मा छद्मसंदर्शिताश्रमः।  
कर्बुरप्रकृतिः कश्चित् कापेयकलहोचितः॥

अनेकराज्यान्तरितम् अतिक्षिप्तं न युध्यते।  
अन्तर्गतामित्रशल्यम् अन्तःशल्यं हि न क्षमम्॥

अनेकसंशयोच्छेदि परोक्षार्थस्य दर्शकम्।  
सर्वस्य लोचनं शास्त्रं यस्य नास्त्यन्ध एव सः॥

अनेकसुषिरं कान्तं वादि स्त्रीमुखपङ्कजम्।  
पश्य कान्ते वनस्यान्ते नेत्रश्रुतिमनोरमम्॥

अनेकसुषिरं वाद्यं कान्तं च ऋषिसंज्ञितम्।  
चक्रिणा च सदाराध्यं यो जानाति स पण्डितः॥

अनेकवर्णपदतां वाग्विद्युदिव बिभ्रती।  
अभ्रान्तेषु सदा सारसङ्गिषु स्यात् स्फुरद्गुणा॥

अनेकयुद्धविजयी संधानंयस्य गच्छति।  
तत्प्रतापेन तस्याशु वशं गच्छन्ति विद्विषः॥

अनेके फणिनः सन्ति भेकह्बक्षणतत्पराः।  
एक एव हि शेषोऽयं धरणीधरणक्षमः॥

अनेन भवति श्रेष्ठो मुच्यन्ते च सभासदः।  
कर्तारमेनो गच्छेच्च निन्द्यो यत्र हि निन्द्यते॥

अन्नेन धार्यते सर्वं जगदेतच्चराचरम्।  
अन्नात् प्रभवति प्राणः प्रत्यक्षं नास्ति संशयः॥

अनेनैव प्रकारेण त्रयो ग्रीवाश्रिताः शुभाः।  
ललाटे युगलावर्तौ चन्द्रार्कौ शुभकारकौ॥

अनेन किं न पर्याप्तं मांसस्य परिवर्जनम्।  
यत्पाटितं तृणेनापि स्वमङ्गं परिदूयते॥

अनेन मर्त्यदेहेन यल्लोकद्वयशर्मदम्।  
विचिन्त्य तदनुष्ठेयं हेयं कर्म ततोऽन्यथा॥
__________________
अनेन मर्त्यदेहेन यल्लोकद्वयशर्मदम्।  
विचिन्त्य तदनुष्ठेयं कर्म हेयं ततोन्यथा॥

अनेन पुरुषो देहान् उपादत्ते विमुञ्चति।  
हर्षं शोकं भयं दुःखं सुखं चानेन विन्दति॥

अनेन सिध्यति ह्येतन्ममाप्येष पराक्रमः।  
एवं ज्ञात्वा चरेद्यस्तु सफलास्तस्य बुद्धयः॥

अनेन तव पुत्रस्य प्रसुप्तस्य वनान्तरे।  
शिखामारुह्य हस्तेन खड्गेन निहतं शिरः॥

अनेन त्वं स्वरूपेण पुष्पबाणैश्च पञ्चभिः।  
मोहयन् पुरुषान् स्त्रीश्च कुरु सृष्टिं सनातनीम्॥

अनेन वीतरागेण बुद्धेनेवाधरेण ते।  
दूति निर्व्याजमाख्याता सर्ववस्तुषु शून्यता॥

अनेन योगराजेन धूपिताम्बरभूषणः।  
धूपिताङ्गस्त्रिभुवनं मनुजः कुरुते वशम्॥

अन्ने पाने च ताम्बूले फले पुष्पे विभूषणे।  
वस्त्रे विलेपने धूपे शय्यायामासनेषु च॥

अमेयो मितलोकस्त्वम् अनर्थी प्रार्थनावहः।  
अजितो जिष्णुरत्यन्तम् अव्यक्तो व्यक्तकारणम्॥

अङ्गाङ्गमागते शत्रौ किं करोति परिच्छदः।  
राहुणा ग्रसिते चन्द्रे किं किं भवति तारकैः॥

अङ्गाङ्गिभावमज्ञात्वा कथं सामर्थ्यनिर्णयः।  
पश्य टिट्टिभमात्रेण समुद्रो व्याकुलीकृतः॥

अङ्गानि दत्त्वा हेमाङ्गि प्राणान् क्रीणासि चेन् नृणाम्।  
युक्तमेतन् न तु पुनः कोणं नयनपद्मयोः॥

अङ्गारैः शाकवृक्षस्य चूर्णितैः सघृतैस्त्र्यहम्।  
दत्तैर्नश्यत्यतीसारस्त्र्य् अहं पानीयवारणात्॥

अङ्गारसदृशी नारी घृतकुम्भसमः पुमान्।  
ये प्रसक्ता विलीनास्ते ये स्थितास्ते पदे स्थिताः॥

अङ्गारसदृशी योषित् सर्पिःकुम्भसमः पुमान्।  
तस्याः परिसरे ब्रह्मन् स्थातव्यं न कदाचन॥

अङ्गीकृततितिक्षः सेड् गुणी निष्ठापरो यथा।  
मृषिस्तथा विजयते श्रीरामो राजसत्तमः॥

अङ्गीकुरु निजागारविनिर्माणोचितामिमाम् ।  
भूमिजामनले शुद्धां प्रभो सीतामिवेष्टिकाम् ॥

अङ्गदोषपरित्यक्तश् चतुर्मार्गकृतश्रमः।  
ज्ञाता कुलकवाद्यस्य रञ्जको वादकः स्मृतः॥

अङ्गनानामिवाङ्गानि गोप्यन्ते स्वगुणा यदा।  
तदा ते स्पृहणीयाः स्युर् इमे ह्यत्यन्तदुर्लभाः॥

अङ्गमङ्गेन संपीड्य मांसं मांसेन तु स्त्रियः।  
पुराहमभवं प्रीतो यत्तन्मोहविजृम्भितम्॥

अङ्गं दमनपत्त्राभमङ्गे यस्मिन् प्रतीयते।  
विद्याद्दमनवज्रं तु तीक्ष्णधारं महागुणम्॥

अङ्गं दक्षिणमारुह्य वामेनोत्तरति स्फुटम्।  
तदा हानिकरी ज्ञेया व्यत्ययेन तु लाभदा॥

अङ्गं प्रतीयते यत्र बहुग्रन्थिसमन्वितम्।  
दुर्लभं तन्महामूल्यं ग्रन्थिवज्रकमुच्यते॥

अङ्गन्यासस्ततः कार्यः शिवोक्तः सिद्धिमिच्छता।  
आचार्येण च शिष्यस्य पापघ्नो विघ्ननाशनः॥

अङ्गप्रत्यङ्गजः पुत्रो हृदयाच्चापि जायते।  
तस्मात् प्रियतरो मातुः प्रियत्वान्न तु बान्धवः॥

अङ्गप्रत्यङ्गभागेन ततः पिण्डः प्रजायते।  
चर्मणाच्छादितः सप्त धातवः सुय्रनुक्रमात्॥

अङ्गसङ्गात् तथा जीवो भजते प्राकृतान् गुणान्।  
अहंकाराभिभूतः सन् भिन्नस्तेभ्योऽपि सोऽव्ययः॥

अङ्गयुक्तः कृतास्रश्च कुर्वन् सम्यक्पुरोविधिम्।  
विजानन् सिद्धसाध्यादीन् वैरिणोऽस्त्रैर्न पीड्यते॥

अङ्गेषु चतुरश्रत्वं समपादौ लताकरौ।  
प्रारम्भे सर्वनृत्यानाम् एतत्सामान्यमुच्यते॥

अङ्घ्रिदण्डो हरेरूर्ध्वम् उत्क्षिप्तो बलिनिग्रहे।  
विधिविष्टरपद्मस्य नालदण्डो मुदेऽस्तु वः॥
_________
अङ्घ्रिदण्डो हरेरूध्वामुत्क्षिप्तो बलिनिग्रहे।  
विधिविष्टरपद्मस्य नालदण्डो मुदेऽस्तु नः॥

अङ्गुष्ठाग्रे तु तर्जन्या मुखं यत्र निवेशितं।  
काकतुण्डी च विज्ञेया सूक्ष्मलक्ष्येषु योजिता॥

अङ्गुष्ठनखदम्भेन पादयोः पतितः किमु।  
विभाति वक्त्रविजितः शशी विगतकल्मषः॥

अङ्गुष्ठनखमूले तु तर्जन्यग्रं सुसंस्थितं।  
मत्सरी सा च विज्ञेया चित्रलक्ष्यस्य वेधने॥

अङ्गुष्ठतर्जनीभ्यां गा घ्राणे संगृह्य नामयेत्।  
मन्त्रेणानेन वश्याः स्युः पशवोऽश्वादयस्तथा॥

अङ्गुलीषु कुरङ्गाक्ष्याः शोभते मुद्रिकावलिः।  
प्रोतेव बाणैः पुष्पेषोः सूक्ष्मलक्ष्यपरम्परा॥

अङ्गुलीभिः कुरङ्गाक्ष्याः शोभते मुद्रिकावलिः।  
प्रोतेव बाणैः पञ्चेषोः सूक्ष्मा लक्ष्यपरम्परा॥

अङ्गुल्यः पञ्चमे मासे दृष्टिकुक्षौ च षष्ठमे।  
संचारः सप्तमे मासे अष्टमे नयनेषु च॥

अङ्गुल्यः पल्लवान्यासन् कुसुमानि नखार्चिषः।  
बाहू लते वसन्तश्रीस् त्वं नः प्रत्यक्षचारिणी॥

अङ्गुल्यग्रेण यज्जप्तं यज्जप्तं मेरुलङ्घने।  
व्यग्रचित्तेन यज्जप्तं त्रिविधं निष्फलं भवेत्॥

अन्नं हि प्राणिनां प्राणा आर्तानां शरणं त्वहम्।  
धर्मो वित्तं नृणां प्रेत्य सन्तोऽर्वाग् बिभ्यतोऽरणम्॥

अनिष्टादिष्टलाभेऽपि न गतिर्जायते शुभा।  
यत्रास्ते विषसंसर्गोऽमृतं तदपि मृत्यवे॥

अनिष्टः कन्यकाया यो वरो रूपान्वितोऽपि यः।  
यदि स्यात्तस्य नो देया कन्या श्रेयोऽभिवाञ्छता॥

अनिष्टदः क्षितीशानां भूकम्पः संध्ययोर्द्वयोः।  
दिग्दाहः पीतवर्णत्वाद् राज्ञां चानिष्टदः परः॥

अनिष्टसम्प्रयोगाच्च विप्रयोगात्प्रियस्य च।  
मानुषा मानसैर्दुःखैर् युज्यन्ते अल्पबुद्धयः॥

अनिष्पन्नामपि क्रियां नयोपेतां विचक्षणाः।  
फलदां हि प्रकुर्वन्ति महासेनापतिर्यथा॥

अनिच्छन्नपि चित्तेन विदेशस्थोऽपि मानवः।  
स्वकर्मोत्पातवातेन नीयते यत्र तत्फलम्॥

अनिच्छन्तोऽपि विनयं विद्याभ्यासेन बालकाः।  
भेषजेनेव नैरुज्यं प्रापणीयाः प्रयत्नतः॥

अनिच्छतोऽपि दुःखानि यथेहायान्ति देहिनः।  
सुखान्यपि तथा मन्ये चिन्तादैन्येन को गुणः॥

अनिधाय मुखे पत्रं पूगं खादति यो नरः।  
सप्तजन्मदरिद्रत्वम् अन्ते विष्णुस्थितिश्च न॥

अनिज्यया विवाहैश्च वेदस्योत्सादनेन च।  
कुलान्यकुलतां यान्ति धर्मस्यातिक्रमेण च॥

अणिमा महिमा चैव लघिमा गरिमा तथा।  
प्राप्तिः प्राकाम्यमीशित्वं वशित्वं चाष्ट सिद्धयः॥

अनिन्दा परकृत्येषु स्वधर्मपरिपालनम्।  
कृपणेषु दयालुत्वं सर्वत्र मधुरा गिरः॥

अनिन्द्यमपि निन्दन्ति स्तुवन्त्यस्तुत्यमुच्चकैः।  
स्वापतेयकृते मर्त्याः किं किं नाम न कुर्वते॥

अनिर्दयोपभोगस्य रूपस्य मृदुनः कथम्।  
कठिनं खलु ते चेतः शिरीषस्येव बन्धनम्॥

अनिर्जयेन द्विषतां यस्यामर्षः प्रशाम्यति।  
पुरुषोक्तिः कथं तस्मिन् ब्रूहि त्वं हि तपोधन॥

अनिर्लोडितकार्यस्य वाग्जालं वाग्मिनो वृथा।  
निमित्तादपराद्धेषोर् धानुष्कस्येव वल्गितम्॥

अनिर्वाच्यमनिर्भिन्नम् अपरिच्छिन्नमव्ययम्।  
ब्रह्मेव सुजनप्रेम दुःखमूलनिकृन्तनम्॥

अनिर्वृतं तथा मन्दं परलोकपराङ्मुखम्।  
नरकाय न सद्गत्यं कुपुत्रालम्बिजन्म वै॥

अनिर्वेदः श्रियो मूलं चञ्चुर्मे लोहसंनिभा।  
अहोरात्राणि दीर्घाणि समुद्रः किं न शुष्यति॥

अनिर्वेदः श्रियो मूलं दुःखनाशे सुखस्य च।  
महान् भवत्यनिर्विण्णः सुखं चात्यन्तमश्नुते॥

अनिर्वेदः श्रियो मूलम् अनिर्वेदः परं सुखम्।  
अनिर्वेदो हि सततं सर्वार्थेषु प्रवर्तकः॥

अनिर्वेदमसिद्धेषु साधितेष्वनहङ्कृतिम् ।  
अनालस्यञ्च साद्ध्येषु कृत्येष्वनुगृहाण नः ॥

अनिर्वेदं च दाक्ष्यं च मनसश्चापराजयम् ।  
कार्यसिद्धिकराण्याहुः तस्मादेतद् ब्रवीम्यहम् ॥

अनिर्वेदो हि सततं सर्वार्थेषु प्रवर्तकः।  
करोति सफलं जन्तोः कर्म यच्च करोति सः॥

अमितः समितः प्राप्तैर् उत्कर्षैर्हर्षद प्रभो।  
अहितः सहितः साधुयशोभिरसतामसि॥

अमित्रादुन्नतिं प्राप्य नोन्नतोऽस्मीति विश्वसेत्।  
तस्मात् प्राप्योन्नतिं नश्येत् प्रावार इव कीटकः॥

अमित्राणां वधे युक्तो मित्राणां संग्रहे रतः।  
त्रिवर्गफलभोक्ता तु राजा धर्मेण युज्यते॥

अमित्रानपि कुर्वीत मित्रान्युपचयावहान्।  
अहिते वर्तमानानि मित्राण्यपि परित्यजेत्॥

अमित्रं नैव मुञ्चेत ब्रुवन्तं करुणान्यपि।  
दुःखं तत्र न कुर्वीत हन्यात् पूर्वापकारिणम्॥

अमित्रमपि चेद्दीनं शरणैषिणमागतम्।  
व्यसने योऽनुगृह्णाति स वै पुरुषसत्तमः॥

अमित्रं कुरुते मित्रं मित्रं द्वेष्टि हिनस्ति च।  
कर्म चारभते दुष्टं तमाहुर्मूढचेतसम्॥

अमित्रं कुरुते मित्रं मित्रं द्वेष्टि हिनस्ति च।  
शुभं वेत्त्यशुभं पापं भद्रं दैवहतो नरः॥

अमित्रं कुरुते मित्रं मित्रं द्वेष्टि हिनस्ति वः।  
मित्राणि तस्य नश्यन्ति अमित्रं नष्टमेव च॥

अमित्रप्रमिता ह्येता गतश्रद्धाः सुदारुणः।  
मूलप्रवादेन विषं प्रयच्छन्ति जिघांसवः॥

अमित्रव्यसनान्मित्रम् उत्थितं यद्विरज्यति।  
अरिव्यसनसिद्ध्या तच् छत्रुणैव प्रसिध्यति॥

अमित्रो न विमोक्तव्यः कृपणं बह्वपि ब्रुवन्।  
कृपा तस्मिन् न कर्तव्या हन्यादेवापकारिणम्॥

अमित्रो मित्रतां याति मित्रं चापि प्रदुष्यति।  
सामर्थ्ययोगात् कार्याणां तद्गत्या हि सदा गतिः॥

अनित्यानि शरीराणि विभवो नैव शाश्वतः।  
नित्यं संनिहितो मृत्युः कर्तव्यो धर्मसंग्रहः॥

अनित्यमिति जानन्तो न भवन्ति भवन्ति च।  
अथ येनैव कुर्वन्ति नैव जातु भवन्ति ते॥

अनित्यं यौवनं रूपं जीवितं द्रव्यसंचयः।  
ऐश्वर्यं प्रियसंवासो गृध्येदेषु न पण्डितः॥

अनित्यस्य शरीरस्य सर्वदोषमयस्य च।  
दुर्गन्धस्य च रक्षार्थं नाहं पापं करोमि वै॥

अनित्यतासमाख्यानं विषयादिविडम्बनम्।  
पश्चात्तापस्य कथनं कालस्य चरितं तथा॥

अनित्यते जगन्निन्द्ये वन्दनीयासि संप्रति।  
या करोषि प्रसङ्गेन दुःखानामप्यनित्यताम्॥

अनित्यत्वे कृतमतिर् म्लानमाल्येन शोचति।  
नित्यत्वे कृतबुद्धिस्तु भिन्नभाण्डेऽनुशोचति॥

अनित्ये प्रियसंवासे संसारे चक्रवद्गतौ।  
पथि संगतमेवैतद् भ्राता माता पिता सखा॥

अनित्यो विजयो यस्माद् दृश्यते युध्यमानयोः।  
पराजयश्च संग्रामे तस्माद्युद्धं विवर्जयेत्॥

अनियुक्ता हि साचिव्ये यद्वदन्ति मनीषिणः।  
अनुरागद्रवस्यैताः प्रणयस्यातिभूमयः॥

अञ्जलिं शपथं सान्त्वं प्रणम्य शिरसा वदेत्।  
अश्रुप्रपातनं चैव कर्तव्यं भूतिमिच्छता॥

अञ्जलिं शपथं सान्त्वं शिरसा पादवन्दनम्।  
आशाकरणमित्येकं कर्तव्यं भूतिमिच्छता॥

अञ्जलिस्थानि पुष्पाणि वासयन्ति करद्वयम्।  
अहो सुमनसां वृत्तिर् वामदक्षिणयोः समा॥

अञ्जनस्य क्षयं दृष्ट्वा वल्मीकस्य च संचयम्।  
अवन्ध्यं दिवसं कुर्याद् दानाध्ययनकर्मभिः॥

अङ्काधिरोपितमृगश् चन्द्रमा मृगलाञ्छनः।  
केसरी निष्ठुरक्षिप्तमृगयूथो मृगाधिपः॥

अङ्कमल्लविनोदेषु तथान्येषूत्सवादिषु।  
अन्तःपुरप्रचारेषु देवपूजापरेषु च॥

अङ्केषु शून्यविन्यासाद् वृद्धिः स्यात्तु दशाधिका।  
तस्माज्ज्ञेया विशेषेण अङ्कानां वामतो गतिः॥

अङ्कोल्लबीजमज्जानां सूक्ष्मचूर्णं विधीयते।  
तिलतैलेन तच्चूर्णं सम्यक्कृत्वा च भावयेत्॥

अङ्कोल्लक्वथितं स्विन्नं नृमांसं छागदुग्धयुक्।  
पिण्याकसहितं मूले सहकारस्य निक्षिपेत्॥

अङ्कोल्लपत्रधपेन यद्वा केशसमन्वितैः।  
सक्तुभिः कटुतैलाक्तैर् याति मत्स्यविषं क्षयम्॥

अम्लानपङ्कजा माला कण्ठे रामस्य सीतया।  
मुधा बुधा भ्रमन्त्यत्र प्रत्यक्षेऽपि क्रियापदे॥

अम्लानो बलवाञ्शूरश् छायेवानुगतः सदा।  
सत्यवादी मृदुर्दान्तः स राजवसतिं वसेत्॥

अन्नं नास्त्युदकं नास्ति नास्ति ताम्बूलचर्वणम्।  
मन्दिरेषुमहोत्साहः शुष्कचर्मस्य (?) ताडनम्॥

अमोघा वासरे विद्युद् अमोघं निशि गर्जितम्।  
अमोघा मुनीनां वाणी अमोघं देवदर्शनम्॥

अमोघक्रोधहर्षस्य स्वयं कृत्यान्ववेक्षिणः।  
आत्मप्रत्ययकोशस्य वसुधेयं वसुंधरा॥

अन्नं संप्रोक्ष्य गायत्र्या सत्यं त्वर्तेति मन्त्रतः।  
ऋतं त्वेति च सायं तु परिषिञ्चेत् प्रदक्षिणम्॥

अंशो दण्डसमः पूर्वः प्रयाससम उत्तमः।  
विलोपो वा यथालाभं प्रक्षेपसम एव वा॥

अंशोऽपि दुष्टदिष्टानां परेषां स्याद् विनाशकृत्।  
बाललेशोऽपि व्याघ्राणां यत् स्याज् जीवितहानये॥

अन्तःकटु सदा प्रेम मानुषं परिलक्ष्यते।  
हताशान् न करोत्यस्मान् दैवप्रेमैव केवलम्॥

अन्तःकपालविवरे जिह्वामाकुञ्च्य चार्पयेत्।  
भ्रूमध्यदृष्टिरमृतं पिबेत् खेचरमुद्रया॥

अन्तःकरणतत्त्वस्य दम्पत्योः स्नेहसंश्रयात्।  
आनन्दग्रन्थिरेकोऽयम् अपत्यमिति कथ्यते॥

अन्तःकरणशून्योऽपि तृणपूलकपूरुषः सत्कृतः क्षेत्रपतिना समर्थो मृगवारने॥

अन्तःक्रूराः सौम्यमुखा अगाधहृदयाः स्त्रियः।  
अन्तर्विषा बहिःसौम्या भक्ष्या विषकृता इव॥

अन्तः कुटिलतां बिभ्रच् छङ्खः स खलु निष्ठुरः।  
हुंकरोति यदा ध्मातस् तदैव बहु गण्यताम्॥

अन्तःप्रकाशमिच्छन्तः सदसच्च विवेचितुम्।  
स्नेहं सूक्तिप्रदीपेऽस्मिन् वर्धयन्तु सुबुद्धयः॥

अन्तःपुरचरैः सार्धं यो न मन्त्रं समाचरेत्।  
न कलत्रैर्नरेन्द्रस्य स भवेद् राजवल्लभः॥

अन्तःपुरधनाध्यक्षैर् वैरिदूतैर्निराकृतैः।  
संसर्गं न व्रजेद् राजम् विना पार्थिवशासनात्॥

अन्तःपुरधनाध्यक्षैर्वैरिभूते निराकृते।  
संसर्गं न व्रजेल्लोके विना पार्थिवशासनात्॥

अन्तःपुरे पितृतुल्यं मातृतुल्यं महानसे।  
गोषु चात्मसमं दद्यात् स्वयमेव कृषिं व्रजेत्॥

अन्तःसारैरकुटिलैस् सुस्निग्धैः सुपरीक्षितैः।  
मन्त्रिभिर्धार्यते राज्यं सुस्तम्भैरिव मन्दिरम्॥

अन्तःसारविहीनानां सहायः किं करिष्यति।  
मलयेऽपि स्थितो वेणुर् वेणुरेव न चन्दनः॥

अन्तःसारविहीनानाम् उपदेशो न जायते।  
मलयाचलसंसर्गान् न वेणुश्चन्दनायते॥

अन्तःसारोऽपि निर्याति नूनमर्थितया सह।  
अन्यथा तदवस्थस्य महिमा केन देहिनाम्॥

अन्तःसंतोषचित्तानां संपदस्ति पदे पदे।  
अन्तर्मलिनचित्तानां सुखं स्वप्नेऽपि दुर्लभम्॥

अन्तःशून्या वयं सर्वे बहिर्विषयसङ्कटाः ।  
कृती कश्चिद्बहिःशून्यो विश्वमन्तःस्थमीक्षते ॥

अन्तःस्थसुरतारम्भा भिलाषमपि गोपयत्।  
अन्योन्यं मिथुनं वेत्ति नेत्रे दृष्ट्वैव चञ्चले॥

अन्तःस्थेनाविरुद्धेन सुवृत्तेनातिचारुणा।  
अन्तर्भिन्नेन संप्राप्तं मौक्तिकेनापि बन्धनम्॥

अन्तकाले च मामेव स्मरन्मुक्त्वा कलेवरम्।  
यः प्रयाति स मद्भावं याति नास्त्यत्र संशयः॥

अन्तकाले हि भूतानि मुह्यन्तीति पुराश्रुतिः।  
[राज्ञैवं कुर्वता लोके प्रत्यक्षा सा श्रुतिः कृता]॥

अन्तकः पर्यवस्थाता जन्मिनः संततापदः।  
इति त्याज्ये भवे भव्यो मुक्ताव्रुत्तिष्ठते जनः॥

अन्तकः शमनो मृत्युः पातालं वडवामुखम्।  
क्षुरधारा विषं सर्पो वह्निरित्येकतः स्त्रियः॥

अन्तकोऽपि हि जन्तूनाम् अन्तकालमपेक्षते।  
न कालनियमः कश्चिद् उत्तमर्णस्य विद्यते॥

अन्तरङ्गा हि ये राज्ञः परस्वादायिनः शठाः।  
भृत्या भवन्ति प्रायेण तेभ्यो रक्षेदिमाः प्रजाः॥

अन्तरङ्गमनङ्गस्य शृङ्गारकुलदैवतम्।  
अङ्गीकरोति तन्वङ्गी सा विलासमयं वयः॥

अन्तरं कियदाख्यान्ति सन्तो रघुकिरातयोः।  
अन्तरं तावदाख्यान्ति सन्तो रघुकिरातयोः॥

अन्तर्भावनिगूधेयं वाक्ते प्रकृतिपेशला।  
विकाराद्यनभिज्ञेया विषदिग्धेव वारुणी॥

अन्तर्भूय प्रभोः प्राप्यो विशेषः सर्वथा बुधैः।  
को हि नाम न कुर्वीत केवलोदरपूरणम्॥

अन्तर्धृतगुणैरेव परेषां स्थीयते हृदि।  
अर्थं समर्थयन्त्येनं समग्रं कुसुमस्रजः॥

अन्तर्दुष्टः क्षमायुक्तः सर्वानर्थकरः किल।  
शकुनिः शकटारश्च दृष्टान्तावत्र भूपते॥

अन्तर्गतमलो दुष्टस् तीर्थस्नानशतैरपि।  
न शुध्यति यथा भाण्डं सुराया दाहितं च सत्॥

अन्तर्लीनस्य दुःखाग्नेर् अद्योद्दामं ज्वलिष्यतः।  
उत्पीड इव धूमस्य मोहः प्रागावृणोति माम्॥

अन्तर्मलीमसे वक्रे चले कर्णान्तसर्पिणि तस्या नेत्रयुगे दृष्टे दुर्जने च कुतः सुखम्॥

अन्तर्मलिनदेहेन बहिराह्लादकारिणा।  
महाकालफलेनेव कः खलेन न वञ्चितः॥

अन्तर्मलिनसंसर्गाच् छ्रुतवानपि दुष्यति।  
यच्चक्षुःसंनिकर्षेण कर्णोऽभूत् कुटिलाश्रयः॥

अन्तर्निदह्यमानेन शक्तिहीनेन शत्रुषु।  
संततिः क्रियते येन निन्द्यं धिक्तस्य जीवितम्॥

अन्तर्वसति मार्जारी शुनी वा राजवेश्मनि।  
बहिर्बद्धोऽपि मातङ्गस् ततः किं लघुतां गतः॥

अन्तर्विषमया ह्येता बहिश्चैव मनोरमाः।  
गुञ्जाफलसमाकारा योषितः केन निर्मिताः॥

अन्तर्विशति मार्जारी शुनी वा राजवेश्मनि।  
बहिःस्थस्य गजेन्द्रस्य किमर्थः परिहीयते॥

अन्तश्छिद्राणि भूयंसि कण्टका बहवो बहिः।  
कथं कमलनालस्य मा भूवन् भङ्गुरा गुणाः॥

अन्तस्तृष्णोपतप्तानां दावदाहमयं जगत्।  
भवत्यखिलजन्तूनां यदन्तस्तद्बहिः स्थितम्॥

अन्तस्तिमिरनाशाय शाब्दबोधो निरर्थकः।  
न नश्यति तमो नाम कृतया दीपवार्तया॥

अन्तेषु रेमिरे धीरा नते मध्येषु रेमिरे।  
अन्तप्राप्तिं सुखामाहुर् दुःखमन्तरमन्तयोः॥

अन्ते सन्तोषदं विष्णुं स्मरेत् हन्तारमापदाम्।  
शरतल्पगतो भीष्मः सस्मार गरुडध्वजम्॥

अन्तो नास्ति पिपासायाः संतोषः परमं सुखम्।  
तस्मात् संतोषमेवेह धनं पश्यन्ति पण्डिताः॥

अन्त्यजोऽपि नरः पूज्यो यस्यास्ति विपुलं धनम्।  
अपि ब्रह्मकुले जातो निर्धनः परिभूयते॥

अन्त्यजोऽपि यदा साक्षी विवादे संप्रजायते।  
न तत्र युज्यते दिव्यं किं पुनर्वनदेवताः॥

अनुष्ठानेन रहितां पाठमात्रेण केवलम्।  
रञ्जयत्येव या लोकं किं तया शुकविद्यया॥

अनुष्ठितं तु यद् देवैर् ऋषिभिर्यदनुष्ठितम्।  
नानुष्ठेयं मनुष्यैस्तु तदुक्तं कर्म आचरेत्॥

अनुष्ठितेषु कार्येषु यो गुह्यं न प्रकाशयेत्।  
स तत्र लभते सिद्धिं जलमध्ये कपिर्यथा॥

अमुष्य मुषिता लक्ष्मीश् चक्षुषेति न नूतनम्।  
न वेद्मि कथयत्यस्याः कर्णे लग्नं किमुत्पलम्॥

अनुबन्धानवेक्षेत सानुबन्धेषु कर्मसु।  
संप्रधार्य च कुर्वीत न वेगेन समाचरेत्॥

अनुबन्धं क्षयं हिंसाम् अनपेक्ष्य च पौरुषम्।  
मोहादारभ्यते कर्म यत्तत्तामसमुच्यते॥

अनुबन्धं च संप्रेक्ष्य विपाकांश्चैव कर्मणाम्।  
उत्थानमात्मनश्चैव धीरः कुर्वीत वा न वा॥

अनुभावविभावानां वर्णना काव्यमुच्यते ।  
तेषामेव प्रयोगस्तु नाट्यं गीतादि रञ्जितम् ॥

अनुभूतमिदं लोके यद्बध्वा बलवत्तरैः।  
ईश्वरैर्दुर्बलः कृष्यः क्रतौ पशुरिवाबलः॥

अणुभ्यश्च महद्भ्यश्च शास्त्रेभ्यः कुशलो नरः।  
सर्वतः सारमादद्यात् पुष्पेभ्य इव षट्पदः॥

अनुच्चनीचचलताम् अङ्गानां चलपादताम्।  
कटिकूर्परशीर्षांशकर्णानां समरूपताम्॥

अमुद्रोऽपि वरं कूपः समुद्रेणापि तेन किम्।  
सुस्वादु सलिलं यत्र पीयते पथिकैः पथि॥

अनुद्वेगकरं वाक्यं सत्यम् प्रियहितञ्च यत्।  
स्वाध्यायाभ्यसनञ्चैव वाङ्मयन् तप उच्यते॥

अनुगन्तुं सतां वर्त्म कृत्स्नं यदि न शक्यते।  
स्वल्पमप्यनुगन्तव्यं मार्गस्थो नावसीदति॥

अनुगम्य श्मशानान्तं निवर्तन्तीह बान्धवाः।  
अग्नौ प्रक्षिप्य पुरुषं ज्ञातयः सुहृदस्तथा॥

अनुज्झितसुहृद्भावः सुहृदां दुर्हृदामपि।  
सम इत्येव भाव्योऽपि नम इत्यभिभाष्यते॥

अनुकूला सदा तुष्टा दक्षा साध्वी विचक्षणा।  
एभिरेव गुणैर्युक्ता श्रीरिव स्त्री न संशयः॥

अनुकूलकलत्रो यस् तस्य स्वर्ग इहैव हि।  
प्रतिकूलकलत्रस्य नरको नात्र संशयः॥

अनुकूले विधौ देयं यतः पूरयिता हरिः।  
प्रतिकूले विधौ देयं यतः सर्वं हरिष्यति॥

अणुकं सुरतं नाम दंपत्योः पार्श्वसंस्थयोः।  
जायन्ते निबिडाश्लेषाः समीभूतशरीरयोः॥

अनुकर्तुमपह्नोतुम् अतिवर्तितुमीक्षितुम्।  
अशक्ये तेजसां पत्यौ मित्रतानुमतिक्षमा॥

अमुक्तां भूषयन्तु स्वां तनुं संसारसिन्धुगैः।  
मणिकर्णी ताम्रपर्णी मुक्तिमुक्ताफलैर्जनाः॥

अनुलोमेन बलिनं प्रतिलोमेन दुर्जनम्।  
आत्मतुल्यबलं शत्रुं विनयेन बलेन वा॥

अमुना मरुकूपेन के के नाम न वञ्चिताः।  
रुदत्पथिकनेत्राम्बुपिच्छिलप्रान्तभूमिना॥

अणुनापि प्रविश्यारिं छिद्रेण बलवत्तरम्।  
निःशेषं मज्जयेद्राष्ट्रं यानपात्रमिवोदकम्॥

अनुपायेन कर्माणि विपरीतानि यानि च क्रियमाणानि दुष्यन्ति हवींष्यप्रयतेष्विव॥

अणुपूर्वं बृहत् पश्चाद् भवत्यार्येषु संगतम्।  
विपरीतमनार्येषु यथेच्छसि तथा कुरु॥

अनुपोष्य त्रिरात्राणि तिर्थान्यनभिगम्य च।  
अदत्त्वा काञ्चनं गाश्च दरिद्रो नाम जायते॥

अनुप्रासिनि सन्दर्भे गोनन्दनसमः कुतः।  
यथार्थनामतैवास्य यद्वा वदति चारुताम्॥

अनुरागं जनो याति परोक्षे गुणकीर्तनम्।  
न बिभ्यति च सत्त्वानि सिद्धेर्लक्षणमुत्तमम्॥

अनुरागवती संध्या दिवसस्तत्पुरःसरः।  
अहो दैवगतिश्चित्रा तथापि न समागमः॥

अनुरूपमिदं कूप छद्मच्छन्नस्य किं न ते।  
सन्मार्गविभ्रमान्मार्गपातोऽयं यन्निपातितः॥

अनुरूपेण संसर्गं प्राप्य सर्वोऽपि मोदते।  
दिनं तेजोनिधिर्यद्वद् रत्रिं दोषाकरस् तथा॥

अणुरप्यसतां सङ्गः सद्गुणं हन्ति विस्तृतम्।  
गुणरुपान्तरं याति तक्रयोगाद्यथा पयः॥

अनुशासद्धि धर्मेण व्यवहारेण संस्थया।  
न्यायेन च चतुर्थेन चतुरन्तां महीं जयेत्॥

अनुत्तमानुभावस्य परैरपिहितौजसः।  
अकार्यसुहृदोऽस्माकम् अपूर्वास्तव कीर्तयः॥

अनुत्कीर्णा यथा पङ्के पुत्रिका वाथ दारुणि।  
वर्णा यथा मषीकल्के तथा सर्गे स्थिताः परे॥

अनुत्सूत्रपदन्यासा सद्वृत्तिः सन्निबन्धना।  
शब्दविद्येव नो भाति राजनीतिरपस्पशा॥

अनुत्थाने ध्रुवो नाशः प्राप्तस्यानागतस्य च।  
प्राप्यते फलमुत्थानाल् लभते चार्थसंपदम्॥

अनु त्वा तात जीवन्तु सुहृदः साधुभिः सह।  
पर्जन्यमिव भूतानि स्वादुद्रुममिवाण्डजाः॥

अनुवेलं निहन्यन्ते यस्य सिन्धोरिवोद्यमाः।  
तं प्रमथ्य श्रियं कोऽपि विपक्षो भूभृदुद्धरेत्॥

अनुयाति न भर्तारं यदि दैवात् कथंचन।  
तथापि शीलं संरक्ष्यं शीलभङ्गात् पतत्यधः॥

अनुयुक्तो दस्युवधे रणे कुर्यात् पराक्रमम्।  
नास्य कृत्यमतः किंचिद् अन्यद् दस्युनिबर्हणात्॥

अन्वीक्षणं च विद्यानां सद्वर्णाश्रमरक्षणम्।  
ग्रहणं शस्त्रशास्त्राणां युद्धमार्गोपशिक्षणम्॥

अन्वग्राहि मया प्रेयान् निशि स्वोपनयादिति।  
न विप्रलभते तावद् आलीरियमलीकवाक्॥

अन्वर्थवेदी शूरश्च क्षमावान्न च कर्कशः।  
कल्याणमेधास्तेजस्वी स भद्रः परिकीर्तितः॥

अन्वयागतविद्यानाम् अन्वयागतसंपदाम्।  
विदुषां च प्रभूणां च हृदयं नावलिप्यते॥

अन्वेतं वायवो यान्ति पृष्ठे भानुर्वयांसि च।  
अनुप्लवन्ते मेघाश्च यस्य तस्य रणे जयः॥

अन्नं विधात्रा विहितं मर्त्यानां जीवधारणम्।  
तदनादृत्य मतिमान् प्रार्थयेन्न तु किंचन॥

अन्यामन्यां धनावस्थां प्राप्य वैशेषिकीं नराः।  
असंतुष्टाः प्रमुह्यन्ति संतोषं यान्ति पण्डिताः॥

अन्यानपि तरून् रोप्य फलपुष्पोपयोगिनः।  
रत्नधेनुसहस्रस्य फलं प्राप्नोति मानवः॥

अन्या निरर्थिका चिन्ता बलतेजःप्रणाशिनी।  
नाशयेत् सर्वसौख्यं तु रूपहानिं निदर्शयेत्॥

अन्यान्परिवदन् साधुर् यथा हि परितप्यते।  
तथा परिवदन्नन्यांस् तुष्टो भवति दुर्जनः॥

अन्यायः प्रौढवादेन नीयते न्यायतां यया।  
न्यायश्चान्यायतां लोभात् किं तया क्षुद्रविद्यया॥

अन्यायद्रविणादानेष्व् उद्यमः क्रियते वृथा।  
लुब्धानां सत्यसंकोचात् संकुचन्त्येव संपदः॥

अन्यायकरभोगैश्च यो हि जीवति नित्यशः।  
विरागादेव लोकानां भ्रंशते स हि पार्थिवः॥

अन्यायसमुपात्तेन दानधर्मो धनेन यः।  
क्रियते न स कर्तारं त्रायते महतो भयात्॥

अन्यायोपार्जितं द्रव्यं दशवर्षाणि तिष्ठति।  
प्राप्ते चैकादशे वर्षे समूलं च विनश्यति॥

अन्यायोपार्जितं द्रव्यम् अर्थदूषणमुच्यते।  
अपात्रदानं पात्रार्थ हरणं तस्य लक्षणम्॥

अन्यः करोति व्यापारं लिप्तो भवति लेखकः।  
भगलिङ्गप्रसङ्गेन छिन्ना भवति नासिका॥

अन्यच्छायावलोकेऽपि परालापे मनागपि।  
पत्ये क्रुद्ध्यत्यनर्थादौ स्वयं चापि निमज्जति॥

अन्यदाभाषितं पूर्वं दत्तमन्यत्ततोऽल्पकम्।  
यत्सदोषमयोग्यं वा कूटदानेन तेन किम्॥

अन्यदा भूषणं पुंसः क्षमा लज्जेव योषितः।  
पराक्रमः परिभवे वैयात्यं सुरतेष्विव॥

अन्यद्गोपुच्छकं ज्ञेयं शुद्धकाष्ठविनिर्मितम्।  
मुखे च लोहकण्ठेन वेध्यं त्र्यङ्गुलसंमितम्॥

अन्यदुःखेन यो दुःखी योऽन्यहर्षेण हर्षतः।  
स एव जगतामीशो नररूपधरो हरिः॥

अन्यदुच्छृङ्खलं सत्त्वम् अन्यच्छास्त्रनियन्त्रितम्।  
सामानाधिकरण्यं हि तेजस्तिमिरयोः कुतः॥

अन्यदुप्तं जातमन्यद् इत्येतन्नोपपद्यते।  
उप्यते यद्धि यद्बीजं तत्तदेव प्ररोहति॥

अन्यैः साकं विरोधेन वयं पञ्चोत्तरं शतम्।  
परस्परविरोधेन वयं पञ्च च ते शतम्॥

अन्यकर्मविमूढो य आत्मकर्मविशारदः।  
यथा पश्य न जानाति स्तनपानेतरच्छिशुः॥

अन्यमाश्रयते लक्ष्मीस् त्वन्यमन्यं च मेदिनी।  
अनन्यगामिनी पुंसां कीर्तिरेका पतिव्रता॥

अन्यपूर्वां स्त्रियं साध्वीं कामयेत न गर्वतः।  
साध्वीरिच्छन् महादेवः षण्डोऽभूद्दारुकावने॥

अन्यप्रतापमासाद्य यो दृढत्वं न गच्छति।  
जातुषाभरणस्येव रूपेणापि हि तस्य किम्॥

अन्यस्मिन् प्रेष्यमाणे तु पुरस्ताद्यः समुत्पतेत्।  
अहं किं करवाणीति स राजवसतिं वसेत्॥

अन्यथा चिन्तिता ह्यर्था नरैस्तात मनस्विभिः।  
अन्यथैव हि गच्छन्ति दैवादिति मतिर्मम॥

अन्यथालिङ्ग्यते कान्ता भावेन दुहितान्यथा।  
मनसो भिद्यते वृत्तिर् अभिन्नेष्वपि वस्तुषु॥

अन्यथा परिदृष्टानि मुनिभिर्वेददर्शिभिः।  
अन्यथा परिवर्तन्ते वेगा इव नभस्वतः॥

अन्यथा शास्त्रगर्भिण्या धिया धीरोऽर्थमीहते।  
स्वामीव प्राक्तनं कर्म विदधाति तदन्यथा॥

अन्यथा वर्त्तमानानाम् अर्थी भूतोऽयमन्यथा।  
अस्माभिर्यदनुष्ठेयं गन्धर्वैस्तदनुष्ठितम्॥

अन्यथा वेदशास्त्राणि ज्ञानपाण्डित्यमन्यथा।  
अन्यथा तत्पदं शान्तं लोकाः क्लिश्यन्ति चान्यथा॥

अन्यथैव विचिन्त्यन्ते पुरुषेण मनोरथाः।  
दैवेनाहितसद्भावाः कर्मणां गतयोऽन्यथा॥

अन्यथैव हि मन्यन्ते पुरुषास्तानि तानि च।  
अन्यथैव प्रभुस्तानि करोति विकरोति च॥

अन्यथैव हि सौहार्दं भवेत्स्वच्छान्तरात्मनः।  
प्रवर्ततेऽन्यथा वाणी शाठ्योपहतचेतसः॥

अन्यथैवसती पुत्रं चिन्तयेदन्यथा पतिम्।  
यथा यथा स्वभावस्य महाभाग उदाहृतम्॥

अन्यत्र भीष्माद् गाङ्गेयाद् अन्यत्र च हनूमतः।  
हरिणीखुरमात्रेण चर्मणा मोहितं जगत्॥

अन्यत्रोद्घाटिते दोषे यावत्यस्माकमक्षमा ।  
अन्येनोद्घाटिते स्वस्मिन्दोषे किं तावती क्षमा ॥

अन्यवर्णं शिरो यस्य पुच्छं वा यस्य वाजिनः।  
पुच्छेन शिरसा वापि नानावर्णः स निन्दितः॥

अन्यवर्णपरावृत्त्या बन्धचिह्ननिगूहनैः।  
अनाख्यातः सतां मध्ये कविश्चोरो विभाव्यते॥

अन्यक्षेत्रे कृतं पापं पुण्यक्षेत्रे विनश्यति।  
पुण्यक्षेत्रे कृतं पापं वज्रलेपो भविष्यति॥

अन्यया यौवने मर्त्यो बुद्ध्या भवति मोहितः।  
मध्येऽन्यया जरायांतु सोऽन्यां रोचयते मतिम्॥

अन्येषामपि नश्यन्ति सुहृदश्च धनानि च।  
पश्य बुद्ध्या मनुष्याणां राजन्नापदमात्मनः॥

अन्येषां यो न पापानि चिन्तयत्यात्मनो यथा।  
तस्य पापागमस्तात हेत्वभावान्न विद्यते॥

अन्येष्वर्थकृता मैत्री यावदर्थविडम्बनम्।  
पुंभिः स्त्रीषु कृता यद्वत् सुमनःस्विव षट्पदैः॥

अन्ये च बहवो रागा जाता देशविशेषतः।  
मारूप्रभृतयो लोके ते च तद् देशिकाः स्मृताः॥

अन्ये चेत् प्राकृता लोका बहुपापानि कुर्वते।  
प्रधानपुरुषेणापि कार्यं तत्पृष्ठतो नु किम्॥

अन्येनापि स्वमांसेन छिद्यमानेन दूयते।  
तथापि परमांसानि स्वादूनीति समश्नुते॥

अन्येयं रूपसंपत्तिर् अन्या वैदग्ध्यधोरणी।  
नैषा नलिनपत्राक्षी सृष्टिः साधारणी विधेः॥

अन्योच्छिष्टेषु पात्रेषु भुक्त्वैतेषु महीभुजः।  
कस्मान्न लज्जामवहञ् शौचचिन्तां न वा दधुः॥

अन्योन्यभेदो भ्रातॄणां सुहृदां वा बलान्तक।  
भवत्यानन्दकृद्देव द्विषतां नात्र संशयः॥

अन्योन्यकृतवैराणां संवासान्मृदुतां गतम्।  
नव तिष्ठति तद्वरं पुष्करस्थमिवोदकम्॥

अन्योन्यलक्षणैर्युक्तां नारीं संकीर्णकां विदुः।  
या निजैरेव संयुक्ता चिह्नैस्तां केवलां जगुः॥

अन्योन्यं मतिमास्थाय यत्र सम्प्रतिभाष्यते।  
न चैकमत्ये श्रेयोस्ति मन्त्रः सोऽधम उच्यते॥

अन्योऽन्यं मतिमास्थाय यत्र संप्रतिभाष्यते।  
न चैकमत्ये श्रेयोऽस्ति मन्त्रः सोऽधम उच्यते॥

अन्योन्यं कृतवैराणां पुत्रपौत्रं निगच्छति।  
पुत्रपौत्रे विनष्टे तु परलोकं निगच्छति॥

अन्योन्यसमुपष्टम्भाद् अन्योन्यापाश्रयेण च।  
ज्ञातयः संप्रवर्धन्ते सरसीवोत्पलान्युत॥

अन्योन्यस्माद्विनिर्भिन्नं भिन्नगर्भं न युध्यते।  
तथैवापसृतं शक्तं नैकराज्यान्तरीकृतम्॥

अपानप्राणयोरैक्यं क्षयो मूत्रपुरीषयोः।  
युवा भवति वृद्धोऽपि सततं मूलबन्धनात्॥

अपानेन पुनः कश्चित् प्रेरितः कालरूपिणा।  
निःश्वासोच्छ्वासकृद्वाति जपन् हंसेत्यहर्निशम्॥

अपाङ्गात् पुच्छमूलं तु तिर्यगश्वं प्रमाणयेत्।  
खुरान्तात् ककुदं यावद् ऊर्ध्वमानेन बुद्धिमान्॥

अपाङ्गस्तव तन्वङ्गि विचित्रोऽयं भुजङ्गमः।  
दृष्टमात्रः सुमनसाम् अपि मूर्छाविधायकः॥

अपां प्रवाहो गाङ्गोऽपि समुद्रं प्राप्य तद्रसः।  
भवत्यवश्यं तद् विद्वान् नाश्रयेदशुभात्मकम्॥

अपापास्तत्कुलीनाश्च मानयन्ति स्वकान् हितान्।  
एष प्रायो नरेन्द्राणां शङ्कनीयस्तु शोभनः॥

अपारे काव्यसंसारे कविरेव प्रजापतिः।  
यथा वै रोचते विश्वं तथेदं परिवर्तते॥

अपार्थकमनायुष्यं गोविषाणस्य भक्षणम्।  
दन्ताश्च परिघृष्यन्ते रसश्चापि न लभ्यते॥

अपार्थेतरयुक्तानां व्याससंग्रहशालिनाम्।  
अपि गोपालगीतानां निवेशो निगमादिषु॥

अपात्रं पात्रता याति यत्र पात्रं न विद्यते।  
अस्मिन् देशे द्रुमो नास्ति एरण्डोऽपि द्रुमायते॥

अपात्रवर्षणं जातु न कुर्यात् सद्विगर्हितम्।  
अपात्रवर्षणात् किं स्याद् अन्यत् कोशक्षयादृते॥

अपात्रे पात्रताबुद्धिः पात्रे बुद्धिरपात्रता।  
ऋणानुबन्धरूपेण दातुरुत्पद्यते मतिः॥

अपात्रे रमते नारी गिरौ वर्षति वासवः।  
खलमाश्रयते लक्ष्मीः प्राज्ञः प्रायेण निर्धनः॥

अपीडयन् बलं शत्रूञ् जिगीषुरभिषेणयेत्।  
सुखसाध्यं द्विषां सैन्यं दीर्घप्रयाणपीडितम्॥

अपीतक्षीबकादम्बम् असंमृष्टामलाम्बरम्।  
अप्रसादितशुद्धाम्बु जगदासीन्मनोहरम्॥
_____________
अपीतक्षीबकादम्बमसंसृष्टामलाम्बरम्।  
अप्रसादितसूक्ष्माम्बु जगदासीन्मनोरमम्॥

अपृष्टस्तस्य न ब्रूयाद् यश्च नेच्छेत् पराभवम्।  
एष एव सतां धर्मो विपरीतोऽसतां मतः॥

अपृष्टस्तु नरः किंचिद् यो ब्रूते राजसंसदि।  
न केवलमसंमानं लभते च विडम्बनाम्॥

अपृष्टेनापि वक्तव्यं सचिवेनात्र किंचन।  
पृष्टेन तु विशेषेण वाच्यं पथ्यं महीपतेः॥

अपृष्टेन न वक्तव्यः सचिवेन विपश्चिता।  
नानुशिष्यादपृच्छन्तं महदेतद्धि साहसम्॥

अपृष्टोऽत्राप्रधानो यो ब्रूते राज्ञः पुरः कुधीः।  
न केवलमसंमानं लभते च विडम्बनम्॥

अपृष्ट्वैव भवेन्मूढज्ञानं मनसि चिन्तनात्।  
अपूर्णः कुरुते शब्दं न पूर्णः कुरुते घटः॥

अपृच्छं पुत्रदारादींस् तैरुक्तोऽहं रघत्तम।  
पापं तवैव तत्सर्वं वयं तु फलभागिनः॥

अपूजितोऽतिथिर्यस्य गृहाद्याति विनिःश्वसन्।  
गच्छन्ति पितरस्तस्य विमुखाः सह दैवतैः॥

अपूज्या यत्र पूज्यन्ते पूज्यानां तु विमानना।  
त्रीणि तत्र प्रवर्तन्ते दुर्भिक्षं मरणं भयम्॥

अपूज्या यत्र पूज्यन्ते पूज्यानामप्यमानना।  
तव दैवकृतो दण्डः सद्यः पतति दारुणः॥

अपूर्णापि लयं नागाद्वाणी भोजस्य निस्तुला ।  
भटस्येव सिता कीर्तिः सङ्ग्रामे त्यक्तवर्ष्मणः ॥

अपूर्णे नैव मर्तव्यं संपूर्णे नैव जीवति।  
तस्माद्धैर्यं विधातव्यं हन्तव्या परवाहिनी॥

अपूर्वाह्लाददायिन्य उच्चैस्तरपदाश्रयाः।  
अतिमोहापहारिण्यः सूक्तयो हि महीयसाम्॥

अपूर्वा रसनाव्याली खलाननबिलेशया।  
कर्णमूले दशत्यन्यं हरत्यन्यस्य जीवितम्॥
_________________
अपूर्वा रसनाव्यालाः खलाननविलेशयाः।  
कर्णमूले स्पृशन्त्यन्यं हरन्त्यन्यस्य जीवितम्॥

अपूर्वः कोऽपि कोपाग्निः सज्जनस्य खलस्य च।  
एकस्य शाम्यति स्नेहाद् वर्धतेऽन्यस्य वारितः॥

अपूर्वः कोऽपि कोशोऽयं विद्यते तव भारति।  
व्ययतो वृद्धिमायाति क्षयमायाति संचयात्॥

अपूर्वः कोऽपि तन्वङ्ग्या मम मार्गः प्रदर्शितः।  
योगं चिन्तयतो येन राग एव विवर्धते॥

अपूर्वदेशाधिगमे युवराजाभिषेचने।  
पुत्रजन्मनि वा मोक्षो बन्धनस्य विधीयते॥

अपूर्वकर्मचण्डालम् अपि मुग्धे विमुञ्च माम्।  
श्रितासि चन्दनभ्रान्त्या दुर्विपाकं विषद्रुमम्॥

अपूर्वःकोऽपि कोशोऽयं विद्यते तव भारति।  
व्ययतो वृद्धिमायाति क्षयमायाति सञ्चयात् ॥

अपूर्वमधुरामोदप्रमोदितदिशस्ततः।  
आययुर्भृङ्गमुखराः शिरः शेखरशालिनः॥

अपूर्वं चौर्यमभ्यस्तं त्वया चञ्चललोचने।  
दिवापि जाग्रतां पुंसां चेतो हरसि दूरतः॥

अपूर्वयेव तत्कालसमागमसकामया।  
दृष्टेन राजन् वपुषा कटाक्षैर्विजयश्रिया॥

अपूर्वेयं धनुर्विद्या भवता शिक्षिता कुतः।  
मार्गणौघः समायाति गुणो जाति दिगन्तरम्॥

अपूर्वो भाति भारत्याः काव्यामृतफले रसः।  
चर्वणे सर्वसामान्ये स्वादुवित् केवलं कविः॥

अपूर्वो दृश्यते वह्निः कामिन्याः स्तनमण्डले।  
दूरतो दहते गात्रं गात्रलग्नः सुशीतलः॥

अपूर्वोऽयं मया दृष्टः कान्तः कमललोचने।  
शोऽन्तरं यो विजानाति स विद्वन्नात्र संशयः॥

अपूर्वोऽयं धनुर्वेदो मन्मथस्य महात्मनः।  
शरीरमक्षतं कृत्वा भिनत्त्यन्तर्गतं मनः॥

अपः पिबन् प्रपापालीम् अनुरक्तो विलोकयन्।  
अगस्त्यं चिन्तयामास चतुरः सापि सागरान्॥

अपचिक्रमिषुः पूर्वं सेनां स्वां परिसान्त्वयन्।  
विलङ्घयित्वा सत्रेण ततः स्वयमुपक्रमेत्॥

अपध्वस्तो ह्यवमतो दुःखं जीवति जीवितम्।  
जीवितं यदवक्षिप्तं यथैव मरणं तथा॥

अपदो दूरगामो च साक्षरो न च पण्डितः।  
अमुखः स्फुटवक्ता च यो जानाति स पण्डितः॥

अपहृत्य परस्यार्थं तेन धर्मं करोति यः।  
स दाता नरकं याति यस्यार्थस्तस्य तत्फलम्॥

अपहत्य तमस्तीव्रं यथा भात्युदरे रविः।  
तथापहत्य पाप्मानं भाति गङ्गाजलोक्षितः॥

अपकारदशायामप्य् उपकुर्वन्ति साधवः।  
छिन्दन्तमपि वृक्षः स्वच् छायया किं न रक्षति॥

अपकारमसंप्राप्य तुष्येत् साधुरसाधुतः।  
नैषोऽलाभो भुजङ्गेन वेष्टितो यो न दश्यते॥

अपकारिषु मा पापं चिन्तय त्वं कदाचन।  
स्वयमेव पतिष्यन्ति कूलजाता इव द्रुमाः॥

अपकारिणि चेत् कोपः कोपे कापः कथं न ते।  
धर्मार्थकाममोक्षाणां प्रसह्य परिपन्थिनि॥

अपकारिणि विस्रम्भं यः करोति नराधमः।  
अनाथो दुर्बलो यद्वन् न चिरं स तु जीवति॥

अपकृत्वा बुद्धिमतो दूरस्थोऽस्मीति नाश्वसेत्।  
दीर्घौ बुद्धिमतो बाहू याभ्यां हिंसति हिंसितः॥

अपकृत्य बलस्थस्य दूरस्थोऽस्मीति नाश्वसेत्।  
श्येनानुचरितैर्ह्येते निपतन्ति प्रमाद्यतः॥

अपकर्ताहमस्मीति हृदि ते मा स्म भूद्भयम्।  
विमुखेषु न मे खड्गः प्रहर्तुं जातु वाञ्छति॥

अपकुर्वन्नपि प्रायः प्राप्नोति महतः फलम्।  
और्वं दहन्तमेवाग्निं संतर्पयति सागरः॥

अपकुर्यात् समर्थं वा नोपकुर्याद्यदापदि।  
उच्छिन्द्यादेव तन्मित्रं विश्वस्याङ्कमुपस्थितम्॥

अपक्वमपि चूतस्य फलं द्रवति वेगतः।  
गुडशुण्टीप्रलेपेन विधृतं शश्वदातपे॥

अपक्वं भङ्गमायाति अतिजीर्णं तु कर्कशम्।  
ज्ञातिघृष्टं तु सोद्वेगं कलहो बान्धवैः सह॥

अपक्वे तु घटे नीरं चालन्यां सूक्ष्मपिष्टकम्।  
स्त्रीणां च हृदये वार्ता न तिष्ठति कदापि हि॥

अपमानात् तपोवृद्धिः संमानाच्च तपःक्षयः।  
अर्चितः पूजितो विप्रो दुग्धा गौरिव गच्छति॥

अपमानात् तु संभूतं मानेन प्रशमं नयेत्।  
सामपूर्व उपायो वा प्रणामो वाभिमानजे॥

अपमानं पुरस्कृत्य मानं कृत्वा तु पृष्ठतः।  
स्वार्थमभ्युद्धरेत् प्राज्ञः कार्यध्वंसो हि मूर्खता॥

अपमानं पुरस्कृत्य मानं कृत्वा च पृष्ठके।  
स्वकार्यमुद्धरेत्प्राज्ञः कार्यध्वंसो हि मूर्खता॥

अपण्डितो वापि सुहृत् पण्डितो वाप्यनात्मवान्।  
मन्त्रमूलं यतो राज्यम् अतो मन्त्रं सुरक्षितम्॥

अपनीतं सुनीतेन योऽर्थं प्रत्यानिनीषते।  
मतिमास्थाय सुदृढां तदकापुरुषव्रतम्॥

अपमेघोदयं वर्षम् अदृष्टकुसुमं फलम्।  
अतर्कितोपपन्नं वो दर्शनं प्रतिभाति मे॥

अपङ्किलधियः शुद्धाः साधुमानसवृत्तयः।  
वमन्ति श्रुतिजीवातुं ध्वनिं नवरसास्पदम्॥

अपराद्धांस्तु सुस्निग्धान् स्नोहोक्त्या मानदानतः।  
साधयेद् भेददण्डाभ्यां यथायोगेन चापरान्॥

अपराद्धं भवद्वाणीश्राविणा पृच्छ किं मया।  
वीणाह परुषं यन्मां कलकण्ठी च निष्ठुरम्॥

अपराधानुरूपं च दण्डं पापेषु पातयेत्।  
उद्वेजयेद्धनैरृद्धान् दरिद्रान् वधबन्धनैः॥

अपराधः स दैवस्य न पुनर्मन्त्रिणामयम्।  
कार्यं सुघटितं यत्नाद् दैवयोगाद् विनश्यति॥

अपराधं न शृणुमो न चासत्यं त्वयोदितम्।  
गोप्येति गदितः कृष्णस् तूष्णीं तिष्ठन् पुनातु वः॥

अपराधेऽपि निःशङ्को नियोगी चिरसेवकः।  
स स्वामिनमवज्ञाय चरेच्च निरवग्रहः॥

अपराधो न मेऽस्तीति नैतद् विश्वासकारणम्।  
विद्यते हि नृशंसेभ्यो भयं गुणवतामपि॥

अपराधो मया कान्ते कृतो यदि त्वया मतः।  
निपात्य गिरिशृङ्गोच्चौ कुचौ किं न निपीड्यते॥

अपरीक्ष्य न कर्तव्यं कर्तव्यं सुपरीक्षितम्।  
पश्चाद्भवति संतापो ब्राह्मणी नकुलं यथा॥

अपरित्यक्तमात्मानम् इच्छता पण्ययोषिताम्।  
नित्यौपयोगिकं द्रव्यम् आत्मसारं प्रदर्शयेत्॥

अपर्णैव लता सेव्या विद्वद्भिरिति मे मतिः।  
यया वृतः पुराणोऽपि स्थाणुः सूतेऽमृतं फलम्॥

अपरोपगमारम्भम् उन्नाटयति वल्लभम्।  
दरिद्रजरतीवार्ता शिशिरे सायमातपम्॥

अपर्याप्तभुजायामः सखेदोऽस्याः सखीजनः।  
श्रोण्यां कथंचित् कुरुते रशनादामबन्धनम्॥

अपर्यन्तस्य कालस्य कियानंशः शरच्छतम्।  
तन्मात्रपरमायुर्यः स कथं स्वप्तुमर्हति॥

अपसारसमायुक्तं नयज्ञैर्दुर्गमुच्यते।  
अपसारपरित्यक्तं दुर्गव्याजेन बन्धनम्॥

अपशास्त्रधनो राजा संचयं नाधिगच्छति।  
अस्थाने चास्य तद्वित्तं सर्वमेव विनश्यति॥

अपशूलं तमासाद्य लवणं लक्ष्मणानुजः।  
रुरोध संमुखीनो हि जयो रन्ध्रप्रहारिणाम्॥

अपश्चात्तापकृत् सम्यग् अनुबन्धिफलप्रदः।  
अदीर्घकालोऽभीष्टश्च प्रशस्तो मन्त्र उच्यते॥

अपश्यद्भिरिवेशानं रणान्निववृते गणैः।  
मुह्यत्येव हि कृच्छ्रेषु संभ्रमज्वलितं मनः॥

अपश्यद्भिर्महास्वादान् भावान् स्वाद्वविवेकिभिः।  
किं ज्ञेयमशनादन्यत् क्ष्मापैरन्धैरिवोक्षभिः॥

अपश्यन्निव मा पश्य ब्रूहि दोषानशङ्कितम् ।  
ताटस्थ्यादधिका लोके न काचिदवधीरणा ॥

अपस्तरन्ति पाषाणा ह्यनुघ्नन्ति हि राक्षसान्।  
कपयः कर्म कुर्वन्ति कालस्य कुटिला गतिः॥

अपथेनैव यो योगाद् अधः सारायते स्वयम्।  
नीचोपसर्पणवशात् स पतेद् वंशवानपि॥

अपथेन प्रववृते न जातूपचितोऽपि सः।  
वृद्धौ नदीमुखेनैव प्रस्थानं लवणाम्भसः॥

अपथ्यस्य च भुक्तस्य दन्तस्य चलितस्य च।  
अमात्यस्य च दुष्टस्य समूलोद्धरणं सुखम्॥

अपत्यदर्शनस्यार्थे प्राणानपि च या त्यजेत्।  
त्यजन्ति तामपि क्रूरा मातरं दारहेतवे॥

अपत्यं धर्मकार्याणि शुश्रूषा रतिरुत्तमा।  
दाराधीनस्तथा स्वर्गः पितृणामात्मनश्च ह॥

अपवादादभीतस्य समस्य गुणदोषयोः।  
असद्वृत्तेरहो वृत्तं दुर्विभावं विधेरिव॥

अपवादो भवेद् येन येन विप्रत्ययो भवेत्।  
नरके गम्यते येन तद् बुधः कथमाचरेत्॥

अपेहि हृदयाद्वा मे वामे दर्शनमेहि वा।  
अदूरविरहोत्कण्ठादुःखं दुःकेन सह्यते॥

अपेक्षन्ते न च स्नेहं न पात्रं न दशान्तरम्।  
सदा लोकहितासक्ता रत्नदीपा इवोत्तमाः॥

अफलानि दुरन्तानि समव्ययफलानि च।  
अशक्यानि च कार्याणि नारभेत विचक्षणः॥

अफलस्यापि वृक्षस्य छाया भवति शीतला।  
निर्गुणोऽपि वरं बन्धुर् यः परः पर एव सः॥

अपि बन्धुतया नारी बहुपुत्रा गुणैर्युता।  
शोच्या भवतिसा नारी पतिहीना तपस्विनी॥

अपि भ्राता सुतोऽर्घ्यो वा श्वशुरो मातुलोऽपि वा।  
नादण्ड्यो नाम राज्ञोऽस्ति धर्माद्विचलितः स्वकात्॥

अपि ब्रह्मपरानन्दादिदमप्यधिकं ध्रुवम्।  
जहार नारदादीनां चित्तानि कथमन्यथा॥

अपि ब्रह्मवधं कृत्वा प्रायश्चित्तेन शुध्यति।  
तदर्थेन विचीर्णेन न कथंचित्सुहृद्द्रुहः॥

अपि चाप्यफलं कर्म पश्यामः कुर्वतो जनान्।  
नान्यथा ह्यभिजानन्ति वृत्तिं लोके कथंचन॥

अपि चेदसि पापेभ्यः सर्वेभ्यः पापकृत्तमः।  
सर्वं ज्ञानप्लवेनैव वृजिनं संतरिष्यसि॥

अपि चेत् सुदुराचारो भजते मामनन्यभाक्।  
साधुरेव स मन्तव्यः सम्यग् व्यवसितो हि सः॥

अपि चिन्तामणिश्चिन्तापरिश्रममपेक्षते।  
इदं त्वचिन्तितं मन्ये कृतमाश्चर्यमार्यया॥

अपि घोरापराधस्य धर्ममाश्रित्य तिष्ठतः।  
स हि प्रच्छाद्यते दोषः शैलो मेघैरिवासितैः॥

अपि कालस्य यः कालः सोऽपि कालमपेक्षते।  
कर्तुं जगन्ति हन्तुं वा कालस्तेन जगत्प्रभुः॥

अपि कापुरुषो भीरुः स्याच्चेन्नृपतिसेवकः।  
तथापि न पराभूतिं जनादाप्नोति मानवः॥

अपि कापुरुषो भीरुः स्याच्चेन्नृपतिसेवकः।  
यदाप्नोति फलं लोकात् तस्यांशमपि नो गुणी॥

अपि कापुरुषो मार्गे द्वितीयः क्षेमकारकः।  
कर्कटेन द्वितीयेन जीवितं परिरक्षितम्॥

अपि कीर्त्यर्थमायान्ति नाशं सद्योऽतिमानिनः।  
न चेच्छन्त्ययशोमिश्रम् अप्येवानन्त्यमायुषः॥

अपि कल्पानिलस्यैव तरङ्गस्य महोदधेः।  
शक्यते प्रसरो रोद्धुं नानुरक्तस्य चेतसः॥

अपि कुञ्जरकर्णाग्राद् अपि पिप्पलपल्लवात्।  
अपि विद्युद्विलसिताद् विलोलं ललनामनः॥

अपि नाम स दृश्येत पुरुषातिशयो भुवि।  
गर्वोच्छूनमुखा येन धनिनो नावलोकिताः॥

अपि मानुष्यकं लब्ध्वा भवन्ति ज्ञानिनो न ये।  
पशुतैव वरा तेषां प्रत्यवायाप्रवर्तनात्॥

अपि मार्दवभावेन गात्रं संलीय बुद्धिमान्।  
अरिं नाशयते नित्यं यथा वल्ली महाद्रुमम्॥

अपि मृद्व्या गिरा लभ्यः सदा जागर्त्यतन्द्रितः।  
नास्ति धर्मसमो भृत्यः किंचिदुक्तस्तु धावति॥

अपि मन्दत्वमापन्नो नष्टो वापीष्टदर्शनात्।  
प्रायेण प्राणिनां भूयो दुःखवेगोऽधिको भवेत्॥

अपि मेरूपमं प्राज्ञम् अपि शूरमपि स्थिरम्।  
तृणीकरोति तृष्णैका निमेषेण नरोत्तमम्॥

अपि निर्मुक्तभोगेन स्वान्तःस्थविषयेक्षया।  
असद्भावाय जायेत जिह्मगेन सहासिका॥

अपि पञ्चशतं दण्ड्यान् दण्डयेत् पृथिवीपतिः।  
अभावे पञ्च कायस्थान् एकं वा स्वर्णकारकम्॥

अपि पञ्चशतं शूरा मृद्नन्ति महतीं चमूम्।  
अथवा पञ्च षट् सप्त विजयन्तेऽनिवर्तिनः॥

अपि पौरुषमादेयं शास्त्रं चेद्युक्तिबोधकम्।  
अन्यत्त्वार्षमपि त्याज्यं भाव्यं न्याय्यैकसेविना॥

अपि प्राणसमानिष्टान् पालितांल्लालितानपि।  
भृत्यान् युद्धे समुत्पन्ने पश्येच्छुष्कमिवेन्धनम्॥

अपि प्रगल्भललनाकटाक्षचपलाः श्रियः।  
सन्मन्त्रिप्रणिधानेन चिरं तिष्ठन्ति भूभुजाम्॥

अपि पुत्रैः कलत्रैर्वा प्राणान् रक्षेत पण्डितः।  
विद्यमानैर्यतस्तैः स्यात् सर्वं भूयोऽपि देहिनाम्॥

अपि राज्यादपि स्वर्गाद् अपीन्दोरपि माधवात्।  
अपि कान्ताकुचस्पर्शात् संतोषः परमं सुखम्॥

अपि सागरपर्यन्ता विचेतव्या वसुन्धरा।  
देशो ह्यरत्निमात्रोऽपि नास्ति दैवज्ञवर्जितः॥

अपि सम्मानसंयुक्ताः कुलीना भक्तितत्पराः।  
वृत्तिभङ्गान्महीपालं त्यक्त्वा यान्ति सुसेवकाः॥

अपि संपूर्णतायुक्तैः कर्तव्याः सुहृदो बुधैः।  
नदीशः परिपूर्णोऽपि चन्द्रोदयमपेक्षते॥

अपि संतापशमनाः शुद्धाः सुरभिशीतलाः।  
भुजङ्गसङ्गाज्जायन्ते भीषणाश्चन्दनद्रुमाः॥

अपि सत्पथनिष्ठानाम् आशाः पूरयतामपि।  
अगस्त्यवृत्तिर्मेघानां हन्त मालिन्यकारणम्॥

अपि शास्त्रेषु कुशला लोकाचारविवर्जिताः।  
सर्वे ते हास्यतां यान्ति यथा ते मूर्खपण्डिताः॥

अपि श्रोणिभरस्वैरां धर्तुं तामशकन्न सः।  
तदङ्गसङ्गजस्तम्भो गजस्तम्भोरुदोरपि॥

अपि स्थानुवदासीत शुष्यन् परिगतः क्षुधा।  
न त्वेवानात्मसंपन्नाद् वृत्तिमीहेत पण्डितः॥

अपि स्वल्पमसत्यं यः पुरो वदति भूभुजाम्।  
देवानां च विनाशः स्याद् ध्रुवं तस्य गुरोरपि॥

अपि स्वल्पमसत्यं यः पुरो वदति भूभुजाम्।  
देवानां च विनश्येत स द्रुतं सुमहानपि॥

अपि स्वल्पतरं कार्यं यद्भवेत् पृथिवीपतेः।  
तन्न वाच्यं सभामध्ये प्रोवाचेदं बृहस्पतिः॥

अपि स्यात् पितृहा वैरी सोऽपि दानविलोभितः।  
गत्वा विश्वासभावं स शत्रोरात्मानमर्पयेत्॥

अपि तेजो निधिर्हन्त पतितो यदि जायते।  
सुरतं किमिवास्माकम् इति कोकैर्वियुज्यते॥

अपि वीर्योत्कटः शत्रुर् यतो भेदेन सिध्यति।  
तस्माद् भेदः प्रयोक्तव्यः शत्रूणां विजिगीषुणा॥

अपि वज्रेण संघर्षम् अपि पद्भ्यां पराभवम्।  
सहन्ते गुणलोभेन त एव मणयो यदि॥

अपि वर्षशतं स्थित्वा सदा कृत्रिमरागिणी।  
वेश्या शुकीव निःश्वासा निःसङ्गेभ्यः पलायते॥

अपि यत्सुकरं कर्म तदप्येकेन दुष्करम्।  
बिशेषतोऽसहायेन किमु राज्यं महोदयम्॥

अप्रामाण्यं च वेदानां शास्त्राणां चातिलङ्घनम्।  
सर्वत्र चानवस्थानम् एतन्नाशनमात्मनः॥

अप्राप्तकालं वचनं बृहस्पतिरपि ब्रुवन्।  
लभते बुद्ध्यवज्ञानम् अवमानं च भारत॥

अप्राप्तकालं वचनं बृहस्पतिरपि ब्रुवन्।  
लभते बह्ववज्ञानं अपमानं च पुष्कलम्॥
__________________
अप्राप्तकालं वचनं बृहस्पतिरपि ब्रुवन्।  
प्राप्नुयाद्बुद्ध्यवज्ञानमपमानं च शाश्वतम्॥

अप्राप्तकालवचनं बृहस्पतिरपि ब्रुवन्।  
प्राप्नुयाद् बुद्धिशैथिल्यम् अपमानं च शाश्वतम्॥

अप्राप्तकालो यो मूर्खो हसेत् स्वेच्छानुसारतः।  
प्राप्नुयाद् बुद्ध्यवज्ञानं सभायां चैव शाश्वतम्॥

अप्राप्तयौवना नारी न कामाय न शान्तये।  
संप्राप्ते षोडशे वर्षे गर्दभी चाप्सरायते॥

अप्राप्येऽपि यथा कामे धर्मे चिन्ता न किं तथा।  
अलाभेऽपि द्वयोरेका भयदा शिवदापरा॥

अप्रार्थनमसंस्पर्शम् असंदर्शनमेव च।  
पुरुषस्येह नियमो भवेद्रागप्रहाणये॥

अप्रार्थितं यथा दुःखं तथा सुखमपि स्वयम्।  
प्राणिनं प्रतिपद्येत सर्वं नियतियन्त्रितम्॥

अप्रीतां रोगिणीं नारीम् अन्तर्वत्नीं धृतव्रताम्।  
रजस्वलामकामां च न कामेत बलात् पुमान्॥

अप्रदाता समृद्धोऽसौ दरिद्रश्च महामनाः।  
अश्रुतश्च समुन्नद्धस् तमाहुर्मूढचेतसम्॥

अप्रदीपा यथा रात्रिर् अनादित्यं यथा नभः।  
तथासांवत्सरो राजा भ्रमत्यन्ध इवाध्वनि॥

अप्रधानः प्रधानः स्यात् पार्थिवं यदि सेवते।  
प्रधानोऽप्यप्रधानः स्याद् यदि सेवाविवर्जितः॥

अप्रगल्भाः पदन्यासे जननीरागहेतवः।  
सन्त्येके बहुलालापाः कवयो बालका इव॥

अप्रगल्भस्य या विद्या कृपणस्य च यद्धनम्।  
यच्च बाहुबलं भीरोर् व्यर्थमेतत् त्रयं भुवि॥

अप्रमादश्च कर्तव्यस् त्वया राज्ञः समाश्रये।  
त्वदीयस्य शरीरस्य वयं भाग्योपजीविनः॥

अप्रणाद्योऽतिथिः सायं सूर्योढो गृहमेधिनाम्।  
पूजया तस्य देवत्वं प्रयान्ति गृहमेधिनः॥

अप्रमत्तश्च यो राजा सर्वज्ञो विजितेन्द्रियः।  
कृतज्ञो धर्मशीलश्च स राजा तिष्ठते चिरम्॥

अप्रमत्तेऽपि पुरुषे हितकार्यावलम्बिनि।  
दैवमुन्मार्गरसिकम् अन्यथैव प्रमद्यते॥

अप्रणोद्योऽतिथिः सायं सूर्योढो गृहमेधिना।  
काले प्राप्तस्त्वकाले वा नास्यानश्नन् गृहे वसेत्॥

अप्रसादोऽनधिष्ठानं देयांशहरणं च यत्।  
कालयापोऽप्रतीकारस् तद् वैराग्यस्य कारणम्॥

अप्रतिष्ठाश्च ये केचिद् अधर्मशरणाश्च ये।  
तेषां प्रतिष्ठा गङ्गेह शरणं शर्म वर्म च॥

अप्रत्यक्षाणि शास्त्राणि विवादस्तत्र केवलम्।  
प्रत्यक्षं ज्यौतिषं शास्त्रं चन्द्रार्कौ यत्र साक्षिणौ॥

अप्रिया न भविष्यन्ति प्रियो मे न भविष्यति।  
अहं च न भविष्यामि सर्वं च न भविष्यति॥

अप्रियाण्यपि कुर्वन्तः स्वार्थायोद्यत चेष्टिताः।  
पण्डिता नोपलभ्यन्ते वायसैरिव कोकिलाः॥

अप्रियाण्यपि कुर्वाणो निष्ठुराण्यपि च ब्रुवन्।  
चेतः प्रह्लादयत्येव सर्वावस्थासु वल्लभः॥

अप्रियाण्यपि कुर्वाणो यः प्रियः प्रिय एव सः।  
दग्धमन्दिरसारेऽपि कस्य वह्नावनादरः॥

अप्रियाण्यपि पथ्यानि ये वदन्ति नृणामिह।  
त एव सुहृदः प्रोक्ता अन्ये स्युर्नामधारकाः॥

अप्रियैः सह संवासः प्रियैश्चापि विनाभवः।  
असद्भिः संप्रयोगश्च तद्दुःखं चिरजीविनाम्॥

अप्रियैरपि निष्पिष्टैः किं स्यात् क्लेशासहिष्णुभिः।  
ये तदुन्मूलने शक्ता जिगीषा तेषु शोभते॥

अप्रियं न हि भाषेत न विरुध्येत केनचित्।  
कार्यसिद्धिं समीहेत कार्यभ्रंशो हि मूर्खता॥

अप्रियं पुरुष चापि परद्रोहं परस्त्रियम्।  
अधर्ममनृतं चैव दूरात् प्राज्ञो विवर्जयेत्॥

अप्रियं यस्य कुर्वीत भूयस् तस्य प्रियं चरेत्।  
अचिरेण प्रियः स स्याद् योऽप्रियः प्रियमाचरेत्॥

अप्रियस्यापि वचसः परिणामाविरोधिनः।  
वक्ता श्रोता च यत्रास्ति रमन्ते तत्र संपदः॥

अप्रियस्यापि पथ्यस्य परिणामः सुखावहः।  
वक्ता श्रोता च यत्रास्ति रमन्ते तत्र सम्पदः॥

अप्रियोऽपि हि पथ्यः स्याद् इति वृद्धानुशासनम्।  
वृद्धानुशासने तिष्ठन् प्रियतामुपगच्छति॥

अप्सु प्लवन्ते पाषाणा मानुषा घ्नन्ति राक्षसान्।  
कपयः कर्म कुर्वन्ति कालस्य कुटिला गतिः॥

अप्स्वात्मानं न वीक्षेत नावगाहेत् पयोरयम्।  
संदिग्धनावं नारोहेन् न बाहुभ्यां नदीं तरेत्॥

अपुनर्देहिशब्दार्थम् अप्रत्युपकृतिक्षमम्।  
अर्थिनं कुरुते कश्चित् पुनरावृत्तिवर्जितम्॥

अपुत्रस्य गतिर्नास्ति स्वर्गो नैव च नैव च।  
तस्मात् पुत्रमुखं दृष्ट्वा भवेत् पश्चाद्धि तापसः॥

अपुत्रस्य गृहं शून्यं दिशः शून्यास्त्वबान्धवाः।  
मूर्खस्य हृदयं शून्यं सर्वशून्या दरिद्रता॥

अपुत्रस्य गृहं शून्यं सन्मित्त्ररहितस्य च।  
मूर्खस्य च दिशः शून्याः सर्वशून्या दरिद्रता॥

अपुत्रस्य गृहं शोच्यं शोच्यं राज्यमराजकम्।  
निराहाराः प्रजाः शोच्या शोच्यं मैथुनमप्रजम्॥

अपुत्रत्वं भवच्छ्रेयो न तु स्याद्विगुणः सुतः।  
जीवन्नप्यविनीतोऽसौ मृत एव न संशयः॥

अप्याकरसमुत्पन्नमणिजातिरसंस्कृता।  
जातरूपेण कल्याणि न हि संयोगमर्हति॥

अप्यापत्समयः साधोः प्रयाति श्लाघनीयताम्।  
विधोर्विधुंतुदास्कन्दविपत्कालोऽपि सुन्दरः॥

अप्यभीष्टा न लभ्यन्ते संत्यक्ता न त्यजन्ति च।  
वासना इव संसारे मोहनैकपराः स्त्रियः॥

अप्यनारभमाणस्य विभोरुत्पादिताः परैः।  
व्रजन्ति गुणतामर्थाः शब्दा इव विहायसः॥

अप्यनावर्जिताः स्वेन फलरागेण संनताः।  
अर्भकैरपि गृह्यन्ते साधुसंतानशाखिनः॥

अप्यनेकैरुपचितैर् दुर्विनीतैः सुतैरलम्।  
निदर्शनं धार्तराष्ट्राः शतं दुर्योधनादयः॥

अप्यशक्यं त्वया दत्तं दुःखं शक्यन्तरात्मनि।  
बाष्पो वाहीकनारीणां वेगवाही कपोलयोः॥

अप्यत्युच्चो भूमिसमः पार्थिवोऽपि न पार्थिवः।  
मानार्थं जीवितं तस्य कृते माने न जीवति॥

अप्येव दहनं स्पृष्ट्वा वने तिष्ठन्ति पादपाः।  
राजदोषपरामृष्टास् तिष्ठन्ते नापराधिनः॥

अप्युन्मत्तात् प्रलपतो बालाच्च परिसर्पतः।  
सर्वतः सारमादद्याद् अश्मभ्य इव काञ्चनम्॥

अप्युन्नतपदारूढः पूज्यान् नैवापमानयेत्।  
नहुषः शक्रतां प्राप्य च्युतोऽगस्त्यावमाननात्॥

अप्युपायैस्त्रिभिस्तात योऽर्थः प्राप्तुं न शक्यते।  
तस्य विक्रमकालांस्तान् युक्तानाहुर्मनीषिणः॥

अप्युत्कटे च रौद्रे च शत्रौ यस्य न हीयते।  
धैर्यं प्राप्ते महीपस्य न स याति पराभवम्॥

अराजकेषु राष्ट्रेषु धर्मो न ह्यवतिष्ठते।  
परस्परं च बाधन्ते सर्वथा धिगराजकम्॥

अराजके हि लोकेऽस्मिन् सर्वतो विद्रुते भयात्।  
रक्षार्थमस्य सर्वस्य राजानमसृजत् प्रभुः॥

अराजके जीवलोके दुर्बला बलवत्तरैः।  
बाध्यन्ते न च वित्तेषु प्रभुत्वमिह कस्यचित्॥

अराजके तु लोकेऽस्मिंस् तस्माद् राजा विधीयताम्।  
राजा राज्ये चिरं रक्षां कृत्वा स्वर्गमवाप्नुयात्॥

अरातिरतनोरात्तनारीतनुरनुत्तरः ।  
नतानान् तनुतान्नूनं नतानां नो निरार्तिताम् ॥

अरातिविक्रमालोकविकस्वरविलोचनः।  
कृपाणोदग्रदोर्दण्डः स सहस्रायुधीयति॥

अरावप्युचितं कार्यम् आतिथ्यं गृहमागते।  
छेत्तुमप्यागते छायां नोपसंहरते द्रुमः॥

अरूपोऽपि सुरूपोऽपि आढ्योऽपि द्रव्यवर्जितः।  
दुःशीलः शीलयुक्तो वा स्त्रीणां भर्ताधिदेवता॥

अरूक्षमुपदेष्टव्यो जनः कापथमाश्रितः ।  
नाकर्णयति चेन्नः किमुपदेष्टा पुनर्विधिः ॥

अरैः संधार्यते नाभिर् नाभौ चाराः प्रतिष्ठिताः।  
स्वामिसेवकयोरेवं वृत्तिचक्रं प्रवर्तते॥

अरक्ते न सुखं वेत्ति नारक्तो दुःखमश्नुते।  
दुःखानां च सुखानां च रक्त एवास्पदं सदा॥

अरलूवृक्षपत्राणां लेपो गोमुखरोगहृत्।  
गोनाससंभवः क्षारो हन्ति पुष्पं चिरोद्भवम्॥

अरण्यहरिणग्रामम् आचक्राम हुताशनः।  
इन्दोः क्रोडमृगं धर्तुम् इव धूमो नभो ययौ॥

अरण्यं रक्षितं सिंहात् तस्मात् सिंहः सुरक्षितः।  
इत्यन्योन्यस्योपकारे मित्रत्वं तन्निबन्धनम्॥

अरण्ये पुष्पिता वृक्षा दूरस्थाने च बान्धवाः।  
समृद्धेनापि किं तेन यः काले नोपतिष्ठति॥

अरसापि हि वाग् भाति प्रोक्तावसर एव हि।  
सर्वचित्तप्रमोदाय गालिदानं करग्रहे॥

अरश्मि बिम्बं सूर्यस्य वह्निं चैवांशुमालिनम्।  
दृष्ट्वैकादशमासात्तु नरो नोर्द्ध्वं तु जीवति॥

अरत्नालोकसंहार्यम् अवार्यं सूर्यरश्मिभिः।  
दृष्टिरोधकरं यूनां यौवनप्रभवं तमः॥

अरविन्दमिदं वीक्ष्य खेलत्खञ्जनमञ्जुलम्।  
स्मरामि वदनं तस्याश् चारु चञ्चललोचनम्॥

अरविन्देषु कुन्देषु रमितं कालयोगतः।  
अये माकन्द जानीहि तवैवायं मधुव्रतः॥

अरक्षिता गृहे रुद्धाः पुरुषैराप्तकारिभिः।  
आत्मानमात्मना यास्तु रक्षेयुस्ताः सुरक्षिताः॥

अरक्षितारं राजानं बलिषड्भागहारिणम्।  
तमाहुः सर्वलोकस्य समग्रमलहारकम्॥

अरक्षितं भवेत् सत्यं दैवं तमेव रक्षति।  
दैवेन नाशितं यत्तु तस्य रक्षा न दृश्यते॥

अरक्ष्यमानाः कुर्वन्ति यत्किंचित् किल्विषं प्रजाः।  
तस्मात्तु नृपतेरर्धं यस्माद् गृह्णात्यसौ करान्॥

अरयोऽपि हि मित्रत्वं यान्ति दण्डवतो ध्रुवम्।  
दण्डप्रायो हि नृपतिर् भुनक्त्याक्रम्य मेदिनीम्॥

अरयोऽपि हि संधेयाः सति कार्यार्थगौरवे।  
अहिमूषकवद् देवा ह्यर्थस्य पदवीं गतैः॥

अर्चकस्य तपोयोगाद् अर्चनस्यातिशायनात्।  
आभिरूप्याच्च मूर्तीनां देवः सांनिध्यमृच्छति॥

अर्धाधीताश्च यैर्वेदास् तथा शूद्रान्नभोजनाः।  
ते द्विजाः किं करिष्यन्ति निर्विषा इव पन्नगाः॥

अर्धाङ्गुलपरीणाहजिह्वाग्रायासभीरवः।  
सर्वाङ्गक्लेशजननम् अबुधाः कर्म कुर्वते॥

अर्धार्धाद्योजनशतादामिषं वीक्षते खगः।  
सोऽपि पार्श्वस्थितं दैवाद्बन्धनं न च पश्यति ॥

अर्धचन्द्रं च चक्रं च शकटं मकरं तथा।  
कमलं श्रेणिकां गुल्मं व्यूहानेवं प्रकल्पयेत्॥

अर्धचन्द्राकृतिर्यस्मिन् खङ्गे स्वाभाविकी भवेत्।  
अपि दोषसहस्राणि हन्ति चन्द्रस्तमो यथा॥

अर्धचन्द्रसमायुक्तं पुंनाम चतुरक्षरम्।  
ककारादि लकारान्तम् इह जानाति पण्डितः॥

अर्धहस्तेन हीनस्तु भवेन्मध्यस्तुरङ्गमः।  
ततो हस्तेन हीनश्च हीन एव स्मृतो हयः॥

अर्धं भार्या मनुष्यस्य भार्या श्रेष्ठतमः सखा।  
भार्या मूलं त्रिवर्गस्य भार्या मित्रं मरिष्यतः॥

अर्धं भार्या मनुष्यस्य भार्या श्रेष्ठतमः सखा ।  
भार्या मूलं त्रिवर्गस्य यः सभार्यः स बन्धुमान् ॥

अर्धं सज्जनसंपर्काद् अविद्याया विनश्यति।  
चतुर्भागस्तु शास्त्रार्थैश् चतुर्भागं स्वयत्नतः॥

अर्धपीतस्तनं मातुर् आमर्दाक्लिष्टकेसरम्।  
प्रक्रीडितुं सिंहशिशुं बलात्कारेण कर्षति॥

अर्धपञ्चमहस्तं तु श्रेष्ठं चापं प्रकीर्तितम्।  
तद्विज्ञेयं धनुर्दिव्यं शंकरेण धृतं पुरा॥

अर्धप्रोथस्थिता रेखा दृश्यन्ते यस्य वाजिनः।  
तस्य मृत्युः समुद्दिष्टो दशमं प्राप्य वत्सरम्॥

अर्धरात्रे दिनस्यार्धे त्वर्धचन्द्रेऽर्धभास्करे।  
रावणेन हृता सीता कृष्णपक्षे सिताष्टमी॥

अर्धसिद्धेषु कार्येषु आत्मगुह्यं प्रकाशयेत्।  
स एव निधनं याति बकः कर्कटकाद्यथा॥

अर्धेन जलदश्यामम् अर्धेनातपपिङ्गलम्।  
अर्धनारीश्वराकारं न को मन्येत वासरम्॥

अरे दैव त्वदायत्तं कामं वित्तादि गच्छतु।  
ममायत्तं पुनर्वृत्तं हर्तुं कस्येह योग्यता॥

अरे वद हरेर्नाम क्षेमधाम क्षणे क्षणे।  
बहिः सरति निःश्वासे विश्वासः कः प्रवर्तते॥

अर्घ्यं दत्त्वाथ देवाय भास्कराय समाहितः।  
ततोऽलंकृतगात्रः सन् वृत्तमालोक्य मन्त्रवत्॥

अरिष्टानि महाराज शृणु वक्ष्यामि तानि ते।  
येषामालोकनान् मृत्युः निजं जानाति योगवित्॥

अरिषङ्वर्ग एवायम् अस्यास्तात पदानि षट्।  
तेषामेकमपि च्छिन्दन् खञ्जय भ्रमरीं श्रियम्॥

अरिणा सह संवासाद् विषेण सह भोजनात्।  
पाप्मना सह सौहार्दान् मरणं प्रतिपद्यते॥

अरिं मित्रमुदासीनं मध्यस्थं स्थविरं गुरुम्।  
यो न बुध्यति मन्दात्मा स च सर्वत्र नश्यति॥

अरिपक्षाश्रिते मित्रे मर्मवेदिप्रियंवदे।  
विश्वासो नैव कर्तव्यः यदि साक्षाद् बृहस्पतिः॥

अरिश्च मित्रं भवति मित्रं चापि प्रदुष्यति।  
अनित्यचित्तः पुरुषस् तस्मिन् को नाम विश्वसेत्॥

अरितोऽभ्यागतो दोषः शत्रुसंवासकारितः।  
सर्पसंवासधर्मित्वान् नित्योद्वेगेन दूषितः॥

अर्जयेज्ज्ञानमर्थांश्च पुमानमरवत् सदा।  
केशेष्विव गृहीतः सन् मृत्युना धर्ममाचरेत्॥

अर्जितं स्वेन वीर्येण नान्यपाश्रित्य कञ्चन।  
फलशाकमपि श्रेयो भोक्तुं ह्यकृपणं गृहे॥

अर्जितं स्वेन वीर्येण नान्यमाश्रित्य कञ्चन।  
फलशाकमपि श्रेयो भोक्तुं ह्यकृपणं गृहे॥

अर्जुनान्ते वरारोहे भीमान्ते च वरानने।  
पाण्डवैः सह योद्धव्यं रक्षणीयो धनंजयः॥

अर्जुनः कृष्णसंयुक्तः कर्णं यत्रानुधावति।  
तन्नेत्रं तु कुरुक्षेत्रम् इति मुग्धे मृशामहे॥

अर्जुनः फल्गुनः पार्थः किरीटी श्वेतवाहनः।  
बीभत्सुर्विजयी कृष्णः सव्यसाची धनंजयः॥

अर्जुनस्य इमे बाणा नेमे बाणाः शिखण्डिनः।  
सीदन्ति मम गात्राणि माघमा सेगवा इव॥

अर्जुनस्य प्रतिज्ञे द्वे न दैन्यं न पलायनम्।  
आयू रक्षति मर्माणि आयुरन्नं प्रयच्छति॥

अर्जुनस्य प्रतिज्ञे द्वे न दैन्यं न पलायनम् ।  
आयू रक्षति सर्वत्र भाग्यं फलति सर्वदा ॥

अर्ककर्पासयोर्मूलं जलपीतं जयेद्विषम्।  
पटोलमूलनस्येन कालदष्टोऽपि जीवति॥

अर्पयन्त्यर्थिने प्राणान् न प्रणाममरातये।  
न नास्तीत्युत्तरं जातु सुहृदे सुमनोजनाः॥

अर्थाः गृहे निवर्तन्ते श्मशाने पुत्रबान्धवाः।  
सुकृतं दुष्कृतञ्चैव गच्छन्तमनुगच्छति ॥

अर्थाः खलु समृद्धा हि बाढं दुःखं विजानताम्।  
असमृद्धास्त्वपि सदा मोहयन्त्यविचक्षणान्॥

अर्थाः साधारणा एव वियुज्यन्ते स्वभावतः।  
ममतां त्यजतां तेषु महदुत्पद्यते यशः॥

अर्था भाग्योदये जन्तुं विशन्ति शतशः स्वयम्।  
दिग्भ्योऽभ्युपेत्य सर्वाभ्यः सायं तरुमिवाण्डजाः॥

अर्थाभावे तु यज्ज्ञानं प्रत्यक्षमिव दृश्यते।  
गन्धर्वनगराकारं स्वप्नं तदुपलक्षयेत्॥

अर्थाद्धर्मश्च कामश्च स्वर्गश्चैव नराधिप।  
प्राणयात्रा हि लोकस्य विनार्थं न प्रसिध्यति॥

अर्था दुःखं परित्यक्तुं पालिताश्चापि तेऽसुखाः।  
दुःखेन चाधिगम्यन्ते तेषां नाशं न चिन्तयेत्॥

अर्था गृहे निवर्तन्ते श्मशाने चैव बान्धवाः।  
सुकृतं दुष्कृतं चापि गच्छन्तमनुगच्छति॥

अर्थाहरणकौशल्यं किं स्तुमः शास्त्रवादिनाम्।  
अव्ययेभ्योऽपि ये चार्थान् निष्कर्षन्ति सहस्रशः॥

अर्थालाभेऽपि महति स्वाध्यायं न समुत्सृजेत्।  
कुलान्यकुलतां यान्ति स्वाध्यायस्य विवर्जनात्॥

अर्थानाहरतोऽनर्थाः समायान्ति प्रमादिनः।  
अप्रमत्तस्ततो मार्गे नित्यमेवास्तु वित्तवान्॥

अर्थानामार्जनं कार्यं वर्धनं रक्षणं तथा।  
भक्ष्यमाणो निरादायः क्षीयते हिमवानपि॥

अर्थानामीश्वरो यः स्याद् इन्द्रियाणामनीश्वरः।  
इन्द्रियाणामनैश्वर्याद् ऐश्वर्याद् भ्रश्यते हि सः॥

अर्थानामननुष्ठाता कामचारी विकत्थनः।  
अपि सर्वां महीं लब्ध्वा क्षिप्रमेव विनश्यति॥

अर्थानामर्जनं कार्यं वर्धनं रक्षणं तथा।  
भक्ष्यमाणो निरादायः सुमेरुरपि हीयते॥

अर्थानामर्जने दुःखम् अर्जितानां च रक्षणे।  
नाशे दुःखं व्यये दुःखं धिगर्थाः कष्टसंश्रयाः॥

अर्थानर्थान्तरे बुद्धिर् निश्चितापि न शोभते।  
घातयन्ति हि कर्याणि दूताः पण्डितमानिनः॥

अर्थानर्थौ विनिश्चित्य व्यवसायं भजेत ह।  
गुणतः संग्रहं कुर्याद् दोषतस्तु विसर्जयेत्॥

अर्थान् ब्रूयान् न चासत्सु गुणान् ब्रूयान् न चात्मनः।  
आदद्यान् न च साधुभ्यो नासत्पुरुषमाश्रयेत्॥

अर्थांश्च दुर्लभांल्लोके क्लेशांश्च सुलभांस्तथा।  
दुःखं चैव कुटुम्बार्थे यः पश्यति स मुच्यते॥

अर्थांस्त्यजत पात्रेभ्यः सुतान् प्राप्नुत कामजान्।  
प्रियं प्रियेभ्यश्चरत राजा हि त्वरते जये॥

अर्थार्थी जीवलोकोऽयं ज्वलन्तमुपसर्पति।  
क्षीणक्षीरां निराजीव्यां वत्सस्त्यजति मातरम्॥

अर्थार्थी जीवलोकोऽयं श्मशानमपि सेवते।  
जनितारमपि त्यक्त्वा निःस्वं गच्छति दूरतः॥

अर्थार्थी यानि कष्टानि मूढोऽयं सहते जनः।  
शतांशेनापि मोक्षार्थी तानि चेन् मोक्षमाप्नुयात्॥

अर्थार्थी यानि कष्टानि सहते कृपणो जनः।  
तान्येव यदि धर्मार्थी न भूयः क्लेशभाजनम्॥

अर्थार्थिना प्रिया एव श्रीहर्षोदीरिता गिरः।  
सारस्वते तु सौभाग्ये प्रसिद्धा तद्विरुद्धता॥

अर्थार्थिनी देवपूजास्पप्नोपश्रुतितत्परा।  
सदा गणकगेहं सा प्रष्टुं याति ग्रहस्थितिम्॥

अर्थात् पलायते ज्ञानं मार्जारान्मूषिको यथा।  
वकवत् ज्ञायतामर्थः सिंहवच्च जयेद्रिपुम्॥

अर्थीनाम् उपपन्नानां पूर्वं चाप्युपकारिणां।  
आशाम् सम्श्रुत्य यो हन्ति स लोके पुरुषाधमः॥

अर्थी येनार्थकृत्येन संव्रजत्यविचारयन्।  
तमर्थमर्थशास्त्रज्ञाः प्राहुरर्थ्याश्च लक्ष्मण॥

अर्थधर्मौ परित्यज्य यः काममनुवर्तते।  
एवमापद्यते क्षिप्रं राजा दशरथो यथा॥

अर्थ एव हि केषांचिद् अनर्थो भविता नृणाम्।  
अर्थश्रेयसि चासक्तो न श्रेयो विन्दते नरः॥

अर्थहीनोऽपि मधुरः शब्दो लोकप्रियंकरः।  
वीणावेणुमृदङ्गादीन्य् अत्रोदाहरणानि नः॥

अर्थैरर्था निबघ्यन्ते गजैरिव महागजाः।  
न ह्यनर्थवता शक्यं वाणिज्यं कर्तुमीहया॥

अर्थैर्विहीनः पुरुषो जीवन्नपि मृतोपमः।  
धर्मार्थविद्यार्जनतो मतिर्यस्य निवर्तते॥

अर्थज्ञात् संशयच्छेत्ता ततः श्रेयान् स्वकर्मकृत्।  
मुक्तसङ्गस्ततो भूयान् अदोग्धा धर्ममात्मनः॥

अर्थनाशं मनस्तापं गृहे दुश्चरितानि च।  
वञ्चनं चापमानं च मतिमान् न प्रकाशयेत्॥

अर्थं महान्तमासाद्य विद्यामैश्वर्यमेव वा।  
विचरत्यसमुन्नद्धो यः स पण्डित उच्यते॥

अर्थप्रश्नकृतौ लोके सुलभौ तौ गृहे गृहे।  
दाता चोत्तरदश्चैव दुर्लभौ पुरुषौ भुवि॥

अर्थप्रियतयात्मानम् अप्रियाय ददाति या।  
कामात्मन्यपि निःस्नेहां कोऽनुरक्तेति मन्यते॥

अर्थरक्षापरो भृत्यः कृत्याकृत्यविवेकवित्।  
सान्धिविग्रहिकः कार्यो राज्ञा नयविशारदः॥

अर्थसंपादनार्थं च पीड्यमानस्य शत्रुभिः।  
साधुषु व्यपदेशार्थं द्विविधः संश्रयः स्मृतः॥

अर्थसंपद्विमोहाय बहुशोकाय चैव हि।  
तस्मादर्थमनर्थक्यं श्रेयोऽर्थी दूरतस्त्यजेत्॥

अर्थश्चेत् सर्वथा रक्ष्य इति कैश्चिदुदाहृतम्।  
तत्कथं न हरिश्चन्द्रोऽरक्षत् कुशिकनन्दने॥

अर्थसिद्धिं परामिच्छन् धर्ममेवादितश्चरेत्।  
नहि धर्मादपैत्यर्थः स्वर्गलोकादिवामृतम्॥

अर्थस्यानर्थपूर्णस्य कोऽवसीदतु संग्रहे।  
तत्संतुष्टैर्न्नचेदिष्टैर् दुष्टैः स्यान्नयनोत्सवः॥

अर्थस्य निश्चयो दृष्टो विचारेण हितोक्तितः।  
न स्नानेन न दानेन प्राणायामशतेन वा॥

अर्थस्य पुरुषो दासः स च जातु न कस्यचित्।  
यदर्जनपरा लोके सर्वेऽपि भुवनत्रये॥

अर्थस्य पुरुषो दासो दासस्त्वर्थो न कस्यचित्।  
इति सत्यं महाराज बद्धोऽस्म्यर्थेन कौरवैः॥

अर्थस्य साधने सिद्ध उत्कर्षे रक्षणे व्यये।  
नाशोपभोग आयासस् त्रासश्चिन्ता भ्रमो नृणाम्॥

अर्थस्य संग्रहे चैनां व्यये चैव नियोजयेत्।  
शौचे धर्मेऽन्नपक्त्यां च पारिणाह्यस्य चेक्षणे॥

अर्थस्योपार्जनं कष्टं कष्टमस्य गृहागमः।  
तस्यागतस्य बन्धुभ्यो विनियोगः सुखावहः॥

अर्थस्योपार्जनं कृत्वा नैवाभाग्यः समश्नुते।  
अरण्यं महदासाद्य मूढः सोमिलको यथा॥

अर्थस्योपार्जने दुःखं पालने च क्षये तथा।  
नाशे दुःखं व्यये दुःखं घ्नन्ति चैवार्थकारणात्॥

अर्थत्यागो हि कार्यः स्याद् अर्थं श्रेयांसमिच्छता।  
बीजौपम्येन कौन्तेय मा ते भूदत्र संशयः॥

अर्थौचित्यवता सूक्तिर् अलंकारेण शोभते।  
पीनस्तनस्थितेनेव हारेण हरिणेक्षणा॥

अर्थवानर्थमर्थिभ्यो न ददात्यत्र को गुणः।  
एकैव गतिरर्थस्य दानमन्या विपत्तयः॥

अर्थवान् दुष्कुलीनोऽपि लोके पूज्यतमो नरः।  
शशिनस्तुल्यवंशोऽपि निर्धनः परिभूयते॥

अर्थवानेव लोकेऽस्मिन् पूज्यते मित्रबान्धवैः।  
अर्थहीनस्तु पुरुषो जीवन्नपि मृतोपमः॥

अर्थवन्तः प्रशस्यन्ते निन्द्यन्ते तद्विनाकृताः।  
आगेमेष्वपि चेदेवम् अद्भुतं किं शरीरिषु॥

अर्थयेदेव मित्राणि सति वासति वा धने।  
नानर्थयन् विजानाति मित्राणां सारफल्गुताम्॥

अर्थयुक्तस्य करणम् अनर्थस्य च वर्जनम्।  
न्यायतश्च करादानं स्वयं च प्रतिमोक्षणम्॥

अर्थयुक्तिमविज्ञाय यः शुभे कुरुते मतिम्।  
मित्रे वा यदि वा शत्रौ तस्यापि चलिता मतिः॥

अर्थेभ्यो हि विवृत्तेभ्यः संभृतेभ्यस्ततस्ततः।  
क्रियाः सर्वाः प्रवर्तन्ते पर्वतेभ्य इवापगाः॥

अर्थे ह्यविद्यमानेऽपि संसृतिर्न निवर्तते।  
ध्यायतो विषयानस्य स्वप्नेऽनर्थागमो यथा॥

अर्थेनाल्पीयसा ह्येते संरब्धा दीप्तमन्यवः।  
त्यजन्त्याशुस्पृधो घ्नन्ति सहसोत्सृज्य सौहृदम्॥

अर्थेनापि हि किं तेन यस्यानर्थे तु संगतिः।  
को हि नाम शिखाजातं पन्नगस्य मणिं हरेत्॥

अर्थेन हीनः पुरुषस् त्यज्यते मित्रबान्धवैः।  
त्यक्तलोकक्रियाहारः परासुरिव निष्प्रभः॥

अर्थेन हि विहीनस्य पुरुषस्याल्पमेधसः।  
व्युच्छिद्यन्ते क्रियाः सर्वा ग्रीष्मे कुसरितो यथा॥

अर्थेन परिहीणं तु नरमस्पृश्यतां गतम्।  
त्यजन्ति बान्धवाः सर्वे मृतं सत्त्वमिवासवः॥

अर्थेन तु समॊऽनर्थो यत्र लभ्येत नोदयः।  
न तत्र विपणः कार्यः खरकण्डूयितं हि तत्॥

अर्थेन तु विहीनस्य पुरुषस्याल्पमेधसः।  
क्रियाः सर्वा विनश्यन्ति ग्रीष्मे कुसरितो यथा॥

अर्थेन्द्रियार्थाभिध्यानं सर्वार्थापह्नवो नृणाम्।  
भ्रंशितो ज्ञानविज्ञानाद् येनाविशति मुख्यताम्॥

अर्थेनोपार्ज्यते धर्मो धर्मेणार्थ उपार्ज्यते।  
अन्योन्याश्रयणं ह्येतद् उभयोत्पत्तिसाधनम्॥

अर्थे प्रत्युपलब्धे च परदोषे च कीर्तिते।  
आत्मानं साधु कर्तव्यं शीलवृत्तमभीप्सितम्॥

अर्थिभुक्तावशिष्टं यत् तदश्नीयान् महाशयः।  
श्वेतोऽर्थिरहितं भुक्त्वा निजमांसाशनोऽभवत्॥

अर्थिभ्यश्च द्विषद्भ्यश्च वैमुख्यं यस्य नास्त्यसौ।  
महोदारः सदा शान्तः कृतज्ञः कोऽपि दुर्लभः॥

अर्थिको व्याधितो मूर्खः प्रवासी परसेवकः।  
जीवन्तोऽपि मृताः पञ्च पञ्चैते दुखभागिनः॥

अर्थिनां मित्रवर्गस्य विद्विषां च पराङ्मुखः।  
यो न याति पिता तेन पुत्री माता च वीरसूः॥

अर्थिनां कृपणा दृष्टिस् त्वन्मुखे पतिता सकृत्।  
तदवस्था पुनर्देव नान्यस्य मुखमीक्षते॥

अर्थिनामुपपन्नानां पूर्वं चाप्युपकारिणाम्।  
आशां संश्रुत्य यो हन्ति स लोके पुरुषाधमः॥

अर्थिनो जठरज्वालादग्धा वाक् कञ्चिदञ्चति।  
तां चाशमयतो वित्तं किन्निमित्तं न विद्महे॥

अर्थिप्रत्यर्थिलक्षैरप्य् अपराङ्मुखचेतसम्।  
त्वां पराङ्मुखतां निन्युः केवलं परयोषितः॥

अर्थिता विभवस्त्यागः स्वातन्त्र्यमुचितज्ञता।  
इति पञ्चगुणोपतेम् आश्रयेदाश्रयं नरः॥

अर्थो हि नष्टकार्यार्थैर् अयत्नेनाधिगम्यते।  
उत्साहो बलवानार्य नास्त्युत्साहात् परं बलम्॥

अर्थो न संभृतः कश्चिन् न विद्या काचिदर्जिता।  
न तपः संचितं किंचिद् गतं च सकलं वयः॥

अर्थोपार्जनदक्षश्च क्षान्तिशीलः सदा भवेत्।  
न तत्र परकार्याणि विद्वानापि विशेषयेत्॥

अर्थोपचयविज्ञानम् अस्ति यस्य स पण्डितः।  
सरः सलिलसंपूर्णम् आश्रयन्ति विहङ्गमाः॥

अर्थोऽप्यर्थेन चेत् साध्यः का वार्ता धर्मकामयोः।  
अर्थः सर्वजगन्मूलम् अनर्थोऽर्थविपर्ययः॥

अरुष्यन् क्रुश्यमानस्य सुकृतं नाम विन्दति।  
दुष्कृतं चात्मनो मर्षी रुष्यत्येवापमार्ष्टि वै॥

अरुणोदयवेलायां दशाहेन फलं लभेत्।  
गोविसर्जनवेलायां सद्यः फलद इष्यते॥

असाधना वित्तहीना बुद्धिमन्तः सुहृन्मताः।  
साधयन्त्याशु कार्याणि काककूर्ममृगाखुवत्॥

असाधु परिगन्तव्यं न च साधु च संवलम्।  
संवलं कुरु यत्नेन मरणं ध्रुवनिश्चयम्॥

असाध्यायाः सुखं सिद्धिः सिद्धायाश्चानुरञ्जनम्।  
रक्तायाश्च रतिः सम्यक् कामशास्त्रप्रयोजनम्॥

असाध्यं नारभेत् प्राज्ञः अकार्यं नैव कारयेत्।  
अनृतं नैव जल्पेत अभक्ष्यं नैव भक्षयेत्॥

असाध्यमन्यथा दोषं परिच्छिद्य शरीरिणाम्।  
यथा वैद्यस्तथा राजा शस्त्रपाणिर्विषह्यति॥

असाध्यं साधुमन्त्राणां तीव्रं वाग्विषमुत्सृजत्।  
द्विजिह्वं वदनं धत्ते दुष्टो दुर्जनपन्नगः॥

असाध्यं शत्रुमालोक्य दायादं तस्य भेदयेत्।  
राज्यकामं समर्थं च यथा रामो विभीषणम्॥

असारः सर्वतः सारो वाचा सारसमुच्चयः।  
वाचा सा चलिता येन सुकृतं तेन हारितम्॥

असारभूते संसारे सारं सारङ्गलोचना।  
तदर्थं धनमिच्छन्ति तत्त्यागे च धनेन किम्॥

असारभूते संसारे सारभूता नितम्बिनी।  
इति संचिन्त्य वै शंभुर् अर्धाङ्गे कामिनीं दधौ॥

असार एष संसारः सारं सारङ्गलोचनाः।  
तदर्थं धनमिच्छन्ति तत्त्यागे तु धनेन किम्॥

असारे बत संसारे कर्मतन्त्रः शरीरिणाम्।  
जायन्ते प्रियसंयोगा वियोगे हृदयच्छिदः॥

असारे खलु संसारे सारं श्वशुरमन्दिरम्।  
क्षीराब्धौ च हरिः शेते शिवः शेते हिमालये॥

असारे खलु संसारे सारं श्वशुरमन्दिरम्।  
हरो हिमालये शेते विष्णुः शेते महोदधौ॥

असारे खलु संसारे सारमेतच्चतुष्टयम्।  
काश्यां वासः सतां सङ्गो गङ्गाम्भः शंभुसेवनम्॥

असारे खलु संसारे सुखभ्रान्तिः शरीरिणाम्।  
लालापानमिवाङ्गुष्ठे बालानां स्तन्यविभ्रमः॥

असारो निर्गुणो वक्रश् चित्ररूपतयान्वितः।  
अवाप न चिराद् भ्रंशं शक्रचापः खलो यथा॥

असावधाने पाण्डित्यं क्रयक्रीतं च मैथुनम्।  
भोजनं च पराधीनं तिस्रः पुंसां विडम्बनाः॥

असावनुपनीतोऽपि वेदानधिजगे गुरोः।  
स्वभावशुद्धः स्फटिको न संस्कारमपेक्षते॥

असावुदयमारूढः कान्तिमान् रक्तमण्डलः।  
राजा हरति लोकस्य हृदयं मृदुभिः करैः॥

असावुद्वेललावण्यरत्नाकरसमुद्भवः।  
जगद्विजयमाङ्गल्यशङ्खः कुसुमधन्वनः॥

असीनः स्वामिनः पार्श्वे तन्मुखेक्षी कृताञ्जलिः।  
स्वभावं चास्य विज्ञाय दक्षः कार्याणि साधयेत्॥

असूचिभेद्यामासाद्य बालां प्रौढाभिलापिणीम्।  
हा कष्टं मुषितोऽस्मीति प्रभाते वक्ति कामुकः॥

असूयाविष्टे मनसि यदि संपत् प्रवर्तते।  
तुषाग्निं वायुसम्योगम् इव जानीहि सुव्रत॥

असूयैकपदं मृत्युर् अतिवादः श्रियो वधः।  
अशुश्रूषा त्वरा श्लाघा विद्यायाः शत्रवस्त्रयः॥

असूयको दन्दशूको निष्ठुरो वैरकृन्नरः।  
स कृच्छ्रं महदाप्नोति नचिरात् पापमाचरन्॥

असभ्यः पिशुनश्चैव कृतघ्नो दीर्घवैरिणः।  
चत्वारः कर्मचण्डालाः जातिचण्डालपञ्चमाः॥

असद्भिः सेवितो राजा स्वयं सन्नपि दूष्यते।  
किं सेव्यो भोगिसंवीतो गन्धवानपि चन्दनः॥

असद्भिरसतामेव भुज्यन्ते धनसंपदः।  
फलं किम्पाकवृक्षस्य ध्वाङ्क्षा भक्षन्ति नेतरे॥

असद्धर्मस्त्वयं स्त्रीणाम् अस्माकं भवति प्रभो।  
पापीयसो नरान् यद्वै लज्जां त्यक्त्वा भजामहे॥

असहाश्चैव विज्ञेयाः प्रभावन्तो विदेहजाः।  
अङ्गदेशोद्भवास्तीक्ष्णाः सुहस्ताः सुदृढास्तथा॥

असहायः पुमानेकः कार्यान्तं नाधिगच्छति।  
तुषेणापि विनिर्मुक्तस् तण्डुलो न प्ररोहति॥

असहायः समर्थोऽपि तेजस्वी किं करिष्यति।  
रामः सुग्रीवसाहाय्यात् लङ्कां निर्दग्धवान् पुरा॥

असहायः सहायार्थी मामनुध्यातवान् ध्रुवम्।  
पीड्यमानः शरैस्तीक्ष्णैर् द्रोणद्रौणिकृपादिभिः॥

असहायः समर्थोऽपि तेजस्व्यपि करोति किम्।  
निवाते पतितो वह्निः स्वयमेवोपशाम्यति॥

असहायः समर्थोऽपि न कार्यं कर्तुमर्हति।  
तुषेणापि परित्यक्ता न प्ररोहन्ति तण्डुलाः॥

असहायस्य कार्याणि सिद्धिं नायान्ति कानिचित्।  
तस्मात् समस्तकार्येषु सहायो भूपतेर्गतिः॥

असहायोऽसमर्थो वा तेजस्वी किं करिष्यति।  
अतृणे पतितो वह्निः स्वयमेवोपशाम्यते॥

असह्यान्यपि सोढानि गदितान्यप्रियाण्यपि।  
स्थितः परगृहद्वारि तृष्णे निवृत्तिमाप्नुहि॥

असज्जनायाशु वरं न दद्यात् प्रीतितो नृपः।  
वरं भस्मासुरायेशः दत्त्वा नीलिफलं गतः॥

असज्जनेन संपर्काद् अनयं यान्ति साधवः।  
मधुरं शीतलं तोयं पावकं प्राप्य तप्यते॥

असकृन् न वदेदाशां प्रार्थयेद् देवतां सकृत्।  
नालायनी पञ्च पतीन् प्रापोच्चार्य पुनः पुनः॥

असमाने समानत्वं भविता कलहे मम।  
इति मत्वा ध्रुवं मानी मृगात् सिंहः पलायते॥

असंमाने तपोवृद्धिः संम्मानाच्च तपःक्षयः।  
पूजया पुण्यहानिः स्यान् निन्दया सद्गतिर्भवेत्॥

असमाप्तजिगीषस्य स्त्रीचिन्ता का मनस्विनः।  
अनाक्रम्य जगत् कृत्स्नं नो संध्यां भजते रविः॥

असमर्थाः प्रकुर्वन्ति मुनयोऽप्यर्थसंचयम्।  
किं न कुर्वन्ति भूपाला येषां कोशवशाः प्रजाः॥

असमर्थं परित्यज्य समर्थाः परिभुञ्जते।  
नृपाणां नास्ति दायाद्यं वीरभोग्या वसुन्धरा॥

असमर्थो भवेत् साधुर् निर्धनो ब्रह्मचार्यपि।  
व्याधिमान् देवपूजी च कुरूपा च पतिव्रता॥

असंभाष्यं न भाषेत भाषसे यदि तत्तथा।  
परेषां हि समुद्वेगे नात्मनश्च शुभं फलम्॥

असंभाव्यं न वक्तव्यं प्रत्यक्षमपि दृश्यते।  
शिला तरति पानीयं गीतं गायति वानरः॥

असंभवगुणस्तुत्या जायते स्वात्मनस्त्रपा।  
कर्णिकारं सुगन्धीति वदन् को नोपहस्यते॥

असंभेद्यः शुचिर्दक्षः कृतान्नस्य परीक्षकः।  
सूदानां च विशेषज्ञः सूदाध्यक्षो विधीयते॥

असंभोगेन सामान्यं कृपणस्य धनं परैः।  
अस्येदमिति संबन्धो हानौ दुःखेन गम्यते॥

असंभ्रमो विलज्जत्वम् अवज्ञा प्रतिवादिनि।  
हासो राज्ञः स्तवश्चेति पञ्चैते जयहेतवः॥

असंचयादपूर्वस्य क्षयात् पूर्वार्जितस्य च।  
कर्मणो बन्धमाप्नोति शारीरं न पुनः पुनः॥

असंदधानो मानान्धः समेनापि हतो भृशम्।  
आमकुम्भमिवाभित्त्वा नावतिष्ठेत शक्तिमान्॥

असंदिग्धमना भूत्वा वदेदिक्षुरसो यथा।  
विक्षुब्धो वचसा यो हि वाक्यशल्येन हन्यते॥

असंगृहीतस्य पुनर् मन्त्रस्य शृणु यत्फलम्।  
अहीनं धर्मकामाभ्याम् अर्थं प्राप्नोति केवलम्॥

असङ्गसंगदोषेण सत्याश्च मतिविभ्रमः।  
एकरात्रप्रसङ्गेन काष्ठघण्टाविडम्बना॥

असंकल्पाज्जयेत् कामं क्रोधं कामविवर्जनात्।  
अर्थानर्थेक्षया लोभं भयं तत्त्वावमर्शनात्॥

असंकल्पितमेवेह यदकस्मात् प्रवर्तते।  
निवर्त्यारम्भमारब्धं ननु दैवस्य कर्म तत्॥

असंख्याः परदोषज्ञा गुणज्ञा अपि केचन।  
स्वयमेव स्वदोषज्ञा विद्यन्ते यदि पञ्चषाः॥

असंपादयतः कञ्चिदर्थं जातिक्रियागुणैः।  
यदृच्छाशब्दवत्पुंसः संज्ञायै जन्म केवलम्॥

असंपन्नः कथं बन्धुर् असहिष्णुः कथं प्रभुः।  
अनात्मवित् कथं विद्वान् असंतुष्टः कथं सुखी॥

असंपत्तौ परो लाभो गुह्यस्य कथनं तथा।  
आपद्विमोक्षणं चैव मित्रस्यैतत् फलत्रयम्॥

असंप्राप्तरजा गौरी प्राप्ते रजसि रोहिणी।  
अव्यञ्जना भवेत् कन्या कुचहीना च नग्निका॥

असंशयं महाबाहो मनो दुर्निग्रहं चलम्।  
अभ्यासेन तु कौन्तेय वैराग्येण च गृह्यते॥

असंशयं विजानीहि काले सर्वं फलिष्यति।  
धृतिं धारय विस्रब्धं भवेत् सर्वं समञ्जसम्॥

असंतोषः परं दुःखं संतोषः परमं सुखम्।  
सुखार्थी पुरुषस् तस्मात् संतुष्टः सततः भवेत्॥

असंतोषपरा मूढाः संतोषं यान्ति पण्डिताः।  
असन्तोषस्य नास्त्यन्तस् तुष्टिस्तु परमं सुखम्॥

असंतोषोऽसुखायैव लोभादिन्द्रियविभ्रमः।  
ततोऽस्य नश्यति प्रज्ञा विद्येवाभ्यासवर्जिता॥

असन्तो ये निवर्तन्ते वेदेभ्य इव नास्तिकाः।  
नरकं भजमानास्ते प्रतिपद्यन्ति किल्बिषम्॥

असंतुष्टा द्विजा नष्टाः संतुष्टाश्च महीभृतः।  
सलज्जा गणिका नष्टा निर्लज्जाश्च कुलाङ्गना॥

असंतुष्टाश्च्युताः स्थानान् मानात् प्रत्यवरोपिताः।  
स्वयं चोपहृता भृत्या ये चाप्युपहताः परैः॥

असंतुष्टस्य विप्रस्य तेजो विद्या तपो यशः।  
स्रवन्तीन्द्रियलौल्येन ज्ञानं चैवावकीर्यते॥
____________________________
असन्तुष्टा द्विजा नष्टाः संतुष्टाश्च महीभुजः।  
सलज्जा गणिका नष्टा निर्लज्जाश्च कुलस्त्रियः॥

असंतुष्टोऽसकृल्लोकान् आप्नोत्यपि सुरेश्वरः।  
अकिंचनोऽपि संतुष्टः शेते सर्वाङ्गविज्वरः॥

असंवृताकारतया भिन्नमन्त्रस्य भूपतेः।  
सकृच्छिद्रघटस्येव न तिष्ठत्युदयोदकम्॥

असंवृतस्य कार्याणि प्राप्तान्यपि विशेषतः।  
निःसंशयं विपद्यन्ते भिन्नप्लव इवोदधौ॥

असंविभागी दुष्टात्मा कृतघ्नो निरपत्रपः।  
तादृङ्नराधमो लोके वर्जनीयो नराधिप॥

असम्यगुपयुक्तं हि ज्ञानं सुकुशलैरपि।  
उपलभ्याप्यविदितं विदितं चाप्यनुष्ठितम्॥

असम्यक्कारिणश्चैव महामात्राश्चिकित्सकाः।  
शिल्पोपचारयुक्ताश्च निपुणाः पुण्ययोषितः॥

असरोजभवो ब्रह्मा जयत्यसमसायकः ।  
सृजत्या द्व्यणुकाल्लोके सर्वाणि मिथुनानि यः ॥

असतां बत सत्तापि न न्यायानुगता यदा।  
ततस्तेभ्योर्थपूर्त्त्याशा सुधालिप्सेव भोगिनः॥

असतां च परिक्षेपः सतां च परिगूहनम्।  
अभूतानां च हिंसानाम् अधर्माणां च वर्जनम्॥

असतां धर्मबुद्धिश्चेत् सतां संतापकारणम्।  
उपोषितस्य व्याघ्रस्य पारणं पशुमारणम्॥

असतां प्रग्रहः कामः कोपश्चावग्रहः सताम्।  
व्यसनं दोषबाहुल्याद् अत्यन्तमुभयं मतम्॥

असतां सहजो भावश् छन्नः केनापि हेतुना।  
संस्कार इव बीजानां फलेन सह जायते॥

असतां सङ्गदोषेण सती याति मतिर्भ्रमम्।  
एकरात्रिप्रवासेन काष्ठं मुञ्जे प्रलम्बितम्॥

असतां सङ्गदोषेण साधवो यान्ति विक्रियाम्।  
दुर्योधनप्रसङ्गेन भीष्मो गोहरणे गतः॥

असतां सङ्गमुत्सृज्य सत्सु सङ्गं समाचरेत्।  
असतां सङ्गदोषेण माण्डव्यः शूलमाप्तवान्॥

असतामुपभोगाय दुर्जनानां विभूतयः।  
पिचुमन्दः फलाढ्योऽपि काकैरेवोपभुज्यते॥

असता सह सङ्गेन को न यात्यधमां गतिम्।  
पयोऽपि शौण्डनीहस्ते मद्यमित्यभिधीयते॥

असतीचरितं तद्वद् वसन्तादेश्चवर्णनम्।  
ग्रीष्मादेर्वर्णनं तद्वद् वर्षादेरपि वर्णनम्॥

असतः श्रीमदान्धस्य दारिद्र्यं परमाञ्जनम्।  
आत्मौपम्येन भूतानि दरिद्रः परमीक्षते॥

असत्कार्यरतोऽधीर आरम्भी विषयी च यः।  
स राजसो मनुष्येषु मृतो जन्माधिगच्छति॥

असतो वा सतो वापि स्वयं स्वान् वर्णयन् गुणान्।  
हास्यतां याति शक्रोऽपि किं पुनः प्राकृतो जनः॥

असत्प्रलापं पारुष्यं पैशुन्यमनृतं तथा।  
चत्वारि वाचा राजेन्द्र न जल्पेन् नानुचिन्तयेत्॥

असत्प्रतिग्रहे युक्त्तः स्तेनः कुत्सितयाजकः।  
अदोषस्त्यक्तुमन्योन्यं कर्मसंकरनिश्चयात्॥

असत्प्रतिग्रहीता च नरके यात्यधोमुखे।  
एको मिष्टान्नभुग् यः स याति पूयवहं नरः॥

असत्सङ्गाद् गुणज्ञोऽपि विषयासक्तमानसः।  
अकस्मात् प्रलयं याति गीतरक्तो यथा मृगः॥

असत्संपर्कदोषेण अधस्ताद् यान्ति साधवः।  
मार्गस्तिमिरदोषेण समोऽपि विषमायते॥

असत्याः सत्यसंकाशाः सत्याश्चासत्यरूपिणः।  
दृश्यन्ते विविधा भावास् तस्माद् युक्तं परीक्षणम्॥

असत्या च हता वाणी तथा पैशुन्यवादिनी।  
संदिग्धोऽपि हतो मन्त्रो व्यग्रचित्तो हतो जपः॥

असत्यात्मगुणे शस्त्रं हस्ताभ्यां विनिवार्यते।  
एषापि न गतिः क्षेम्या न चान्या विद्यते क्वचित्॥

असत्यः सर्वलोकेऽस्मिन् सततं सत्कृताः प्रियैः।  
भर्तारं नानुमन्यंते विनिपातगतं स्त्रियः॥

असत्यसंधस्य सतश् चलस्यास्थिरचेतसः।  
नैव देवा न पितरः प्रतीच्छन्तीति नः श्रुतम्॥

असत्यशीला विकृता दुर्ग्राह्यहृदयाः सदा।  
युवत्यः पापसंकल्पाः क्षणमात्राद् विरागिणः॥

असत्यस्य वणिग्मूलं शाखास्तस्य वराङ्गनाः।  
कायस्थाः पत्रपुष्पाणि फलानि द्यूतकारिणः॥

असत्येनैव जीवन्ति वेश्याः सत्यविवर्जिताः।  
एताः सत्येन नश्यन्ति मद्येनेव कुलाङ्गनाः॥

असेवके चानुरक्तिर् दानं सप्रियभाषणम्।  
अनुरक्तस्य चिह्नानि दोषेऽपि गुणसंग्रहः॥

असेवितेश्वरद्वारम् अदृष्टविरहव्यथम्।  
अनुक्तक्लीबवचनं धन्यं कस्यापि जीवितम्॥

अशासंस्तस्करान् यस्तु बलिं गृह्णाति पार्थिवः।  
तस्य प्रक्षुभ्यते राष्ट्रं स्वर्गाच्च परिहीयते॥

अशाश्वतमिदं सर्वं चिन्त्यमानं हि भारत।  
कदलीसंनिभो लोकः समो ह्यस्य न विद्यते॥

अशास्त्रचक्षुनृपतिर् अन्ध इत्यभिधीयते।  
वरमन्धो न चक्षुष्मान् मदादाक्षिप्तसत्पथः॥

अशास्त्रविदुषां तेषां न कार्यमहितं वचः।  
अर्थशास्त्रानभिज्ञानां विपुलां श्रियमिच्छताम्॥

अशीला भिन्नमर्यादा नित्यसंकीर्णमैथुनाः।  
अल्पायुषो भवन्तीह तथा निरयगामिनः॥

अशीमहि वयं भिक्षाम् आशावासो वसीमहि।  
शयीमहि महीपृष्ठे कुर्वीमहि किमीश्वरैः॥

अशीतास्तरणो माघे फाल्गुने पशुपक्षिणौ।  
चैत्रे जलचराः सर्वे वैशाखे नरवानरौ॥

अशीतेनाम्भसा स्नानं पयःपानं वराः स्त्रियः।  
एतद्वो मानुषाः पथ्यं स्निग्धमुष्णं च भोजनम्॥

अशृण्वन्नपि बोद्धव्यो मन्त्रिभिः पृथिवीपतिः।  
यथा स्वदोषनाशाय विदुरेणाम्बिकासुतः॥

अशक्ताः शक्तिमात्मीयां श्लाघन्ते ये च दुर्जनाः।  
ते भवन्त्युपहासाय महतामेव संनिधौ॥

अशक्तः सततं साधुः कुरूपा च पतिव्रता।  
व्याधितो देवभक्तश्च निर्धना ब्रह्मचारिणः॥

अशक्तैर्बलिनः शत्रोः कर्तव्यं प्रपलायनम्।  
संश्रितव्योऽथवा दुर्गो नान्या तेषां गतिर्भवेत्॥

अशक्तस्तस्करः साधुः कुरूपा चेत् पतिव्रता।  
रोगी च देवताभक्तो वृद्धा वेश्या तपस्विनी॥

अशक्तस्तु भवेत् साधुर् ब्रह्मचारी व निर्धनः।  
व्याधितो देवभक्तश्च वृद्धा नारी पतिव्रता॥

अशक्ते रौद्रतातैक्ष्ण्यं तीव्रपापेषु धीरता।  
छद्मधीर्वाचि पारुष्यं नीचानां शौर्यमीदृशम्॥

अशक्यारम्भवृत्तीनां कुतः क्लेशादृते फलम्।  
आकाशमास्वादयतः कुतस्तु कवलग्रहः॥

अशक्यः सहसा राजन् भावो वेत्तुं परस्य वै।  
अन्तःस्वभावैर्गीतैस्तैर् नैपुण्यं पश्यता भृशम्॥

अशक्यं नारभेत् प्राज्ञः अकार्यं नैव कारयेत्।  
असत्यं नैव वक्तव्यम् आलस्यं नैव कारयेत्॥

अशक्यं नारभेत् प्राज्ञो अकार्यं नैव कारयेत्।  
यथादेशगतं धर्मं यथाकालं च जीवयेत्॥

अशनादिन्द्रियाणीव स्युः कार्याण्यखिलान्यपि।  
एतस्मात् कारणाद् वित्तं सर्वसाधनमुच्यते॥

अशनैरशनैर्बाल्ये यौवने घस्मरात् स्मरात्।  
कल्यवैकल्यतः शेषे स्फुटं नष्टं वयो नृणाम्॥

अशनं वसनं वासो यस्य काश्याममार्गतः।  
कीकटेन समा काशी गङ्गाप्यङ्गारवाहिनी॥

अशङ्कितमतिः स्वस्थो न शठः परिसर्पति।  
न चास्य दुष्टा वाक् चापि तस्मान् नास्तीह संशयः॥

अशङ्कितेभ्यः शङ्केत शङ्कितेभ्यश्च सर्वशः।  
अशङ्क्याद्भयमुत्पन्नम् अपि मूलं निकृन्तति॥

अशङ्क्यमपि शङ्केत नित्यं शङ्केत शङ्कितात्।  
भयं हि शङ्किताज्जातं समूलमपि कृन्तति॥

अशस्त्रं पुरुषं हत्वा नरः संजायते खरः।  
कृमिः स्त्रीवधकर्त्ता च बालहन्ता च जायते॥

अशस्त्रपूतमव्याजं पुरुषाङ्गोपकल्पितम्।  
विक्रीयते महामांसं गृह्यतां गृह्यतामिदम्॥

अशेषचक्षुःश्रवणं प्रतिकूलो भवन्नपि।  
विनतानन्दहेतुर्यः स पुमानाप्तनन्दनः॥

अशिष्यं शास्ति यो राजन् यश्च शून्यमुपासते।  
कदर्यं भजते यश्च तमाहुर्मूढचेतसम्॥

अशिराः पुरुषः कार्यो ललाटे ब्रह्मघातिनः।  
असम्भाष्यश्च कर्तव्यस् तन् मनोरनुशासनम्॥

अशिक्षितानां काव्येषु शास्त्राभ्यासो निरर्थकः।  
किमस्त्यनुपनीतस्य वाजपेयादिभिर्मखैः॥

अश्नाभ्याच्छादयामीति प्रापश्यन् पापपूरुषः।  
नामर्षं कुरुते यस्तु पुरुषः सोऽधमः स्मृतः॥

अश्मानमप्युपायेन लोहं वा जरयेन् नरः।  
न तु कश्चिद् उपायोऽस्ति ब्रह्मस्वं येन जीर्यते॥

अश्माप्यहृदयो यस्य गुणसारं परीक्षते।  
उचितैव सुवर्णस्य तस्याग्निपतने रुचिः॥

अश्मना साधयेल्लोहं लोहेनाश्मानमेव च।  
बिल्बानिव करे बिल्वैर् म्लेच्छान् म्लेच्छैः प्रसाधयेत्॥

अशोच्यानीह भूतानि यो मूढस्तानि शोचति।  
तद्दुःखाल्लभते दुःखं द्वावनर्थौ निषेवते॥

अशोच्यानन्वशोचस्त्वं प्रज्ञावादांश्च भाषसे।  
गतासूनगतासूंश्च नानुशोचन्ति पण्डिताः॥

अशोच्यः शोचते शोच्यं किं वा शोच्यो न शोच्यते।  
कश्च कस्येह शोच्योऽस्ति देहेऽस्मिन् बुद्बुदोपमे॥

अशोच्यो निर्धनः प्राज्ञोऽशोच्यः पण्डितबान्धवः।  
अशोच्या विधवा नारी पुत्रपौत्रप्रतिष्ठिता॥

अश्रान्तिर्बन्धुतां धत्ते कष्टं नष्टस्य नश्वरः।  
स्कन्धेन पङ्गुना पङ्गुर् नहि वर्त्मनि नीयते॥

अश्रद्धादर्शनं भान्तिर् दुःखं च त्रिविधं ततः।  
दौर्मनस्यमयोग्येषु विषयेषु च योगता॥

अश्रद्धया हुतं दत्तं तपस्तप्तं कृतं च यत्।  
असदित्युच्यते पार्थ न च तत् प्रेत्य नो इह॥

अश्रद्धेयं न वक्तव्यं प्रत्यक्षमपि यद् भवेत्।  
यथा वानरसंगीतं तथैव प्लवते शिला॥

अश्रुभिः पाद्यमाकल्प्य प्रणीय हृदयासनम्।  
उपेते दयिते कान्ता परिष्वङ्गमुपानयत्॥

अश्रुतश्च समुन्नद्धो दरिद्रश्च महामनाः।  
अर्थाश्चाकर्मणा प्रेप्सुर् मूढ इत्युच्यते बुधैः॥

अशुचीक्षणेऽश्रुपाते कलहे श्वासकासयोः।  
रथ्याप्रसर्पणेऽभ्यङ्गे क्षुते नर्मण्युपस्पृशेत्॥

अशुचिर्वचनाद् यस्यशुचिर्भवति पूरुषः।  
शुचिश्चैवाशुचिः सद्यः कथं राजा न दैवतम्॥

अशुद्धा तु भवेन् नारी यावच्छल्यं न मुञ्चति।  
निःसृते तु ततः शल्ये रजसा शुध्यते ततः॥

अशुद्धीनां तु सर्वासाम् आलयाः कुत्सिताः स्त्रियः।  
सदा शौचं न कुर्वन्ति भुञ्जतेऽन्नं तथाविधाः॥

अशुद्धप्रकृतौ राज्ञि जनता नानुरज्यते।  
यथा गृध्रसमासन्नः कलहंसः समाचरेत्॥

अश्वानां च पताकानां बालानां पण्ययोषिताम्।  
विदूषकपटानां च चापल्यमतिमण्डनम्॥

अश्वारूढं पयःपानं गजारूढं तु मैथुनम्।  
शिबिकीमर्दनं चैव पादचारी तु भोजनम्॥

अश्वारूढं यतिं दृष्ट्वा खट्वारूढां रजस्वलाम्।  
सकेशां विधवां दृष्ट्वा सचैलं स्नानमाचरेत्॥

अश्वाश्चतुष्कोटिमिता लक्षाण्येकादशैव च।  
सप्तत्रिंशत्सहस्राणि तथा शतचतुष्टयम्॥

अश्वा यस्य जयस्तस्य यस्याश्वास्तस्य मेदिनी।  
अश्वा यस्य यशस् तस्य यस्याश्वास् तस्य काञ्चनम्॥

अश्वः सुप्तो गजो मत्तो गावः प्रथमसूतिकाः।  
अन्तःपुरगतो राजा दूरतः परिवर्जयेत्॥

अश्वगन्धापलं त्रिंशच् चूर्णयित्वा विचक्षणः।  
वृद्धदारुकचूर्णेन समभागं च कारयेत्॥

अश्वमध्ये कृतरवा शिवा युद्धप्रपञ्चकृत्।  
शिवा सप्तस्वरा ग्राह्या बहुशब्दाश्च निष्फलाः॥

अश्वं नैव गजं नैव व्याघ्रं नैव च नैव च।  
अजापुत्रं बलिं दद्याद् देवो दुर्बलघातकः॥

अश्वमेधसहस्रं च सत्यं च तुलया धृतम्।  
अत्यरिच्यत सत्यं च इति वेदविदो विदुः॥

अश्वमेधसहस्रं च सत्यं च तुलया धृतम्।  
अश्वमेधसहस्राद्धि सत्यमेव विशिष्यते॥

अश्वमेधसहस्राणां सहस्रं यः समाचरेत्।  
नासौ पदमवाप्नोति मद्भक्तैर् यदवाप्यते॥

अश्वमेधसहस्रं च सत्यं च तुलया धृतम्।  
तुलयित्वा तु पश्यामि सत्यमेवातिरिच्यते॥

अश्वमेधसहस्रं च सत्यं च तुलया धृतम्।  
नाभिजानामि यद्यस्य सत्यस्यार्धमवाप्नुयात्॥

अश्वमेधसहस्रस्य फलं सत्यं तुलान्तरे।  
धृत्वा संलोड्यते राजन् सत्ये भवति गौरवम्॥

अश्वं स्नातं गजं मत्तं वृषभं काममोहितम्।  
शूद्रमक्षरसंयुक्तं दूरतः परिवर्जयेत्॥

अश्वपृष्ठं गजस्कन्धो नारीणां च पयोधरः।  
दन्तधावनशस्त्रं च यथा स्थूलं तथा सुखम्॥

अश्वप्रशंसा विख्याता धनुर्वेदस्ततःपरम्।  
गान्धर्वशास्त्रमपरं वृक्षायुर्वेद एव च॥

अश्वशालां समासाद्य यदान्तर्मधुमक्षिकाः।  
मधुजालं प्रबध्नन्ति म्रियन्तेऽश्वास्तदा ध्रुवम्॥

अश्वत्थामा बलिर्व्यासो हनूमांश्च विभीषणः।  
कृपः परशुरामश्च सप्तैते चिरजीविनः॥

अश्वत्थः सर्ववृक्षाणां देवर्षीणां च नारदः।  
गन्धर्वाणां चित्ररथः सिद्धानां कपिलो मुनिः॥

अश्वत्थचलपत्राग्रलीनतोयकणोपमे।  
स्थिराशा जीविते यस्य तत्समो नास्त्यचेतनः॥

अश्वयानं गजं मत्तं गावश्चैव प्रसूतिकाः।  
तथा चान्तःपुरे दासीं दूरतः परिवर्जयेत्॥

अश्वे जवो वृषे धौर्यं मणौ कान्तिः क्षमा नृपे।  
हावभावौ च वेश्यायां गायके मधुरस्वरः॥

अश्विनीमैत्ररेवत्यो मृगो मूलं पुनर्वसुः।  
पुष्यो ज्येष्ठा तथा हस्तः प्रस्थाने श्रेष्ठ उच्यते॥

अश्विनी सूयते वत्सं कामधेनुस्तुरंगमम्।  
तथैव सागरो वह्निं यथा राजा तथा प्रजा॥

असिद्धसाधनं सद्भिः शासनं दण्ड उच्यते।  
तं युक्त्यैव नयेद् दण्डं युक्तदण्डः प्रशस्यते॥

असिधाराक्रमक्रीता वरमेकापि काकिणी।  
न परभ्रूविनिर्दिष्टा सागरान्तापि मेदिनी॥

असिधारां विषं वह्निं समत्वे यः प्रपश्यति।  
मालासुधातुषाराणां स योगी कथ्यते बुधैः॥

असिधारापथे नाथ शत्रुशोणितपिच्छिले।  
आजगाम कथं लक्ष्मीर् निर्जगाम कथं यशः॥

असिजीवी मषीजीवी देवलो ग्रामयाजकः।  
धावकः पाचकश्चैव षड् विप्राः शूद्रजातयः॥

असिमात्रसहायस्य प्रभूतारिपराभवे।  
अन्यतुच्छजनस्येव न स्मयोऽस्य महाधृतेः॥

असिन्दूरेण सीमन्तो मा भून्नो योषितामिति।  
अतः परिहरन्त्याजाव् असिं दूरेण तेऽरयः॥

असितात्मा समुन्नद्धः समाविष्कृतचापलः।  
भुजङ्गकुटिलस्तस्या भ्रूविक्षेपः खलायते॥

असितात्मा सुसंनद्धः समाविष्कृतचापलः।  
भुजंगकुटिलस् तस्या भ्रूविक्षेपः खलायते॥

अस्माकमात्मभूर्भूत्वा हन्तास्मानेव हंसि यत्।  
रे रे कन्दर्प तन्नित्यम् अनङ्गत्वं सदास्तु ते॥

अस्माकं वदरीचक्रं बदरी च तवाङ्गणे।  
वादरायणसम्बन्धाद् यूयं यूयं वयं वयम्॥

अस्नाताशी मलं भुङ्क्ते अजपी पूयभक्षणम्।  
अहुताशी विषं भुङ्क्ते अदाता विषमश्नुते॥

अस्मदीश्वरविश्वासप्रमाणेन प्रभोः कृपा।  
विधातुं प्रभवेत् कार्यं साहाय्यं च तथैव नः॥

अस्मिन् न निर्गुणं गोत्रे अपत्यमुपजायते।  
आकरे पद्मरागाणां जन्म काचमणेः कुतः॥

अस्मिन् काले तु यद्युक्तं तदिदानीं विधीयताम्।  
गतं तु नानुशोचन्ति गतं तु गतमेव हि॥

अस्मिन् कः प्रभवेद्योगो ह्यसंधार्येऽमितात्मनि।  
लङ्घने कः समर्थः स्याद् ऋते देवं महेश्वरम्॥

अस्मिन् कुटिलकल्लोलदोलाविक्षोभितेऽम्भसि।  
हास्यहेतुः कथं सेतुः सिकतामुष्टिभिर्भवेत्॥

अस्मिन् परस्परद्वेषपरुषे पुरुषायुषे।  
केवलं मधुरा वाणी ददात्यानीय सौहृदम्॥

अस्मिन् स्थिते विपदभूद् इति संचिन्त्य वर्ज्यते।  
मूढैः परिवृढैरापत्सेवको मङ्गलेच्छुभिः॥

अस्तीत्येव कृषिं कुर्यात् अस्ति नास्तीति वाणिजम्।  
नास्तीत्येव ऋणं दद्यात् नाहमस्मीति साहसम्॥

अस्तब्धः पूजयेन् मान्यान् गुरून् सेवेदमायया।  
अर्चेद् देवान्नदम्भेन श्रियमिच्छेदकुत्सिताम्॥

अस्तब्धतामचापल्यं वैराणां चाप्यकर्तृताम्।  
प्रत्यक्षतो विजानीयाद् भद्रतां क्षुद्रतामपि॥

अस्तमस्तकपर्यस्तसमस्तार्कांशुसंस्तरा।  
पीनस्तनस्थिताताम्रकम्रवस्त्रेव वारुणी॥

अस्तंगते दिवानाथे नलिनी मधुपच्छलात्।  
गिलन्ति स्वविनाशाय गुटिकां कालकूटजाम्॥

अस्ते शिवा पश्चिमायां परचक्रभयाय सा।  
शुभा कुबेरदिश्यस्ते ग्रामान्तः शून्यकारिणी॥

अस्थाने ह्यपि च स्थाने सततं चानुगामिनि।  
क्रुद्धो दण्डान् प्रणयति विविधांस्तेजसा वृतः॥

अस्थाने ताडितो वाजी बहून् दोषानवाप्नुयात्।  
तावद्भवन्ति ते दोषा यावज्जीवत्यसौ हयः॥

अस्थीनि मज्जा शुक्लं च पितुरंशास्त्रयो मताः।  
रक्तं रोमाणि पललम् अंशा मातुरमी मता॥

अस्थिष्वर्थाः सुखं मांसे त्वचि भोगाः स्त्रियोऽक्षिषु।  
गतौ यानं स्वरे चाज्ञा सर्वं सत्त्वे प्रतिष्ठितम्॥

अस्थि नास्ति शिरो नास्ति बाहुरस्ति निरङ्गुलिः।  
नास्ति पादद्वयं गाढम् अङ्गमालिङ्गति स्वयम्॥

अस्थिरः कुलसंबन्धः सदा विद्या विवादिनी।  
मदो मोहाय मिथ्यैव मुहूर्तनिधनं धनम्॥

अस्थिरं जीवितं लोके यौवनं धनमस्थिरम्।  
अस्थिरं पुत्रदारादि धर्मः कीर्तिर्द्वयं स्थिरम्॥

अस्थिरं जीवितं लोके अस्थिरे धनयौवने।  
अस्थिरा पुत्रदाराश्च धर्मः कीर्तिर्द्वयं स्थिरम्॥

अस्थिरेण शरीरेण स्थिरं कर्म समाचरेत्।  
अवश्यमेव यास्यन्ति प्राणाः प्राघूर्णका इव॥

अस्थिस्थूणं स्नायुयुतं मांसशोणितलेपनम्।  
चर्मावनद्धं दुर्गन्धि पूर्णं मूत्रपुरीषयोः॥

अस्थिवाद्दधिवच्चैव कुष्ठवत्पिष्टवत्तथा।  
राजन्स्तव यशो भाति शरच्चन्द्रमरीचिवत्॥

अस्थिवद् दधिवच्चैव शङ्खवद् बकवत् तथा।  
राजंस्तव यशो भाति पुनः संन्यासिदन्तवत्॥

अस्ति चेदीश्वरः कश्चित् फलरूप्यन्यकर्मणाम्।  
कर्तारं भजते सोऽपि न ह्यकर्तुः प्रभुर्हि सः॥

अस्ति ग्रीवा शिरो नास्ति द्वौ भुजौ करवर्जितौ।  
सीताहरणसामर्थ्यो न रामो न च रावणः॥

अस्ति कारणमव्यक्तं सर्वव्यापि परापरम्।  
सांनिध्यादपि दुर्ग्राह्यं विश्वमूर्त्योपलक्षितम्॥

अस्ति पुत्रो वशे यस्य भृत्यो भार्या तथैव च।  
अभावे सति संतोषः स्वर्गस्थोऽसौ महीतले॥

अस्ति यद्यपि सर्वत्र नीरं नीरजराजितम्।  
मोदते न तु हंसस्य मानसं मानसं विना॥
________________________________________________________________
अस्ति यद्यपि सर्वत्र नीरं नीरजमण्डितम्।  
रमते न मरालस्य मानसं मानसं विना॥

अस्त्रं स्त्री वामनो मर्त्यः पशुरेभ्योऽथवेतरः।  
विधियोगाद् भवेत् कामं पौरुषं न परित्यजेत्॥

अस्तु तावदगस्त्येन जह्नोर्महिमनिह्नवः।  
का कथा तस्य बालस्य विश्वग्रासेऽप्यतृप्यतः॥

अस्त्यप्रतिसमाधेयं स्तनद्वन्द्वस्य दूषणम्।  
स्फुटतां कञ्चुकानां यन् नायात्यावरणीयताम्॥

अस्त्येकं भुवनं सूक्ष्मं क्षमध्वे यत्र वीक्षितुम्।  
विषयांश्चित्रविद्यायाश् चित्राणां चलतां तथा॥

अस्त्येव भूभृतां मूर्ध्नि दिवि वा द्योततेऽम्बुदः।  
मरुद्भिर्भज्यमानोऽपि स किमेति रसातलम्॥

असुहृत्ससुहृच्चापि सशत्रुर् मित्रवानपि।  
सप्रज्ञः प्रज्ञया हीनो दैवेन लभते सुखम्॥

असुखैश्च विनालापो गुह्यस्य कथनं तथा।  
विपद्विमोक्षणं चैव मित्रतायाः फलत्रयम्॥

अस्वतन्त्राः स्त्रियः कार्याः पुरुषैः स्वैर्दिवानिशम्।  
विषयेषु च सज्जन्त्यः संस्थाप्य ह्यात्मनो वशे॥

अस्याः कान्तस्य रूपस्य सवौपम्यातिशायिनः।  
एकैव गच्छेत् सादृश्यं स्वच्छाया दर्पणाश्रिता॥

अस्याः कर्णावतंसेन जितं सर्वं विभूषणम्।  
तथैव शोभतेऽत्यर्थम् अस्याः श्रवणकुण्डलम्॥

अस्याः कुसुमशय्यापि कोमलाङ्ग्या रुजाकरी।  
साधिशेते कथं देवी ज्वलान्तीमधुना चिताम्॥

अस्याः पीठोपविष्टाया अभ्यङ्गं वितनोत्यसौ।  
लसच्छ्रोणि चलद्वेणि नटद्गुरुपयोधरम्॥

अस्याः पीनस्तनव्याप्ते हृदयेऽस्मासु निर्दये।  
अवकाशलवोऽप्यस्ति नात्र कुत्र बिभर्तु नः॥

अस्या मनोहराकारकबरीभारतर्जिताः।  
लज्जयेव वने वासं चक्रुश्चमरबर्हिणः॥

अस्यां नेत्रपथं मन्ये गतायां लोलचक्षुषि।  
भवन्ति पञ्चबाणस्य स्वबाणा एव वैरिणः॥

अस्या मुखेन लोकानां हृतपङ्कजकान्तिना।  
निशासु नाशिता निद्रा कुमुदानामिवेन्दुना॥

अस्या वपुषि तारुण्यं शैशवं वा कृतास्पदम्।  
जातिः कापालिकस्येव न केनाप्यवधार्यते॥

अस्य दग्धोदरस्यार्थे किं न कुर्वन्ति पण्डिताः।  
वानरीमिव वाग्देवीं नर्तयन्ति गृहे गृहे॥

अस्यैकस्यापि कायस्य सहजा अस्थिखण्डकाः।  
पृथक् पृथग् गमिष्यन्ति किमुतान्यः प्रियो जनः॥

अस्य श्रीभोजराजस्य द्वयमेव सुदुर्लभम्।  
शत्रूणां शृङ्खलैर्लोहं ताम्रं शासनपत्रकैः॥

अस्य स्निग्धस्य वर्णस्य विपत्तिर्दारुणा कथम्।  
इदं च मुखमाधुर्यं कथं दूषितमग्निना॥

अतीतानागतानर्थान् विप्रकृष्टतिरोहितान्।  
विजानाति यदा योगी तदा संविदिति स्मृता॥

अतीतानागता भावा ये च वर्तन्ति सांप्रतम्।  
तान् कालनिर्मितान् बुद्ध्वा न संज्ञां हातुमर्हसि॥

अतीव बलहीनं हि लङ्घनं नैव कारयेत्।  
ये गुणा लङ्घने प्रोक्तास् ते गुणा लघुभोजने॥

अतीव कर्कशाः स्तब्धा हिंस्रजन्तुभिरावृताः।  
दुरासदाश्च विषमा ईश्वराः पर्वता इव॥

अतीव खलु ते कान्ता वसुधा वसुधाधिप।  
गतासुरपि यां गात्रैर् मां विहाय निषेवसे॥

अतीव सौख्यशुभदा याम्या निशि भवेच्छिवा।  
पूर्वस्यां तत्पुराध्यक्षम् अन्यं कुर्यादहर्मुखे॥

अतृणे पतितो वह्निः स्वयमेवोपशाम्यति।  
अक्षमावान् परं दोषैर् आत्मानं चैव योजयेत्॥

अत आहर्तुमिच्छामि पार्वतीमात्मजन्मने।  
उत्पत्तये हविर्भ्ॐक्तुर् यजमान इवारणिम्॥

अतः परमगम्योऽयं पन्था विश्रम्यतामिति।  
प्रत्यक्षियुगलं तस्याः कर्णौ वक्तुमिवागतौ॥

अतः समीक्ष्य कर्तव्यं विशेषात् संगतं रहः।  
अज्ञातहृदयेष्वेवं वैरीभवति सौहृदम्॥

अतः संदेहदोलायां रोपणीयं न मानसम्।  
ग्रन्थेऽस्मिंश्चापचतुरैर् चीरचिन्तामणौ क्वचित्॥

अतः सुस्थितचित्तेन प्रस्थातव्यं शुभे दिने।  
स्मृत्वा क्षेमंकरीं देवीं पश्यता शकुनाञ्शुभान्॥

अत एव हि नेच्छन्ति साधवः सत्समागमम्।  
यद्वियोगासिलूनस्य मनसो नास्ति भेषजम्॥

अत एव हि वाञ्छन्ति भूपा योधान् महाबलान्।  
शूरान् धीरान् कृतोत्साहान् वर्जयन्ति च कातरान्॥

अतन्द्रचन्द्राभरणा समुद्दीपितमन्मथा।  
तारकातरला श्यामा सानन्दं न करोति कम्॥

अतसीपुष्पसंकाशं खं वीक्ष्य जलदागमे।  
ये वियोगेऽपि जीवन्ति न तेषां विद्यते भयम्॥

अतश्च प्रकृतं बुद्ध्वा देशकालान्तराणि च ।  
तन्त्रकर्तुरभिप्रायानुपायाँश् चाऽर्थमादिशेत् ॥

अतस्करकरग्राह्यम् अराजाज्ञावशंवदम्।  
अदायादविभागार्हं धनमार्जयतस्थिरम्॥

अतस्तु विपरीतस्य नृपतेरजितात्मनः।  
संक्षिप्यते यशो लोके घृतबिन्दुरिवाम्भसि॥

अतस्त्वष्टाङ्गया बुद्ध्या नृपतिर्नीतिशास्त्रवित्।  
समर्थः पृथिवीं कृत्स्नाम् अपि जेतुं विचक्षणः॥

अतथ्यान्यपि तथ्यानि दर्शयन्ति हि पेशलाः।  
समे निम्नोन्नतानीव चित्रकर्मविदो जनाः॥

अतथ्यास्तथ्यसंकाशास् तथ्याश्चातथ्यदर्शनाः।  
दृश्यन्ते विविधा भावास् तस्माद्युक्तं परीक्षणम्॥

अतथ्येनोच्यमानस्य कः कोपो यन्न तत्तथा।  
तथ्येनापि हि कः कोपो यदनुक्तेऽपि मत्तथा॥

अतत्त्वज्ञोऽसि बालश्च दुस्तोषोऽपूरणोऽनलः।  
नैव त्वं वेत्थ सुलभं नैव त्वं वेत्थ दुर्लभम्॥

अथागत्य भुवं राज्ञां गता वाहनतां हयाः।  
तेषां धर्मार्थकामांश्च साधयन्त्युपकारिणः॥

अथानन्दकरं वक्ष्ये षडर्तूनां च वर्णनम्।  
यद्रसास्वादमुदिता विभान्ति विबुधालयः॥

अथानुक्रमद्वाराणि विरच्यन्तेऽत्र वाङ्मये।  
अन्योक्तिसूक्तमुक्तालीं समुद्धृत्य श्रुताम्बुधेः॥

अथापि नापसज्जेत स्त्रीषु स्त्रैणेषु चार्थवित्।  
विषयेन्द्रियसंयोगान् मनः क्षुभ्यति नान्यथा॥

अथाश्वानां जन्मदेशान् प्रवक्ष्याम्यनुपूर्वशः।  
उत्तमानां च मध्यानां हीनानां यत्र संभवः॥

अथातः संप्रवक्ष्यामि लक्षणानि हि वाजिनाम्।  
शुभानि वर्णैरावर्तैस् तानि विद्याद्विचारतः॥

अथातः संप्रवक्ष्यामि हयारोहणमुत्तमम्।  
येन विज्ञातमात्रेण रेवन्तः प्रियतां व्रजेत्॥

अथबद्धजेटे रामे सुमन्त्रे गृहमागते।  
त्यक्तो राजा सुतत्यागाद् अविश्वस्तैरिवासुभिः॥

अथ भद्राणि भूताणि हीनशक्तिरहं परम्।  
मुदं तदापि कुर्वीत हानिर्द्वेषफलं यतः॥

अथ चेद् बुद्धिजं कृत्वा ब्रूयुस्ते तदबुद्धिजम्।  
पापान् स्वल्पेऽपि तान् हन्याद् अपराधे तथानृजून्॥

अथ धूकस्वरो वामे यात्रायां गच्छतः शुभः।  
दक्षिणे मृतये किंचिद् दुष्टं दर्शनमस्य हि॥

अथैतत् पूर्णमभ्यात्मं यच् च नेत्यनृतं वचः।  
सर्वं नेत्यनृतं ब्रूयात् स दुष्कीर्तिः स्वसन् मृतः॥

अथ कालाग्निरुद्रस्य तृतीयनयनोत्थिता।  
ज्वाला दहति तत्सर्वं निर्वाणं ब्रह्मणो यतः॥

अथ मन्त्रमिमं कर्ने जपेद्दंशं स्पृशेत् तथा।  
एकविंशतिवारं च वृश्चिकक्ष्वेडशान्तये॥

अथ नित्यमनित्यं वा नेह शोचन्ति तद्विदः।  
नान्यथा शक्यते कर्तुं स्वभावः शोचतामिति॥

अथ राज्ञा दरः कार्यो न तु कस्यां चिदापदि।  
अपि चेतसि दीर्णः स्यान् नैव वर्तेत दीर्णवत्॥

अथर्वाम्नायतत्त्वज्ञस् तन्त्रज्ञः क्रतुकर्मठः धनुर्वेदस्य वेत्ता च पुरोधा राजसंमतः॥

अथर्वविधितत्त्वज्ञैर् ब्राह्मणैर्विजितेन्द्रियैः।  
मन्त्रतन्त्रविधानज्ञैर् दूरादुन्मूलयेद् रिपून्॥

अथ सामान्यशृङ्गारे युवतीनां प्रशंसनम्।  
स्त्रीपुंसजातिकथनं तयोः संयोगवर्णनम्॥

अथ संसारसंहारवामनाबन्धवासितः।  
अजायत वृषारूढो भैरवो महसां निधिः॥

अथ स्वस्थाय देवाय  
नित्याय हत-पाप्मने।  
त्यक्त-क्रम-विभागाय  
चैतन्य-ज्योतिषे नमः॥

अथवा बहुनैतेन किं ज्ञातेन तवार्जुन।  
विष्टभ्याहमिदं कृत्स्नमेकांशेन स्थितो जगत्॥

अथवा कृतवाग्द्वारे वंशेऽस्मिन्पूर्वसूरिभिः ।  
मणौ वज्रसमुत्कीर्णे सूत्रस्येवास्ति मे गतिः ॥

अथवा मूलसंस्थानाम् उद्घातैस्तु प्रबोधयेत्।  
सुप्तां कुण्डलिनीं शक्तिं बिसतन्तुनिभाकृतिम्॥

अथवा नश्यति प्रज्ञा प्राज्ञस्यापि नरस्य हि।  
प्रतिकूले गते दैवे विनाशे समुपस्थिते॥

अथवा प्रोच्यते ध्यानम् अन्यदेवात्र योगिनाम्।  
रहस्यं परमं मुक्तेः कारणं प्रथमं च यत्॥

अथेह कथ्यतेस्माभिः कर्मना येन बन्धनम्।  
छिद्यते सदुपायेन श्रुत्वा तत्र प्रवर्त्यताम्॥

अथो गणपतिं वन्दे महामोदविधायिनम्।  
विद्याधरगणैर्यस्य पूज्यते कण्ठगर्जितम्॥

अतिभीरुमतिक्लीबं दीर्घसूत्रं प्रमादिनम्।  
व्यसनाद् विषयाक्रान्तं न भजन्ति नृपं प्रजाः॥

अतिदानाद्बलिर्बद्धो नष्टो मानात् सुयोधनः।  
विनष्टो रावणो लौ ल्याद् अति सर्वत्र वर्जयेत्॥

अतिदानाद्बलिर्बद्धो ह्यतिमानात् सुयोधनः।  
अतिकामाद्दशग्रीवो ह्यति सर्वत्र गर्हितः॥

अतिदानाद्धतः कर्णस्त्व् अतिलोभात् सुयोधनः।  
अतिकामाद्दशग्रीवस्त्व् अति सर्वत्र वर्जयेत्॥

अतिदाने बलिर्बद्धो अतिमाने च कौरवाः।  
अतिरूपे हृता सीता सर्वमत्यन्तगर्हितम्॥

अतिदाक्षिण्ययुक्तानां शङ्कितानां पदे पदे।  
परापवादिभीरूणां न भवन्ति विभूतयः॥

अतिदाक्षिण्ययुक्तानां शङ्कितानां पदे पदे।  
परापवादभीरूणां दूरतो यान्ति सम्पदः॥

अतिदूरपथश्रान्ताश् छायां यान्ति च शीतलाम्।  
शितलाश्च पुनर्यान्ति का कस्य परिदेवना॥

अतिदर्पे हता लङ्का अतिमाने च कौरवाः।  
अतिदाने बलिर्बद्धः सर्वमत्यन्तगर्हितम्॥

अतिजीर्णमपक्वं च ज्ञातिधृष्टं तथैव च।  
दग्धं छिद्रं न कर्तव्यं बाह्याभ्यन्तरहस्तकम्॥

अतिजीवति वित्तेन सुखं जीवति विद्यया।  
किंचिज्जीवति शिल्पेन ऋते कर्म न जीवति॥

अतिक्लेशेन यद् द्रव्यम् अतिलोभेन यत्सुखम्।  
परपीडा च या वृत्तिर् नैव साधुषु विद्यते॥

अतिक्लेशे मनःस्थैर्यं क्रमेण सहनं तथा।  
जयलाभाय हेतू द्वौ सैन्यानामधिकौ विदुः॥

अतिक्लेशेन येऽर्थाः स्युर् धर्मस्यातिक्रमेण च।  
अरेर्वा प्रणिपातेन मा स्म तेषु मनः कृथाः॥

अतिक्रान्तं तु यः कार्यं पश्चाच्चिन्तयते नरः।  
तच्चास्य न भवेत् कार्यं चिन्तया तु विनश्यति॥

अतिक्रान्तमतिक्रान्तम् अनागतमनागतम्।  
वर्तमानसुखभ्रान्तिर् नवा भोगिदरिद्रयोः॥

अतिक्रान्तसुखाः कालाः प्रत्युपस्थितदारुणाः।  
श्वः श्वः पापीयदिवसाः पृथिवी गतयौवना॥

अतिक्रुद्धः प्रहृष्टो वा किं करोमीति वा मृशन् ।  
धावन्वा यत्पदं गच्छेत्तत्र स्पन्दः प्रतिष्ठितः ॥

अतिलौल्यप्रसक्तानां विपत्तिनैर्व दूरतः।  
जीवं नश्यति लोभेन मीनस्यामिषदर्शने॥

अतिलोभो न कर्तव्यः कर्तव्यस्तु प्रमाणतः।  
अतिलोभजदोषेण जम्बुको निधनं गतः॥

अतिलोभो न कर्तव्यो लोभं नैव परित्यजेत्।  
अतिलोभाभिभूतस्य चक्रं भ्रमति मस्तके॥

अतिमानः श्रियं हन्ति पुरुषस्याल्पमेधसः।  
गर्भेण दुष्यते कन्या गृहवासेन च द्विजः॥

अतिमानिनमग्राह्यम् आत्मसंभावितं नरम्।  
क्रोधनं व्यसने हन्ति स्वजनोऽपि नराधिपम्॥

अतिनीचानि वाक्यानि दृष्टिमात्रातिनिन्दकः।  
क्षुद्रसंवादभाषी यो ह्येवं दुष्टः शठो जनः॥

अतिपीतां तमोराजीं तनीयान् सोढुमक्षमः।  
वमतीव शनैरेष प्रदीपः कज्जलच्छलात्॥

अतिपक्वकपित्थेन लिप्तपात्रे सुयामितम्।  
दुग्धमस्तुविहीनं स्याच् चन्द्रबिम्बोपमं दधि॥

अतिरागाद् दशग्रीवो ह्यतिलोभात् सुयोधनः।  
अतिदानाद् धतः कर्णो ह्यतिः सर्वत्र गर्हितः॥

अतिरूपाद् धृता सीता अतिगर्वेण रावणः।  
अतिदानाद् बलिर्बद्धो ह्यति सर्वत्र गर्हितम्॥

अतिरूपेण वै सीता अतिगर्वेण रावनः।  
अतिदानं बलिर्दत्त्वा अति सर्वत्र वर्जयेत्॥

अतिरुपवती सीता अतिगर्वी च रावणः।  
अतीव बलवान् रामो लङ्कायेन क्षयं गता॥

अतिसाहसिकं शूरा मन्त्रिणस्तं निरूपकम्।  
विनीतं गुरवो जज्ञुर् धूर्तमन्तःपुराङ्गनाः॥

अतिसज्जनदुर्गतिः खलपङ्क्तिसमुन्नतिः।  
युवतिस्तनविच्युतिरिति किं विधिनिर्मितिः॥

अतिसंचयलुब्धानां वित्तमन्यस्य कारणम्।  
अन्यैः संचीयते यत्नाद् अन्यैश्च मधु पीयते॥

अतिशौचमशौचं वा अतिनिन्दा अतिस्तुतिः।  
अत्याचारमनाचारं षड्विधं मूर्खलक्षणम्॥

अतिस्नेहस्य निस्यन्दाद् अतिप्रेम्णः प्रवृत्तिभिः।  
छायेवानुचरेत् कान्तं यान्तं तिष्ठन्तमङ्गना॥

अतितृष्णा न कर्तव्या तृष्णां नैव परित्यजेत्।  
अतितृष्णाभिभूतस्य शिखा भवति मस्तके॥

अतिथीनां न सत्कारो न च सज्जनसंगमः।  
न यत्र स्वात्मवर्णास्था सा गृहाश्रमवञ्चना॥

अतिथीनां च सर्वेषां प्रेष्याणां स्वजनस्य च।  
सामान्यं भोजनं सद्भिर् गृहस्थस्य प्रशस्यते॥

अतिथिः द्वारि तिष्ठेत आपो गृह्णाति यो नरः।  
आपोशनं सुरापानम् अन्नं गोमांसभक्षणम्॥

अतिथिः पूजितो यस्य गृहस्थस्य तु गच्छति।  
नान्यस्तस्मात् परो धर्म इति प्राहुर्मनीषिणः॥

अतिथिः पूजितो यस्य ध्यायते मनसा शभम्।  
न तत् क्रतुशतेनापि तुल्यमाहुर्मनीषिणः॥

अतिथिं नाम काकुत्स्थात् पुत्रं प्राप कुमुद्वती।  
पश्चिमाद्यामिनीयामात् प्रसादमिव चेतना॥

अतिथिर्बालकः पत्नी जननी जनकस्तथा।  
पञ्चैते गृहिणः पोष्या इतरे च स्वशक्तितः॥

अतिथिर्बालकश्चैव राजा भार्या तथैव च।  
अस्ति नास्ति न जानन्ति देहि देहि पुनः पुनः॥

अतिथिर्यस्य भग्नाशो गृहात्प्रतिनिवर्तते।  
स दत्त्वा दुष्कृतं तस्मै पुण्यमादाय गच्छति॥

अतिथिश्चापवादी च द्वावेतौ मम बान्धवौ।  
अपवादी हरेत् पापम् अतिथिः स्वर्गसंक्रमः॥

अतिथित्वेन वर्णानां देयं शक्यानुपूर्वशः।  
अप्रणोद्योऽतिथिः सायम् अपि वाग्भूतृणोदकैः॥

अतिवादांस्तितिक्षेत नाभिमन्येत्कथंचन।  
क्रोध्यमानः प्रियं ब्रूयाद् आक्रुष्टः कुशलं वदेत्॥

अतिवादांस्तितिक्षेत नावमन्येत कञ्चन।  
न चेमं देहमाश्रित्य वैरं कुर्वीत केनचित्॥

अतिवृष्टिरनावृष्टिः शलभाः मूषKआः शुकाः।  
असत्करश्च दण्डश्च परचक्राणि तस्कराः॥

अतिव्ययोऽनपेक्षा च तथार्जनमधर्मतः।  
मोषणं दूरसंस्थानां कोषव्यसनमुच्यते॥

अतियत्नगृहीतोऽपि खलः खलखलायते।  
शिरसा धार्यमाणोऽपि तोयस्यार्धघटो यथा॥

अत्मोदयः परज्यानिर् द्वयं नीतिरितीयती।  
तदूरीकृत्य कृतिभिर् वाचस्पत्यं प्रतीयते॥

अतोगरीयः किं नुस्याद् अशर्म नरकेष्वपि।  
यत् प्रियस्य प्रियं कर्तुम् अधमेन न शक्यते॥

अतो हास्यतरं लोके किंचिदन्यन्न विद्यते।  
यत्र दुर्जन इत्याह दुर्जनः सज्जनं स्वयम्॥

अतो निजबलोन्मानं चापं स्याच्छुभकारकम्।  
देवानामुत्तमं चापं ततो न्यूनं च मानवम्॥

अतोऽर्थं पठ्यते शास्त्रं कीर्तिर्लोकेषु जायते।  
कीर्तिमान् पूज्यते लोके परत्रेह च मानवः॥

अतो यतेत धर्मेण धनमर्जयितुं पुमान्।  
राजा तु सुतरां येन मूलं राज्यतरोर्धनम्॥

अत्रान्तरे भ्रमद्भृङ्गमालाभ्रूभङ्गविभ्रमः ।  
कालः प्रोषितकान्तानां पुष्पकालः समाययौ ॥

अत्रापि भारतं श्रेष्ठं जम्बुद्वीपे महामुने।  
यतो हि कर्मभूरेषा अतोऽन्या भोगभूमयः॥

अत्र यत् पतितं वर्णबिन्दुमात्राविसर्गकम्।  
भ्रमप्रमाददोषाद्धि क्षन्तव्यं तत् सुबुद्धिभिः॥

अत्रिलोचनसंभूतज्योतिरुद्गमभासिभिः।  
सदृशण् शोभतेऽत्यर्थं भूपाल तव चेष्टितम्॥

अत्रोद्याने मया दृष्टा वल्लरी पञ्चपल्लवा।  
पल्लवे पल्लवे ताम्रा यस्यां कुसुममञ्जरी॥

अतुष्टं स्वेषु दारेषु चपलं चपलेन्द्रियम्।  
नयन्ति निकृतिप्रज्ञं परदाराः पराभवम्॥

अतुलं तत्र तत्तेजः सर्वदेवशरीरजम्।  
एकस्थं तदभून्नारी व्याप्तलोकत्रयं त्विषा॥

अत्वरा सर्वकार्येषु त्वरा कार्यविनाशिनी।  
त्वरमाणेन मूर्खेण मयूरो वायसीकृतः॥

अत्यादरो भवेद् यत्र कार्यकारणवर्जितः।  
तत्र शङ्का प्रकर्तव्या परिणामेऽसुखावहा॥

अत्याग्रहो न कर्तव्यो हठात्कश्चिन्न भाषते।  
यथायथोन्दति तथा भारो भवति कम्बलः॥

अत्यार्यमतिदातारम् अतिशूरमतिव्रतम्।  
प्रज्ञाभिमानिनं चैव श्रीर्भयान्नोपसर्पति॥

अत्यासन्ना विनाशाय दूरस्था न फलप्रदा।  
तस्मादाहृत्य दातव्या भूमिः पार्थिवसत्तम॥

अत्यासन्ना विनाशाय दूरस्था न फलप्रदाः।  
सेव्या मध्यमभावेन राजावह्निर्गुरुः स्त्रियः॥
_________
अत्यासन्ना विनाशाय दूरतश्चाफलप्रदाः।  
मध्यभावेन सेव्यन्ते राजा वह्निर्गुरुः स्त्रियः॥

अत्यासन्ना विनाशाय दूरतश्चाफलप्रदाः।  
मध्यभावेन सेव्यन्ते राजा वह्निर्गुरुः स्त्रियः॥

अत्याशीविषशस्त्रं हि विजितप्रलयानलम्।  
तेजो लङ्घयितुं शक्तः को नु नाम द्विजन्मनाम्॥

अत्यायासेन नात्मानं कुर्यादतिसमुच्छ्रयम्।  
पातो यथा हि दुःखाय नोच्छ्रायः सुखकृत् तथा॥

अत्यच्छेनाविरुद्धेन सुवृत्तेनातिचारुणा।  
अन्तर्भिन्नेन सम्प्राप्तं मौक्तिकेन निबन्धनम्॥

अत्यद्भुतमिमं मन्ये स्वभावममनस्विनः।  
यदुपक्रियमाणोऽपि प्रीयते न विलीयते॥

अत्यल्पं जीवितं पापान्य् आपातमधुराण्यलम्।  
तदाचर चिरस्थेयपरलोकावलोकनम्॥

अत्यल्पसंपदः सन्तः पुमानिष्टश्च दुष्कुले।  
लक्ष्मीरनभिजातस्य वेधसः स्खलितत्रयम्॥

अत्यन्तचञ्चलस्येह पारदस्य निबन्धने।  
कामं विज्ञायते युक्तिर् न स्त्रीचित्तस्य काचन॥

अत्यन्तमसदार्याणाम् अनालोचितचेष्टितम्।  
अतस्तेषां विवर्धन्ते सततं सर्वसंपदः॥

अत्यन्तमतिमेधावी त्रयाणामेकमश्नुते।  
अल्पायुषो दरिद्रो वा ह्यनपत्यो न संशयः॥

अत्यन्तनिर्गते चैव सुबद्धे नैव चाविले।  
प्रशस्ते वाजिनां नेत्रे मध्वाभे कालतारके॥

अत्यन्तपरिणाहित्वाद् अतीव श्लक्ष्णतावशात्।  
न कांचिदुपमां रोढुम् ऊरू शक्नोति सुभ्रुवः॥

अत्यन्तशुद्धचिन्मात्रे परिणामश्चिराय यः।  
तुर्यातीतं पदं तत् स्यात् तत्स्थो भूयो न शोचति॥

अत्यन्तस्तिमिताङ्गानां व्यायामेन सुखैषिणाम्।  
भ्रान्तिज्ञानावृताक्षाणां प्रहारोऽपि सुखायते॥

अत्यन्तसुखसंचारा मध्याह्ने स्पर्शतः सुखाः।  
दिवसाः सुभगादित्याश् छायासलिलदुर्भगाः॥

अत्यन्तविभुखे दैवे व्यर्थे यत्ने च पौरुषे।  
मनस्विनो दरिद्रस्य वनादन्यत्कुतः सुखम्॥

अत्यन्तविमुखे दैवे व्यर्थयत्ने च पौरुषे।  
मनस्विनो दरिद्रस्य वनादन्यत् कुतः सुखम्॥

अत्यपूर्वस्य रागस्य पूर्वपक्षाय पल्लवाः।  
पद्मानि पादयुग्मस्य प्रत्युदाहरणानि च॥

अत्येति रजनी या तु सा न प्रतिनिवर्तते।  
यात्येव यमुना पूर्णा समुद्रमुदकार्णवम्॥

अत्युष्णात् सघृतादन्नाद् अच्छिद्राच्चैव वाससः।  
अपरप्रेष्यभावाच्च भूय इच्छन् पतत्यधः॥

अत्युदात्तगणेष्वेषा कृतपुण्यैः प्ररोपिता।  
शतशाखी भवत्येव यावन्मात्रापि सत्क्रिया॥

अत्युन्नतपदं प्राप्तः पूज्यान् नैवावमानयेत्।  
नहुषः शक्रतां प्राप्तश् च्युतोऽगस्त्यावमाननात्॥

अत्युन्नतिं प्राप्य नरः प्रावारः कीटको यथा।  
स विनश्यत्यसंदेहम् आहैवमुशना नृपः॥

अत्युन्नतोऽम्बुभिर्मेघश् चातकान् न धिनोति चेत्।  
मरुता हृतसर्वस्वः स पश्चात् किं करिश्यति॥

अत्युत्सेकेन महसा साहसाध्यवसायिनाम्।  
श्रीरारोहति संदेहं महतामपि भूभृताम्॥

औषधानां च मन्त्राणां बुद्धेश्चैव महात्मनाम्।  
असाध्यं नास्ति लोकेऽत्र किंचिद् ब्रह्माण्डमध्यगम्॥

औषधानि च मन्त्राणि नक्षत्रं शकुनं ग्रहाः।  
भाग्यकाले प्रसन्नाः स्युर् अभाग्ये निष्फलाश् च ते॥

औषधान्यगदो विद्या दैवी च विविधा स्थितिः।  
तपसैव प्रसिध्यन्ति तपस् तेषां हि साधनम्॥

औषधार्थसुमन्त्राणां बुद्धेश्चैव महात्मनाम्।  
असाध्यं नास्ति लोकेऽत्र यद्ब्रह्माण्डस्य मध्यगम्॥

औषधायापि यो मर्त्यो मध्वस्यति विचेतनः।  
कुयोनौ जायते सोऽपि किं पुनस् तत्र लोलुपः॥

औषधं मूढवैद्यानां त्यजन्तु ज्वरपीडिताः।  
परसंसर्गसंसक्तं कलत्रमिव साधवः॥

औचित्यमेकमेकत्र गुणानां राशिरेकतः।  
विषायते गुणग्राम औचित्यपरिवर्जितः॥

औचित्यप्रच्युताचारो युक्त्या स्वार्थं न साधयेत्।  
व्याजबालिवधेनैव रामकीर्तिः कलङ्किता॥

औदासीन्यं दयालूनाम् अर्थिनां भाग्यहीनता।  
नहि स्वमुखवैरूप्यं दर्पणस्यापराधतः॥

औदुम्बराणि पुष्पाणि श्वेतवर्णं च वायसम्।  
मत्स्यपादं जले पश्येन् न नारीहृदयस्थितम्॥

औरसानपि पुत्रान् हि त्यजन्त्यहितकारिणः।  
समर्थान् संप्रगृह्णन्ति जनानपि नराधिपाः॥

औरसीं भगिनीं वापि भार्यां वाप्यनुजस्य यः।  
प्रचरेत नरः कामात् तस्य दण्डो वधः स्मृतः॥

औरसं मैत्रसंबद्धं तथा वंशक्रमागतम्।  
रक्षितं व्यसनेभ्यश्च मित्रं ज्ञेयं चतुर्विधम्॥

औरसं कृतसम्बन्धं तथा वंश-क्रमागतम् ।  
रक्षितं व्यसनेभ्यश्च मित्रं ज्ञेयं चतुर्विधम् ॥

अवाच्यवादांश्च बहून् वदिष्यन्ति तवाहिताः।  
निन्दन्तस्तव सामर्थ्यं ततो दुःखतरं नु किम्॥

अवाहिता विनश्यन्ति सर्वकर्मक्षमा अपि।  
कृशा व्याधिपरीताङ्गा जायन्तेऽत्यन्तवाहनात्॥

अवाकिरन् वयोवृद्धास् तं लाजैः पौरयोषितः।  
पृषतैर्मन्दरोद्धूतैः क्षीरोर्मय इवाच्युतम्॥

अवापुस्तापमत्यर्थं शफर्यः पल्वलोदके।  
पुत्रक्षेत्रादिसक्तेन ममत्वेन यथा गृही॥

अवाप्यान् कामयस्वार्थान् नानवाप्यान् कदाचन।  
प्रत्युत्पन्नाननुभवन् मा शुचस्त्वमनागतान्॥

अवाक्षिरास्तमस्यन्धे किल्बिषी नरकं पतेत्।  
यः प्रश्नं वितथं ब्रूयात् पृष्टः सन् धर्मनिश्चये॥

अवीरोऽपि चमूवीरसाहाय्येन द्विषो जयेत्।  
चमूसाहाय्यशून्यानां जयश्रीर्व्याकुलायते॥

अवृत्तिकं प्रभुं भृत्या अपुष्पं भ्रमरास्तरुम्।  
अजलं च सरो हंसा मुञ्चन्त्यपि चिरोषितम्॥

अवृत्तिकं त्यजेद् देशं वृत्तिं सोपद्रवां त्यजेत्।  
त्यजेन् मायाविनं मित्रं धनं प्राणहरं त्यजेत्॥

अवृत्तिं विनयो हन्ति हन्त्यनर्थं पराक्रमः।  
हन्ति नित्यं क्षमा क्रोधम् आचारो हन्त्यलक्षणम्॥

अवृत्तिर्भयमन्त्यानां मध्यानां मरणाद् भयम्।  
उत्तमानां तु मर्त्यानाम् अवमानात् परं भयम्॥

अवृत्तिव्याधिशोकार्तान् अनुवर्तेत शक्तितः।  
आत्मवत्सततं पश्येद् अपि कीटपिपीलकाः॥

अवधानेन मौनेन काषायेण जटाजिनैः।  
विश्वासयित्वा द्वेष्टारम् अवलुम्पेद् यथा वृकः॥

अवधारय धर्मेषु प्रधानमवधानतः।  
निर्भरानन्दकन्दाय गोविन्दाय मनोऽर्पय॥

अवधूयारिभिर्नीता हरिणैस्तुल्यवृत्तिताम्।  
अन्योन्यस्यापि जिह्रीमः किं पुनः सहवासिनाम्॥

अवध्यैरिन्दुपादानाम् असाध्यैश्चन्दनाम्भसाम्।  
देहोष्मभिः सुबोधं ते सखि कामातुरं मनः॥

अवध्यं वाथवागम्यम् अकृत्यं नास्ति किंचन।  
लोके बुद्धिमतामत्र तस्मात्तां योजयाम्यहम्॥

अवध्यो ब्राह्मणो बालः स्त्री तपस्वी च रोगभाक्।  
येषां चान्नानि भुक्तानि ये च स्युः शरणं गताः॥

अवध्यो ब्राह्मणो बालः स्त्री तपस्वी च रोगभाक्।  
विहिता व्यङ्गिता तेषाम् अपराधे गरीयसि॥

अवैष्णवो हतो विप्रो हतं श्राद्धमदक्षिणम्।  
अब्रह्मण्यं हतं क्षेत्रम् अनाचारं कुलं हतम्॥

अवैमि पूतमात्मानं द्वयेनैव द्विजोत्तमाः।  
मूर्ध्नि गङ्गाप्रपातेन धौतपादाम्भसा च वः॥

अवज्ञानसहस्रैस्तु दोषाः कष्टतरा धने।  
धने सुखकला या च सापि दुःखैर्विधीयते॥

अवज्ञास्फुटितं प्रेम समीकर्तुं क ईश्वरः।  
संधिं न याति स्फुटितं लाक्षालेपेन मौक्तिकम्॥

अवज्ञातोऽपि दुष्टेन गुणो दोषो न मन्यते।  
नहि चम्पकसौगन्ध्यं पूतिर्भृङ्गावहेलया॥

अवज्ञात्रुटितं प्रेम नवीकर्तुं क ईश्वरः।  
सन्धिं न याति स्फुटितं लाक्षालेपेन मौक्तिकम्॥

अवज्ञया दीयते यत् तथैवाश्रद्धयापि च।  
तदाहुरधमं दानं मुनयः सत्यवादिनः॥

अवज्ञया न दातव्यं कस्य चिल्लीलयापि वा।  
अवज्ञया कृतं हन्याद् दातारं नात्र संशयः॥

अवकाशः सुवृत्तानां हृदयान्तर्न योषिताम्।  
इतीव विहितौ धात्रा सुवृत्तौ तद्बहिः कुचौ॥

अवक्रस्तारकाधीशः परिपूर्णप्रियोदयः।  
प्राचीं दिशमतिक्रम्य पतनं प्रतिपद्यते॥

अवक्रे मांसहीने च वाजिजङ्घे सुशोभने।  
कूर्चं समं सुसंधि स्याद् ग्रन्थिव्रणविवार्जितम्॥

अवलेपमनङ्गस्य वर्धयन्ति बलाहकाः।  
कर्शयन्ति तु धर्मस्य मारुतोद्धूतशीकराः॥

अवलिप्तेषु मूर्खेषु रौद्रसाहसिकेषु च।  
तथैवापेतधर्मेषु न मैत्रीमाचरेद् बुधः॥

अवलोक्य स्तनौ वध्वा गुञ्जाफलविभूषितौ।  
निःश्वस्य रोदिति क्लिष्टा कुतो व्याधकटुम्बिनी॥

अवमानहतं यच्च दत्तमश्रद्धया धनम्।  
ऊषरे निष्फलं बीजं क्षिप्तमक्षिप्तमेव तत्॥

अवमानेन महतां प्रहर्षक्रोधविस्मयैः।  
तपांसि क्षयमायान्ति यशांसीव सुदुर्नयैः॥

अवन्ध्यं दिवसं कुर्याद् धर्मतः कामतोऽर्थतः।  
गते हि दिवसे तस्मिंस् तदूनं तस्य जीवितम्॥

अवंशपतितो राजा मूर्खपुत्रश्च पण्डितः।  
अधनी हि धनं प्राप्य तृणवन्मन्यते जगत्॥

अवन्तिः काव्यमानर्च भर्चोर्मौखरिशेखरः (?)।  
शिष्यो बाणश्च संक्रान्तकान्तवेद्यवचाः कविः॥

अवमुक्तमपक्रान्तमुख्यं तन्न क्षमं युधि।  
पितृपैतामहं मौलं तत् क्रुद्धं सान्त्वितं क्षमम्॥

अवशेन्द्रियचित्तानां हस्तिस्नानमिव क्रिया।  
दुर्भगाभरणप्रायो ज्ञानं भारः क्रियां विना॥

अवश्यायकणैः प्राणान् संधारयति तित्तिरिः।  
याच्ञाभङ्गभयाद् भीतो न दैवमपि याचते॥

अवश्यगत्वरैः प्राणैर् मृत्युकाले महात्मनाम्।  
परोपकारश्चेत् कश्चित् सिध्येत् तदमृतं मृतम्॥

अवश्यकारणैः प्राणान् धारयत्येव चातकः।  
प्रार्थनाभङ्गभीतोऽपि शक्रादपि न याचते॥

अवश्यमनुभोक्तव्यं  
कृतं कर्म शुभाऽशुभम् ।  
नाऽभुक्तं क्षीयते कर्म  
कल्पकोटिशतैरपि ॥

अवश्यं भाविनं नाशं भावित्वाद् विध्युपस्थितम्।  
अयमेव हि ते कालः पूर्वमासीदनागतः॥

अवश्यंभाविभावानां प्रतीकारो भवेद् यद।  
तदा दुःखैर्न बाध्यन्ते नलरामयुधिष्ठिराः॥

अवश्यमेव भोक्तव्यं कर्मणां त्वक्षयं फलम्।  
नाभुक्तं क्षीयते कर्म कल्पकोटिशतैरपि॥

अवश्यमेव भोक्तव्यं कृतं कर्म शुभाशुभम्।  
कृतकर्मक्षयो नास्ति कल्पकोटिशतैरपि॥

अवश्यं निधनं सर्वैर् गन्तव्यमिह मानवैः।  
अवश्यभाविन्यर्थे वै संतापो नेह विद्यते॥

अवश्यमिन्द्रियैस्तात वर्तितव्यं स्वगोचरे।  
चण्डरागस्तु यस्तत्र तं बुधः परिवर्जयेत्॥

अवश्यं लभते कर्ता फलं पापस्य कर्मणः।  
घोरं पर्यागते काले द्रुमः पुष्पमिवार्तवम्॥

अवश्यं पितुराचारं पुत्रः समनुवर्तते।  
नहि केतकवृक्षस्य भवत्यामलकीफलम्॥

अवस्कन्दभयाद् राजा प्रजागरकृतश्रमम्।  
दिवासुप्तं सदा हन्यान् निद्राव्याकुलसैनिकम्॥

अवस्कन्दप्रदानस्य सर्वे कालाः प्रकीर्तिताः।  
व्यसने वर्तमानस्य शत्रोच्छिद्रान्वितस्य च॥

अवस्था पूज्यते राजन् न शरीरं शरीरिणाम्।  
तदा वनचरो राम इदानीं नृपतां गतः॥

अवतारा ह्यसंखेया हरेः सत्त्वनिधेर्द्विजाः।  
यथा विदासिनः कुल्याः सरसः स्युः सहस्रशः॥

अविषं विषमित्याहुर् ब्रह्मस्वं विषमुच्यते।  
विषं हन्ति किलैकं च ब्रह्मस्वं पुत्रपौत्रकम्॥

अविचारयतो युक्तिकथनं तुषखण्डनम्।  
नीचेषूपकृतं राजन् बालुकास्विव मूत्रितम्॥

अविचारेण यत् कर्म कृतं तन्मर्मकृन्तनम्।  
प्रसह्य सीताहरणाद् अतीता रावणश्रियः॥

अविदग्धः पतिः स्त्रीणां प्रौढाणां नायको गुणी।  
गुणिनां त्यागिनां स्तोको विभवश्चेति दुःखकृत्॥

अविधेये जने पुंसां कोपः किमुपजायते।  
विधेयेऽपि च कः कोपस् तन्निवेशितजीविते॥

अविदित्वात्मनः शक्तिं परस्य न समुत्सुकः।  
गच्छन्नभिमुखो वह्नौ नाशं याति पतङ्गवत्॥

अविद्वानपि भूपालो विद्यावृद्धोपसेवया।  
परां श्रियमवाप्नोतिजलासन्नतरुर्यथा॥

अविद्वांसमलं लोके विद्वांसमपि वा पुनः।  
प्रमदा ह्युत्पथं नेतुं कामक्रोधवशानुगम्॥

अविद्वांश्चैव विद्वांश्च ब्राह्मणो दैवतं महत्।  
प्रणीतश्चाप्रणीतश्च यथाग्निर्दैवतं महत्॥

अविद्याबीजविध्वंसाद् अयमार्षेण चक्षुषा।  
कालौ भूतभविष्यन्तौ वर्तमानमवीविशत्॥

अविद्याकामकर्मादिपाशबन्धं विमोचितुम्।  
कः शक्नुयाद् विनात्मानं कल्पकोटिशतैरपि॥

अविद्यानाशिनी विद्या भावना भवनाशिनी।  
दारिद्र्यनाशनं दानं शीलं दुर्गतिनाशनम्॥

अविद्यः पुरुषः शोच्यः शोच्यं मिथुनमप्रजम्।  
निराहाराः प्रजाः शोच्याः शोच्यं राष्ट्रमराजकम्॥

अविद्यं जीवनं शून्यं दिक्शून्या चेदबान्धवा।  
पुत्रहीनं गृहं शून्यं सर्वशून्या दरिद्रता॥

अविजित्य य आत्मानम् अमात्यान् विजिगीषते।  
अमित्रान् वाजितामात्यः सोऽवशः परिहीयते॥

अविज्ञातावसक्तेन दूषिता मम वाससा।  
छादिता शरदभ्रेण चन्द्रलेखेव दृश्यते॥

अविज्ञातप्रबन्धस्य वचो वाचस्पतेरपि।  
व्रजत्यफलतामेव नयद्रुह इवेहितम्॥

अविज्ञातप्रयुक्तेन धर्षिता मम वाससा।  
संवृता शरदभ्रेण चन्द्रलेखेव शोभते॥

अविज्ञातस्य विज्ञानं विज्ञातस्य च निश्चयः।  
आरम्भः कर्मणां शश्वद् आरब्धस्यान्तदर्शनम्॥

अविज्ञातस्य विज्ञानं विज्ञातस्य विनिश्चयः।  
अर्थद्वैधस्य संदेहच् छेदनं शेषदर्शनम्॥

अविज्ञातविशेषस्य सर्वतेजोऽपहारिणः।  
स्वामिनो निर्विवेकस्य तमसश्च किमन्तरम्॥

अविज्ञाते परे तत्त्वे शास्त्राधीतिस्तु निष्फला।  
विज्ञातेऽपि परे तत्त्वे शास्त्राधीतिस्तु निष्फला॥

अविज्ञायान्यसामर्थ्यं स्वसामर्थ्यं प्रदर्शयेत्।  
उपहासमवाप्नोति तथैवायमिहाचलः॥

अविज्ञाय फलं यो हि कर्म त्वेवानुधावति।  
स शोचेत् फलवेलायां यथा किंशुकसेचकः॥

अविलम्बे कृत्यसिद्धौ मान्त्रिकैराप्यते यशः।  
विलम्बे कर्मबाहुल्यं विख्याप्यावाप्यते धनम्॥

अविलम्बि सुवृत्तं च उदरं चातिपूजितम्।  
नातिदीर्घं समं पृष्ठं किंचिच्च विनतं शुभम्॥

अविनाशिनमग्राम्यम् अकरोत् सातवाहनः।  
विशुद्धजातिभिः कोशं रत्नैरिव सुभाषितैः॥

अविनाशि तु तद्विद्धि येन सर्वमिदं ततम्।  
विनाशमव्ययस्यास्य न कश्चित् कर्तुमर्हति॥

अविनीतः सुतो जातः कथं न दहनात्मकः।  
विनीतस्तु सुतो जातः कथं न पुरुषोत्तमः॥

अविनीतस्य या विद्या सा चिरं नैव तिष्ठति।  
मर्कटस्य गले बद्धा मणीनां मालिका यथा॥

अविरुद्धं सुखस्थं यो दुःखमार्गे नियोजयेत्।  
जन्मजन्मान्तरे दुःखी स नरः स्यादसंशयम्॥

अविसृष्टोऽपि सन् प्राज्ञः सर्वेण च समं व्रजेत्।  
प्रविशेदप्यनाहूतस् त्वन्यदा भर्त्तुराज्ञया॥

अविसंवादको दक्षः कृतज्ञो मतिमानृजुः।  
अपि संक्षीणकोशोऽपि लभते परिवारणम्॥

अविसंवादनं दानं समयस्याव्यतिक्रमः।  
आवर्तयन्ति भूतानि सम्यक्प्रणिहिता च वाक्॥

अविश्रामं वहेद् भारं शीतोष्णं च न विन्दति।  
ससंतोषस्तथा नित्यं त्रीणि शिक्षेत गर्दभात्॥

अविश्राममपाथेयम् अनालम्भमदेशकम्।  
तमःकान्तारमध्वानं कथमेको गमिष्यसि॥

अविश्वासास्पदं चैव स्त्रीणां स्पृशति नाशयम्।  
प्राणदानोपकारोऽपि किं तासामन्यदुच्यते॥

अविश्वासं सदा तिष्ठेत् संधिना विग्रहेण च।  
द्वैधीभावं समाश्रित्य पापे शत्रौ बलीयसि॥

अविश्वासविधानाय महापातकहेतवे।  
पितापुत्रविरोधाय हिरण्याय नमोऽस्तु ते॥

अविश्वस्ता स्त्रियः सर्वा अधमोत्तममध्यमाः।  
यः कश्चिद् विश्वसेत् तासां पश्चात्तापैः स दह्यते॥

अविस्मृतोपकारः स्यान् न कुर्वीत कृतघ्नताम्।  
हत्वोपकारिणं विप्रो नाडीजङ्घमधश्च्युतः॥

अविवेकि कुचद्वंद्वं हन्तु नाम जगत्त्रयम्।  
श्रुतिप्रणयिनोरक्ष्णोर् अयुक्तं जनमारणम्॥

अविवेकिनि भूपाले नश्यन्ति गुणिनां गुणाः।  
प्रवासरसिके कान्ते यथा साध्व्याः स्तनोन्नतिः॥

अविवेकिनि भूपे यः करोत्याशां समृद्धये।  
यास्याम्यहमनेनेति करोत्याशां स मृद्धये॥

अविवेको हि सर्वेषाम् आपदां परमं पदम्।  
विवेकरहितो लोके पशुरेव न संशयः॥

अविविक्तावतिस्तब्धौ स्तनावाढ्याविवादृतौ।  
विविक्तावानतावेव दरिद्राविव गर्हितौ॥

अव्रतानाममन्त्राणां जातिमात्रोपजीविनाम् ।  
सहस्रशः समेतानां परिषत्त्वं न विद्यते ॥

अव्रतस्यापि ते धर्मः कार्य एवान्तरान्तरा।  
मेधीभूतोऽपि हि भ्राम्यन् घासग्रासं करोति गौः॥

अव्याधिना शरीरेण मनसा च निराधिना।  
पूरयन्नर्थिनामाशां त्वं जीव शरदां शतम्॥

अव्याद्वो वामनो यस्य कौस्तुभप्रतिबिम्बिता।  
कौतुकालोकिनी जाता जाठरीव जगत्त्रयी॥

अव्याहति न शक्या गौर् विना दण्डेन रक्षितुम्।  
इति प्रत्येति मुग्धोऽपि वल्लवः किमु राजकम्॥

अव्यापारेषु व्यापारं यो नरः कर्तुमिच्छति।  
स तत्र निधनं याति कीलोत्पाटीव वानरः॥

अव्यापरेषु व्यापारं यो नरः कर्तुमिच्छति।  
स एव निधनं याति कीलोत्पटीव वानरः॥

अव्यक्तादीनि भूतानि व्यक्तमध्यानि भारत।  
अव्यक्तनिधनान्येव तत्र का परिदेवना॥

अव्यवस्थितचित्तस्य प्रसादोऽपि भयंकरः।  
व्यवस्थितप्रसन्नात्मा कुपितोऽप्यभयंकरः॥

अव्यवस्थितवृत्तानाम् अभिन्नश्रुतिचक्षुषाम्।  
अधर्मार्जितभोगानाम् आशीरप्यहितोचिता॥

अव्यये व्ययमायाति व्यये याति सुविस्तरम्।  
अपुर्वः कोऽपि भाण्डारस् तव भारति दृश्यते॥

अव्युत्पन्नस्वभावानां नारीणमिव सांप्रतम्।  
सीत्काराचार्यकं कर्तुम् अयं प्राप्तो हिमागमः॥

अव्युत्पत्तिकृतो दोषः शक्त्या संव्रियते कवेः ।  
यस्त्वशक्तिकृतो दोषः स झटित्यवभासते ॥

अक्षीणभोगाद्विषमाद् इष्टानिष्टभयोज्झितात्।  
दुर्जनाद्वत देवा अप्य् अशक्ता इव बिभ्यति॥

अक्षीणकर्मबन्धस्तु ज्ञात्वा मृत्युमुपस्थितम्।  
उक्त्वान्तिकाले संस्मृत्य पुनर्योगित्वमृच्छति॥

अक्षमा ह्रीपरित्यागः श्रीनाशो धर्मसंक्षयः।  
अभिध्याप्राज्ञता चैव सर्वं लोभात् प्रवर्तते॥

अक्षमालापवृत्तिज्ञा कुशासनपरिग्रहा।  
ब्राह्मीव दौर्जनी संसद् वन्दनीया समेखला॥

अक्षमः क्षमतामानो क्रियायां यः प्रवर्तते।  
स हि हास्यास्पदत्वं च लभते प्राणसंशयम्॥

अक्षमोऽसत्यसंधश्च परदारी नृशंसकृत्।  
पच्यते नरकेष्वेव दह्यमानः स्वकर्मणा॥

अक्षराणामकारोऽहम् इति विष्णुः स्वयं ब्रुवन्।  
भवता सोऽपि यत् सत्यम् आकारेण लघूकृतः॥

अक्षराणामकारोऽस्मि द्वन्द्वः सामासिकस्य च।  
अहमेवाक्षयः कालो धाताऽहं विश्वतोमुखः॥

अक्षराणि परीक्ष्यन्ताम् अम्बराडम्बरेण किम्।  
शंभुरम्बरहीनोऽपि सर्वज्ञः किं न जायते॥

अक्षराणि समानानि वर्तुलानि घनानि च।  
परस्परविलग्नानि तरुणीकुचकुम्भवत्॥

अक्षराणि विचित्राणि येन जानन्ति मानवाः।  
बलीवर्दसमास्ते तु खुरशृङ्गविवर्जिताः॥

अक्षरद्वयमभ्यस्तं नास्ति नास्तीति यत् पुरा।  
तदिदं देहि देहीति विपरीतमुपस्थितम्॥

अक्षौहिणी रिपुं हन्यात् स्वयं वा तेन हन्यते।  
ब्राह्मणो मन्त्रविद्धन्यात् सर्वानेव रिपून् क्षणात्॥

अक्षौरेऽपि च नक्षत्रे कुर्वीत बुधसोमयोः।  
युक्तेऽपि तिथिनक्षत्रे न कुर्याच्छनिभौमयोः॥

अक्षेषु मृगयायां च स्त्रीषु पाने वृथाटने।  
निद्रायां च निबन्धेन क्षिप्रं नश्यति भूपतिः॥

अक्षेत्रे बीजमुत्सृष्टम् अन्तरेव विनश्यति।  
अबीजकमपि क्षेत्रं केवलं स्थण्डिलं भवेत्॥

अक्षिभ्यां कृष्णशाराभ्याम् अस्याः कर्णौ न बाधितौ।  
शङ्के कनकताडङ्कपाशत्रासवशादिव॥

अक्षिपक्ष्म कदा लुप्तं छिद्यन्ते हि शिरोरुहाः।  
वर्धमानात्मनामेव भवन्ति हि विपत्तयः॥

अयाचतः सीदतश्च सर्वोपायैर्निमन्त्रय।  
आनृशंस्यं परो धर्मोऽयाचते यत् प्रदीयते॥

अयाचितः सुखं दत्ते याचितश्च न यच्छति।  
सर्वस्वं चापि हरते विधिरुच्चृङ्खलो नृणाम्॥

अयाचितो मया लब्धो मत्प्रेषितः पुनर्गतः।  
यत्रागतस्तत्र गतस् तत्र का परिवेदना॥

अयाच्यं चैव याचन्तेऽभोज्यान् व्याहारयन्ति च।  
उत्कोचैर्वञ्चनाभिश्च कार्याणि घ्नन्ति चास्यति॥

अयाज्ययाजनैश्चैव नास्तिक्येन च कर्मणाम्।  
कुलान्याशु विनश्यन्ति यानि हीनानि मन्त्रतः॥

अयःपिण्ड इवोत्तप्ते खलानां हृदये क्षणात्।  
पतिता अपि नेक्ष्यन्ते गुणास्तोयकना इव॥

अयमालोहितच्छायो मदेन मुखचन्द्रमाः।  
संनद्धोदयरागस्य चन्द्रस्य प्रतिगर्जति॥

अयमान्दोलितप्रौढचन्दनद्रुमपल्लवः।  
उत्पादयति सर्वस्य प्रीतिं मलयमारुतः॥

अयमात्मा स्वयं साक्षाद् गुणरत्नमहार्णवः।  
सर्वज्ञः सर्वदृक् सार्वः परमेष्ठी निरञ्जनः॥

अयं मृगः समायाति मृगात् सिंहः पलायते।  
ततो वेगात् पलायस्व त्वरितैस्त्वरितैः पदैः॥

अयं मृगः समायाति  
त्वरितैस् त्वरितैः पदैः।  
ततो वेगात् पलायस्व  
मृगात् सिंहः पलायते॥

अयं मम दहत्यङ्गम् अम्भोजदलसंस्तरः।  
हुताशनप्रतिनिधिर् दाहात्मा ननु युज्यते॥

अयमक्षुण्णकान्तश्रीर् अधरो हरिणीदृशः।  
प्रवालपद्मरागादेर् उपरि प्रतिगर्जति॥

अयं बन्धुः परश्चायं ममायमयमन्यतः।  
इति ब्रह्मन्न जानामि तेन जीवाम्यनामयः॥

अयं च सुरतज्वालः कामाग्निः प्रणयेन्धनः।  
नराणां यत्र हूयन्ते यौवनानि धनानि च॥

अयं दूतार्थसंक्षेपः प्रत्यर्थनियता गिरः।  
प्रयोजनं क्रियोत्पादि कियच्छक्येत भाषितुम्॥

अयं मन्दद्युतिर्भास्वान् अस्तं प्रति यियासति।  
उदयः पतनायेति श्रीमतो बोधयन् नरान्॥

अयं द्वीपी प्रियां लेढि जिह्वाग्रेण पुनः पुनः।  
प्रीतिमायाति च तया लिह्यमानः स्वकान्तया॥

अयमेकोऽहमेकेति ज्ञानं तत्संगमे न मे।  
राग एवाधिकस्तत्र हरिद्राचूर्णयोरिव॥

अयमेव परो धर्मो ह्ययमेव परं तपः।  
पतिशुश्रूषणं यत्र तत् स्त्रीणां स्वर्गहेतुकम्॥

अयने विषुवे चैव षडशीतिमुखेषु च।  
चन्द्रसूर्योपरागे च दत्तमक्षयमश्नुते॥

अयं हि देहिनो देहो द्रव्यज्ञानक्रियात्मकः।  
देहिनो विविधक्लेशसंतापकृदुदाहृतः॥

अयं हि प्रथमो रागः समस्तजनरञ्जने।  
यस्य नास्ति द्वितीयोऽपि स कथं पञ्चमो भवेत्॥

अयं निजः परो वेति गणना लघुचेतसाम्।  
उदारचरितानां तु वसुधैव कुटुम्बकम्॥

अयं कामो निजामो वा त्वया किमवधारितम्।  
इति दृष्टिरिव प्रष्टुं श्रुतिं श्रयति सुभ्रुवाम्॥

अयं पीनस्तनाभोगसौभाग्यविभवोचितः।  
द्रविणोपार्जनस्यैव कालः कुवलयेक्षणे॥

अयं पद्मासनासीनश् चक्रवाको विराजते।  
युगादौ भगवान् वेधा विनिर्मित्सुरिव प्रजाः॥

अयं प्रभुरयं भृत्य इति या जगतः स्थितिः।  
फलं विजयते तत्र श्रीप्रसादाप्रसादयोः॥

अयं रत्नाकरोऽम्भोधिर् इत्यसेवि धनाशया।  
धनं दूरेऽस्तु वदनम् अपूरि क्षारवारिभिः॥

अयं स कालः संप्राप्तो धार्त्तराष्ट्रोपजीविनाम्।  
निवेष्टव्यं मया तत्र प्राणानपरिरक्षता॥

अयं स रशनोत्कर्षी पीनस्तनविमर्दनः।  
नाभ्यूरुजघनस्पर्शी नीवीविस्रंसनः करः॥

अयं सर्वाणि शास्त्राणि हृदि ज्ञेषु च वक्ष्यति।  
सामर्थ्यकृदमित्राणां मित्राणां च नृपात्मजः॥

अयं तस्या रथक्षोभाद् अंसेनांसो निपीडितः।  
एकः कृती शरीरेऽस्मिञ् शेषमङ्गं भुवो भरः॥

अयं ते विद्रुमच्छायो मरुमार्ग इवाधरः।  
करोति कस्य नो बाले पिपासाकुलितं मनः॥

अयं त्रयाणां ग्रामाणां निधानं मधुरध्वनिः।  
रेखात्रयमितीवास्याः सूत्रितं कण्ठकन्दले॥

अयं वहति धातारं यद्वा देवीं सरस्वतीम्।  
पक्षद्वयमपि स्थाने राजहंसस्य निर्मलम्॥

अयशः प्राप्यते येन येन चाधोगतिर्भवेत्।  
स्वार्थाच्च भ्रश्यते येन तत् कर्म न समाचरेत्॥

अयशस्यम् अनायुष्यं परदाराभिमर्शनम्।  
अर्थक्षयकरं घोरं पापस्य च पुनर्भवम्॥

अयशोभिदुरालोके कोपधामरणादृते।  
अयशोभिदुरा लोके कोपधा मरणादृते॥

अयस्तु काकतुण्डेन चर्म आरामुखेन हि।  
मृत्पिण्डं च घटं चैव विध्येत् सूचीमुखेन हि॥

अये केलीगृहस्तम्भ किं कृतं सुकृतं त्वया।  
पर्यङ्के वल्लभं त्यक्त्वा त्वामालिङ्गति मानिनी॥

अयि हस्तगतैः प्राणैर् अमीभिः कन्दुकैरिव।  
अपर्यन्तरसं मुग्धे कियत् क्रीडितुमिच्छसि॥

अयि काचित्त्वमस्माकं भाग्यैर्लब्धा रसौषधिः ।  
गुरवोऽपि यया गेहे बालिके बालकीकृताः ॥

अयि लङ्घितमर्याद स्मर स्मर हरानलम्।  
दग्धं दग्धुमयुक्तं ते जनं विरहकातरम्॥

अयि त्यक्तासि कस्तूरि पामरैः पङ्कशङ्कया।  
अलं खेदेन भूपालाः किं न सन्ति महीतले॥

अयोध्यामटवीभूतां पित्रा भ्रात्रा च वर्जिताम्।  
पिपासार्तोऽनुधावामि क्षीणतोयां नदीमिव॥

अयोग्यवस्तुभरणात् भजेद्योग्योऽपि दुष्टताम्।  
रक्षणायेन्द्रदत्तासिं वहन् व्याधोऽभवन्मुनिः॥

अयुद्धे हि यदा पश्यन्न किञ्चिद्धितमात्मनः।  
युध्यमानस्तदा प्राज्ञो म्रियते रिपुणा सह॥

अयुध्यमानस्योत्पाद्य ब्राह्मणस्यासृगङ्गतः।  
दुःखं सुमहदाप्नोति प्रेत्याप्राज्ञतया नरः॥

अयुक्तः प्राकृतः स्तब्धः शठो नैकृतिकोऽलसः।  
विषादी दीर्घसूत्री च कर्ता तामस उच्यते॥

अयुक्तचारं दुर्दर्शम् अस्वाधीनं नराधिपम्।  
वर्जयन्ति नरा दूरान् नदीपङ्कमिव द्विपाः॥

अयुक्तं बहु भाषन्ते यत्र कुत्रापि शेरते।  
नग्ना विक्षिप्य गात्राणि सज्जरा इव मद्यपाः॥

अयुक्तं स्वामिनो युक्तं युक्तं नीचस्य दूषणम्।  
अमृतं राहवे मृत्युर् विषं शंकरभूषणम्॥

बाढं कवीनामाद्यानां वाचमर्थोऽनुधावतु ।  
वाचं परन्तु नव्यानामनर्थो ह्यनुधावति ॥

बाहू तस्याः कुचाभोगनिरुद्धान्योन्यदर्शनौ।  
मन्त्रितं कथमेताभ्यां मृणालीकीर्तिलुण्ठनम्॥

बालादपि ग्रहीतव्यं युक्तमुक्तं मनीषिभिः।  
रवेरविषये किं न प्रदीपस्य प्रकाशनम्॥

बालस्यापि रवेः पादाः पतन्त्युपरि भूभृताम्।  
तेजसा सह जातानां वयः कुत्रोपयुज्यते॥

बालया वा युवत्या वा वृद्धया वापि योषिता।  
न स्वातन्त्र्येण कर्तव्यं किञ्चित्कार्यं गृहेष्वपि॥

बाले ललामलेखेयं भाले भल्लीव राजते।  
भ्रूलताचापमाकृष्य न विद्मः कं हनिष्यति॥

बालोऽपि नावमन्तव्यो मनुष्य इति भूमिपः।  
महती देवता ह्येषा नररूपेण तिष्ठति॥

बाल्यान् मे कृष्ण ते तृष्णा युवत्वे युवतां गता।  
वार्धके वर्धिता, नैषा मरिष्यति मरिष्यति॥

बृहत्साम तथा साम्नां गायत्री छन्दसामहम्।  
मासानां मार्गशीर्षोऽहमृतूनां कुसुमाकरः॥

बहूनामप्यसाराणां समुदायो हि दारुणः।  
राज्ञा भृत्याः प्रकर्तव्यास्ते हि सर्वक्रियाक्षमाः॥

बहूनि नरशीर्षाणि लोमशानि बृहन्ति च।  
ग्रीवासु प्रतिबद्धानि किं चित्तेषु सकर्णकम्॥

बहवः पङ्गवोऽपीह नराः शास्त्रण्यधीयते।  
विरला रिपुखड्गाग्रधारापातसहिष्णवः॥

बहुभिर्बत किं जातैः पुत्रैर्धर्मार्थवर्जितैः।  
वरमेकः पथि तरुर्यत्र विश्रमते जनः॥

बहुभिर्न विरोद्धव्यं दुर्जनैः स्वजनैरपि।  
स्फुरन्तमपि नागेन्द्रं भक्षयन्ति पिपीलिकाः॥

बहुभिर्मुर्खसङ्घातैरन्योन्यं पशुवृत्तिभिः।  
प्रच्छाद्यन्ते गुणाः सर्वे मेघैरिव दिवाकरः॥

बहुधा राज्यलाभेन यस्तोषस्तव भूपते।  
बहुधाराज्यलाभेन स तोषो मम भूपते॥

बहुनात्र किमुक्तेन दूति मत्कार्यसिद्धये।  
स्वमांसान्यपि दत्तानि वक्तव्येषु तु का कथा॥

बहुनिष्कपटद्रोही बहुधान्योपघातकः।  
रन्ध्रान्वेषी च सर्वत्र दूषको मूषको यथा॥

बह्वाशी स्वल्पसन्तुष्टः सुनिद्रः शीघ्रचेतनः।  
प्रभुभक्तश्च शूरश्च ज्ञातव्याः षट् शुनो गुणाः॥

बह्वल्पं वा स्वगृह्योक्तं यस्य यावत्प्रकीर्त्तितं ।  
तस्य तावति शास्त्रार्थे कृते सर्वः कृतो भवेत्॥

बह्व्योऽपि मतयो गत्वा मन्त्रिणामर्थनिर्णये।  
पुनर्यत्रैकतां प्राप्तः स मन्त्रो मध्यमः स्मृतः॥

बककोयष्टिभिर्जुष्टे पल्वले मानसं कुतः।  
मोदते हि मरालस्य सन्मानसविहारिणः॥

बलं बलवतामस्मि कामरागविवर्जितम्।  
धर्माविरुद्धो भूतेषु कामोस्मि भरतर्षभ॥

बलवानपि निस्तेजाः कस्य नाभिभवास्पदम्।  
निःशङ्कं दीयते लोकैः पश्य भस्मचये पदम्॥

बलिः पातालनिलयोऽधः कृतश्चित्रमत्र किम्।  
अधःकृतो दिविस्थोऽपि चित्रं कल्पद्रुमस्त्वया॥

बलिकर्णदधीचाद्याः पुरा पञ्चत्वमागताः।  
पञ्चत्वं न गताश्चित्रं त्वयि जीवति पञ्चमे॥

बलिना सह योद्धव्यमिति नास्ति निदर्शनम्।  
यद्युद्धं हस्तिना सार्धं नराणां मृत्युमावहेत्॥

बन्धीनां सुहृदां चैव भृत्यानां स्त्रीजनस्य च।  
अव्यक्तेष्वपराधेषु चिरकारी प्रशस्यते॥

बन्धनस्थो हि मातङ्गः सहस्रभरणक्षमः।  
अपि स्वच्छन्दचारी श्वा स्वोदरेणापि दुःखितः॥

बन्धुः को नाम दुष्टानां कुप्येत्को नातियाचितः।  
को न तृप्यति वित्तेन कुकृत्ये को न पण्डितः॥

बन्धुभिर्बद्धसंयोगः सुजने चतुरश्रता।  
तच्चित्तानुविधायित्वम् इति वृत्तं महात्मनाम्॥

बन्धुस्त्रीभृत्यवर्गस्य बुद्देः सत्त्वस्य चात्मनः।  
आपन्निकषपाषाणे नरो जानाति सारताम्॥

बर्बरश्च तपस्वी स्याच्छूरश्चाप्यकृतव्रणः।  
मद्यपा स्त्री सती राजन्निति न श्रद्दधामहे॥

भाषासु मुख्या मधुरा दिव्या गीर्वाणभारती।  
तस्माद्धि काव्यं मधुरं तस्मादपि सुभाषितम्॥

भागीरथी कथम्भूता कामिनी प्राह किं प्रियम्।  
एकमेवोत्तरं देहि शास्त्रलौकिकभाषया॥

भाले तिलकलेखेयं बाले भल्लीव राजते ।  
भ्रूलताचापमाकृष्य न जाने कं हनिष्यसि ।  
।

भानुर्वौ जायते लक्ष्म्या सरस्वत्याथवा मता।  
अत्र षष्ठीपदं गुप्तं मर्यादा दशवार्षिकी॥

भारतं चेक्षुदण्डं च सिन्धुमिन्दु च वर्णय।  
पादमेकं प्रदास्यामि प्रतिपर्वरसोदयः॥

भारो ऽविवेकिनः शास्त्रं   
भारो ज्ञानं च रागिणः ।  
अशान्तस्य मनो भारः   
भारोऽनात्मविदो वपुः ॥

भासते प्रतिमासाररसाभाताहताविता।  
भावितात्मा शुभा वादे देवाभा बत ते सभा॥

भास्वत्कुण्डलमाणिक्यप्रभाप्रतिहतेरिव।  
नताङ्ग्याः श्रवणोत्सङ्गमारूढा नयनद्वयी॥

भाति निर्विवरे तस्याश्चित्रं कुचयुगान्तरे।  
क्रीडाकुण्डलितोच्चण्डकोदण्डः कुसुमायुधः॥

भाति रोमावली तस्याः पयोधरभरोन्नतौ।  
जाता रत्नशलाकेव श्रोणिवैढूर्यभूमितः॥

भाति विन्यस्तकह्लारं सुकेश्याः केशसञ्चयम्।  
शोणितार्द्रैः शरैः पूर्णं तूणीरमिव मान्मथम्॥

भीष्मग्रीष्मर्तुसन्तप्तशून्यरथ्यान्तरस्थयोः।  
अन्योन्यालापसुखिनोर्यूनोश्चन्द्रायते रविः॥

भीमकान्तैर्नृपगुणैः स बभूवोपजीविनाम् ।  
अधृष्यश्चाभिगम्यश्च यादोरत्नैरिवार्णवः ॥

भीरुं मूर्खं स्त्रियं बालं धार्मिकं दुर्जनं पशुम्।  
मैत्रीप्रधानं कल्याणबुद्धिं सान्त्वेन साधयेत्॥

भीतेभ्यश् चाभयं देयं व्याधितेभ्यस् तथौषधम्।  
देया विद्यार्थिनां विद्या देयमन्नं क्षुधातुरे॥

भृत्यैर्विना स्वयं राजा लोकानुग्रहकार्यपि।  
मयूखैरिव दीप्तांशुस्तेजस्व्यपि न शोभते॥

भूषणाद्युपभोगेन प्रभुर्न भवति प्रभुः।  
परैरपरिभूताज्ञस्त्वमिव प्रभुरुच्यते॥

भूषणीयत्वमाधत्ते द्वाभ्यामेव हरेः शिरः ।  
बर्हेण वा मयूरस्य राधायाश्चरणेन वा ॥

भूमिर्मित्त्रं हिरण्यं वा विग्रहस्य फलत्रयम्।  
नास्त्येकमपि यद्येषां न तत्कुर्यात्कथञ्चन॥

भूपः कूप इवाभाति नमज्जनसुखावहः।  
ददाति गुणसम्बन्धाद्यथापात्रानुरूपतः॥

भूप्रदक्षिणषट्केन काशीयात्राऽयुतेनच।  
सेतुस्नानशतैर्यच्च तत्फलं मातृवन्दने॥

भूरिभारभराक्रान्तो बाधति स्कन्ध एष ते।  
न तथा बाधते स्कन्धो यथा बाधति बाधते॥

भूतैराक्रम्यमाणो ऽपि धीरो दैववशानुगैः।  
तद्विद्वान्न चलेन् मार्गाद् अन्वशिक्षं क्षितेर् व्रतम् ॥

भूयो दर्शयते माद्यन् भूयः पश्यति चुम्बति ।  
कविर्हृष्टो नवोत्पन्नां कवितां पुत्रिकामिव ॥

भद्रं भद्रं कृतं मौनं कोकिलैर्जलदागमे।  
वक्तारो दर्दुरा यत्र तत्र मौनं हि शोभते॥

भद्रं भद्रमिति ब्रूयाद् भद्रमित्येव वा वदेत् ।  
शुष्कवैरं विवादं च न कुर्यात् केन चित् सह ॥

भग्नासु रिपुसेनासु नरेन्द्र त्वं महामहाः।  
खड्गान्त्रर्निजमेवैकमद्राक्षीः सम्मुखं मुखम्॥

भग्नपृष्ठकटिग्रीवं स्तब्धदृष्टिरधोमुखम् ।  
कष्टेन लिखितं ग्रन्थं यत्नेन परिपालयेत् ॥

भैरवाय नमस्तस्मै येन चैतन्यमूर्तिना ।  
स्थीयते स्थास्नुना मध्ये ज्ञानयोरिव सर्गयोः ॥

भक्तं रक्तं सदाभक्तं निर्दोषं न परित्यजेत्।  
रामस्त्यक्त्वा सतीं सीतां शोकशल्याकुलोऽभवत्॥

भक्ते द्वेषो जडे प्रीतिररुचिर्गुरुलङ्घनम्।  
मुखे च कटुता नित्यं धनिनां ज्वरिणामिव॥

भक्तिश्रद्धारसो गुप्तो जपपूजाध्वरादिषु।  
गतेषु तेषु तन्नाशः पात्राभावे जलं यथा ॥

भक्तो गुणी शुचिर्दक्षः प्रगल्भोऽव्यसनी क्षमी।  
ब्राह्मणः परमर्मज्ञो दूतः स्यात्प्रतिभानवान्॥

भक्त्या सिद्ध्यन्ति कर्माणि कर्मभिस्तुष्यते हरिः।  
तस्मिंस्तुष्टे भवेत् ज्ञानं ज्ञानान्मोक्षमवाप्यते॥

भल्लेन हृदयं वेध्यं द्विभल्लेन गुणः शरः।  
लोहं च काकतुण्डेन लक्ष्यं गोपुच्छकेन च॥

भर्ता देवो गुरुर्भर्ता धर्मतीर्थव्रतानि च।  
तस्मात्सर्वं परित्यज्य पतिमेकं भजेत्सती॥

भर्तुः पिण्डानृणकरो यशःक्रयमहापणः।  
सुराङ्गनास्वयङ्ग्राहो रम्यः कालोऽयमागतः॥

भस्माङ्गुलिर्बकोड्डायी बालशौची तथा हिही।  
धारावर्ती चक्रवर्ती षडेते पुरषाधमाः॥

भवान्हि भगवानेव गतो भेदः परस्परम्।  
महत्यागदयायुक्तः सत्यभामासमाश्रितः॥

भवभूतिमनादृत्य निर्वाणमतिना मया।  
मुरारिपदचिन्तायामिदमाधीयते मनः॥

भवनेत्रभवो वह्निरद्यापि त्वयि मन्मथ।  
ज्वलतीवान्यथा किं ते विशिखास्तत्कणा इव॥

भवन्ति नरकाः पापात्पापं दारिद्र्यसंभवम्।  
दारिद्र्यमप्रदानेन तस्माद्दानपरो भवेत्॥

भवत्येकस्थले जन्म गन्धस्तेषां पृथक्पृथक्।  
उत्पलस्य मृणालस्य मत्स्यस्य कुमुदस्य च॥

भवेद्वर्णागमाद्धंसः सिंहो वर्णविपर्ययात् ।  
गूढोऽथा वर्णविकृतेर् वर्णनाशात् पृषोदरम् ।

भवेत्स्वपरराष्ट्राणां कार्याकार्यावलोकने।  
चारचक्षुर्महीभर्तुर्यस्य नास्त्यन्ध एव सः॥

भये वा यदि वा हर्षे सम्प्राप्ते यो विमर्शयेत्।  
कृत्यं न कुरुते वेगान्न स सन्तापमाप्नुयात्॥

भिद्यन्ते भ्रातरो दाराः पितरः सुहृदस् तथा।  
एकास्निग्धाः काकिणिना सद्यः सर्वेऽरयः कृताः॥

भिन्ने चित्ते कुतः प्रीतिः स्याद्वा प्रीतिः कुतः सुखम्।  
त्वं च स्मरसि तं पुत्रं पुच्छच्छेदं स्मराम्यहम्॥

भिक्षामप्युदपात्रं वा सत्कृत्य विधिपूर्वकम् ।  
वेदतत्त्वार्थविदुषे ब्राह्मणायोपपादयेत् ॥

भिक्षवो रुचिराः सर्वे रसाः सर्वजनप्रियाः।  
क्षमायामभिसम्पन्ना दृश्यन्ते मगधे परम्॥

भो दारिद्र्य ! नमस्तुभ्यं सिद्धोऽहं त्वत्प्रसादतः ।  
पश्याम्यहं जगत्सर्वं न मां पश्यति कश्चन ॥

भोगः परोपतापेन पुंसां दुःखाय न स्थिरः।  
पानमप्यसृजः क्षिप्रं स्वपीडायै जलौकसाम्॥

भोगस्य भाजनं राजा न राजा कार्यभाजनम्।  
राजकार्यपरिध्वंसान्मन्त्री दोषेण लिप्यते॥

भोगेच्छा नोपभोगेन भोगिनां जातु शाम्यति।  
लवणेनान्तरालेन तृष्णा प्रत्युत जायते॥

भोगिनः कञ्चुकासक्ताः क्रूराः कुटिलगामिनः।  
सुदुष्टा मन्त्रसाध्याश्च राजानः पन्नगा इव॥

भोजनाच्छादने दद्यादृतुकाले च सङ्गमम्।  
भूषणाद्यं च नारीणां न ताभिर्मन्त्रयेत् सुधीः॥

भोजनान्ते च किं पेयं जयन्तः कस्य वै सुतः।  
कथं विष्णुपदं प्रोक्तं तक्रं शक्रस्य दुर्लभम्॥

भोजनान्ते पिबेत् तक्रं दिनान्ते तु पिबेत् पयः ।  
निशान्ते च पिबेद् वारि त्रिभी रोगो न जायते ॥

भोज त्वद्दानपाथोधौ दरिद्रस्य निमज्जतः।  
न कोऽपि हि भुजालम्बं दत्ते मेऽभयदायकम्॥

भोज त्वत्कीर्तिकान्ताया नभोभालस्थिलं महत्।  
कस्तूरीतिलकं राजन्गुणागारं विराजते॥

भोज्यं भोजनशक्तिश्च रतिशक्तिर्वरस्त्रियः।  
विभवो दानशक्तिश्च नाल्पस्य तपसः फलम्॥

भ्रूचापवल्लीं सुमुखी यावन्नयति वक्रताम्।  
तावत्कटाक्षविशिखैर्भिद्यते हृदयं मम॥

भ्रूरेखायुगलं बाति तस्याश्चटुलचक्षुषः।  
पत्त्रद्वयीव हरिता नासावंशविनिर्गता॥

भ्रम भ्रमर यूथीषु मालतीषु चिरं मिल।  
मा पुनः पङ्कजारण्यस्नेहशून्यं मनः कृथाः॥

भ्रमत्सम्पूज्यते चक्रं भ्रमन्सम्पूज्यते द्विजः।  
भ्रमन्सम्पूज्यते राजा स्त्री भ्रमन्ती विनश्यति॥

भुजङ्गभोगसङ्क्रान्ता कलत्रं तव मेदिनी।  
अहङ्कारः परां कोटिमारोहति कुतस्तव॥

भुजङ्गकुण्डली व्यक्तशशिशुभ्रांशुशीतगुः।  
जगन्त्यपि सदापायादव्याच्चेतोहरः शिवः॥

भुक्त्वाऽतोऽन्यतमस्यान्नममत्या क्षपणं त्र्यहम् ।  
मत्या भुक्त्वाऽचरेत् कृच्छ्रं रेतोविण्मूत्रमेव च ॥

बिडालभक्षिते दुःखं यादृशं गृहकुक्कुटे।  
न तादृङ्ममताशून्ये कलविङ्केऽथ मूषके॥

बिभेमि सखि संवीक्ष्य भ्रमरीभूतकीटकम्।  
यद्ध्यानादागते पुंस्त्वे तेन सार्धं रतिः कथम्॥

बिभेति पिशुनान्नीचः प्रकाशनपटीयसः।  
न पुनर्मूढहृदयो निन्दनीयात्स्वकर्मणः॥

बिभेत्यङ्गार्पणे वाच्छत्यालिख्यातां रतिं प्रिये।  
उक्तप्रत्युक्तसंमूढा संमुखं न निरीक्षते॥

बिभ्राणा गरलं कण्ठे भुजङ्गपरिवेष्टिता।  
शाम्भवीव तनुः कस्य न वन्द्या दौर्जनी सभा॥

बिलाद्बहिर्बिलस्यान्तःस्थितमार्जारसर्पयोः।  
मध्ये चाखुरिवाभाति पत्नीद्वययुतो नरः॥

बिम्बाकारं सुधाधारं कान्तावदनपङ्कजम्।  
अत्र क्रियापदं गुप्तं मर्यादा दशवार्षिकी॥

बिम्बोष्ठ एव रागस्ते तन्वि पूर्वमदृश्यत।  
अधुना हृदयेऽप्येष मृगशावाक्षि दृश्यते॥

बोद्धारो मत्सरग्रस्ताः प्रभवः स्मयदूषिताः।  
अबोधोपहताश्चान्ये जीर्णभङ्गे सुभाषितम्॥

बोधारो मत्सरग्रस्ताः प्रभवः स्मयदूषिताः।  
अबोधोपहताश्चान्ये जीर्णमङ्गे सुभाषितम्॥

बोधयन्ति न याचन्ते भिक्षाद्वारा गृहे गृहे।  
दीयतां दीयतां नित्यमदातुः फलमीदृशम्॥

ब्राह्मणा गणका वेश्याः सारमेयाश्च कुक्कुटाः।  
दृष्टेष्वन्येषु कुप्यन्ति न जाने तस्य कारणम्॥

ब्राह्मणाय धनुर्देयं खड्गं वै क्षत्रियाय च।  
वैश्याय दापयेत्कुन्तं गदां शूद्राय दापयेत्॥

ब्राह्मणः क्षत्रियो बन्धुर्नाधिकारे प्रशस्यते।  
ब्राह्मणः सिद्धमप्यर्थं कृच्छ्रेणापि न यच्छति॥

ब्राह्मणस्वानि चादत्ते ब्राह्मणांश्च जिघांसति।  
रमते निन्दया चैषां प्रशंसां नाभिनन्दति॥

ब्राह्मणस्य हि देहो,यं क्षुद्रकामाय नेष्यते।  
त्रैलोक्यरत्नभूतायां तस्मादस्यां रतिर्मम॥

ब्रूतेऽन्यस्यासतोऽप्यार्यो गुणान्दोषांस्तु दुर्जनः।  
तुल्येऽप्यसत्त्वे किं त्वेको गच्छत्यूर्ध्वमधोऽपरः॥

ब्रह्माण्डस्वेदबिन्दुश्रीसम्भृतैकशरीरयोः ।  
स शक्तिशिवयोर्जीयादन्योन्यघटनाश्रमः ॥

ब्रह्मा विष्णुदिने याति विष्णू रुद्रस्य वासरे।  
ईश्वरस्य तथा सोऽपि कः कालं लङ्घितुं क्षमः॥

ब्रह्मघ्ने च सुरापे च चोरे भग्नव्रते तथा।  
निष्कृतिर्विहिता लोके कृतघ्ने नास्ति निष्कृतिः॥

ब्रह्मघ्नोऽपि नरः पूज्यो यस्यास्ति विपुलं धनम्।  
शशिना तुल्यवंशोऽपि निर्धनः परिभूयते॥

ब्रह्महत्या सुरापानं स्तेयं गुर्वङ्गनागमः।  
महान्ति पातकान्याहुस्तत्संसर्गी च पञ्चमः॥

ब्रह्म नान्तमपि क्लीबं मनः सान्तं न पश्यति।  
किं चित्रं लोकजनकं वाक्कान्ता नैत्यकान्तकम्॥

बुद्धौ कलुषिभूतायां विकारे प्रत्युपस्थिते।  
अनयो नयसङ्काशो हृदयान्नापसर्पति॥

बुद्धिमत्त्वाभिमानः को भवेत्प्रज्ञोपजीविनाम्।  
अन्यदीयैरलङ्कारैर्नाहङ्कारो विभूषणे॥

बुद्धिर्या सत्त्वरहिता स्त्रीत्वं तत्केवलं मतम्।  
सत्त्वं चानयसंपन्नं तत्पशुत्वं न पौरुषम्॥

बुद्धिशस्त्रः प्रकृत्यङ्गो धनसंवृतिकञ्चुकः।  
चारेक्षणो दूतमुखः पुरुषः कोऽपि पार्थिवः॥

बुद्धियुक्तो जहातीह उभे सुकृतदुष्कृते ।   
तस्माद्योगाय युज्यस्व योगः कर्मसु कौशलम्॥

बुधाग्रे न गुणान्ब्रूयात्साधु वेत्ति यतः स्वयम्।  
मूर्खाग्रेऽपि च न ब्रूयाद्बुधप्रोक्तं न वेत्ति सः॥

बुधः कीदृग्वचो ब्रूते को रोगी कश्च नास्तिकः।  
कीदृक्चन्द्रं नमस्यन्ति किं सूत्रं पाणिनेर्वद॥

बुधेन कामदेवेन प्रेमसूत्रेण मे त्वयि।  
सर्वादेशोsश्रुणोsकारि निद्रास्थानेषु नेत्रयोः॥

चाटतस्करदुर्वृत्तैस्तथा साहसिकादिभिः।  
पीड्यमानाः प्रजा रक्ष्याः कूटच्छद्मादिभिस्तथा॥

चाण्डालः पक्षिणां काकः पशूनां चैव कुक्कुरः।  
कोपो मुनीनां चाण्डालः चाण्डालः सर्वनिन्दकः॥

चाण्डालश्च दरिद्रश्च द्वावेतौ सदृशाविह।  
चाण्डालस्य न गृह्णन्ति दरिद्रो न प्रयच्छति॥

चामरीवामरीभाषा क्वचिदेव वनान्तरे।  
राजते पामरीभाषा सूकरीव गृहे गृहे ॥

चामरं श्रीकरं दिव्यं राज्यशोभाकरं परम्।  
सिंहासनं सुखैश्वर्यकरं लोकानुरञ्जनम्॥

चारुता परदारार्थं धनं लोकोपतप्तये।  
प्रभुत्वं साधुनाशाय खले खलतरा गुणाः॥

चातकः स्वानुमानेन जलं प्रार्थयतेऽम्बुदात्।  
स स्वौदार्यतया सर्वां प्लावयत्यम्बुना महीम्॥

चक्रं सेव्यं नृपः सेव्यो न सेव्यः केवलो नृपः।  
पश्य चक्रस्य माहात्म्यं मृत्पिण्डः पात्रतां गतः॥

चलद्भृङ्गमिवाम्भोजमधीरनयनं मुखम्।  
तदीयं यदि दृश्येत कामः क्रुद्धोऽस्तु किं ततः॥

चलन्ति गिरयः कामं युगान्तपवनाहताः।  
कृच्छ्रेऽपि न चलत्येव धीराणां निश्चलं मनः॥

चलत्तरङ्गरङ्गायां गङ्गायां प्रतिबिम्बितम्।  
सचन्द्रं शोभतेऽत्यर्थं शतचन्द्रं नभस्तलम्॥

चलत्कामिमनोमीनमादातुं चित्तजन्मनः।  
गलयष्टिरिवाभाति बालावेणी गुणोज्ज्वला॥

चलत्-कर्णानिलोद्धूत-  
सिन्दूरारुणिताम्बरः।  
जयत्य् अकालेऽपि सृजन्  
सन्ध्याम् इव गजाननः॥

चलत्येकेन पादेन तिष्ठत्येकेन पण्डितः।  
नासमीक्ष्य परं स्तानं पूर्वमायतनं त्यजेत्॥

चण्डीशचूडाभरण चन्द्र लोकतमोपह।  
विरहिप्राणहरण कदर्थय न मां वृथा॥

चण्डचाण्डूरदोर्दण्डमण्डलीखण्डमण्डितम्।  
अव्याद्वो बालवेषस्य विष्णोर्गोपतनोर्वपुः॥

चंचच्चन्द्र करस्पर्श हर्षोन्मीलिततारका. अहो रागवती सन्ध्या जहाति स्वयमम्बरम्

चन्दनं शीतलं लोके चन्दनादपि चन्द्रमाः।  
ताभ्यां चन्दनचन्द्राभ्यां शीतलं साधुसङ्गमः ॥

चन्द्राननार्धदेहाय चन्द्रांशुसितमूर्तये।  
चन्द्रार्कानलनेत्राय चन्द्रार्धशिरसे नमः॥

चराचरजगत्स्फारस्फुरत्तामात्रधर्मिणे।  
दुर्विज्ञेयरहस्याय युक्तैरप्यात्मने नमः॥

चराणामन्नमचराः दंष्ट्रिणामप्यदंष्ट्रिणः   
अहस्ताश्च सहस्तानां शूराणां चैव भीरवः

चरेद्धीमानकटको युञ्जेत्स्नेहं न नास्तिकः।  
अनृशंसश्चरेदर्थं चरेत्कार्यमनुद्धतः॥

चर्मखण्डं द्विधाभिन्नमपानोद्गारधूपितम्।  
ये रमन्ते नरास्तत्र कृमितुल्याः कथं न ते॥

चतुर्ष्वपि समुद्रेषु सन्ध्यामन्वास्य तत्क्षणात्।  
कक्षाक्षिप्तं निशान्ते स्वे वाली पौलस्त्यमत्यजत्॥

चतुरः सृजतः पूर्वमुपायास्तेन वेधसा।  
न सृष्टः पञ्चमः कोऽपि गृह्यन्ते येन योषितः॥

चतुरङ्गबलो राजा जगतीं वशमानयेत्।  
अहं पञ्चाङ्गबलवानाकाशं वशमानये॥

चतुर्मुखो न च ब्रह्मा वृषारूढो न शङ्करः।  
निर्जीवी च निराहारी अजस्रं धान्यभक्षणम्॥

चतुर्थमायुषो भागमुषित्वाऽद्यं गुरौ द्विजाः ।  
द्वितीयमायुषो भागं कृतदारो गृहे वसेत् ॥

चत्वारिंशद्वत्सराणां साष्टानाञ्च परे यदि।  
स्त्रिया वियुज्यते कश्चित्स तु रण्डाश्रमी मतः॥

चत्वारो धनदायादा धर्माग्निनृपतस्कराः।  
तेषां ज्येष्ठावमानेन त्रयः कुप्यन्ति बान्धवाः॥

चक्षूरोगे समुत्पन्ने तप्तफालं गुदे न्यसेत्।  
तदा नेत्रोद्भवां पीडां मनसापि न संस्मरेत्॥

चक्षुःपूतं न्यसेत्पादं वस्त्रपूतं जलं पिबेत्।  
सत्यपूतां वदेद्वाणीं मनःपूतं समाचरेत्॥

चेतसोऽस्तु प्रसादाय सतां प्राचेतसो मुनिः।  
पृथिव्यां पद्यनिर्माणविद्यायाः प्रथमं पदम् ॥

चिन्ता जरा मनुष्याणामनध्वा वाजिनां जरा।  
असम्भोगो जरा स्त्रीणां वस्त्राणामातपो जरा॥

चिन्तनीया हि विपदामादावेव प्रतिक्रियाः।  
न कूपखननं युक्तं प्रदीप्ते वह्निना गृहे॥

चिन्त्यते नय एवादावमन्दं समुपेप्सुभिः।  
विनम्य पूर्वं सिंहोऽपि हन्ति हस्तिनमोजसा॥

चिराभिपन्नः कविभिः पूर्वं धर्म उदाहृतः  
तेनाचारेण पूर्वेण संस्था भवति शाश्वती

चिराद्यत्कौतुकाविष्टं कल्पवृक्षमुदीक्षितुम्।  
तन्मे सफलमद्यासीन्नेत्रं त्वय्यवलोकिते॥

चिरमाविष्कृतप्रीतिभीतयः पान्तु वो द्विषाम्।  
वलयज्यारवोन्मिश्राश्चण्ड्याः कोदण्डकृष्टयः॥

चिरेण मित्त्रं सन्धीयाच्चिरेण न कृतं त्यजेत्।  
चिरेण विहितं मित्त्रं चिरं वारणमर्हति॥

चितां प्रज्वलितां दृष्ट्वा वैद्यो विस्मयमागतः।  
नाहं गतो न मे भ्राता कस्येदं हस्तलाघवम्॥

चित्रास्वादकथैर्भृत्यैरनायासितकार्मुकैः।  
ये रमन्ते नृपास्तेषां रमन्ते रिपवः श्रिया॥

चित्रास्वाती गतावर्षाः प्रसूता गतयौवना।  
प्रवासी गतसौख्यश्च याचना गतगौरवा॥

चित्रं तपति राजेन्द्र प्रतापतपनस्तव।  
अनातपत्रमुत्सृज्य सातपत्रं द्विषद्गणम्॥

चित्रं वटतरोर्मूले वृद्धाः शिष्या गुरुर्युवा ।  
गुरोस्तु मौनं व्याख्यानं शिष्यास्तुच्छिन्नसंशयाः ॥

च्युता दन्ताः सिताः केशा दृङ्निरोधः पदे पदे।  
पातसज्जमिमं देहं तृष्णा साध्वी न मुञ्चति॥

च्युतोऽप्युद्गच्छति पुनः प्रज्ञावान्न तु मूढधीः।  
कन्दुकः पतनोत्थायी न तु कान्ताकुचद्वयी॥

दानं सत्त्वाश्रितं कुर्यान्न पश्चात्तापवान्भवेत्।  
बलिनात्मार्पितो बन्धे दानशेषस्य शुद्धये॥

दानं वित्तादृतं वाचः कीर्तिधर्मौ तथायुषः।  
परोपकरणं कायादसारात्सारमाहरेत्॥

दानतीर्थतपोयज्ञपूर्वाः सर्वेऽपि सर्वदा।  
अङ्गानि हरिसेवायां भक्तिस्त्वेका विमुक्तये॥

दानेन भोगी भवति मेधावी वृद्धसेवया।  
अहिंसया च दीर्घायुर् इति प्राहुर्मनीषिणः॥

दानेन श्लाघ्यतां यान्ति पशुपाषाणपादपाः।  
दानमेव गुणः श्लाघ्यः किमन्यैर्गुणकोटिभिः॥

दाने तपसि शौर्ये च  
विज्ञाने विनये नये ॥   
स्मयः खलु न  कर्तव्यो   
बहुरत्ना वसुन्धरा॥

दामोदराय पुण्यात्मन्पुष्पमूलफलान्यपि।  
अत्र क्रियापदं गुप्तं यो जानाति स पण्डितः॥

दामोदरकराघातविह्वलीकृतचेतसा।  
दृष्टं चाणूरमल्लेन शतचन्द्रं नभस्तलम्॥

दानोपभोगवन्ध्या या सुहृद्भिर्या न भुज्यते।  
पुंसां यदि हि सा लक्ष्मीरलक्ष्मीः कतमा भवेत्॥

दानोपभोगरहिता दिवसा यस्य यान्ति वै।  
स लोहकारभस्त्रेव श्वसन्नपि न जीवति॥

दारपीडां नतानाञ्च पीडां पुत्रकृतामपि।  
शङ्के स्मारयितुं शम्भुः त्रिपुण्ड्रेन विराजते॥

दारिद्र्यानलसंतापः शान्तः सन्तोषवारिणा।  
याचकाशाविघातान्तर्दाहः केनोपशाम्यति॥

दारिद्र्यशीलोऽपि नरस्तमाखुं नैव मुञ्चति।  
निवारितोऽपि मार्जारस्तमाखुं नैव मुञ्चति॥

दारिद्र्यस्य परा मूर्तिस्तृष्णा न द्रविणाल्पता।  
जरद्गवधनः शम्भुस्तथापि परमेश्वरः॥

दासेरकस्य दासीयं बदरी यदि रोचते।  
एतावतैव किं द्राक्षा न साक्षादमृतप्रदा॥

दासेरको रसत्येष युक्तं भारेऽधिरोहति।  
उत्तार्यमाणोऽपि पुनर्यत्तत्र किमु कुर्महे॥

दाता नीचोऽपि सेव्यः स्यान्निष्फलो न महानपि।  
जलार्थी वारिधिं त्यक्त्वा पश्य कूपं निषेवते॥

दाता क्षमी गुणग्राही स्वामी दुःखेन लभ्यते।  
शुचिर्दक्षोऽनुरक्तश्च जाने भृत्योऽपि दुर्लभः॥

दातृत्वं धनिके शौर्यं सैनिके बहुदुग्धता।  
गोषु दमस्तपस्विषु विद्वत्सु वावदूकता॥

दातृत्वं प्रियवक्तृत्वं धीरत्वमुचितज्ञता।  
अभ्यासेन न लभ्येयुश्चत्वारः सहजा गुणाः॥

दातव्यमिति यद्दानं दीयतेऽनुपकारिणे।  
देशे काले च पात्रे च तद्दानं सात्त्विकं विदुः॥

दातुरुन्नतवित्तस्य गुणयुक्तस्य चार्थिनः।  
दुर्लभः खलु संयोगः सद्बीजक्षेत्रयोरिव॥

दाक्षिण्यं नाम बिम्बोष्ठि नायकानां कुलव्रतम्।  
तन्मे दीर्घाक्षि ये प्राणास्ते त्वदाशानिबन्धनाः॥

दीपहर्ता भवेदन्धस् तमोगतिरसुप्रभः।  
दीपप्रदः स्वर्गलोके दीपमाली विराजते॥

दीपनिर्वाणगन्धं च सुहृद्वाक्यमरुन्धतीम्।  
न जिघ्रन्ति न शृण्वन्ति न पश्यन्ति गतायुषः॥

दीपयन्रोदसीरन्ध्रमेष ज्वलति सर्वतः।  
प्रतापस्तव राजेन्द्र वैरिवंशदवानलः॥

दीपो भक्षयते ध्वान्तं कज्जलं च प्रसूयते।  
यदन्नं भक्षयेन्नित्यं जायते तादृशी प्रजा॥
__________________
दीपो भक्षयते ध्वान्तं कज्जलं च प्रसूयते ।  
यादृशं भक्षयेदन्नं जायते तादृशी प्रजा ॥

दीपो वातभयान्नीतः कामिन्या वसनान्तरे।  
निरीक्ष्य कुचसौन्दर्यमकरः कम्पते शिरः॥

दीर्घशृङ्गमनड्वाहं रण्डां च बहुभाषिणीम्।  
शूद्रमक्षरसंयुक्तं दूरतः परिवर्जयेत्॥

दृष्टदुर्जनदौरात्म्यः सज्जने रज्यते जनः।  
आरुह्य पर्वतं पान्थः सानौ निर्वृतिमेत्यलम्॥

दृष्टिं देहि पुनर्बाले कमलायतलोचने।  
श्रूयते हि पुरा लोके विषस्य विषमौषधम्॥

दृष्टिपूतं न्यसेत् पादं वस्त्रपूतं जलं पिबेत्।  
सत्यपूताम् वदेद्वाचं मनःपूतं समाचरेत् ॥

दृष्टिरावर्जिता दृष्टिः प्रार्थना प्रार्थनां विना।  
मौनं वचनविन्यासः प्रेम्णा शिष्टोऽस्मि सर्वथा॥

दृष्ट्वापि दृश्यते दृश्यं श्रुत्वापि श्रूयते पुनः।  
सत्यं न साधुवृत्तस्य दृश्यते पुनरुक्तता॥

दृष्ट्वैव विकृतं कायं वायुस्पर्शविवर्जितम्।  
ये तु निर्व्याजमासक्तास्तेभ्योऽपि बिभिमो वयम्॥

दृशा दग्धं मनसिजं जीवयन्ति दृशैव याः।  
विरूपाक्षस्य जयिनीस्ताः स्तुवे वामलोचनाः॥

दृश्यन्ते मानसोत्तंसा राजहंसाः क्वचिद्यदि।  
गतौ चरणयोस्तस्याः प्रक्ष्यते यावदन्तरम्॥

दृश्यते पानगोष्ठीषु कान्तावक्त्रगतं मधु।  
स्मरं सहायमासाद्य ग्रस्तो राहुरिवेन्दुना॥

दृश्यते यद् यदैश्वर्यं तन्महत्सङ्गसम्भवम्।  
श्रुतिसंगतियुक्तानां मुक्तानां गण्डवर्तनम्॥

दूरस्थाः पर्वता रम्या वेश्या च मुखमण्डने।  
युद्धस्य वार्ता रम्या च त्रीणि रम्याणि दूरतः॥

दूरस्थं जलमध्यस्थं धावन्तं धनगर्वितम्।  
क्रोधवन्तं मदोन्मत्तं नमस्कारेऽपि वर्जयेत्॥

दूरस्थोऽपि बली शत्रुर्न शेते रजनीष्वपि।  
तस्य भीत्या गृहे यस्य हरयो वेगवत्तराः॥

दूरस्थोऽपि न दूरस्थो यो यस्य मनसि स्थितः।  
यो यस्य हृदये नास्ति समीपस्थोऽपि दूरतः॥

दूरस्थोऽपि समीपस्थो यो यस्य हृदि वर्तते।  
यो यस्य हृदये नास्ति समीपस्थोऽपि दूरगः॥

दूरतः शोभते मूर्खो लम्बशाटपटावृतः।  
तावच्च शोभते मूर्खो यावत्किञ्चिन्न भाषते॥

दूये दुर्मेधतां धातुर्यो भुजङ्गाय वक्रिणे ।  
कर्णं नैकमपि प्रादात्किन्तु जिह्वाद्वयं ददौ ॥

दूये कान्ताकरं वीक्ष्यमणिकङ्कणवर्जितम्।  
अतः परं परं दूये मणिकं कणवर्जितम्॥

ददाति प्रतिगृह्णाति गुह्यमाख्याति पृच्छति।  
भुङ्क्ते भोजयते चैव षड्विधं प्रीतिलक्षणम्॥

ददतो युध्यमानस्य पठतः पुलको न चेत्।  
आत्मनश्च परेषां च धिक्त्यागं पौरुषं श्रुतम्॥

दह्यमानाः सुतीव्रेण नीचाः परयशोग्निना।  
अशक्तास्तत्पदं गन्तुं ततो निन्दां प्रकुर्वते॥

दह्यमानेऽपि हृदये मृगाक्ष्या मन्मथाग्निना।  
स्नेहस्तथैव यत्तस्थौ तदाश्चर्यमिवाभवत्॥

दैवाद्यद्यपि तुल्योऽभूद्भूतेशस्य परिग्रहः।  
तथापि किं कपालानि तुलां यान्ति कलानिधेः॥

दण्डः शास्ति प्रजाः सर्वाः दण्ड एवाभिरक्षति।  
दण्डः सुप्तेषु जागर्ति दण्डं धर्मं विदुर्बुधाः॥

दण्डनीतिर्यदा सम्यङ् नेतारमधितिष्ठति।  
तदा विद्याविदः शेषा विद्याः सम्यगुपासते॥ ...

दण्डो दमयतामस्मि नीतिरस्मि जिगीषताम्।  
मौनं चैवास्मि गुह्यानां ज्ञानं ज्ञानवतामहम्॥

दम्भो दर्पोऽतिमानश्च क्रोधः पारुष्यमेव च।  
अज्ञानं चाभिजातस्य पार्थ संपदमासुरीम्॥

दन्तालिदाडिमीबीजभक्षणोत्कण्ठचेतसः।  
मन्ये मारशुकस्येयं नासा चञ्चूर्विराजते॥

दन्ता वदन्ति जिह्वे त्वां दशामः किं करिष्यसि।  
एकमेव वचो वच्मि यूयं सर्वे पतिष्यथ॥

दन्तहीनस्य मिष्टान्ने क्लीबस्य तरुणीजने।  
अन्धस्यालेख्यके प्रीतिः कथं जायेत धीधन॥

दन्तैर्हीनः शिलाभक्षी निर्जीवो बहुमाषकः।  
गुणस्यूतिसमृद्धोऽपि परपादेन गच्छति॥

दन्तप्रभापुष्पचिता पाणिपल्लवशोभिनी।  
केशपाशालिवृन्देन सुवेषा हरिणेक्षणा॥

दन्तिदन्तसमानं हि निःसृतं महतां वचः।  
कूर्मग्रीवेण नीचानां पुनरायाति याति च॥

दरिद्रान्भर कौन्तेय मा प्रयच्छेश्वरे धनम्।  
व्याधितस्यौषधं पथ्यं नीरुजस्य किमौषधैः॥

दरिद्रमुदरं दृष्ट्वा चक्रे लावण्यपूर्णयोः।  
पन्थानं स्तनयोस्तस्यास्त्रिवलीविषमं विधिः॥

दरिद्रस्य परा मूर्तिस्तृष्णा न द्रविणाल्पता।  
जरद्गवधनः शम्भुस्तथापि परमेश्वरः॥

दर्पणार्पितमालोक्य मायास्त्रीरूपमात्मनः।  
आत्मन्येवानुरक्तो वः शिवं दिशतु केशवः॥

दर्पं कविभुजङ्गानां गता श्रवणगोचरम्।  
विषविद्येव मायूरी मायूरी वाङ्निकृन्तति॥

दर्शनाद्ग्रसते चित्तं स्पर्शनाद्ग्रसते धनम्।  
सङ्गमाद्ग्रसते सत्त्वं नारी प्रत्यक्षराक्षसी॥

दर्शनं नाधमद्वारा राज्ञः कार्यं विपश्चिता।  
गरिष्ठोऽप्यतिनीचः स्यादुपनीतो लघुर्भवेत्॥

दर्शितानि कलत्राणि गृहे भुक्तमशङ्कितम्।  
कथितानि रहस्यानि सौहृदं किमतः परम्॥

दशकूपसमा वापी दशवापीसमो ह्रदः।  
दशह्रदसमः पुत्रो दशपुत्रसमो द्रुमः॥

दशोपनिषदो यस्या नखैश्चरणपद्मयोः ।  
निर्व्यूढविभ्रमादर्शक्रिया जयतु साम्बिका ॥

दत्त्वा कटाक्षमेणाक्षी जग्राह हृदयं मम।  
मया तु हृदयं दत्त्वा गृहीतो मदनज्वरः॥

दौहृदस्याप्रदानेन गर्भो दोषमवाप्नुयात् ।  
वैरूप्यं मरणं वापि तस्मात् कार्यं  प्रियं स्त्रियाः ॥

दक्षिणाशाप्रवृत्तस्य प्रसारितकरस्य च।  
तेजस्तेजस्विनोऽर्कस्य हीयतेऽन्यस्य का कथा॥

दयाया भगिनी मूर्तिर् धर्मस्यात्मातिथिः स्वयम्।  
अग्नेरभ्यागतो मूर्तिः सर्वभूतानि चात्मनः॥

दयिताबाहुपाशस्य कुतोऽयमपरो विधिः।  
जीवयत्यर्पितः कण्ठे मारयत्यपवर्जितः॥

देहार्धविलसद्गौरीस्नेहान्मृदुपदक्रमः ।  
ताण्डवौद्धत्यकालेऽपि जयत्यर्धेन्दुशेखरः ॥

देहीति वचनं श्रुत्वा देहस्थाः पञ्च देवताः।  
मुखान्निर्गत्य गच्छन्ति श्रीह्रीधीधृतिकीर्तयः॥

देहीति वक्तुकामस्य यद्दुःखमुपजायते।  
दाता चेत्तद्विजानीयाद्दद्यात्स्वपिशितान्यपि॥

देहच्छटाभिरच्छाभिरधःकृतसितच्छदा ।  
प्रेयसी श्रेयसी धातुर्भातु नो हृदि सर्वदा ॥

देहे पातिनि का रक्षा यशो रक्ष्यमपातवत्।  
नरः पतितकायोऽपि यशःकायेन जीवति॥

देहि देहीति जल्पन्ति त्यागिनोऽप्यर्थिनोऽपि च।  
आलोकयन्ति रभसादस्ति नास्तीति न क्वचित्॥

देहि मत्कन्दुकं राधे परिधाननिगूहितम्।  
इति विस्रंसयन्नीवीं तस्याः कृष्णो मुदेऽस्तु नः॥

देशानामुपरि क्ष्मापा आतुराणां चिकित्सकाः।  
वणिजो ग्राहकाणां च मूर्खाणामपि पण्डिताः॥

देशानुत्सृज्य गच्छन्ति सिंहाः सत्पुरुषा गजाः।  
तत्रैव निधनं यान्ति काकाः कापुरुषा मृगाः॥

देशभङ्गे प्रवासे वा   
व्याधिषु व्यसनेष्वपि ।  
रक्षेदेव स्वदेहादि   
पश्चाद्धर्मं समाचरेत् ॥

देशे देशे कलत्राणि देशे दशे च बान्धवाः।  
तं देशं नैव पश्यामि यत्र भ्राता सहोदरः॥

देवी माता सुता पत्नी स्वसा पुत्री सखी तथा ।  
सर्वरूपापि नारि त्वम् अबलेति कथं स्मृता ?

देवः पायादपायान्नः स्मेरेन्दीवरलोचनः।  
संसारध्वान्तविध्वंसहंसकंसनिषूदनः॥

देवभाषां वदन् कोऽयं देवत्वं याति नैव सः।  
निर्गन्धस्तु विचित्रो वै पुष्पोद्यानस्थितो जनः।

देवराजो मया दृष्टो वारिवारणमस्तके।  
भक्षयित्वार्कपर्णानि विषं पीत्वा क्षयं गतः॥

देव त्वद्दानपाथोधौ दारिद्र्यस्य निमज्जतः।  
न कोऽपि हि करालम्बं दत्ते मत्तेभदायक॥

देवत्वममरेशत्वं रसायनचयः क्रियाः।  
मरुत्प्रपतनं यज्ञं जलाद्यावेशनं तथा॥

देव त्वमेव पातालमाशानां त्वं निबन्धनम्।  
त्वं चामरमरुद्भूमिरेको लोकत्रयात्मकः॥

देवे तीर्थे द्विजे मन्त्रे दैवज्ञे भेषजे गुरौ।  
यादृशी भावना यस्य सिद्धिर्भवति तादृशी॥

धान्यानां सङ्ग्रहो राजन्नुत्तमः सर्वसङ्ग्रहात्।  
निक्षिप्तं हि मुखे रत्नं न कुर्यात्प्राणधारणम्॥

धाराशरशतप्रोतो गगने समराजिरे ।  
शेते शान्तनवो मेघः सन्तोषाय शिखण्डिनः ॥

धारणाद् धर्ममित्याहुः धर्मो  धारयते  प्रजाः ।  
यत् स्याद् धारणसंयुक्तं स धर्म इति निश्चयः ॥

धारयित्वा त्वयात्मानं महात्यागधनाधुना।  
मोचिता बलिकर्णाद्याः स्वयशोगुप्तकर्मणः॥

धारेश त्वत्प्रतापेन पराभूतस्त्विषां पतिः।  
सुवर्णपात्रव्याजेन देव त्वामेव सेवते॥

धार्मिकं पालनपरं सम्यक्परपुरञ्जयम्।  
राजानमभिमन्यन्ते प्रजापतिमिव प्रजाः॥

धातस्तुष्टोऽसि चेद्यच्छ द्वयमेतन्नताय मे ।  
पण्डितस्य परां प्रज्ञां मूर्खस्योत्साहमक्षतम् ॥

धातुः परीक्षा दुर्भिक्षे स्त्रीपरीक्षा च निर्धने।  
युद्धे शूरपरीक्षा च मृत्योरत्यन्तमापदि॥

धातुश्चतुर्मुखीकण्ठशृङ्गाटकविहारिणीम्।  
नित्यं प्रगल्भवाचालामुपतिष्ठे सरस्वतीम्॥

धातुवादेषु वित्ताशा मोक्षाशा कौलिके मते।  
जामातरि च पुत्राशा त्रयमेतन्निरर्थकम्॥

धावन्तमनुधावन्ति हरिणं तव वाजिनः।  
नाभिनिर्मुक्तकस्तूरीलुब्धा इव समीरणाः॥

धीराणां भूषणं विद्या मन्त्रिणां भूषणं नृपः।  
भूषणं च पतिः स्त्रीणां शीलं सर्वस्य भूषणम्॥

धृतिःक्षमा दमोऽस्तेयं शौचमिन्द्रियनिग्रहः।  
धीर्विद्या सत्त्यमक्रोधो दशकं धर्मलक्षणम्।

धूमेनाव्रियते वह्निर् यथादर्शो मलेन च।  
यथोल्बेनावृतो गर्भस् तथा तेनेदमावृतम्॥

धूर्तः स्त्री वा शिशुर्यस्य मन्त्रिणः स्युर्महीपतेः।  
अनीतिपवनक्षिप्तः कार्याब्दौ स निमज्जति॥

धैर्यलावण्यगाम्भीर्यप्रमुखैस्त्वमुदन्वतः।  
गुणैस्तुल्योऽसि भेदस्तु वपुषैवेदृशेन ते॥

धैर्यमाधाय लज्जां च व्यपनीय विलासिनम्।  
सम्भावयसि किं नैनं दिष्ट्या स्वयमुपस्थितम्॥

धनागमेऽधिकं पुंसां लोभमभ्येति मानसम्।  
निदाघकाले प्रालेयः प्रायः शैत्यं वहत्यलम्॥

धनानि जीवितं चैव परार्थे प्राज्ञ उत्सृजेत्।  
तन्निमित्तो वरं त्यागो विनाशे नियते सति॥

धनाशा जीविताशा च गुर्वी प्राणभृतां सदा।  
वृद्धस्य तरुणी भार्या प्राणेभ्योऽपि गरीयसी॥

धनाशा कैतवस्नेहो वितथैश्चित्ततोषणम्।  
एकमप्यस्ति नात्मासु कथं वेश्यासमा वयम्॥

धनाशया खलीकारः कस्य नाम न जायते।  
दूरादामिषलोभेन वध्यते खेचरः खगः॥

धनदैर्धर्मराजैश्च कविभिर्गुरुभिर्वृता।  
सभा ते भाति भूमीन्द्र सुधर्मातोऽधिका क्षितौ॥

धनधान्यप्रयोगेषु विद्यासङ्ग्रहणेषु च।  
आहारे व्यवहारे च त्यक्तलज्जः सुखी भवेत्॥

धनमर्जय काकुत्स्थ धनमूलमिदं जगत्।  
अन्तरं नैव पश्यामि निर्धनस्य मृतस्य च॥

धनमस्तीति वाणिज्यं किञ्चिदस्तीति कर्षणम्।  
सेवा न किञ्चिदस्तीति भिक्षा नैव च नैव च॥

धनं तावदसुलभं लब्धं कृच्छ्रेण रक्ष्यते।  
लब्धनाशो यथा मृत्युस्तस्मादेतन्न चिन्तयेत्॥

धनं यदिह मे दत्से विधे मा देहि कर्हिचित्।  
औदार्यं धनिनो देहि यन्मदीये हृदि स्थितम्॥

धनवान्बलवाल्ँ लोके सर्वः सर्वत्र सर्वदा।  
प्रभुत्वं धनमूलं हि राज्ञामप्युपजायते॥

धनेषु जीवितव्येषु स्त्रीषु भोजनवृत्तिषु।  
अतृप्ता मानवाः सर्वे याता यास्यन्ति यान्ति च॥

धनिकः श्रोत्रियो राजा नदी वैद्यस्तु पञ्चमः।  
पञ्च यत्र न विद्यन्ते न तत्र दिवसं वसेत्॥

धनिनोऽपि निरुन्मादा युवानोऽपि न चञ्चलाः।  
प्रभवोऽप्यप्रमत्तास्ते महामहिमशालिनः॥

धन्याः शरदि सेवन्ते प्रोल्लसच्चित्रशालिकान्।  
प्रासादान् स्त्रीसखाः पौराः केदारांश्च कृषीवलाः॥

धर्मार्थकाममोक्षेषु वैचक्षण्यं कलासु च।  
करोति कीर्तिं प्रीतिं च साधुकाव्यनिषेवणम्॥

धर्मार्थकामहीनस्य परकीयान्नभोजिनः।  
काकस्येव दरिद्रस्य दीर्घमायुर्विडम्बना॥

धर्मार्थकाममोक्षाणां यस्यैकोऽपि न विद्यते।  
अजागलस्तनस्येव तस्य जन्म निरर्थकम्॥

धर्मार्थकाममोक्षाणामुपदेशसमन्वितम्।  
पूर्ववृत्तं कथायुक्तमितिहासं प्रचक्षते ॥

धर्मार्थकाममोक्षाणामारोग्यं मूलमुत्तमम्।  
रोगास्तस्यापहर्तारःश्रेयसो जीवितस्य च॥

धर्मार्थकाममोक्षेषु वैचक्षण्यं कलासु च।  
प्रीतिं करोति कीर्तिं च साधुकाव्यनिबन्धनम्॥

धर्मार्थकामतत्त्वज्ञो नैकान्तकरुणो भवेत्।  
नहि हस्तस्थमप्यन्नं क्षमावान्भक्षितुं क्षमः॥

धर्मार्थं यस्य वित्तेहा वरं तस्य निरीहता।  
प्रक्षालनाद्धि पङ्कस्य दूरादस्पर्शनं वरम्॥

धर्मार्थौ यत्र न स्यातां शुश्रूषा वापि तद्विधा।  
तत्र विद्या न वक्तव्या शुभं बीजमिवोषरे॥

धर्मात्मा सत्यसन्धश्च रामो दाशरथिर् यदि ।  
पौरुषे चाप्रतिद्वन्द्वः शरैनं जहि रावणिम् ॥

धर्मध्वजी सदा लुब्धश्छाद्मिको लोकदम्भकः ।  
बैडालव्रतिको ज्ञेयो हिंस्रः सर्वाभिसन्धकः ॥

धर्म एव हतो हन्ति धर्मो रक्षति रक्षितः ।  
तस्माद् धर्मो न हन्तव्यो मा नो धर्मो हतोऽवधीत् ॥

धर्महान्यर्जिते वित्तेऽनुभवन्ति सुखं परे।  
स्वयं पापस्य पात्रं स्यात्सिंहो गजवधादिव॥

धर्मलेशप्रतिच्छन्नः प्रभवं धर्मकामयोः।  
अर्थमुत्सृज्य किं राजन् दुःखेन परितप्यसे ॥

धर्मशास्त्रार्थकुशलाः कुलीनाः सत्यवादिनः।  
समाः शत्रौ च मित्त्रे च नृपतेः स्युः सभासदः॥

धर्मस्तु रक्षितः सर्वैर् अपि देहव्ययेन च।  
शिबिप्रभृतिभूपालैर् दधीचिप्रमुखैर्द्विजैः॥

धर्मस्य फलमिच्छन्ति धर्मं नेच्छन्ति मानवाः ।  
फलं पापस्य नेच्छन्ति पापं कुर्वन्ति सादराः ॥

धर्मेणाधिगतो यैस्तु वेदः सपरिबृंहणः ।  
ते शिष्टा ब्राह्मणाः प्रोक्ता नित्यमात्मगुणान्विताः ॥

धर्मेणाधिगतो यैस्तु वेदः सपरिबृंहणः ।  
ते शिष्टा ब्राह्मणा ज्ञेयाः श्रुतिप्रत्यक्षहेतवः ॥

धर्मो यशो नयो दाक्ष्यं मनोहारि सुभाषितम्।  
इत्यादिगुणरत्नानां सङ्ग्रही नावसीदति॥

धत्ते वियोगिनीगण्डस्थलपाण्डुफलानि का।  
वद वर्णौ विधायान्ते सीता हृष्टा भवेत्कया॥

धवलान् यातपत्राणि वाजिनश्च मनोरमाः।  
सदा मत्ताश्च नागेन्द्राः प्रसङ्गे सति भूपतौ॥

धिग्गृहं गृहिणीशून्यं धिक्कलत्रमपुत्रकम्।  
धिक्पुत्रमविनीतं च धिग्ज्योतिषमजातकम्॥

धिगस्तु योषितो नाम शठाः स्वार्थपरास्सदा ।  
न ब्रवीमि स्त्रियः सर्वा भरतस्यैव मातरम् ॥

धिगस्त्वस्मानलङ्कारगुणध्वनिदुराग्रहान् ।  
समस्तत्यागशीलाय नवीनकवये नमः ॥

धिया यदक्षरश्रेणिवर्णस्वरपदात्मिकाम् ।  
उच्चरेदर्थसंस्मृत्या  स उक्तो मानसो जपः ॥

ध्रियते यावदेकोऽपि रिपुस्तावत्कुतः सुखम्।  
पुरः क्लिश्नाति सोमं हि सैंहिकेयोऽसुरद्रुहाम्॥

ध्यानपूजादिकं लोके द्रष्टर्येव करोति यः।  
पारमार्थिकधीहीनः स दम्भाचार उच्यते॥

ध्यानशस्त्रं बकानां च वेश्यानां मोहशस्त्रकम्।  
साधुत्वशस्त्रं मैन्दानां परप्राणार्थहारकम्॥

ध्यायतो विषयान्पुंसः सङ्गस्तेषूपजायते।  
सङ्गात्सञ्जायते कामः कामात्क्रोधोऽभिजायते॥

दिगम्बरनितम्बिन्याः किमम्बरविभूषणम्।  
इत्थं वरहरः पायात्परीरम्भहरः परौ॥

दिक्-कालाद्य्-अनवच्छिन्नानन्त-चिन्-मात्र-मूर्तये।  
स्वानुभूत्य्-एक-मानाय नमः शान्ताय तेजसे॥

दिङ्नारीणां स्पृशत्यर्को रजःसन्दूषिताम्बरम्।  
प्रस्थाने नृपते सन्तोऽपथैर्यान्ति रजोवृताः॥

दिनमेकं शशीपूर्णः क्षीणस्तु बहुवासरान्।  
सुखाद्दुःखं सुराणामप्यधिकं का कथा नृणाम्॥

दिनतप्तां सुतां वीक्ष्य भूमिं माता विभावरी ।  
ओषधीशौषधेर्धारामवर्षत्कौमुदीं सिताम्॥

दिवा पश्यति नोलूकः काको नक्तं न पश्यति।  
अपूर्वः कोऽपि कामान्धो दिवा नक्तं न पश्यति॥

दिव्यचक्षुरहं जातः सरागेणापि चक्षुषा।  
इहस्थो येन पश्यामि देशान्तरगतां प्रियाम्॥

दिव्यं चूतरसं पीत्वा गर्वं नो याति कोकिलः।  
पीत्वा कर्दमपानीयं बेको रटरटायते॥

दिव्यं चूतफलं प्राप्य न गर्वं याति कोकिलः  
पीत्वा कर्दमपानीयं भेको बकबकायते

दोषागमनमाशङ्क्य रविरेष तिरोहितः।  
कथमिन्दुः समायाति कुतः शङ्का कलङ्किनः॥

दोषानपि गुणीकर्तुं दोषीकर्तुं गुणानपि।  
शक्तो वादी न तत्तथ्यं दोषा दोषा गुणा गुणाः॥

दोषभीतेरनारम्भस्तत्कापुरुषलक्षणम्।  
कैरजीर्णभयाद्भ्रातर्भोजनं परिहीयते॥

दोषोऽपि गुणतां याति प्रभोर्भवति चेत्कृपा।  
अङ्गहीनोऽपि सूर्येण सारथ्ये योजितोऽरुणः॥

द्राविडा वाङ्गतुल्याश्च वाङ्गा द्राविडसन्निभाः।  
तयोरुच्चारितं को वा तदन्यो वेत्ति भूतले॥

द्राक्षाम्लानमुखी जाता शर्करा चाश्मतां गता।  
सुभाषितरसस्याग्रे सुधा भीता दिवं गता॥

द्रष्टव्यो राजपुरुषः स्मर्तव्यो वा रमापतिः ।  
यद्यस्ति हृदये भ्रातर्नरकाद्दारुणाद्भयम् ॥

द्रवत्वात्सर्वलोहानां निमित्तान्मृगपक्षिणाम्।  
भयाल्लोभाच्च मूर्खाणां सङ्गतं दर्शनात्सताम्॥

द्रव्यप्रकृतिहीनोऽपि सेव्यः सेव्यगुणान्वितः।  
भवत्याजीवनं तस्मात्फलं कालान्तरादपि॥

द्रव्यशौचं मनःशौचं   
वाचिकं कायिकं तथा ।  
शौचं चतुर्विधं प्रोक्तम्  
ऋषिभिः तत्त्वदर्शिभिः ।

दुःखं दुःखमिति ब्रूयान्मानवो नरकं प्रति।  
दारिद्र्यादधिकं दुःखं न भूतं न भविष्यति॥

दुःखेन श्लिष्यते भिन्नं श्लिष्टं दुःखेन भिद्यते।  
भिन्नश्लिष्टा तु या प्रीतिः सा दुःखैकप्रदायिनी॥

दुष्टा भार्या शठं मित्त्रं भृत्यश्चोत्तरदायकः।  
ससर्पे च गृहे वासो मृत्युरेव न संशयः॥

दुष्टैरपि निजैरेव प्रावृतं सर्वमुत्तमम्।  
वरं जीर्णाम्बरं वापि हट्टे कर्पटमर्हति॥

दुदोह गां स यज्ञाय सस्याय मघवा दिवम् ।  
सम्पद्विनियमेनोभौ दधतुर्भुवनद्वयम् ॥

दुराराध्या हि राजानः पर्वता इव सर्वदा।  
व्यालाकीर्णाः सुविषमाः कठिना दुःखसेविताः॥

दुराराध्याः श्रियो राज्ञां दुरापा दुष्परिग्रहाः।  
तिष्ठन्त्याप इवाधारे चिरमात्मनि संस्थिताः॥

दुरारोहं पदं राज्ञां सर्वलोकनमस्कृतम्।  
स्वल्पेनाप्यपचारेण ब्राह्मण्यमिव दुष्यति॥

दुरासदानरीनुग्रान्धृतेर्निश्वासजन्मनः।  
भोगान्भोगानिवाहेयानध्यास्यापन्न दुर्लभा॥

दुराशेव दरिद्रस्य तृष्णेव कृपणस्य च।  
अहो न विरमत्येषा हन्त हेमन्तयामिनी॥

दुरधीता विषं विद्या अजीर्णे भोजनं विषम्।  
विषं गोष्ठी दरिद्रस्य वृद्धस्य तरुणी विषम्॥

दुर्बलस्य बलं राजा बालानां रोदनं बलम्।  
बलं मूर्खस्य मौनित्वं चौराणामनृतं बलम्॥

दुर्भाषा देवभाषापि त्वत्तो वैमुख्यमाश्रिता ।  
गृणन्ती कंसशत्रो त्वामतुच्छा म्लेच्छवागपि ॥

दुर्भगः स्यात्प्रकृत्या यो विभूत्यापि स तादृशः।  
गोमयं श्रीनिवासोऽस्ति न तथापि मनोहरम्॥

दुर्गाणि राज्ञा कार्याणि सजलानि दृढानि च।  
द्रव्यमन्नं च तेष्वेव स्थापनीयं प्रयत्नतः॥

दुर्गदेशप्रविष्टोऽपि शूरोऽभ्येति पराभवम्।  
गाढपङ्कनिमग्नाङ्गो मातङ्गोऽप्यवसीदति॥

दुर्जनः कृतशिक्षोऽपि सज्जनो नैव जायते।  
अपि गङ्गाजलस्नानान्नाधः केशः कुशायते॥

दुर्जनः परिहर्तव्यो विद्ययालङ्कृतोऽपि सन्।  
मणिना भूषितः सर्पः किमसौ न भयङ्करः॥

दुर्जनः परिहर्तव्यः प्रत्यक्षो द्विपदः पशुः।  
विध्यते वा कुशल्येन अदृष्टः कण्टको यथा॥

दुर्जनः प्रियवादी च नैतद्विश्वासकारणम्।  
मधु तिष्ठति जिह्वाग्रे हृदि हालाहलं विषम्॥
__________________
दुर्जनः प्रियवादी च नैतद्विश्वासकारणम्।  
मधु तिष्ठति जिह्वाग्रे हृदये तु हलाहलम्॥

दुर्जनः सज्जनो भूयात् सज्जनः शान्तिमाप्नुयात्।  
शान्तो मुच्येत बन्धेभ्यो मुक्तश्चान्यान् विमोचयेत्॥

दुर्जनः सुजनो न स्यादुपायानां शतैरपि।  
अपानं मृत्सहस्रेण दौतं चास्यं कथं भवेत्॥

दुर्जनः सुजनीकर्तुं यत्नेनापि न शक्यते।  
संस्कारेणापि लशुनं कः सुगन्धीकरिष्यति॥

दुर्जनैरुच्यमानानि वचांसि मधुराण्यपि।  
अकालकुसुमानीव भयं संजनयन्ति हि॥

दुर्जनं प्रथमं वन्दे सज्जनं तदनन्तरम्।  
मुखप्रक्षालनात्पूर्वं गुदप्रक्षालनं यथा॥

दुर्जनेन समं सख्यं प्रीतिं चापि न कारयेत्।  
उष्णो दहति चाङ्गारः शीतः कृष्णायते करम्॥

दुर्जनो दूषयत्येव सतां गुणगणं क्षणात्।  
मलिनीकुरुते धूमः सर्वथा विमलाम्बरम्॥

दुर्जनो दोषमादत्ते दुर्गन्धिमिव सूकरः।  
सज्जनश्च गुणग्राही हंसः क्षीरमिवाम्भसः॥

दुर्जनो जीयते युक्त्या विग्रहेण न धीमता।  
निपात्यते महावृक्षस्तत्समीपक्षितिक्षयात्॥

दुर्जनो नार्जवं याति सेव्यमानोऽपि नित्यशः।  
स्वेदनाभ्यञ्जनोपायैः श्वपुच्छमिव नामितम्॥

दुर्लभं संस्कृतं वाक्यं दुर्लभः क्षेमकृत्सुतः।  
दुर्लभा सदृशी भार्या दुर्लभः स्वजनः प्रियः॥

दुर्लभोऽप्युत्तमः प्रायः स्वजातीयेन लभ्यते।  
कर्णकोटरगं वारि वारिणैवावकृष्यते॥

दुर्मन्त्री राज्यनाशाय ग्रामनाशाय कुञ्जरः।  
श्यालको गृहनाशाय सर्वनाशाय मातुलः॥

दुर्वारवादकण्डूतिर्हेत्वाभासपटुप्लुतिः।  
कवितासुमनोवाटीमर्कटस्तर्कपण्डितः॥

दुर्योधनः समर्थोऽपि दुर्मन्त्री प्रलयं गतः।  
राज्यमेकश्चकारोच्चैः सुमन्त्री चन्द्रगुप्तकः॥

द्वारं द्वारं रटन्तीह भिक्षुकाः पात्रपाणयः।  
दर्शयन्त्येव लोकानामदातुः फलमीदृशम्॥

द्वारं द्वारम् अटन् भिक्षुः शिक्षते न तु भिक्षते ।  
अदत्त्वा मादृशो मा भूर् दत्त्वा च त्वादृशो भव ॥

द्वात्रिंशद्दशनद्वेषिमध्ये भ्रमसि नित्यशः।  
तदिदं शिक्षितं केन जिह्वे सञ्चारकौशलम्॥

द्वावेव चिन्तया मुक्तौ परमानन्द आप्लुतौ।  
यो विमुग्धो जडो बालो यो गुणेभ्यः परं गतः॥

द्वाविमावम्भसि क्षेप्यौ गाढं बद्ध्वा गले शिलाम्।  
धनिनं चाप्रदातारं दरिद्रं चातपस्विनम्॥

द्वाविमौ पुरुषौ लोके सुखिनौ न कदाचन।  
यश्चाधनः कामयते यश्च कुप्यत्यनीश्वरः॥

द्वाविमौ पुरुषौ लोके परप्रत्ययकारकौ।  
स्त्रियः कामितकामिन्यो लोकः पूजितपूजकः॥

द्वाविमौ पुरुषौ लोके सूर्यमण्डलभेदिनौ।  
परिव्राड्योगयुक्तश्च रणे चाभिमुखो हतः॥

द्वाविमौ पुरुषौ लोके न भूतौ न भविष्यतः।  
प्रार्थितं यश्च कुरुते यश्च नार्थयते परम्॥

द्वाविमौ पुरुषौ लोके शिरःशूलकरावुभौ।  
गृहस्थश्च निरारम्भो यतिश्च सपरिग्रहः॥

द्वाविमौ पुरुषौ लोके स्वर्गस्योपरि तिष्ठतः।  
प्रभुश्च क्षमया युक्तो दरिद्रश्च प्रदानवान्॥

द्वैतं बन्धाय मोक्षात्प्राक् प्राप्ते बोधे मनीषया।  
भक्त्यर्थं कल्पितं द्वैतमद्वैतादपि सुन्दरम्॥

द्वेषिद्वेषपरो नित्यमिष्टानामिष्टकर्मकृत्।  
यो नरो नरनाथस्य स भवेद्राजवल्लभः॥

द्वेष्योऽपि संमतः शिष्टस्तस्यार्तस्य यथौषधम्।  
त्याज्यो दुष्टः प्रियोऽप्यासीदङ्गुलीवोरगक्षता॥

द्वे ब्रह्मणी वेदितव्ये शब्दब्रह्म परञ्च तत्।  
शब्दब्रह्मणि निष्णातः परं ब्रह्माधिगच्छति।

द्वे कर्मणी नरः कुर्वन्नस्मिलोके विरोचते  
अब्रुवन्‌ परुषंं किञ्चदसतोऽनर्चयंस्तथा

द्वे पदे बन्धमोक्षाय  
न ममेति ममेति च।  
ममेति बध्यते जन्तुः  
न ममेति प्रमुच्यते॥

द्विः शरं नाभिसन्धत्ते द्विः स्थापयति नाश्रितान्।  
द्विर्ददाति न चार्थिभ्यो रामो द्विर्नैव भाषते॥

द्विषा प्रासहृतप्राणो वाजिपृष्ठदृढासनः।  
हस्तोद्धृतमहाप्रासो भटो जीवन्निवाभ्रमत्॥

द्विषष्टि च सहस्राणि तथा शतचतुष्टयम्।  
पञ्चाशदिति संख्याता महाक्षौहिनिका बुधैः॥

द्विधा भज्येयमप्येवं न नमेयं तु कस्य चित्।  
एष मे सहजो दोषः स्वभावो दुरतिक्रमः॥

द्विधा विधाय शीतांशुं कपोलौ कृतवान्विधिः।  
तन्व्यास्तद्रसनिष्यन्दबिन्दवो रदनावलिः॥

द्विजा अपि न गच्छन्ति यां गतिं नैव योगिनः।  
स्वाम्यर्थं सन्त्यजन्प्राणान्स्तां गतिं याति सेवकः॥

द्यूतं छलयतामस्मि तेजस्तेजस्विनामहम्।  
जयोऽस्मि व्यवसायोऽस्मि सत्त्वं सत्त्ववतामहम्॥

द्यूतं पुस्तकवाद्ये च नाटकेषु च सक्तिता।  
स्त्रियस्तन्द्री च निद्रा च विद्याविघ्नकराणि षट्॥

द्यूतं यो यमदूताभं हालां हालाहलोपमाम्।  
पश्येद्दारान्वृथाकारान्स भवेद्राजवल्लभः॥

एषा हि प्रकृतिः स्त्रीणाम् आसृष्टे रघुनन्दन।  
समस्थमनुरज्यन्ते विषमस्थं त्यजन्ति च॥

एषा कापि रहोभाषा या प्रीतिरिति कथ्यते ।  
पाणिनिस्त्वं प्रिये तस्याः पतञ्जलिरहं पुनः ॥

एषा रङ्गप्रवेशेन कलानां चैव शिक्षया।  
स्वरान्तरेण दक्षा हि व्याहर्तुं तन्न मुच्यताम्॥

एषासि वयसो दर्पात् कुलपुत्रानुसारिणी।  
केशेषु कुसुमाढ्येषु सेवितव्येषु कर्षिता॥

एष्टव्या बहवः पुत्रा गुणवन्तो बहुश्रुताः।  
तेषां वै समवेतानाम् अपि कश्चिद् गयां व्रजेत्॥

एष्टव्या बहवः पुत्रा यद्येकोऽपि गयां व्रजेत्।  
यजेत वाश्वमेधेन नीलं वा वृषमुत्सृजेत्॥

एष्टव्या बहवः पुत्रा यद्येकोऽपि गयां व्रजेत्।  
यत्रासौ प्रथितो लोकेष्व् अक्षय्यकरणो वटः॥

एष्टव्या बहवः पुत्रा यद्येकोऽपि सुरां पिबेत् ।  
एष्टव्या बहवः पुत्रा यद्येकोऽपि गयां व्रजेत्  ॥

एष भो निर्मलज्योत्स्नो राहुणा ग्रस्यते शशी।  
जलं कूलावपातेन प्रसन्नं कलुषायते॥

एष धर्मस्तु सुश्रोणि पितुर्मातुश्च वश्यता।  
अतश्चाज्ञां व्यतिक्रम्य नाहं जीवितुमुत्सहे॥

एष धर्मो मयाख्यातो नारीणां परमा गतिः।  
या नारी कुरुते चान्यत् सा याति नरकं ध्रुवम्॥

एष एव मनस्तापः पङ्के मग्नस्य दन्तिनः।  
पतते यत् समुद्धर्तुं ज्ञातयो निभृतस्मिताः॥

एष हि प्रथमो धर्मः क्षत्रियस्याभिषेचनम्।  
येन शक्यं महाप्राज्ञ प्रजानां परिपालनम्॥

एषैव महती लज्जा सदाचारस्य भूपतेः।  
यदकालभवो मृत्युस् तस्य संस्पृशति प्रजाः॥

एषैव योषितां धन्या शीलं च लभते सुखम्।  
दिवा पतिव्रता भूयो नक्तं च कुलटा यतः॥

एष सूर्यांशुसंतप्तो मृगः कुतरुमाश्रितः।  
साधुर्भाग्यपरिक्षीणो नीचं प्राप्येव सीदति॥

एष स्वभावो नारीणाम् अनुभूय पुरा सुखम्।  
अल्पामप्यापदं प्राप्य दुष्यन्ति प्रजहत्यपि॥

एष वन्ध्यासुतो याति खपुष्पकृतशेखरः।  
मृगतृष्णाम्भसि स्नातः शशशृङ्गधनुर्धरः॥

एषु स्पर्शो वरस्त्रीणां स्वान्तहारी मुनेरपि।  
अतोऽप्रमत्तः सेवेत विषयांस् तु यथोचितान्॥

एभिर्दिनैस् तु शिष्याय गुरुः शस्त्राणि दापयेत्।  
संतर्प्य दानहोमाभ्यां सुरान् वेदविधानतः॥

एभिर्जितैर्जितं सर्वं सरुतेन महात्मना।  
स्मृत्वा विवर्जयेदेतान् षड्दोषांश्च महीपतिः॥

एभिर्नाशितयोगास्तु सकला देवयोनयः।  
उपसर्गैर्महाघोरैर् आवर्तन्ते पुनः पुनः॥

एहि गच्छ पतोत्तिष्ठ वद मौनं समाचर।  
इति वित्रस्तसारङ्गनेत्रया को न वञ्चितः॥

एहि गच्छ पतोत्तिष्ठ वद मौनं समाचर।  
एवमाशाग्रहग्रस्तैः क्रीडन्ति धनिनोऽर्थिभिः॥

एहि विश्वात्मने वत्से भिक्षा त्वं परिकल्पिता।  
अर्थिनो मुनयः प्राप्तं गृहमेधिफलं मया॥

एका भार्या त्रयः पुत्रा द्वौ हलौ दश धेनवः।  
कल्पकालावसानेऽपि न ते यास्यन्ति विक्रियाम्॥

एका भार्या त्रयः पुत्रा द्वौ हलौ दश धेनवः।  
ग्रामेवासः पुरासत्रैः स्वर्गादपि मनोहरः॥

एका भूरुभयोरैक्यम् उभयोर्दलकाण्डयोः।  
शालिश्यामाकयोर्भेदः फलेन परिचीयते॥

एकादशाक्षरात् पादाद् एकैकाक्षरवर्धितैः।  
खण्डैर्ध्रुवाः षोडश स्युः षड्विंशत्यक्षरावधि॥

एकादशस्थे गोविन्दे सर्वेऽप्येकादशे स्थिताः।  
किं कुर्वन्ति ग्रहाः सर्वे शनिरङ्गारको रविः॥

एकाग्निकर्म हवनं त्रेतायां यच्च हूयते।  
अन्तर्वेद्यां च यद् दानम् इष्टं तदभिधीयते॥

एकाग्रः स्यादविवृतो नित्यं विवरदर्शकः।  
राजन् राज्यं सपत्नेषु नित्योद्विग्नः समाचरेत्॥

एकाग्रताथ संकल्पः स्नायुवद् वर्द्धनक्षमौ।  
नित्याभ्यासप्रयोगाभ्याम् अधिकाधिकमृध्यतः॥

एकाहारेण संतुष्टः षट्कर्मनिरतः सदा।  
ऋतुकालाभिगामी च स विप्रो द्विज उच्यते॥

एकाहमपि कौन्तेय भूयिष्ठमुदकं कुरु।  
कुलं तारयते तात सप्त सप्त च सप्त च॥

एकाहं जपहीनस्तु सन्ध्याहीनो दिनत्रयम्।  
द्वादशाहमनग्निस्तु शूद्र एव न संशयः॥

एकाकी चिन्तयेन् नित्यं विविक्ते हितमात्मनः।  
एकाकी चिन्तयानो हि परं श्रेयोऽधिगच्छति॥

एकाकी गृहसंत्यक्तः पाणिपात्रो दिगम्बरः।  
सोऽपि संबाध्यते लोके तृष्णया पश्य कौतुकम्॥

एकाकी निःस्पृहः शान्तः पाणिपात्रो दिगम्बरः।  
कदा शंभो भविष्यामि कर्मनिर्मूलनक्षमः॥

एकाकिना न गन्तव्यं यदि कार्यशतं भवेत्।  
एककुक्कुटमात्रेण ब्राह्मणः परिरक्षितः॥

एकाकिना न गन्तव्यं यदि कार्यशतान्यपि।  
कर्कटीजन्तुमात्रेण कालसर्पो निपातितः॥

एकाकिना तपो द्वाभ्यां पठनं गायनं त्रिभिः।  
चतुर्भिर्गमनं क्षेत्रं पञ्चभिर्बहुभी रणः॥

एकाकिनीं रहः क्षीबां लब्ध्वा दुर्लभयोषितम्।  
अप्रौढोऽनुपभुज्यान्यदिने दूत्यार्थयेत यः॥

एकामिषाभिलाषो हि बीजं वैरमहातरोः।  
तिलोत्तमाभिलाषो हि यथा सुन्दोपसुन्दयोः॥

एकान्तेन हि सर्वेषां न शक्यं तात रोचितुम्।  
मित्रामित्रमथो मध्यं सर्वभूतेषु भारत॥

एकान्ते विजने देशे पवित्रे निरुपद्रवे।  
कम्बलाजिनवस्त्राणाम् उपर्यासनमभ्यसेत्॥

एकान्ते विजने रम्ये पवित्रे निरुपद्रवे।  
सुखासने समाधिः स्याद् वस्त्राजिनकुशोत्तरे॥

एका प्रसूयते माता द्वितीया वाक् प्रसूयते।  
वाग्जातमधिकं प्रोचुः सोदर्यादपि बान्धवात्॥

एकार्थाभिनिवेशित्वम् अरिलक्षणमुच्यते।  
दारुणस् तु स्मृतः शत्रुर् विजिगीषुगुणान्वितः॥

एकार्थां सम्यगुद्दिश्य यात्रां यत्र हि गच्छतः।  
य संहतप्रयाणस्तु सन्धिः संयोग उच्यते॥

एका वा दुग्धिका तुम्बी शङ्खपुष्पी जटा धृता।  
कण्ठदन्तोद्भवा भूतवेदनाहरणक्षमा॥

एकाक्षरम् परम् ब्रह्म प्राणायामाः परन् तपः।  
सावित्र्यास्तु परन्नास्ति मौनात् सत्यं विशिष्यते ॥

एकाक्षरप्रदातारं यो गुरुं नैव मन्यते।  
श्वानयोनिशतं गत्वा चाण्डालेष्वभिजायते॥

एकः कापुरुषो दीर्णो दारयेन् महतीं चमूम्।  
तं दीर्णमनु दीर्यन्ते योधाः शूरतमा अपि॥

एकः पालयते लोकम् एकः पालयते कुलम्।  
मज्जत्येको हि निरय एकः स्वर्गे महीयते॥

एकः पापानि कुरुते फलं भुङ्क्ते महाजनः।  
भोक्तारो विप्रमुच्यन्ते कर्ता दोषेण लिप्यते॥

एकः पञ्चत्वमासाद्य जायते पुनरष्टधा।  
अहो वाणिज्यसंपत्तिः काशीपुरनिवासिनाम्॥

एकः पथा न गन्तव्यं न सुप्तिं बाह्यमन्दिरे।  
जनवाक्यं न कर्तव्यं स्त्रीणामालोचनं विना॥

एकः प्रजायते जन्तुर् एक एव प्रलीयते।  
एकोऽनुभुङ्क्ते सुकृतम् एक एव च दुष्कृतम्॥

एकः पुत्रो वरं विद्वान् बहुभिर्निर्गुणैस्तु किम्।  
एकस्तारयते वंशम् अन्ये संतापकारकाः॥

एकः स एव तेजस्वी सैहिकेयः सुरद्विषाम्।  
शिरोमात्रावशेषेण जीयन्ते येन शत्रवः॥

एकः सखा प्रियो भूय उपकारी गुणान्वितः।  
हन्तव्यः स्त्रीनिमित्तेन कष्टमापतितं मम॥

एकः संपन्नमश्नाति वस्ते वासश्च शोभनम्।  
योऽसंविभज्य भृत्येभ्यः को नृशंसतरस् ततः॥

एकः शतं योधयति प्राकारस्थो धनुर्धरः।  
शतं दशसहस्राणि तस्माद् दुर्गं विधीयते॥

एकः शतं योधयते प्राकारस्थो धनुर्धरः।  
शतं सहस्राणि तथा सहस्रं लक्षमेव च॥

एकः स्थितोऽन्तः प्राप्तोऽन्यः परस्याद्यैव दुर्ग्रहः।  
किं करोमीति जननीं पृच्छन्तीष्वपरासु च॥

एकः स्वादु न भुञ्जीत एकश्चार्थान् न चिन्तयेत्।  
एको न गच्छेदध्वानं नैकः सुप्तेषु जागृयात्॥

एकः क्षमावतं दोषो द्वितीयो नोपलभ्यते।  
यदेनं क्षमया युक्तम् अशक्तं मन्यते जनः॥

एकभुक्तं सदारोग्यं द्विभुक्तं बलवर्द्धनम्।  
त्रिभुक्तेर्व्याधिपीडा स्याच् चतुर्भुक्तेर्मृतिर्ध्रुवम्॥

एकच्छागं द्विरावेयं त्रिगवं पञ्चमाहिषम्।  
षडश्वं सप्तमातङ्गं शक्रस्यापि श्रियं हरेत्॥

एकचक्रो रथो यन्ता विकलो विषमा हयाः।  
आक्रामत्येव तेजस्वी तथाप्यर्को नभस्तलम्॥

एकचक्षुर्न काकोऽयं बिलमिच्छन्न पन्नगः।  
क्षीयते वर्धते चैव न समुद्रो न चन्द्रमाः॥

एकचित्तो लभेत् सिद्धिं द्विधाचित्तो विनश्यति।  
स्कन्धावारं हि गच्छन्तम् इषुकारो न पश्यति॥

एकदा न विगृह्णीयाद् बहून् राजाभिघातिनः।  
सदर्पोऽप्युरगः कीटैर् बहुभिर्नाश्यते ध्रुवम्॥

एक-दन्त-द्युति-सितः  
शम्भोः सूनुः श्रियेऽस्तु वः।  
विद्या-कन्द इवोद्भिन्न-  
नवाङ्कुर-मनोहरः॥

एकदन्तं त्रिनयनं ज्वालानलसमप्रभम्।  
गणाध्यक्षं गजमुखं प्रणमामि विनायकम्॥

एकदेशंदहेद् अग्निः शरीरं वा परं गतः।  
सपुत्रदारं राजा तु घातयेद् अर्धयेत वा॥

एकदेशमुपाध्याय ऋत्विग् यज्ञकृदुच्यते।  
एते मान्या यथापूर्वम् एभ्यो माता गरीयसी॥

एकधातुर्द्विखण्डः स्याद् यत्रोद्ग्राहस्ततः परम्।  
तृतीयं किंचिदुच्चं स्यात् खण्डं गमकशोभनम्॥

एकद्विकरणे हेतू महापातकपञ्चके।  
न तृणे मन्यते कोपकामौ यः पञ्च कारयन्॥

एक एव चरेद् धर्मं नास्ति धर्मे सहायता।  
केवलं विधिमासाद्य सहायः किं करिष्यति॥

एक एव दमे दोषो द्वितीयो नोपपद्यते।  
यदेनं क्षमया युक्तम् अशक्तं मन्यते जनः॥

एक एव हि भूतात्मा भूते भूते व्यवस्थितः।  
एकधा बहुधा चैव दृश्यते जलचन्द्रवत्॥

एक एव हितार्थाय तेजस्वी पार्थिवो भुवः।  
युगान्त इव भास्वन्तो बहवोऽत्र विपत्तये॥

एक एव हि वन्ध्यायाः शोको भवति मानसः।  
अप्रजास्मीति संतापो न ह्यन्यः पुत्र विद्यते॥

एक एव खगो मानी वने वसति चातकः।  
पिपासितो वा म्रियते याचते वा पुरंदरम्॥
___________________
एक एव खगो मानी चिरं जीवतु चातकः।  
म्रियते वा पिपासायां याचते वा पुरन्दरम्॥

एक एव खगो मानी सुखं जीवति चातकः।  
अर्थित्वं याति शक्रस्य न नीचमुपसर्पति॥

एक एव न भुञ्जीयाद् यदिच्छेच् शुभमात्मनः।  
द्वित्रिभिर्बन्धुभिः सार्धं भोजनं कारयेन् नरः॥

एक एव महान् दोषो भवतां विमले कुले।  
लुम्पन्ति पूर्वजां कीर्तिं जाता जाता गुणाधिकाः॥

एक एव पदार्थस्तु त्रिधा भवति वीक्षितः।  
कुणपं कमिनी मांसं योगिभिः कामिभिः श्वभिः॥

एक एव परो ह्यात्मा सर्वेषामपि देहिनाम्।  
नानेव गृह्यते मूढैर् यथा ज्योतिर्यथा नभः॥

एक एव सुहृद् धर्मो निधनेऽप्यनुयाति यः।  
शरीरेण समं नाशं सर्वमन्यद् हि गच्छति॥

एक एवोपहारस्तु संधिरेतन्मतं हि नः।  
उपहारस्य भेदास्तु सर्वेऽन्ये मैत्रवर्जिताः॥

एकगर्भोषिताः स्निग्धा मूर्ध्ना सत्कृत्य धारिताः।  
केशा अपि विरज्यन्ते जरया किमुताङ्गनाः॥

एकैकशोऽपि निघ्नन्ति विषया विषसंनिभाः।  
क्षेमी तु स कथं नु स्याद् यः समं पञ्च सेवते॥

एकैकशो विनिघ्नन्ति विषया विषसंनिभाः।  
किं पुनः पञ्च मिलिताः न कथं नाशयन्ति हि॥

एकैकस्य शरस्यैव चतुष्पक्षाणि योजयेत्।  
षडङ्गुलप्रमाणेन पक्षच्छेदं च कारयेत्॥

एकैकस्य यदादाय पुष्पस्य मधु संचितम्।  
किंचिन् मधुकरीवर्गैस् तदप्यश्नन्ति निर्घृणाः॥

एकैकस्योपकारस्य प्राणान् दास्यामि ते कपे।  
प्रत्यहं क्रियमाणस्य शेषस्य ऋणिनो वयम्॥

एकैकोऽसंख्यजीवानां घाततो मधुनः कणः।  
निष्पद्यते यतस्तेन मध्वश्नाति कथं बुधः॥

एकैव दण्डनीतिस् तु विद्येत्यौशनसाः स्थिताः।  
तस्यां हि सर्वविद्यानाम् आरम्भाः संप्रतिष्ठिताः॥

एकैव कविता पुंसां ग्रामायाश्वाय हस्तिने।  
अन्ततोऽन्नाय वस्त्राय ताम्बूलाय च कल्पते॥

एकैव सार्थका चिन्ता धर्मस्यार्थे विचिन्त्यते।  
द्वितीया सार्थका चिन्ता योगिनां धर्मनन्दिनी॥

एकैव संगमे बाला वियोगे तन्मयं जगत्।  
कृतोपकार एवायं वियोगः केन निन्द्यते॥

एककार्यनियोगेऽपि नानयोस् तुल्यशीलता।  
विवाहे च चितायां च यथा हुतभुजोर्द्वयोः॥

एकमाशीविषो हन्ति शस्त्रेणैकश्च वध्यते।  
हन्ति विप्रः सराष्ट्राणि पुराण्यपि हि कोपितः॥

एकमात्रो लघुः प्रोक्तो द्विमात्रश्च गुरुः स्मृतः।  
प्लुतस् त्रिमात्रको ज्ञेयो द्रुतः स्यादर्धमात्रकः॥

एकमपि क्षणं लब्ध्वा सम्यक्त्वं यो विमुञ्चति।  
संसारार्णवमुत्तीर्य लभते सोऽपि निर्वृतिम्॥

एकमप्यत्र यो बिन्दुं भक्षयेन् मधुनो नरः।  
सोऽपि दुःखवृषाकीर्णे पतते भवसागरे॥

एकमप्यक्षरं यस्तु गुरुः शिष्यं प्रबोधयेत्।  
पृथिव्यां नास्ति तद् द्रव्यं यद् दत्वा सोऽनृणी भवेत्॥

एकं चक्षुर्विवेको हि द्वितीयं सत्समागमः।  
तौ न स्तो यस्य स क्षिप्रं मोहकूपे पतेद् ध्रुवम्॥

एकं दृष्ट्वा शतं दृष्ट्वा दृष्ट्वा पञ्चशतान्यपि।  
अतिलोभो न कर्तव्यश् चक्रं भ्रमति मस्तके॥

एकमेवाद्वितीयं तद् यद् राजन् नावबुध्यसे।  
सत्यं स्वर्गस्य सोपानं पारावारस्य नौरिव॥

एकमेवाक्षि वामाक्षि रञ्जयाञ्जनलेखया।  
जायतामैन्दवे बिम्बे खञ्जनाम्बुजसंगमः॥

एकमेव बलिं बद्ध्वा जगाम हरिरुन्नतिम्।  
अस्यास्त्रिबलिबन्धेन सैव मध्यस्य नम्रता॥

एकमेव दहत्यग्निर् नरं दुरुपसर्पिणम्।  
कुलं दहति राजाग्निः सपशुद्रव्यसंचयम्॥

एकमेव गुणं प्राप्य नम्रतामगमद् धनुः।  
तवाशेषगुणा राज्ञः स्तब्धतेति सुविस्मयः॥

एकमेव हि दारिद्र्यं क्लिश्नाति सकलं जगत्।  
तमहं शाब्दिकं वन्दे यश्चकार नपुंसकम्॥

एकमेव पुरस्कृत्य दश जीवन्ति मानवाः।  
विना तेन न शोभन्ते यथा संख्याङ्कबिन्दवः॥

एकमेव तु शूद्रस्य प्रभुः कर्म समादिशत्।  
एतेषामेव वर्णानां शुश्रूषामनसूयया॥

एकं हन्यान् न वा हन्याद् इषुः क्षिप्तो धनुष्मता।  
प्राज्ञेन तु मतिः क्षिप्ता हन्याद् गर्भगतानपि॥

एकं हन्यान् न वा हन्याद् इषुर्मुक्तो धनुष्मता।  
बुद्धिर्बुद्धिमतोत्सृष्टा हन्याद् राष्ट्रं सराजकम्॥

एकं हन्यान्न वा हन्यादिषुर्मुक्तो धनुष्मता।  
बुद्धिर्बुद्धिमता युक्ता हन्ति राष्ट्रं सनायकम्॥

एकं हन्यान् न वा हन्याद् इषुर्मुक्तो धनुष्मता।  
सराष्ट्रं सप्रजं हन्ति राजानं मन्त्रिनिश्चयः॥

एकं संदिग्धयोस्तावद् भावि तत्रेष्टजन्मनि।  
हेतुमाहुः स्वमन्त्रादीन् असङ्गानन्यथा विटाः॥

एकं शास्त्रमधीयानः न विद्यात् शास्त्रनिश्चयम् ।  
तस्मात् बहुश्रुतः शास्त्रं विजानीयात् चिकित्सकः॥

एकं सुते मृगारिणी बहून् सूते वृकी सुतान्।  
उत्तारः प्रलयं यान्ति नाद्यमानाः कथंचन॥

एकन्तु लोकवेदेभ्यः सारमाकृष्य कथ्यते।  
प्राणात्ययेऽपि न त्याज्यो न्याय्यो धर्मश्लथः पथः॥

एकमुत्कण्ठया व्याप्तम् अन्यद् दयितया हृतम्।  
चैतन्यमपरं धत्ते कियन्ति हृदयानि मे॥

एकं वै सेवते नित्यम् अन्यं चेतसि रोचते।  
पुरुषाणामलाभेन नारी चैव पतिव्रता॥

एकं वस्तु द्विधा कर्तुं बहवः सन्ति धन्विनः।  
धन्वी स मार एवैको द्वयोरैक्यं करोति यः॥

एकं विषरसो हन्ति शस्त्रेणैकश्च वध्यते।  
सराष्ट्रं सप्रजं हन्ति राजानं मन्त्रविस्रवः॥

एकपङ्क्त्युपविष्टानां विप्राणां सहभोजने।  
यद्येकोऽपि त्यजेदन्नं सर्वैरुच्छिष्टभोजनम्॥

एकपत्नीसमासक्तैर् भवद्भिः संहतैर्मिथः।  
स्थातव्यमप्रसादेन भेदमूलं हि योषितः॥

एकपुच्छश् चतुष्पादः ककुद्मान् लम्बकम्बलः।  
गोरपत्यं बलीवर्दो घासमत्ति सुखेन सः॥

एकपुंसा न गन्तव्यं काकसर्पस्य कारणात्।  
कर्कटस्य प्रसादेन ब्राह्मणो जीवितो यथा॥

एकसार्थप्रयातानां सर्वेषां तत्र गामिनाम्।  
यस्य कालः प्रयात्यग्रे तत्र का परिदेवना॥

एकसार्थप्रयातानां सर्वेषां तत्र गामिनाम्।  
यद्येकस्त्वरितं यातस्तत्र का परिदेवना॥

एकशीलवयोविद्याजातिव्यसनवृत्तयः।  
साहचर्ये भवेन् मित्रम् एभिर्यदि तु सार्जवैः॥

एकशक्तिप्रहारेण म्रियतेऽश्वो नरोऽपि हि।  
सहेन् महाप्रहाराणां शतं युद्धेषु वारणः॥

एकशक्तिप्रहारेण म्रियतेऽस्वो नरोऽपि च।  
सहेच्छतं प्रहाराणां महायुद्धेषु वारणः॥

एकश्चेत् पूर्वपुरुषः कुले यश्च बहुश्रुतः।  
अपरः पापकृन्मूर्खः कुलं कस्यानुवर्तते॥

एकस्मै पूर्णमन्यस्मै कृशं तुल्यगुणोदये।  
भेदाद् यदर्पितं रागद्वेषदानेन तेन किम्॥

एकस्मिन्नप्यतिक्रान्ते दिने धर्मविवर्जिते।  
दस्युभिर्मुषितस्येव हृदयं दह्यते चिरम्॥

एकस्मिन्नेव जायेते कुले क्लीबमहारथौ।  
फलाफलवती शाखे यथैकस्मिन् वनस्पतौ॥

एकस्मिन् विजिते चित्ते विजितं सकलं जगत्।  
अजिते तु पुनस्तस्मिन् न पुत्रोऽपि विनिर्जितः॥

एकस्मिन् यत्र निधनं प्रापिते दुष्टकारिणि।  
बहूनां भवति क्षेमं तस्य पुण्यप्रदो वधः॥

एकस्तपो द्विरध्यायी त्रिभिर्गीतं चतुः पथम्।  
सप्त पञ्च कृषीणां च सङ्ग्रामो बहुभिर्जनैः॥

एकस्यापि न यः शक्तो मनसः सन्निबर्हणे।  
महीं सागरपर्यन्तां कथं नु स विजेष्यते॥

एकस्याप्यतिथेरन्नं यः प्रदातुं न शक्तिमान्।  
तस्यानेकपरिक्लेशे गृहे किं वसतः फलम्॥

एकस्यार्थाय यो हन्याद् आत्मनो वा परस्य वा।  
बहून् वै प्राणिनोऽथैकं भवेत् तस्येह पातकम्॥

एकस्य हि प्रसादेन कृत्स्नो लोकः प्रसीदति।  
व्याकुलेनाकुलः सर्वो भवतीति विनिश्चयः॥

एकस्यैव न पर्याप्तम् अस्ति यद् ब्रह्मकोशजम्।  
आशया वर्द्धितस्यास्ति तस्याल्पमपि पूर्तिकृत्॥

एकस्य कर्म संवीक्ष्य करोत्यन्योऽपि गर्हितम्।  
गतानुगतिको लोको न लोकः पारमार्थिकः॥

एकस्य विश्वपापेन तापेऽनन्ते निमज्जतः।  
कः श्रौतस्यात्मनो भीरो भारः स्याद् दुरितेन ते॥

एकतः क्रतवः सर्वे समग्रवरदक्षिणाः।  
एकतो भयभीतस्य प्राणिनः प्राणरक्षणम्॥

एकतः सकला विद्या चातुर्यं पुनरेकतः।  
चातुर्येण विनाकृत्य सकला विकला कला॥

एकतः सर्वपापानि मद्यपानं तथैकतः।  
एकतः सर्वदानानि ब्रह्मचर्यं तथैकतः॥

एकतश्चतुरो वेदाः साङ्गोपाङ्गाः सविस्तराः।  
स्वाधीनास्ते नरश्रेष्ठ सत्यमेकं किलैकतः॥

एकतश्चतुरो वेदा ब्रह्मचर्यं तथैकतः।  
एकतः सर्वपापानि मद्यपानं तथैकतः॥

एकतो दिवसान् बाला गणयत्येकतोऽन्तकः।  
न विद्मः प्रथमं कस्य यास्यामो वयमन्तिकम्॥

एकतो मातृवात्सल्यं परतो गुणकोटयः।  
अनयोः समतां वक्तुं नालं ब्रह्मादयः सुराः॥

एकतोऽपरितोषश्चेद् अन्यमन्यं महीभुजम्।  
निदाघपान्थवच्छायाम् अन्यामन्यामुपाश्रयेत्॥

एकतो वा कुलं कृत्स्नम् आत्मा वा कुलवर्धन।  
न समं सर्वमेवेति बुधानामेष निश्चयः॥

एकतोव्याधिदुर्भिक्षप्रमुखा विपदोऽखिलाः।  
प्रजानामेकतस्त्वेका लुब्धता वसुधापतेः॥

एकत्रापि हते जन्तौ पापं भवति दारुणम्।  
न सूक्ष्मानेकजन्तूनां घातिनो मधुपस्य किम्॥

एकत्र मधुनो बिन्दौ भक्षतेऽसंख्यदेहिनः।  
यो हि न स्यात् कृपा तस्य तस्मान् मधु न भक्षयेत्॥

एकत्र प्राकृतैः साम्यम् अन्यत्र परतन्त्रता।  
शुकस्य परितोषाय न वनं न च पत्तनम्॥

एकवापीभवं तोयं पात्रापात्रविशेषतः।  
आम्रे मधुरतामेति निम्बे कटुकतामपि॥

एकवापीजलं पश्य इक्षौ मधुरतां व्रजेत्।  
निम्बे कटुकतां याति पात्रापात्राय भोजनम्॥

एकवृक्षसमारूढा नानावर्णा विहंगमाः।  
प्रातर्दश दिशो यान्ति का तत्र परिदेवना॥

एकवृक्षे यथा रात्रौ नानापक्षिसमागमः।  
प्रातर्दश दिशो यान्ति तद्वद् भूतसमागमः॥

एकवर्णमिदं पूर्वं विश्वमासीद् युधिष्ठिर।  
कर्मक्रियाविभेदेन चातुर्वर्ण्यं प्रतिष्ठितम्॥

एकवर्णं यथा दुग्धं बहुवर्णासु धेनुषु।  
तथा धर्मस्य वैचित्र्ये तत्त्वमेकं परं पुनः॥

एकवर्णो भवेद् यस्तु लक्षणैकेन संयुतः।  
स खड्गराजो नृपतेर् विज्ञेयः शुभकारकः॥

एकवस्तुम् द्विधा कर्तुम् बहवः सन्ति धन्विनः ।  
धन्वी स मार एवैको द्वयोः ऐक्यं करोति यः ॥

एकवेशाश्रयाज् जातेर् वर्णस्यापि प्रगोपनम्।  
यथा हस्तिपदेऽन्येषां लीयन्ते चरणा अपि॥

एकविद्याप्रधानोऽपि बहुज्ञानी भवेन् नरः।  
सुभाषितानि शिक्षेत यानि शास्त्रोद्धृतानि वै॥

एकविंशतिरादिष्टाः नरकाः शास्त्रपारगैः।  
गर्भवाससमीपे ते कलां नार्हन्ति षोडशीम्॥

एकविंशतिसंजप्तं जलं मन्त्रेण पाययेत्।  
यदा वान्तिस् तदा मृत्युर् न वान्तिर्जीवति ध्रुवम्॥

एकविंशतिवारेण कुक्कुटस्यासृजोक्षितम्।  
तत्क्षणाद् दाडिमीबीजं वर्धते फलति ध्रुवम्॥

एकविंशतिवर्णाङ्घ्रिर् भवेच् शृङ्गारके रसे।  
कामदोऽभीष्टदः पुसां ताले तुरगलीलके॥ ... ... ... ... ... ...॥

एकक्षितिभृदुत्पन्नाः सच्छिद्राः कण्टकोल्बणाः।  
मिथः संघर्षणाद् वंशा दह्यन्ते साधुशाखिभिः॥

एकया द्वे विनिश्चित्य त्रींश्चतुर्भिर्वशे कुरु।  
पञ्च जित्वा विदित्वा षट् सप्त हित्वा सुखी भव॥

एकयैव गुरोर्दृष्ट्या द्वाभ्यां वापि लभेत यत्।  
न तत् तिसृभिरष्टाभिः सहस्रेणापि कस्यचित्॥

एकेषां वाचि शुकवद् अन्येषां हृदि मूकवत्।  
हृदि वाचि तथान्येषां वल्गु वल्गन्ति सूक्तयः॥

एकेऽद्य प्रातरपरे पश्चादन्ये पुनः परे।  
सर्वे निःसीम्नि संसारे यान्ति कः केन शोच्यते॥

एके कुटीरकोणेऽपि न लक्ष्यन्ते स्थिताः क्वचित्।  
अन्येषां विभवस्यैतद् ब्रह्माण्डमपि संकटम्॥

एकेनांशेन धर्मार्थः कर्तव्यो भूतिमिच्छता।  
एकेनांशेन कामार्थ एकमंशं विवर्धयेत्॥

एकेनापि गुणवता विद्यायुक्तेन साधुना।  
कुलं पुरुषसिंहेन चन्द्रेणेव प्रकाश्यते॥

एकेनापि गुणेनाहो स्पृहणीयो नरो भवेत्।  
कलाभृत्त्येन रुचिरश् चन्द्रो दोषाकरोऽपि सन्॥

एकेनापि गुणेनर्द्धो लभते स्पृहणीयताम्।  
काकल्यैव पिको लोकैर् मोद्यते मलिनोऽप्यसौ॥

एकेनापि हि शूरेण पादाक्रान्तं महीतलम्।  
क्रियते भास्करेणेव स्फारस्फुरिततेजसा॥

एकेनापि सुधीरेण सोत्साहेन रणं प्रति।  
सोत्साहं जायते सैन्यं भग्ने भङ्गमवाप्नुयात्॥

एकेनापि सुपुत्रेण जायमानेन सत्कुलम्।  
शशिना चैव गगनं सर्वदैवोज्ज्वलीकृतम्॥

एकेनापि सुपुत्रेण विद्यायुक्तेन साधुना।  
आह्लादितं कुलं सर्वं यथा चन्द्रेण शर्वरी॥

एकेनापि सुपुत्रेण सिंही स्वपिति निर्भयम्।  
सहैव दशभिः पुत्रैर् भारं वहति गर्दभी॥

एकेनापि सुपुत्रेण विद्यायुक्तेन साधुना।  
कुलमुज्ज्वलतां याति चन्द्रेण गगनं यथा॥

एकेनापि सुवृक्षेण पुष्पितेन सुगन्धिना।  
वासितं तद्वनं सर्वं सुपुत्रेण कुलं यथा॥

एकेनापि विनीतेन सुतेनोद्ध्रियते कुलम्।  
गङ्गावतारणापारप्रथं पश्य भगीरथम्॥

एकेन चुलुकेनाब्धिर् निपीतः कुम्भयोनिना।  
तस्योदयेऽतः कालुष्यं त्यजन्त्यापो भयादिव॥

एकेन राजहंसेन या शोभा सरसोऽभवत्।  
न सा बकसहस्रेण परितस्तीरवासिना॥

एकेन रोमनालेन जातं पङ्केरुहद्वयम्।  
ज्ञात्वाधो धनमस्यास्ति खनन्ति निशि रागिणः॥

एकेन शुष्कवृक्षेण दह्यमानेन वह्निना।  
दह्यते तद्वनं सर्वं कुपुत्रेण कुलं यथा॥

एकेन तिष्ठताधस्ताद् अन्येनोपरि तिष्ठता।  
दातृयाचकयोर्भेदः कराभ्यामेव सूचितः॥

एको बहूनां मूर्खाणां मध्ये निपतितो बुधः।  
पद्मः पाथस्तरङ्गाणां इव विप्लवते ध्रुवम्॥

एको भावः सदा शस्तो यतीनां भावितात्मनाम्।  
श्रीलुब्धानां न लोकानां विशेषेण महीभुजाम्॥

एको दाशरथिः कामं यातुधानाः सहस्रशः।  
ते तु यावन्त एवाजौ तावांश्च ददृशे स तैः॥

एकोदराः पृथग्ग्रीवा अन्यान्यफलभक्षिणः।  
असंहता विनश्यन्ति भारुण्डा इव पक्षिणः॥

एकोदरसमुद्भूता एकनक्षत्रजातकाः।  
न भवन्ति समाः शीले यथा बदरकण्टकाः॥

एको धर्मः परं श्रेयः क्षमैका शान्तिरुत्तमा।  
विद्यैका परमा दृष्टिर् अहिंसैका सुखावहा॥

एको गोत्रे पुमान् प्रोक्तः प्राक्तनैः स्वकुटुम्बभृत्।  
एकोऽप्यनेकः पुरुषः परेषां भरणक्षमः॥

एकोऽहमसहायोऽहं कृशोऽहमपरिच्छदः।  
स्वप्नेऽप्येवंविधा चिन्ता मृगेन्द्रस्य न जायते॥

एकोऽहमस्मीत्यात्मानं यत् त्वं कल्याण मन्यसे।  
नित्यं स्थितस् ते हृद्येष पुण्यपापेक्षिता मुनिः॥

एको हि कुरुते पापं कालपाशवशं गतः।  
नीचेनात्मापचारेण कुलं तेन विनश्यति॥

एको ह्यमात्यो मेधावी शूरो दान्तो विचक्षणः।  
राजानं राजपुत्रं वा प्रापयेन् महतीं श्रियम्॥

एको जयति सद्वृत्तः किं पुनर्द्वौ सुसंहतौ।  
किं चित्रं यदि तन्वङ्ग्याः स्तनाभ्यां निर्जितं जगत्॥

एको ललाटे द्वौ मूर्ध्नि द्वौ द्वौ पार्श्वोपपार्श्वयोः।  
द्वौ च वक्षसि विज्ञेयौ प्रयाणे चैक एव तु॥

एको लोभो महाग्राहो लोभात् पापं प्रवर्तते।  
ततः पापादधर्माप्तिस् ततो दुःखं प्रवर्तते॥

एकोना विंशतिः स्त्रीणां स्नानार्थं सरयूं गता।  
विंशतिः पुनरायाता एको व्याघ्रेण भक्षितः॥

एकोना विंशतिर्नार्यः क्रीडां कर्तुं वने गताः।  
विंशतिर्गृहमायाताः शेषो व्याघ्रेण भक्षितः॥

एको न रोपितो यावद् उत्पन्नोऽयं व्रणोऽपरः।  
सत्यः प्रवादो यच्छिद्रेष्व् अनर्था यान्ति भूरिताम्॥

एकोऽपि गुणवान् पुत्रो निर्गुणेन शतेन किम्।  
एकश्चन्द्रस् तमो हन्ति न च ताराः सहस्रशः॥

एकोऽपि गुणवान् पुत्रो निर्गुणैः किं शतैरपि।  
एकश्चन्द्रो जगन्नेत्रं नक्षत्रैः किं प्रयोजनम्॥

एकोऽपि गुणवान् पुत्रो मा निर्गुणशतं भवेत्।  
एकश्चन्द्रस् तमो हन्ति न च ताराः सहस्रशः॥

एकोऽपि जीयते हन्त कालिदासो न केनचित्।  
शृङ्गारे ललितोद्गारे कालिदासत्रयी किमु॥

एकोऽपि कोऽपि सेव्यो यः क्षीणं क्षीणं पुनर्नवम्।  
अनुद्विग्नं करोत्येव सूर्यश्चन्द्रमसं यथा॥

एकोऽपि सिंहः साहस्रं यूथं मथ्नाति दन्तिनाम्।  
तस्मात् सिंहमिवोदारम् आत्मानं वीक्ष्य संपतेत्॥

एकोऽपि वेदविद् धर्मं यं व्यवस्येद् द्विजोत्तमः ।  
स विज्ञेयः परो धर्मो नाज्ञानामुदितोऽयुतैः ॥

एकोऽपि यत्र नगरे प्रसिद्धः स्याद् धनुर्घरः।  
ततो यान्त्यरयो दूरं मृगाः सिंहगृहादिव॥

एकोऽप्यमात्यो मेधावी शूरो दक्षो विचक्षणः।  
राजानं राजमात्रं वा प्रापयेन् महतीं श्रियम्॥

एकोऽर्थं विमृशेदेको धर्मे प्रकुरुते मनः।  
एकः कार्याणि कुरुते तमाहुर् मध्यमं नरम्॥

एको वैश्यश्च द्वौ शूद्रौ ब्राह्मणास्त्रय एव च।  
विद्योपजीविनः पञ्च न गच्छेयुः समं स्वयम्॥

एको वैश्यो द्वौ च शूद्रौ क्षत्रियाः सप्त पञ्च वा।  
नव नार्यो न गच्छेयुः न गच्छेद् ब्राह्मणत्रयम्॥

एको वित्तवतः सूनुः पितृहीनः सुयौवने।  
मुग्धे भूभुजि कायस्थः कामिस्पर्धी वणिक्सुतः॥

एलाकरणढेकीभिर् वर्तन्या डूमडेन च।  
लम्भरासैकतालीभिः शुद्धसूडोऽष्टभिः स्मृतः॥

एणीदृशो विजयते वेणी पृष्ठावलम्बिनी।  
कशेव पञ्चबाणस्य युवतर्जनहेतवे॥

एनसानेन तिर्यक् स्याद् इत्यादिः का विभीषिका।  
राजिलोऽपि हि राजेव स्वैः सुखी सुखहेतुभिः॥

एणो गजः पतङ्गश्च भृङ्गो मीनस् तु पञ्चमः।  
शब्दस्पर्शरूपगन्धरसैरेते हताः खलु॥

एरण्डबीजप्रतिमम् अङ्गं यस्मिन् प्रतीयते।  
महिषाख्यः स वै खड्गो नीलमेघसमच्छविः॥

एरण्डभिण्डार्कनलैः प्रभूतैरपि संभृतैः।  
दारुकृत्यं यथा नास्ति तथा नाज्ञैः प्रयोजनम्॥

एताः स्वार्थपरा नार्यः केवलं स्वसुखे रताः।  
न तासां वल्लभो यस्मात् स्वसुतोऽपि सुखं विना॥
__________________
एताः स्वार्थपरा नार्यः केवलं स्वसुखे रताः।  
न तासां वल्लभः कोऽपि सुतोऽपि स्वसुखं विना॥

एतानि मम पद्यानि पठित्वा यः सभां गतः।  
स सदा पूज्यते राज्ञा सद्धर्मो नृगणैरिव॥

एतानि विंशतिपदान्य् आचरिष्यति यो नरः।  
स जेष्यति रिपून् सर्वान् कल्याणश्च भविष्यति॥

एतान्यनिगृहीतानि व्यापादयितुमप्यलम्।  
अविधेया इवादान्ता हयाः पथि कुसारथिम्॥

एतान्येव तु बन्धाय सप्त सूक्ष्माणि सर्वदा।  
भूरादीनां विरागोऽत्र संभवेद् यस्तु मुक्तये॥

एता रावणजीमूताद् बाणधारा विनिःसृताः।  
विभान्ति राममासाद्य वारिधारा वषं यथा॥

एतास्तु निर्घृणत्वेन निर्दयत्वेन नित्यशः।  
विशेषाज् जाड्यकृत्येन दूषयन्ति कुलत्रयम्॥

एतावानव्ययो धर्मः पुण्यश्लोकैरुपासितः।  
यो भूतशोकहर्षाभ्याम् आत्मा शोचति हृष्यति॥

एतावानेव पुरुषः कृतं यस्मिन् न नश्यति।  
यावच्च कुर्यादन्योऽस्य कुर्याद् बहुगुणं ततः॥

एतावानेव पुरुषो यज्जायात्मा प्रजेति ह।  
विप्राः प्राहुस् तथा चैतद् यो भर्ता सा स्मृताङ्गना॥

एतावानेव पुरुषो यदमर्षी यदक्षमी।  
क्षमवान् निरमर्षश्च नैव स्त्री न पुनः पुनः॥

एतावच्छक्यमस्माभिर् वक्तुं त्वं गुणवानिति।  
रत्नाकरस्य रत्नौघपरिच्छेदे तु के वयम्॥

एतावदेव पर्याप्तं भिक्षोरेकान्तशायिनः।  
न तस्य म्रियते कश्चिन् म्रियते सोऽस्य कस्यचित्॥

एतावज् जन्मसाफल्यं देहिनामिह देहिषु।  
प्राणैरर्थैर्धिया वाचा श्रेय एवाचरेत् सदा॥

एतावज् जन्मसाफल्यं यदनायत्तवृत्तिता।  
ये पराधीनतां यातास् ते वै जीवन्ति के मृताः॥

एतावतैव कार्येण मन्यध्वं नो कृतार्थताम्।  
कर्तव्यानां परा काष्ठा नेदानीं विद्यते खलु॥

एता याः प्रेक्षसे लक्ष्मीश् छत्त्रचामरचञ्चलाः।  
स्वप्न एष महाबुद्धे दिनानि त्रीणि पञ्च च॥

एतच्छास्त्रार्थतत्त्वं तु मयाख्यातं तवानघ।  
अविश्वासो नरेन्द्राणाम् अपरं गुह्यमुच्यते॥

एतच्च तपसो मूलं तपसो मूलमेव च।  
सर्वदा कामविजयः संकल्पविजयस् तथा॥

एतच् चतुर्गुणं तैलं तस्माच् चापि चतुर्गुणम्।  
कांजिकं प्रक्षिपेद् धीमांस् ततस् तैलं विपाचयेत्॥

एतदर्थं श्रुते बुद्धिं करोति द्वेषदूषितः।  
यद् विवादैः करिष्यामि मानम्लानिं मनीषिणाम्॥

एतदर्थं हि कुर्वन्ति राजानो धनसंचयम्।  
रक्षयित्वा तु चात्मानं यद्धनं तद् द्विजातये॥

एतदर्थं हि राज्यानि प्रशासति नरेश्वराः।  
यदेषां सर्वकृत्येषु मनो न प्रतिहन्यते॥

एतदर्थं कुलीनानां नृपाः कुर्वन्ति सङ्ग्रहम्।  
आदिमध्यावसानेषु न ते यास्यन्ति विक्रियाम्॥

एतदर्थे कुलीनानां नृपाः कुर्वन्ति संग्रहम्।  
आदिमध्यावसानेषु न ते गच्छन्ति विक्रियाम्॥

एतद् बुद्धिमशेषाणां सत्त्वमातन्य योगवित्।  
परित्यजति सम्प्राप्य बुद्धिसौक्ष्म्यमनुत्तमम्॥

एतद् धनञ्जयो वाच्यो नित्योद्युक्तो वृकोदरः।  
यदर्थं क्षत्रिया सूते तस्य कालोऽयमागतः॥

एतद्धि परमं नार्याः कार्यं लोके सनातनम्।  
प्राणानपि परित्यज्य यद् भर्तृहितमाचरेत्॥

एतदेवार्थसामर्थ्यं प्रत्यक्षेणोपलक्ष्यते।  
पुत्रदारादिसंबन्धः पुंसां धननिबन्धनः॥

एतदेवार्थसामर्थ्यं प्रत्यक्षेणोपलक्ष्यते।  
यत् स्कन्धबन्धे जीवद्भिः शवः शिबिकयोह्यते॥

एतदेवायुषः सारं निसर्गक्षणभङ्गिनः।  
स्निग्धर्मुग्धैर्विदग्धैश्च यदयन्त्रितमास्यते॥

एतदेव हि पाण्डित्यम् इयमेव बहुज्ञता।  
अयमेव परो लाभो यत् स्वल्पाद् भूरिरक्षणम्॥

एतदेव हि पाण्डित्यं एषा चैव कुलीनता।  
एष एव परो धर्म आयादूनतरो व्ययः॥

एतदेव कुलीनत्वम् एतदेव गुणार्जनम्।  
यत् सदैव सतां सत्सु विनयावनतं शिरः॥

एतदेव महच्चित्रं प्राक्तनस्येह कर्मणः।  
यदनात्मवतामायुर् यच्चानतिमतां श्रियः॥

एतदेव मम प्रीत्यै महत्यै जायतेऽधुना ।  
यत्त्यक्तभवतीकारः प्रियस्त्वङ्कारमाश्रितः ॥

एतदेव परं शौर्यं यत् परप्राणरक्षणम्।  
नहि प्राणहरः शूरः शूरः प्राणप्रदोऽर्थिनाम्॥

एतदेव तु विज्ञेयं स्वार्थधर्मविघातजे।  
विषयध्वंसजे शत्रोर् विषयप्रतिपीडनम्॥

एतद् रहस्यं परमम् एतच्च परमं पदम्।  
एषा गतिर्विरक्तानाम् एषोऽसौ परमः शिवः॥

एतद् विदन्तो विद्वांसो ब्राह्मणा ब्रह्मवादिनः।  
न राज्ञः प्रतिगृह्णन्ति प्रेत्य श्रेयोऽभिकाङ्क्षिणः॥

एतद् विधानमातिष्ठेद् अरोगः पृथिवीपतिः।  
अस्वस्थः सर्वमेतत् तु भृत्येषु विनियोजयेत्॥

एतद् विद्वान् मदुदितं ज्ञानविज्ञाननैपुणम्।  
न निन्दति न च स्तौति लोके चरति सूर्यवत्॥

एत एवासयस्तीक्ष्णाः कृन्तन्त्यायूंषि देहिनाम्।  
एतानि मानवान् घ्नन्ति न मृत्युर्भद्रमस्तु ते॥

एतैर्यद्यद् समादिष्टं शुभं वा यदि वाशुभम्।  
कर्तव्यं नियतं भीतैर् अप्रमत्तैर्बुभूषुभिः॥

एतमेके वदन्त्यग्निं मनुमन्ये प्रजापतिम् ।  
इन्द्रमेके परे प्राणमपरे ब्रह्म शाश्वतम् ॥

एतस्मात् परमानन्दाच् शुद्धचिन्मात्ररूपिणः।  
जीवः संजायते पूर्वं तस्माच् चित्तं ततो जगत्॥

एतस्य तु महाप्राज्ञ दोषस्य सुमहान् गुणः।  
क्षमायां विपुला लोकाः सुलभा हि सहिष्णुना॥

एतत् तद् दुर्जयं लोके पुत्रदारमयं विषम्।  
जायन्ते च म्रियन्ते च यत् पीत्वा मोहिताः प्रजाः॥

एतत् ते भ्रूलतोद्भासि पाटलाधरपल्लवम्।  
मुखं नन्दनमुद्यानम् अतोऽन्यत् केवलं वनम्॥

एतत् कामफलं लोके यद् द्वयोरेकचित्तता।  
अन्यचित्तकृते कामे शवयोरिव संगमः॥

एतत् कान्तमिदं कान्तम् इत्यावसथतृष्णया।  
तस्या भ्रमति सर्वाङ्गं मन्ये मूढ इव स्मरः॥

एतत् सर्वं परिज्ञाय वृक्षारोपं समारभेत्।  
धर्मार्थकाममोक्षाणां द्रुमेभ्यः साधनं यतः॥

एतत् सर्वममात्यादि राजा नयपुरःसरः।  
नयत्युन्नतिमुद्युक्तो व्यसनी क्षयमेव च॥

एतेषां नवचक्राणाम् एकैकं ध्यायतो मुनेः।  
सिद्धयो मुक्तिसहिताः करस्थाः स्युर्दिने दिने॥

एतेषां विजयं कृत्वा कार्यो भृत्यजयस् ततः।  
कृत्वा भृत्यजयं राजा पौराञ्जनपदाञ्जयेत्॥

एते बहुविधाः शोका विलापरुदिते तथा।  
वर्जनीया हि धीरेण सर्वावस्थासु धीमता॥

एते चांशकलाः पुंसः कृष्णस्तु भगवान् स्वयम्।  
इन्द्रारिव्याकुलं लोकं मृडयन्ति युगे युगे॥

एते चान्ये च बहवः प्रयोगाः पारदारिकाः।  
देशे देशे प्रवर्तन्ते राजभिः संप्रवर्तिताः॥

एते चान्ये च बहवो दोषाः प्रादुर्भवन्त्युत।  
नृपतौ मार्दवोपेते हर्षुले च युधिष्ठिर॥

एते हि जीवाश् चिद्भावा भवे भावनया हिताः।  
ब्रह्मणः कलिताकाराः सहस्रायुतकोटिशः॥

एते हि समुपासीना विहगा जलचारिणः।  
नावगाहन्ति सलिलम् अप्रगल्भा इवाहवभ्॥

एते पञ्चदशानर्था ह्यर्थमूला मता नृणाम्।  
तस्मादनर्थमर्थाख्यं श्रेयोऽर्थी दूरतस् त्यजेत्॥

एते प्रशस्ततरवो दन्तधावनकर्मणि।  
कण्टकिक्षीरवृक्षोत्थद्वादशाङ्गुलम् अव्रणम्॥

एते समुल्लसद्भासो राजन्ते कुन्दकोरकाः।  
शीतभीता लताकुन्दम् आश्रिता इव तारकाः॥

एते वयममी दाराः कन्येयं कुलजीवितम्।  
ब्रूत येनात्र वः कार्यम् अनास्था बाह्यवस्तुषु॥

एवमाचारतो दृष्ट्वा धर्मस्य मुनयो गतिम्।  
सर्वस्य तपसो मूलम् आचारं जगृहुः परम्॥

एवमभ्याहते लोके कालेनाभिनिपीडिते।  
सुमहद् धैर्यमालम्ब्य मनो मोक्षे निवेशयेत्॥

एवमज्ञातहृदया मूर्खाः कृत्वा विपर्ययम्।  
घ्नन्ति स्वार्थं परार्थं च तादृग् ददति चोऽत्तरम्॥

एवमल्पश्रुतो मन्त्री कल्याणाभिजनोऽप्युत।  
धर्मार्थकामसंयुक्तं नालं मन्त्रं परीक्षितुम्॥

एवमन्याय्यया बुद्ध्या कृतं कर्माशुभावहम्।  
तस्मात् तन् न्याय्यया कुर्याद् बकेनाहेः कृतं यथा॥

एवमन्योन्यसंचारं षड्गुण्यं योऽनुपश्यति।  
स बुद्धिनिगलैर् बद्धैर् इष्टं क्रीडति पार्थिवैः॥

एवं न शक्नुवन्तीह यत् तत् कर्तुमशेषतः।  
यथाशक्ति न तस्यांशम् अपि कुर्वन्त्यबुद्धयः॥

एवं भवति लोकेऽस्मिन् देव सर्वस्य सर्वदा।  
प्राक्कर्मोपार्जितं जन्तोः सर्वमेव शुभाशुभम्॥

एवं बुद्धेः परं बुद्ध्वा संस्तभ्यात्मानमात्मना।  
जहि शत्रुं महाबाहो कामरूपं दुरासदम्॥

एवं चात्यक्तशीलानां ससत्त्वानां जितक्रुधाम्।  
तुष्ट्यैवाचिन्तिता एव स्वयमायान्ति संपदः॥

एवं च भाषते लोकश् चन्दनं किल शीतलम्।  
पुत्रगात्रस्य संस्पर्शश् चन्दनादतिरिच्यते॥

एवं चोरानचोराख्यान् वणिक्कारुकुशीलवान्।  
भिक्षुकान् कुहकांश्चान्यान् वारयेद् देशपीडनात्॥

एवं देवोपहास्यत्वं लोके गच्छन्त्यबुद्धयः।  
लभन्ते नार्थसंसिद्धिं पूज्यन्ते तु सुबुद्धयः॥

एवं द्रव्यं द्विपवनं सेतुबन्धमथाकरान्।  
रक्षेत् पूर्वकृतान् राजा नवांश्चाभिप्रवर्तयेत्॥

एवं दुरवधार्यैव गतिश् चित्तस्य योषिताम्।  
सवैरस्याविचारस्य नीचैकाभिमुखस्य च॥

एवमेव हि योऽश्वत्थं रोपयेद् विधिना नरः।  
यत्र कुत्रापि वा स्थाने गच्छेत् स भवनं हरेः॥

एवमेव क्रियायुक्ता सर्वसौभाग्यदायिनी।  
यस्यैषा च भवेद् भार्या देवेन्द्रोऽसौ न मानुषः॥

एवमेव कुले जाताः पावकोपमतेजसः।  
क्षमावन्तो निराकाराः काष्ठेऽग्निरिव शेरते॥

एवमेव मनुष्येषु तेषु पूर्वापकारिषु।  
विश्वासो नोपगन्तव्यो नदी गतजला यथा॥

एवमेव मनुष्येन्द्र धर्मं त्यक्त्वाऽल्पकं नरः।  
बृहन्तं धर्ममाप्नोति बुधानामेष निश्चयः॥

एवं निहत्य संग्रामे दुष्टशत्रुं मदोद्धतम्।  
जयतूर्यनिनादेन हर्षयन् सुभटान् स्वकान्॥

एवं निश्चितमभ्येति शुभमेव शुभात्मनाम्।  
एवं चातिक्रमो नाम क्लेशाय महतामपि॥

एवं जडेषु लोकेषु स्त्रीषु मुग्धासु का कथा।  
बुद्धिहीनप्रसादेन जीवामः केवलं वयम्॥

एवं ज्ञानेन हीनं यत् कर्मान्धेन समं स्मृतम्।  
मार्गो वा मार्गलक्ष्यं वा नैव तस्य प्रतीयते॥

एवंज्ञात्वा नरेन्द्रेण भृत्याः कार्या विचक्षणाः।  
कुलीनाः शौर्यसंपन्नाः शक्ता भक्ताः क्रमागताः॥

एवंज्ञात्वा महाभागाः पुरुषेण विजानता।  
दिवा तत् कर्म कर्तव्यं येन रात्रौ सुखं स्वपेत्॥

एवं कामाशयं चित्तं कामानामतिसेवया।  
विरज्यते यथा राजन् नाग्निवत् कामबिन्दुभिः॥

एवं कदाचिन् नरकं स्वर्गं योन्यन्तराण्यपि।  
प्रयान्ति जीवा मोहेन मोहिता भवसंकटे॥

एवं करणसामर्थ्यात् संयम्यात्मानमात्मना।  
नयापनयविद् राजा कुर्वीत हितमात्मनः॥

एवं कर्तुं व वक्तुं च यो जानाति छलप्रियः।  
स करोतु स यात्वेवं कर्तुं भोक्तुं निजं हितम्॥

एवं कुकर्म सर्वस्य फलत्यात्मनि सर्वदा।  
यो यद् वपति बीजं हि लभते सोऽपि तत्फलम्॥

एवं कुर्यात् समुदयं वृद्धिं चायस्य दर्शयेत्।  
ह्रासं व्ययस्य च प्राज्ञः साधयेच् च विपर्ययम्॥

एवं लेपत्रयं कुर्यात् सप्तमे सप्तमेऽहनि।  
ततो जन्मावधि कचाः कृष्णाः स्युर्भ्रमरप्रभाः॥

एवं लोकं परं विद्यान् नश्वरं कर्मनिर्मितम्।  
सतुल्यातिशयध्वंसं यथा मण्डलवर्तिनाम्॥

एवं फलति सर्वस्य विधिः सत्त्वानुसारतः।  
तत् सुसत्त्वो भवेत् सत्त्वहीनं न वृण्वते श्रियः॥

एवं प्रज्ञैव परमं बलं न तु पराक्रमः।  
यत्प्रभावेण निहतः शशकेनापि केसरी॥

एवं प्रयत्नं कुर्वीत यानशय्यासनाशने।  
स्थाने प्रसाधने चैव सर्वालङ्कारकेषु च॥

एवं पुत्राश्च पौत्राश्च ज्ञातयो बान्धवास् तथा।  
तेषु स्नेहो न कर्तव्यो विप्रयोगो हि तैर्ध्रुवम्॥

एवं साधारणं देहम् अव्यक्तप्रभवाप्ययम्।  
को विद्वानात्मसात्कृत्वा हन्ति जन्तूनृतेऽसतः॥

एवं संचिन्त्य मनसा प्रेत्य कर्मफलोदयम्।  
मनोवाक्कर्मभिर्नित्यं शुभं कर्म समाचरेत्॥

एवं सन्त्येव देवेह भर्तृभक्ताः कुलाङ्गनाः।  
न पुनः सर्वथा सर्वा दुर्वृत्ता एव योषितः॥

एवं सर्वात्मना कार्या रक्षा योगविदानिशम्।  
धर्मार्थकाममोक्षाणां शरीरं साधनं यतः॥

एवं सर्वं विधायेदम् इतिकर्तव्यमात्मनः।  
युक्तश् चैवाप्रमत्तश् च परिरक्षेदिमाः प्रजाः॥

एवं सर्वमिदं कृत्वा यन् मयासादितं शुभम्।  
तेन स्यां सर्वसत्त्वानां सर्वदुःखप्रशान्तिकृत्॥

एवं सर्वमिदं राजा संमन्त्र्य सह मन्त्रिभिः।  
व्यायम्याप्लुत्य मध्याह्ने भोक्तुमन्तःपुरं व्रजेत्॥

एवं सर्वेषु भूतेषु भक्तिरव्यभिचारिणी।  
कर्तव्या पण्डितैर्ज्ञात्वा सर्वभूतमयं हरिम्॥

एवं श्रमविधिं कुर्याद् यावत् सिद्धिः प्रजायते।  
श्रमे सिद्धे च वर्षासु नैव ग्राह्यं धनुः करे॥

एवं सिद्धो भवेद् योगी वञ्चयित्वा विधानतः।  
कालं कलितसंसारं पौरुषेणाद्भुतेन हि॥

एवं स्वभावं ज्ञात्वासां प्रजापतिनिसर्गजम्।  
परमं यत्नमातिष्ठेत् पुरुषो रक्षणं प्रति॥

एवमुत्तमजन्मानस् तिर्यञ्चोऽप्यापदि प्रिये।  
प्रभुं नोज्झन्ति मित्रं वा तारयन्ति ततः पुनः॥

एवंवादिनि देवर्षौ पार्श्वे पितुरधोमुखी।  
लीलाकमलपत्राणि गणयामास पार्वती॥

एवंवृत्तस्य राज्ञस् तु शिलोञ्छेनापि जीवतः।  
विस्तीर्यते यशो लोके तैलबिन्दुरिवाम्भसि॥

एवं वशीकृतस्वात्मा नित्यं स्मितमुखो भवेत्।  
त्यजेद् भ्रकुटिसंकोचं पूर्वाभाषी जगत्सुहृत्॥

एवं वेधत्रयं कुर्याच् शङ्खदुन्दुभिनिःस्वनैः।  
ततः प्रणम्य गुरवे धनुर्बाणान् निवेदयेत्॥

एवं विषप्रयोगेण शत्रूणां क्षुद्रधातकम्।  
क्षीणेन क्रियते यत् तु विषदण्डः स उच्यते॥

एवंविधान् गजाञ् जात्यान् वनादानीय पार्थिवः।  
विनये शिष्यवत् कुर्यात् पुत्रवत् परिपालयेत्॥

गाढं गुणवती विद्या न मुदे विनयं विना।  
मूर्खतापि मुदे भूयान्महत्सु विनयान्विता॥

गाङ्गयामुनयोगेन तुल्यं हारिहरं वपुः।  
पातु नाभिगतं पद्मं यस्य तन्मध्यगं यथा॥

गावः पश्यन्ति गन्धेन वेदैः पश्यन्ति पण्डिताः ।  
चारैः पश्यन्ति राजानः चक्षुर्भ्यामितरे जनाः ॥

गायत्रीमात्रसारोऽपि वरं विप्रः सुयन्त्रितः।  
नाऽयन्त्रितस् त्रिवेदोऽपि सर्वाशी सर्वविक्रयी।

गीतशास्त्रविनोदेन कालो गच्छति धीमताम्।  
व्यसनेन तु मूर्खाणां निद्रया कलहेन वा॥

गृध्राकारोऽपि सेव्यः स्याद्धंसाकारैः सभासदैः।  
हंसाकारोऽपि सन्त्याज्यो गृध्राकारैः सभासदैः॥

गृध्र-दृष्टिर् बका-लीनः श्व-चेष्टः सिंह-विक्रमः।  
अनुद्विग्नः काक-शङ्की भुजंग-चरितं चरेत् ॥

गृहीताः पाणिभिर्वीरैर्विकोशाः खड्गराजयः।  
कान्तिजालच्छलादाजौ व्यहसन्समदा इव॥

गृहमध्यनिखातेन धनेन रमते यदि।  
स तु तेनानुसारेण रमते किं न मेरुणा॥

गृणन्तु मुनयो मौनं वयं वाचि प्रतिष्ठिताः ।  
वाचा सिद्ध्यति यत्किञ्चित्तत्तु वाचैव सिद्ध्यति ॥

गूढमैथुनधार्ष्ट्ये च काले चालयसङ्ग्रहम्।  
अप्रमादमनालस्यं पञ्च शिक्षेत वायसात्॥

गूहितान्यन्तरश्रूणि त्वत्कृते कणशो मया ।  
प्रणयिन्यधुना जाते सागरौ मम लोचने ॥

गच्छ गच्छसि चेत् कान्त पन्थानः सन्तु ते शिवाः।  
ममापि जन्म तत्रैव भूयाद्यत्र गतो भवान्॥

गच्छतामिह जन्तूनां व्यर्थं पाथेयकल्पनम्‌ ।  
गेहस्थकृतश्राद्धेन पथि तृप्तिरवारिता ॥

गच्छतः स्खलनं क्वापि भवत्येव प्रमादतः ।  
हसन्ति दुर्जनास्तत्र समादधति सज्जनाः ॥

गगनं गगनाकारं सागरः सागरोपमः।  
गगनं सागरश्चेति द्वितयं भारतोपमम् ॥

गजाननाय महसे  
प्रत्यूह-तिमिर-च्छिदे।  
अपार-करुणापूर-  
तरङ्गित-दृशे नमः॥

गजाननस्य जीयासुः कर्णतालझलज्झलाः ।  
श्रुत्यन्तवचनैर्यासामनुवादो विधीयते ॥

गजस्य पङ्कमग्नस्य त्रपाकरमिदं महत्।  
पादमुद्धृत्य यद्गच्छन्हरिणोऽपि हसत्यसौ॥

गलितानीन्द्रलक्षाणि बुद्बुदानीव वारिणि।  
मां जीवितनिबद्धाशं विहसिष्यन्ति साधवः॥

गन्धहीनानि पुष्पाणि चन्द्रकान्तिरगौरिला ।  
रसहीनश्च पाको मे विरहे तव भामिनि ॥

गन्धर्वनगराकारः संसारः क्षणभङ्गुरः।  
मनसो वासनैवेयमुभयोर्भेदसाधनम्॥

गणेशः स्तौति मार्जारं स्ववाहस्याभिरक्षणे।  
महानपि प्रसङ्गेन नीचं सेवितुमिच्छति॥

गणेशो गिरिशो गौरी गङ्गा गौरीगुरुर्गुरुः।  
गीता गोविन्दगायत्र्यौ गोकुलः पान्तु गादयः॥

गङ्गाम्भसि सुरत्राण तव निःसाणनिः-स्वनः।  
स्नातीवारिवधूवर्गगर्भपातनपातकी॥

गङ्गा पापं शशी तापं दैन्यं कल्पतरुस्तथा।  
पापं तापं च दैन्यं च हन्ति सन्तो महाशयाः॥

गर्दभः पटहो दासी ग्रामण्यः पशवः स्त्रियः।  
दण्डेनाक्रम्य भुञ्जीयान्न ते सम्मानभाजनम्॥

गर्ज वा वर्ष वा मेघ मुञ्च वा शतशोऽशनिम्।  
न शक्या हि स्त्रियो रोद्धुं प्रस्थिता दयितं प्रति॥

गता केचित्प्रबोधाय स्वयं तं कुम्भकर्णकम्।  
तदधः पवनोत्सर्गादुड्डीय पतिताः क्वचित्॥

गतानुगतिको मूर्खः शास्त्रोन्मादश्च पण्डितः।  
नित्यक्षीबश्च वेश्यानां जङ्गमाः कल्पपादपाः॥

गतानुगतिको लोकः कुट्टनीमुपदेशिनीम्।  
प्रमाणयति नो धर्मे यथा गोघ्नमपि द्विजम्॥

गतास्ते दिवसा यत्र ह्यवज्ञा कल्पशाखिनाम्।  
औदुम्बरफलेभ्योऽपि स्पृहयामोऽद्य जीवितुम्॥

गतः कामकथोन्मादो गलितो यौवनज्वरः।  
गतो मोहश्च्युता तृष्णा कृतं पुण्याश्रमे मनः॥

गतसारेऽत्र संसारे सुखभ्रान्तिः शरीरिणाम्।  
लालापानमिवाङ्गुष्ठे बालानां स्तन्यविभ्रमः॥

गतश्रीर्गणकान्द्वेष्टि गतायुश्च चिकित्सकान्।  
गतश्रीश्च गतायुश्च ब्राह्मणान्द्वेष्टि भारत॥

गतेनापि न सम्बन्धो न सुखेन भविष्यता।  
वर्तमानं क्षणातीतं सङ्गतिः कस्य केन वा॥

गतेऽपि वयसि ग्राह्या विद्या सर्वात्मना बुधैः।  
यद्यपि स्यान्न फलदा सुलभा सान्यजन्मनि॥

गतेर्भङ्गः स्वरो हीनो गात्रे स्वेदो महद्भयम्।  
मरणे यानि चिह्नानि तानि चिह्नानि याचके॥

गते शोको न कर्तव्यो भविष्यं नैव चिन्तयेत्।  
वर्तमानेन कालेन वर्तयन्ति विचक्षणाः॥

गतोऽयं शङ्कराचार्यो वीरमाहेश्वरो गतः।  
षट्चक्रभेदने को वा जानीते मत्परिश्रमम्॥

गौराङ्ग्या भुजलावण्यमीलितं हेमकङ्कणम्।  
कण्ठाश्लेषे वयस्याभिः काठिन्यादन्वमीयत॥

गौरीनखरसादृश्यश्रद्धया शशिनं दधौ।  
इहैव गोप्यते कर्ता वर्षेणापि न लभ्यते॥

गौरवं प्राप्यते दानान्न तु वित्तस्य सञ्चयात्।  
स्थितिरुच्चैः पयोदानां पयोधीनामधः स्थितिः॥

गौर्गौः कामदुघा सम्यक्प्रयुक्ता स्मर्यते बुधैः।  
दुःप्रयुक्ता पुनर्गोत्वं प्रयोक्तुः सैव शंसति॥

गवादीनां पयोऽन्येद्युः सद्यो वा जायते दधि।  
क्षीरोदधेस्तु नाद्यापि महतां विकृतिः कुतः॥

घृतकुम्भसमा नारी तप्ताङ्गारसमः पुमान्।  
तस्माद्धृतं च वह्निं च नैकत्र स्थापयेद्बुधः॥

घृतं न श्रूयते कर्णे दधि स्वप्नेऽपि दुर्लभम्।  
मुग्धे दुग्धस्य का वार्ता तक्रं शक्रस्य दुर्लभम्॥

घटीयन्त्रायते हारो नाभिकूपे मृगीदृशः।  
संसेक्तुमिव लावण्यपयसा यौवनद्रुमम्॥

घटं भिन्द्यात्पटं छिन्द्यात्कुर्याद्रासभरोहणम्।  
येन केन प्रकारेण प्रसिद्धः पुरुषो भवेत्॥
_______________
घटं भिन्द्यात् पटं छिन्द्यात् कुर्याद्रासभरोहणम्।  
येन केनाप्युपायेन प्रसिद्धो मानुषो भवेत्॥

गिरिर्महान्गिरेरब्धिर्महानब्धेर्नभो महत्।  
नभसोऽपि महद्ब्रह्म ततोऽप्याशा गरीयसी॥

गिरिशस्य करे क्रीडन्नुद्ग्रीवो जयतान्मृगः ।  
पिपासुरिव तच्चूडागलद्गङ्गाम्बुसीकरान् ॥

गोषु प्रनष्टमानासु यज्ञो नाशं गमिष्यति ।  
यज्ञे नष्टे देवनाशस्ततः सर्वं प्रणश्यति॥

गोभिः क्रीडितवान्कृष्ण इति गोसमबुद्धिभिः।  
क्रीडत्यद्यापि सा लक्ष्मीरहो देवी पतिव्रता॥

गोभिर्विप्रैश्च वेदैश्च सतीभिः सत्यवादिभिः।  
अलुब्धैर्दानशीलैश्च सप्तभिर्धार्यते मही ॥

गोपालेन प्रजाधेनोर्वित्तदुग्धं शनैः शनैः।  
पालनात्पोषणाद्ग्राह्यं न्याय्यां वृत्तिं समाचरेत्॥

गोपालो नैव गोपालस्त्रिशूली नैव शङ्करः।  
चक्रपाणिः स नो विष्णुर्यो जानाति स पण्डितः॥

गोत्रस्थितिं न मुञ्चन्ति सदा सन्नतिमाश्रिताः।  
उदन्वन्तश्च सन्तश्च महासत्त्वतयानया॥

ग्रामेऽस्मिन्प्रस्तरप्राये न किञ्चित्पान्थ विद्यते।  
पयोधरोन्नतिं दृष्ट्वा वस्तुमिच्छसि चेद्वस॥

ग्राम्यो धातृद्विजसुतः प्राप्तलाभश्च गायनः।  
सद्यः सार्थपतिः प्राप्तः श्रीमान् दैवपरायणः॥

ग्रासादर्धमपि ग्रासमर्थिभ्यः किं न यच्छसि।  
इच्छानुरूपो विभवः कदा कस्य भविष्यति॥

ग्रासाद्गलितसिक्थस्य किं गतं करिणो भवेत्।  
पिपीलिकस्तु तेनैव सकुटुम्बोऽपि जीवति॥

ग्रीष्मकाले दिनं दीर्घं शीतकाले तु शर्वरी।  
परोपतापिनः सर्वे प्रायशो दीर्घजीविनः॥

ग्रहाणां चरितं स्वप्नोऽनिमित्तौत्पातिकं तथा।  
फलन्ति काकतालीयं तेभ्यः प्राज्ञाः न बिभ्यति॥

ग्रन्थानभ्यस्य मेघावी ज्ञान-विज्ञानतत्परः ।  
पलालमिव धान्यार्थी त्यजेत् सर्वमशेषतः ॥

गुलपर्वतमध्यस्थं निम्बबीजं प्रतिष्टितम्।  
पयोवर्षसहस्रेण निम्बः किं मधुरायते॥

गुणाः कुर्वन्ति दूतत्वं दूरेऽपि बसतां सताम्।  
केतकीगन्धमाघ्रातुं स्वयमायान्ति षट्पदाः॥

गुणालयोऽप्यसन्मन्त्री नृपतिर्नाधिगम्यते।  
प्रसन्नस्वादुसलिलो दुष्टग्राहो यथा ह्रदः॥

गुणानामन्तरं प्रायस्तज्ज्ञो जानाति नेतरः।  
मालतीमल्लिकामोदं घ्राणं वेत्ति न लोचनम्॥

गुणानामेव दौरात्म्याद्धुरि धुर्यो नियुज्यते।  
असञ्जातकिणस्कन्धः सुखं स्वपिति गौर्गलिः॥

गुणान्भूषयते रूपं शीलं भूषयते कुलम्।  
सिद्धिर्भूषयते विद्यां भोगो भूषयते धनम्॥

गुणदोषावशास्त्रज्ञः कथं विभजते जनः।  
किमन्धस्याधिकारोऽस्ति रूपभेदोपलब्धिषु॥

गुणदोषावनिश्चित्य विधिर्न ग्रहनिग्रहे।  
स्वनाशाय यथा न्यस्तो दर्पात्सर्पमुखे करः॥

गुणदोषौ बुधो गृह्णन्निन्दुक्ष्वेडाविवेश्वरः।  
शिरसा श्लाघते पूर्वं परं कण्ठे नियच्छति॥

गुणग्रामाविसम्वादि नामापि हि महात्मनाम्।  
यथा सुवर्णश्रीखण्डरत्नाकरसुधाकराः॥

गुणैरुत्तुङ्गतां याति नोत्तुङ्गेनासनेन वै ।  
प्रासादशिखरस्थोऽपि काको न गरुडायते॥

गुणं पृच्छस्व मा रूपं शीलं पृच्छस्व मा कुलम्।  
सिद्धिं पृच्छस्व मा विद्यां भोगं पृच्छस्व मा धनम्॥

गुणराशिमहाभारनिर्भरापूरितान्तराः।  
सन्तो गौरवमायान्ति यदि तत्र किमद्भुतम्॥

गुणेषु क्रीयतां यत्नः किमाटोपैः प्रयोजनम् विक्रीयन्ते न घण्टाभिः गावः क्षीरविवर्जिताः

गुणेषु क्रियतां यत्नः किमाटोपैः प्रयोजनम् ।  
विक्रीयन्ते न घण्टाभिः गावः क्षीरविवर्जिताः॥

गुणिनां निर्गुणानां च दृश्यते महदन्तरम्।  
हारः कण्ठगतः स्त्रीणां नूपुराणि च पादयोः॥

गुणिनं जनमालोक्य निजबन्धनशङ्कया।  
राजँल्लक्ष्मीः कुरङ्गीव दूरं दूरं पलायते॥

गुणो भूषयते रूपं शीलं भूषयते कुलम्।  
सिद्धिर्भूषयते विद्यां भोगो भूषयते धनम्॥

गुणोऽपि नूनं दोषाय दुषिधातोः खलस्य च।  
सन्मार्गसिद्धये वृद्धिर्मृजेः साधुजनस्य च॥

गुरोः सुतां मित्त्रभार्यां स्वामिसेवकगेहिनीम्।  
यो गच्छति पुमांल्लोके तमाहुर्ब्रह्मघातिनम्॥

गुरोरप्यवलिप्तस्य कार्याकार्यमजानतः।  
उत्पथप्रतिपन्नस्य न्याय्यं भवति शासनम्॥

गुरुणा स्तनभारेण मुखचन्द्रेण भास्वता।  
शनैश्चराभ्यां पादाभ्यां रेजे ग्रहमयीव सा॥

गुरुं प्रयोजनोद्देशादर्जयन्ति न भक्तितः।  
दुग्धदात्रीति गौर्गेहे पोष्यते न तु धर्मतः॥

गुरुपत्न्यां निशाधीशो ब्राह्मण्यां पाकशासनः।  
गतः पञ्चेषु लक्ष्यत्वं का कथान्यस्य देहिनः॥

गुरुरात्मवतां शास्ता राजा शास्ता दुरात्मनाम् ।  
इह प्रच्छन्नपापानां शास्ता वैवस्वतो यमः ॥

गुरुरग्निर्द्विजातीनां वर्णानां ब्राह्मणो गुरुः।  
पतिरेको गुरुः स्त्रीणां सर्वस्याभ्यागतो गुरुः॥

गुरुर्गर्वात् कविर्द्वेषाद् यतिर्भोगपरिग्रहात् ।  
नृपःपापाद् द्विजःक्रोधात् सा विद्या वार्यते यया ॥

गुरुशुश्रूषया विद्या पुष्कलेन धनेन वा।  
अथवा विद्यया विद्या चतुर्थी नोपलभ्यते॥

गुरुवो बहवः सन्ति  
शिष्यवित्तापहारकाः ।  
दुर्लभः स गुरुर्लोके  
शिष्यचित्तापहारकः ॥

हारः कुरङ्गशावाक्ष्या राजति स्थूलमौक्तिकः।  
नाभिलावण्यपानीयघटीयन्त्रगुणोपमः॥

हारं वक्षसि केनापि दत्तमज्ञेन मर्कटः।  
लेढि जिघ्रति सङ्क्षिप्य करोत्यन्नतमाननम्॥

हारो नारोपितः कण्ठे मया विश्लषभीरुणा।  
इदानीमन्तरे जाताः पर्वताः सरितो द्रुमाः॥

हारो नारोपितः कण्ठे   
मया विश्लेष भीरुणा ।  
इदानीमावयोर्मध्ये   
सरित्सागरपर्वताः ॥

हारोऽयं हरिणाक्षीणां लुठति स्तनमण्डले।  
मुक्तानामप्यवस्थेयं के वयं स्मरकिङ्कराः॥

हीनाङ्गानतिरिक्ताङ्गान् विद्याहीनान् वयोऽधिकान् ।  
रूपद्रविणहीनांश्च जातिहीनांश्च नाक्षिपेत् ॥

हीन-हत्या दधात्य् एव  
लाघवं महताम् अपि।  
इति मत्वा द्विप-द्वेषी  
मृगात् सिंहः पलायते॥

हीनजात्युद्भवा ये तु तेषां स्पृशति नाशयम्।  
कदाचिदपि सत्त्वं वा स्नेहो वा चञ्चलात्मनाम्॥

हीनसेवा न कर्तव्या कर्तव्यो महदाश्रयः।  
पयोऽपि शौण्डिकीहस्ते वारुणीत्यभिधीयते॥

हीयते हि मतिस्तात हीनैः सह समागमात् ।  
समैश्च समतामेति , विशिष्टैश्च विशिष्टताम् ॥

हीयते हि सतां तेजस्  
स्पृष्टं स्यात् चेदसूयया।  
दृष्ट्वा त्वां पश्य सौधाग्रे  
चन्द्रकान्तिरगौरिला॥

हृदयानि सतामेव कठिनानीति मे मतिः।  
खलवाग्विशिखैस्तीक्ष्णैर्भिद्यन्ते न मनाग्यतः॥

हृदयं कौस्तुभोद्भासि हरेः पुष्णातु वः श्रियम्।  
राधाप्रवेशरोधाय दत्तमुद्रमिव श्रिया॥

हृदि लग्नेन बाणेन यन्मन्दोऽपि पदक्रमः।  
भवेत्कविकुरङ्गाणां चापलं तत्र कारणम्॥

हृदि लज्जोदरे वह्निः स्वभावादग्निरुच्छिखः।  
तेन मे दग्धलज्जस्य पुनरागमनं नृप॥

हृदि रूपं करे चित्रं तव, त्वां च पुरो दधे।  
पौनरुक्त्यं न दोषाय सर्वत्रेत्याह मम्मटः॥

हनूमति हतारामे वानरा हर्षनिर्भराः।  
रुदन्ति राक्षसाः सर्वे हाहाराम हताः हताः॥

हंसः श्वेतो बकः श्वेतः को भेदो बकहंसयोः।  
नीरक्षीरविभागे तु हंसो हंसो बको बकः॥

हंस प्रयच्छ मे कान्तां गतिरस्यास्त्वया हता।  
विभावितैकदेशेन देयं यदभियुज्यते॥

हन्तुं मेषोऽपसरति मृगेन्द्रः सङ्कुचत्यपि।  
बुद्धिमन्तः सहन्ते च निधाय हृदि किञ्चन॥

हर्षक्रोधौ समौ यस्य शास्त्रार्थे प्रत्ययः सदा।  
नित्यं भृत्यानपेक्षा च तस्य स्याद्धनदा धरा॥

हरकण्ठग्रहानन्दमीलिताक्षीं नमाम्युमाम्।  
कालकूटविषस्पर्शजातमूर्छागमामिव॥

हरेः पदाहतिः श्लाघ्या न श्लाघ्यं खररोहणम्।  
स्पर्धापि विदुषा युक्ता न युक्ता मूर्खमित्रता॥

हरेर्लीलावराहस्य दंष्ट्रादण्डः स पातु वः।  
हेमाद्रिकलसा यत्र धात्री छत्रश्रियं दधौ॥

हरिणप्रेक्षणा यत्र गृहिणी न विलोक्यते।  
सेवितं सर्वसम्पद्भिरपि तद्भवनं वनम्॥

हरिर्हरति पापानि दुष्टचित्तैरपिस्मृतः।  
अनिच्छयाऽपि संस्पृष्टो दहत्येव हि पावकः॥

हर्तुर्न गोचरं याति दत्ता भवति विस्तृता।  
कल्पान्तेऽपि न या नश्येत्किमन्यद्विद्यया समम्॥

हसद्भिर्यत्कृतं कर्म कलुषं कलुषात्मभिः।  
एतत्परिणते काले क्रोशद्भिरनुभूयते॥

हसन्तीं वा हसन्तीं वा हसन्तीं वामलोचनाम्।  
हेमन्ते ये न सेवन्ते ते नूनं दैववञ्चिताः॥

हसन्तं प्रहसन्त्येता रुदन्तं प्ररुदन्त्यपि।  
अप्रियं प्रियवाक्यैश्च गृह्णन्ति कालयोगतः॥

हस्तादपि न दातव्यं गृहादपि न दीयते।  
परोपकरणार्थाय वचने किं दरिद्रता॥

हस्ती चाङ्कुशहस्तेन कशाहस्तेन वाजिनः।  
शृङ्गी लगुडहस्तेन खड्गहस्तेन दुर्जनः॥

हस्ती हस्तसहस्रेण शतहस्तेन वाजिनः।  
शृङ्गिणो दशहस्तेन स्थानत्यागेन दुर्जनः॥

हस्तस्य भूषणं दानं सत्यं कण्ठस्य भूषणम्।  
श्रोत्रस्य भूषणं शास्त्रं भूषणे किं प्रयोजनम्॥

हस्ते चकास्ति बालायास्तस्याः कङ्कणमालिका।  
मनःकुरङ्गबन्धाय पाशालीव मनोभुवः॥

हतमश्रोत्रियं श्राद्धं हतो यज्ञस्त्वदक्षिणः।  
हता रूपवती वन्घ्या हतं सैन्यमनायकम्॥

हतं ज्ञानं क्रियाहीनं हताश्चाज्ञानिनो नराः।  
हतं चानायकं सैन्यमभर्तारो हताः स्त्रियः॥

हतेऽभिमन्यौ क्रुद्धेन तत्र पार्थेन संयुगे।  
अक्षौहिणीः सप्त हत्वा हतो राजा जयद्रथः॥

हे दारिद्र्य नमस्तुभ्यं सिद्धोऽहं त्वत्प्रसादतः।  
पश्याम्यहं जगत्सर्वं न मां पश्यति कश्चन॥

हे दावानल शैलाग्रवासिनः साधुशाखिनः।  
मुग्ध व्यर्थं त्वया दग्धाः प्रेरितेन प्रभञ्जनैः।॥

हे हेमन्त स्मरिष्यामि त्वय्यतीते गुणद्वयम्।  
अयत्नशीतलं वारि निशाश्च सुरतक्षमाः॥

हे कूप त्वं चिरं जीव स्वल्पतोये बहुव्ययः।  
गुणवद्रिक्तपात्राणि प्राप्नुवन्ति हि पूर्णताम्॥

हेला स्यात्कार्यनाशाय बुद्धिनाशाय निर्धनम्।  
याचना माननाशाय कुलनाशाय भोजनम्॥

हेम्नः खेदो न तापेन च्छेदने कर्षणेन वा ।  
तदेव हि परं दुःखं यद्गुञ्जासमतोलनम्॥

हेममञ्जीरमालाभ्यां भाति जङ्गालताद्वयम्।  
लावण्यशाखिनः स्थानं कुङ्कुमेनेव वेष्टितम्॥

हेमन्तहिमनिस्पन्दमवलोक्य मनोभवम्।  
प्रहर्तुं सुभ्रुवां चेतो रविर्देवो धनुर्दधौ॥

हेमन्ते बहुदोषाढ्ये द्वौ गुणौ सर्वसम्मतौ।  
अयत्नशीतलं वारि सुरतं स्वेदवर्जितम्॥

हेतौ लिंगे प्रशमने रोगाणामपुनर्भवे  
ज्ञानं चतुर्विधं यस्य स राजार्हो भिषक्तमः

हेतुर्नैसर्गिकः कोऽपि प्रतेर्यद्धि न वर्तते।  
मालती मधुरास्तीति मधुपः केन शिक्ष्यते॥

हिमानीस्थगिरौ स्यातां कीदृशौ शशिभास्करो।  
कः पूज्यः कः प्रमाणेभ्यो न प्रभाकरसंमतः॥

हिरण्यधान्यरत्नानि गजेन्द्राश्चापि वाजिनः।  
तथान्यदपि यत्किञ्चित्प्रजाभ्यः स्यान्महीपतेः॥

हिरण्यं भूमिमश्वं गामन्नं वासस्तिलान् घृतम् ।  
प्रतिगृह्णन्नविद्वांस्तु भस्मीभवति दारुवत् ॥

हितोपदेशं शृणुयात्कुर्वीत च यथोदितम्।  
विदुरोक्तमकृत्वाभूत्कौरवः शोकशल्यभाक्॥

हुतमिष्टं च तप्तं च धर्मश्चायं कुलस्य ते।  
गृहात्प्रतिनिवर्तन्ते पूर्णकामा यदर्थिनः॥

इडा च पिङ्गला चैव सुषुम्णा च सरस्वती।  
गान्धारी हस्तिजिह्वा च पूषा चैव निगद्यते॥

इडा नासापुटे वामे पिङ्गला दक्षिणे भवेत्।  
सुषुम्णा तालु भित्त्वैव ब्रह्मद्वारं प्रवर्तिता॥

इडा सोमस्य नाडी स्यात् पिङ्गला सूर्यनाडिका।  
इडा सौम्या भवेत् वामा पिङ्गलोग्रा च दक्षिणा॥

इडायां यदि भूम्यम्बुतत्त्वे प्रवहतस् तदा।  
स्थिरसौम्यादिकार्याणाम् आरम्भः सिद्धिकृद् भवेत्॥

इडया संचरन् वायुः सौम्ये कार्ये शुभः स्मृतः।  
पिङ्गलायां तथा दीप्ते द्वयोः क्वापि न शोभनः॥

इष्टां भार्यां प्रियं मित्रं पुत्रं चापि कनीयसम्।  
रिक्तपाणिर्न पश्येत तथा नैमित्तिकं प्रभुम्॥

इष्टान् भोगान् हि वो देवा दास्यन्ते यज्ञभाविताः।  
तैर्दत्तानप्रदायैभ्यो यो भुङ्क्ते स्तेन एव सः॥

इष्टानि चाप्यपत्यानि द्रव्याणि सुहृदः प्रियाः।  
आपद्धर्मविमोक्षाय भार्या चापि सतां मतम्॥

इष्टापूर्तानि कलयेत् जगत्ख्यातो वसेद् दिवि।  
अकूपारोक्तवृत्तोऽगाद् इन्द्रद्युम्नो दिवं पुनः॥

इष्टं ददाति गृह्णाति कार्यमाख्याति पृच्छति।  
भुङ्क्ते भोजयते चैव षड्विधं मित्रलक्षणम्॥

इष्टेषु विसृजत्यर्थान् कुबेर इव कामदः।  
नमस्येयुश् च तं भक्त्या शिष्या इव गुरुं सदा॥

इष्ट्वा संग्रामयज्ञेन नानाप्रहरणाम्भसा।  
अस्मिन्नवभृथे स्नातः कथं पत्न्या मया विना॥

इभ्या यदि नृपद्वारे संमन्यन्ते किमद्भुतम्।  
इदानीं विबुधद्वारे तेषामेव पुरस्क्रिया॥

इच्छति शती सहस्रं सहस्री लक्षमीहते।  
लक्षाधिपस् ततो राज्यं राज्याच्च स्वर्गमीहते॥

इच्छेच् चेद् विपुलां मैत्रीं त्रीणि तत्र न कारयेत्।  
वाग्वादमर्थसंबन्धं तत्पत्नीपरिभाषणम्॥

इदानीमङ्गमक्षालि रचितं चानुलेपनम्।  
इदानीमेव ते कृष्ण धूलीधूसरितं वपुः॥

इदानीं सन्तु काव्यानि बहूनि जगतीतले।  
यदादर्शमयं काव्यम् आद्यं तत् तु तदेव हा॥

इदानीं तु मया ज्ञातं त्यागान् नास्ति परं सुखम्।  
नास्ति विद्यासमं चक्षुर् नास्ति चक्षुःसमं बलम्॥

इदमाभाति गगने भिन्दानं संततं तमः।  
अमन्दनयनानन्दकरं मण्डलमैन्दवम्॥

इदं नासीन् न चोत्पन्नं न चासीन् न भविष्यति।  
तत् तद् ब्रह्मैव सद्रूपम् इदमित्थमवस्थितम्॥

इदं मघोनः कुलिशं धारासंनिहितानलम्।  
स्मरणं यस्य दैत्यस्त्रीगर्भपाताय कल्पते॥

इदमन्धं तमः कृत्स्नं जायेत भुवनत्रयम्।  
यदि शब्दाह्वयं ज्योतिर् आ संसारान् न दीप्यते॥

इदमम्लानमानाया लग्नं स्तनतटे तव।  
छाद्यतामुत्तरीयेण नवं नखपदं सखि॥

इदमन्यच् च देवर्षे रहस्यं सर्वयोषिताम्।  
दृष्ट्वैव पुरुषं हृद्यं योनिः प्रक्लिद्यते स्त्रियाः॥

इदमप्रतिमं पश्य सरः सरसिजैर्वृतम्।  
सखे मा जल्प नारीणां नयनानि दहन्ति माम्॥

इदमेतत् करिष्यामि तत एतद् भविष्यति।  
संकल्पः क्रियते योऽयं न तं मृत्युः प्रतीक्षते॥

इदमेव हि निर्णीतं पैशुन्याद् दुःखसंगमः।  
अन्यार्थं खनतो गर्तं कूपे पातः सुनिश्चितः॥

इदमेव हि पाण्डित्यं चातुर्यमिदमेव हि।  
इदमेव सुबुद्धित्वम् आयादल्पतरो व्ययः॥

इदमेव हि पाण्डित्यम् इयमेव कुलीनता।  
अयमेव परो धर्म आयादल्पतरो व्ययः॥

इदमेव कलेरस्य मदविस्फूर्जितं महत्।  
यन् मे मनोरथावाप्तिः न रामभजनादपि॥

इदमेव महद् धैर्यं धीराणां सुतपस्विनाम्।  
विघ्नवन्त्यपि संप्राप्य यद् विघ्नैर्न विहन्यते॥

इदमेव नरेन्द्राणां स्वर्गद्वारमनर्गलम्।  
यदात्मनः प्रतिज्ञा च प्रजा च परिपाल्यते॥

इदमेव परं मौर्ख्यम् उपायैस्त्रिभिरुज्झितम्।  
पराक्रमन्ते युद्धेषु सममेवोभये भटाः॥

इदं हि प्राणयशसं क्रयविक्रयपत्तनम्।  
स्वामिसत्कारशल्यानाम् अत्रैवोद्धरणी क्रिया॥

इदं ज्ञेयमिदं ज्ञेयम् इति यस् तृषितश् चरेत्।  
अपि कल्पसहस्रेषु नैव ज्ञेयमवाप्नुयात्॥

इदं कृतमिदं कार्यम् इदमन्यत् कृताकृतम्।  
एवमीहासुखासक्तं कृतान्तः कुरुते वशे॥

इदं कविवरैर्नित्यम् आख्यानमुपजीव्यते।  
उदयप्रेप्सुभिर्भृत्यैर् अभिजात इवेश्वरः॥

इदं लब्धमिदं नष्टम् इदं लप्स्ये मनोरथम्।  
इदं चिन्तयतामेव जीर्णमायुः शरीरिणाम्॥

इदं स्वस्त्ययनं श्रेष्ठम् इदं बुद्धिविवर्धनम्।  
इदं यशस्यं सततम् इदं निःश्रेयसं परम्॥

इदं तत् स्नेहसर्वस्वं सममाढ्यदरिद्रयोः।  
अचन्दनमनौशीरं हृदयस्यानुलेपनम्॥

इदं विश्वं कुटुम्बो न इति येषां सुनिश्चयः।  
ते शान्ताः परमोदाराः केषां वन्द्या न साधवः॥

इदं व्योमसरोमध्ये भाति चन्द्रसितोत्पलम्।  
मलिनोऽन्तर्गतो यत्र कलङ्को भ्रमरायते॥

इदं युगसहस्रेषु भविष्यदभवद् दिनम्।  
तदप्यद्यत्वमापन्नं का कथा मरणावधेः॥

इहान्वयमुखेनैव सर्वं व्याख्यायते मया ।  
नामूलं लिख्यते किञ्चिन्नानपेक्षितमुच्यते ॥

इह भोगं यशः प्रीतिं सभासु बहुमान्यताम्।  
दद्यात् परत्र सुगतिं विद्याधनमनुत्तमम्॥

इह चैव स्त्रियो धन्याः शीलस्य परिरक्षणात्।  
शीलभङ्गे च नारीणां यमलोकः सुदारुणः॥

इह चत्वारि दानानि प्रोक्तानि परमर्षिभिः।  
विचार्य नानाशास्त्राणि शर्मणेऽत्र परत्र च॥

इह दुःखं नृपादिभ्यः परत्र नरकादितः।  
प्राप्नोति स्तेयतस् तेन स्तेयं त्याज्यं सदा बुधैः॥

इह दुःखं लयः प्रोक्तो दुःखं हर्तुं लयः क्षमः।  
दुःखे शुभे लयो दुःखं दुःखं किं तस्य कथ्यते॥

इहैव भुवने जातं सत्त्वसंस्थापनं क्षमम्।  
गृह्यते किमपि स्वस्थैर् अन्यत् किमपि जिह्मगैः॥

इहैव नरकव्याधेश् चिकित्सां न करोति यः।  
गत्वा निरौषधस्थानं स रोगी किं करिष्यति॥

इहलोके च पितृभिर् या स्त्री यस्य महामते।  
अद्भिर्दत्ता स्वर्धर्मेण प्रेत्यभावेऽपि तस्य सा॥

इह लोके हि धनिनः परोऽपि स्वजनायते।  
स्वजनस्तु दरिद्राणां जीवतामेव नश्यति॥

इह लोके हि धनिनां परोऽपि स्वजनायते।  
स्वजनोऽपि दरिद्राणां तत्क्षणाद् दुर्जनायते॥

इह लोकेऽपि धनिनां परोऽपि स्वजनायते।  
स्वजनोऽपि दरिद्राणां तत्क्षणाद्दुर्जनायते॥

इह रे बहला लासे बाला राहुमलीमसा।  
सालका रसलीला सा तुङ्गालालि कलारत॥

इह सर्वस्वफलिनः कुलपुत्रमहाद्रुमाः।  
निष्फलत्वमलं यान्ति वेश्याविहगभक्षिताः॥

इह शय्यागतेनापि बन्धुमध्यस्थितेन वा।  
मयैवैकेन सोढव्या मर्मच्छेदादिवेदना॥

इह शिष्टानुशिष्टानां शिष्टानामपि सर्वथा।  
वाचामेव प्रसादेन लोकयात्रा प्रवर्तते॥

इह वा तारयेद् दुर्गाद् उत वा प्रेत्य तारयेत्।  
सर्वथा तारयेत् पुत्रः पुत्र इत्युच्यते बुधैः॥

इह वैकस्य नामुत्र अमुत्रैकस्य नो इह।  
इह चामुत्र वैकस्य नामुत्रैकस्य नो इह॥

इह विश्वम्भरापीडे चन्दनं कस्य न प्रियम्।  
अनुस्वारं विलिप्यापि ओकारस्य प्रयोजनात्॥

इह यत् क्रियते कर्म फलं तत्रैव भुज्यते।  
कर्मभूमिरियं राजन् फलभूमिश् च सा स्मृता॥

इज्याचारदमाहिंसादानस्वाध्यायकर्मणाम्।  
अयं तु परमो धर्मो यद् योगेनात्मदर्शनम्॥

इज्याध्ययनदानानि तपः सत्यं धृतिः क्षमा।  
अलोभ इति मार्गोऽयं धर्मस्याष्टविधः स्मृतः॥

इलातलभराक्रान्तग्रीवं मा शेष वक्रय।  
त्वयि दुःखिनि चैकस्मिञ् जीवलोकः सदा सुखी॥

इलिका भ्रमरीध्यानं ध्यायन्ती भ्रमरी भवेत्।  
वीतरागपदं ध्यायन् वीतरागो भवेद् ध्रुवम्॥

इमानि प्रायशस् तानि वेश्यास्वेवं प्रदापयेत्।  
सा मुञ्चत्यचिरात् सर्वम् उपभोगं तदात्मनः॥

इमां परीप्सुर्दुर्जाते पराभिभवकातराम्।  
भर्तृप्रियः प्रियैर्भर्तुर् आनृण्यमसुभिर्गतः॥

इमां सागरपर्यन्तां हिमवद्विन्ध्यकुण्डलाम्।  
महीमेकातपत्राङ्कां राजसिंहः प्रशास्तु नः॥

इमान्यधिकमग्नानि पदानि वहतो वधूम् ।  
गोप्यः पश्यत कृष्णस्य भाराक्रान्तस्य कामिनः ॥

इनः स एव सेव्यो यः स्वालोकेन सुधामुचा।  
द्विजेन्द्रमण्डलं क्षीणं समग्रयति संपदा॥

इमं कनकवर्णाभं भूषणैः समलंकृतम्।  
गृध्रवाक्यात् कथं पुत्रं त्यजध्वं पितृपिण्डदम्॥

इमं लोकं मातृभक्त्या पितृभक्त्या तु मध्यमम्।  
गुरुशुश्रूषया त्वेव ब्रह्मलोकं समश्नुते॥

इन्दीवरदलश्यामम् इन्दिरानन्दकन्दलम्।  
वन्दारुजनमन्दारं वन्देऽहं यदुनन्दनम्॥
_________
इन्दीवरदलश्याममिन्दिरानन्दकन्दलम्।  
वन्दारुजनमन्दारं वन्देऽहं यदुनन्दनम्॥

इन्दोः कलाकलापेन पङ्क्तिक्रमनिवेशिना।  
सर्वदुःखापनोदाय बालकानां कृता भुजाः॥

इन्दोरगतयः पद्मे सूर्यस्य कुमुदेंऽशवः।  
गुणास् तस्य विपक्षेऽपि गुणिनो लेभिरेऽन्तरम्॥

इन्द्राभ्यर्थनया पूर्वं भरताय चतुर्मुखः।  
प्रमोदाय महेन्द्रस्य नाट्यं समुपदिष्टवान्॥

इन्द्रानिलयमार्काणाम् अग्नेश् च वरुणस्य च।  
चन्द्रवित्तेशयोश् चापि मात्रा निर्हृत्य शाश्वतीः॥

इन्द्रगोपैर्बभौ भूमिर् निचितैव प्रवासिनाम्।  
अनङ्गबाणैर्हृद्भेदस्रुतलोहितबिन्दुभिः॥

इन्द्रजिच् चण्डवीर्योऽसि नाम्नैव बलवानसि।  
धिक् धिक् प्रच्छन्नरूपेण युध्यसेऽस्मद्भयाकुलः॥

इन्द्रस्यार्कस्य वायोश् च यमस्य वरुणस्य च।  
चन्द्रस्य च पृथिव्याश् च नृपः सप्तगुणो भवेत्॥

इन्द्रस्य वज्रेण हतो वृत्रासुरमहायशाः।  
मेदसा सर्वविच्छिन्नं तदर्थमुपलेपनम्॥

इन्द्रियाणां जये योगं समातिष्ठेद् दिवानिशम्।  
जितेन्द्रियो हि शक्नोति वशे स्थापयितुं प्रजाः॥

इन्द्रियाणामधिष्ठात्री भूतानां चाखिलेषु या।  
भूतेषु सततं तस्यै व्याप्त्यै देव्यै नमो नमः॥

इन्द्रियाणामनुत्सर्गो मृत्युना न विशिष्यते।  
अत्यर्थं पुनरुत्सर्गः सादयेद् दैवतान्यपि॥

इन्द्रियाणां हि चरतां यन् मनोऽनुविधीयते।  
तदस्य हरति प्रज्ञां वायुर्नावमिवाम्भसि॥

इन्द्रियाणां निरोधेन रागद्वेषक्षयेण च।  
अहिंसया च भूतानाम् अमृतत्वाय कल्पते॥

इन्द्रियाणां जये शूरो धर्मं चरति पण्डितः।  
सत्यवादी भवेद् वक्ता दाता भवति वा न वा॥

इन्द्रियाणां प्रसृष्टानां हयानामिव वर्त्मसु।  
धृतिं कुर्वीत सारथ्ये धृत्या तानि जयेद् ध्रुवम्॥

इन्द्रियाणां प्रसङ्गेन दोषमृच्छत्यसंशयम्।  
संनियम्य तु तान्येव ततः सिद्धिं नियच्छति॥

इन्द्रियाणां प्रसङ्गेन धर्मस्यासेवनेन च।  
पापान् संयान्ति संसारान् अविद्वांसो नराधमाः॥

इन्द्रियाणां तु सर्वेषां यद्येकं क्षरतीन्द्रियम्।  
ततोऽस्य क्षरति प्रज्ञा दृतेः पादादिवोदकम्॥

इन्द्रियाणां विचरतां विषयेष्वपहारिषु।  
संयमे यत्नमातिष्ठेद् विद्वान् यन्तेव वाजिनाम्॥

इन्द्रियाणीन्द्रियार्थेभ्यः प्राणादीन् मन एव च।  
निगृह्य समवायेन प्रत्याहारमुपक्रमेत्॥

इन्द्रियाणि च संयम्य रागद्वेषविवर्जितः।  
समदुःखसुखः शान्तः तत्त्वज्ञः साधुरुच्यते॥

इन्द्रियाणि मनः प्राणो ज्ञानमायुः सुखं धृतिः।  
धारणा प्रेरणं दुःखम् इच्छाहङ्कार एव च॥

इन्द्रियाणि महत् प्रेप्सुर् नियच्छेदर्थधर्मयोः।  
इन्द्रियैर्नियतैर्बुद्धिर् वर्धतेऽग्निरिवेन्धनैः॥

इन्द्रियाणि मनो बुद्धिर् अस्याधिष्ठानमुच्यते।  
एतैर्विमोहयत्येष ज्ञानमावृत्य देहिनम्॥

इन्द्रियाणि पराण्याहुर् इन्द्रियेभ्यः परं मनः।  
मनसस् तु परा बुद्धिर् यो बुद्धेः परतस् तु सः॥

इन्द्रियाणि पशून् कृत्वा वेदीं कृत्वा तपोमयीम्।  
अहिंसामाहुतिं कृत्वा आत्मयज्ञं यजाम्यहम्॥

इन्द्रियाणि पुरा जित्वा जितं त्रिभुवनं त्वया।  
स्मरद्भरिव तैद्वैरम् इन्द्रियैरेव निर्जितः॥

इन्द्रियाण्यनुपक्लेश्य लभ्यं श्रेयो गृहाश्रमे।  
अतस्तुर्याश्रमं प्राहुर् अबाधन्यायबाधितम्॥

इन्द्रियाण्यन्तरङ्गाणि पातयन्ति यथा जनान्।  
अभ्यन्तरास् तथा राष्ट्रे भृत्याः स्वार्थपरायणाः॥

इन्द्रियाण्येव तत् सर्वं यत् स्वर्गनरकावुभौ।  
निगृहीतविसृष्टानि स्वर्गाय नरकाय च॥

इन्द्रियार्थेषु सर्वेषु न प्रसज्येत कामतः।  
अतिप्रसक्तिं चैतेषां मनसा संनिवर्तयेत्॥

इन्द्रियैरिन्द्रचन्द्राद्या ह्रेपिता यैः सुरा अपि।  
अपरिम्लानमानत्वं तैर्मर्त्यस्याथवा कथम्॥

इन्द्रियैरिन्द्रियार्थेषु वर्तमानैरनिग्रहैः।  
तैरयं ताप्यते लोको नक्षत्राणि ग्रहैरिव॥

इन्द्रियं विजितं येन तेनैव भुवनं जितम्।  
यश् चेन्द्रियैः पराभूतः स सर्वत्र पराजितः॥

इन्द्रियस्येन्द्रियस्यार्थे रागद्वेषौ व्यवस्थितौ।  
तयोर्न वशमागच्छेत् तौ ह्यस्य परिपन्थिनौ॥

इन्द्रियौरिन्द्रियार्थेषु वर्तमानैरनिग्रहैः।  
तैरयं ताप्यते लोको नक्षत्राणि ग्रहैरिव ॥

इन्दुभास्करयोर्यत्र नभःसंचारखिन्नयोः।  
पताकाः पवनाधूताः भजन्ते तालवृन्तताम्॥

इन्दुबिम्बादिवोत्कीर्णं पद्मगर्भादिवोद्धृतम्।  
वदनं तव तन्वङ्गि विमृशद्भिर्विभाव्यते॥

इन्दुव्रतसहस्रं तु चरेद् यः कायशोधनम्।  
पिबेद् यश् चापि गङ्गाम्भः समौ स्यातां न वा समौ॥

इङ्गिताकारचेष्टाभिः परचित्तप्रवेदिनः।  
आप्ताः सुशीघ्रगा दूता वाग्मिनो मितभाषिणः॥

इङ्गिताकारतत्त्वज्ञ ऊहापोहविशारदः।  
शूरश्च कृतविद्यश्च न च मानी विमत्सरः॥

इङ्गिताकारतत्त्वज्ञो बलवान् प्रियदर्शनः।  
अप्रमादी सदा दक्षः प्रतीहारः स उच्यते॥

इङ्गिताकारतत्त्वज्ञो बलवान्प्रियदर्शनः।  
समयज्ञः स्वामिभक्तः प्रतीहारी स इष्यते॥

इङ्गितज्ञास् तु मगधाः प्रेक्षितज्ञास् तु कोसलाः।  
अर्धोक्ताः कुरुपाञ्चालाः सर्वोक्ता दक्षिणापथाः॥

इतः स दैत्यः प्राप्तश्रीर् नेत एवार्हति क्षयम्।  
विषवृक्षोऽपि संवर्ध्य स्वयं छेत्तुमसांप्रतम्॥

इतराण्यपि रक्षांसि पेतुर्वानरकोटिषु।  
रजांसि समरोत्थानि तच्छोणितनदीष्विव॥

इतराश्चार्थमिच्छन्ति रूपमिच्छन्ति दारिकाः।  
ज्ञातयः कुलमिच्छन्ति स्वर्गमिच्छन्ति तापसाः॥

इतरोपायदुःसाध्ये चण्डदण्डो महीपतिः।  
अदुष्टायत्यसौ नीतेर् अश्नाति विपुलं फलम्॥

इतस्ततो भषन् भूरि न पतेत् पिशुनः शुनः।  
अवदाततया किं च न भेदो हंसतः सतः॥

इति धर्मतरोर्मूलम् अशुद्धं यस्य मानसम्।  
शुद्धं यस्य च तद्रूपं फलं तस्य न संशयः॥

इति गुह्यतमं शास्त्रम् इदमुक्तं मयानघ।  
एतद् बुद्ध्वा बुद्धिमान् स्यात् कृतकृत्यश्च भारत॥

इतिहासपुराणानि शृणुयात् तदनन्तरम्।  
भुक्तवान् विहरेच् चैव स्त्रीभिरन्तःपुरे सह॥

इतिहासपुराणाभ्यां वेदं समुपबृंहयेत् ।  
बिभेत्यल्पश्रुताद्वेदो मामयं प्रहरेदिति ॥

इतिहासपुराणज्ञः पदवाक्यप्रमाणवित् ।  
अर्थोपकारवेदी च वेदार्थं ज्ञातुमर्हति ॥

इतिहासोत्तमादस्माज् जायन्ते कविबुद्धयः।  
पञ्चभ्य इव भूतेभ्यो लोकसंविधयस् त्रयः॥

इति राजगुणानेतान् यथोक्तान् योऽनुतिष्ठति।  
अनुभूयेह भद्राणि प्रेत्य स्वर्गे महीयते॥

इति संसारदुःखार्कतापतापितचेतसाम्।  
विमुक्तिपादपच्छायाम् ऋते कुत्र सुखम् नृणाम्॥

इति शासति सेनान्यां गच्छतस् ताननेकधा।  
निषिध्य हसता किंचित् तस्थे तत्रान्धकारिणा॥

इति यस्मादुभौ लोकौ धारयत्यात्मवान् नृपः।  
प्रजानां च ततः सम्यग् दण्डं दण्डीव धारयेत्॥

इतो भ्रष्टस् ततो भ्रष्टः परमेकान्तिवेषभाक्।  
न सम्सारसुखं तस्य नैव मुक्तिसुखं भवेत्॥

इतो हास्यतरं लोके किंचिदन्यन् न विद्यते।  
यत् तु दुर्जन इत्याह सज्जनं दुर्जनः स्वयम्॥

इतो मृत्युरितो व्याधिर् इतो विपदितो जरा।  
चतुरङ्गा तुल्यबला हन्ति लोकमनित्यता॥

इत्थमाराध्यमानोऽपि क्लिश्नाति भुवनत्रयम्।  
शाम्येत् प्रत्यपकारेण नोपकारेण दुर्जनः॥

इत्थं चोपार्जितो यत्नाद् गुणोऽपि विधुरे विधौ।  
संपत्तये न न परं जायते तु विपत्तये॥

इत्थं धर्मार्जिता लक्ष्मीर् आसंतत्यनपायिनी।  
इतरा तु जलापाततुषारकणनश्वरी॥

इत्थं दुरवधार्यैव स्त्रीचित्तस्य गतिः किल।  
अन्यासक्तिं च कुर्वन्ति म्रियन्ते च पतिं विना॥

इत्थं कविकुटुम्बस्य वचांसि विचिनोति यः।  
अनिद्धवचनस्यापि तस्य वश्या सरस्वती॥

इत्थं फलति शुद्धेन सिक्तं संकल्पवारिणा।  
पुण्यबीजमपि स्वल्पं पुंसां कृषिकृतामिव॥

इत्थं प्रज्ञैव नामेह प्रधानं लोकवर्तनम्।  
जीवत्यर्थदरिद्रोऽपि धीदरिद्रो न जीवति॥

इत्थं सभापतिर्भूत्वा यः काव्यानि परीक्षते।  
यशस् तस्य जगद्व्यापि स सुखी तत्र तत्र च॥

इत्थं सुबुद्धिरल्पेन देव यत्नेन बोध्यते।  
न कृच्छ्रेणापि महता निर्विचारमतिः पुनः॥

इत्थं युक्तिमुपायानां कुर्वाणस्य चतुष्टयीम्।  
व्रजतीन्दुप्रभागौरं परैरक्षय्यतां यशः॥

इत्यादि च स्त्रीव्यसने यच् च पूर्वं प्रकीर्तितम्।  
तस्मात् स्त्रीव्यसनं राजा राज्यकामः परित्यजेत्॥

इत्यादि दूष्यान् संदूष्य प्रजानामभिवृद्धये।  
विनयञ् श्रियमुत्कर्षं राजा शल्यं समुद्धरेत्॥

इत्यादिगुणसंपन्ने लोकयात्राविदि स्थिरे।  
निर्वृतः पितरीवास्ते यत्र लोकः स पार्थिवः॥

इत्यबुद्धिधनाधाननिधानैर्विविधोदयैः।  
कूटपण्यैरसामान्यैस् तारुण्यमतिवाह्यते॥

इत्यगुह्यं निगूहन्ते गुह्यं प्रकटयन्ति च।  
मौर्ख्याभिमानेनादातुं मूर्खाः प्रत्ययमात्मनि॥

इत्यज्ञानतमश्छन्नाः स्वदोषोन्मार्गगामिनः।  
अपुरस्कृतसच्छास्त्रदीपा भ्रश्यन्ति निश्चितम्॥

इत्यङ्गैः संयुतः सर्वैर् देहिनो बालकाकृतिः।  
मातुराहाररसतो देहे गर्भोऽभिवर्धते॥

इत्यनुद्वेगशीला ये भव्या धैर्यावलम्बनाः।  
दूरभ्रष्टामपि निजां भूमिं संप्राप्नुवन्ति ते॥

इत्यन्यदुपचारेण मित्रमन्यत् तु सत्यतः।  
तुल्येऽपि स्निग्धतायोगे तैलं तैलं घृतं घृतम्॥

इत्यर्थलोभान् मिथ्यैव विज्ञानख्यापनेच्छवः।  
मूर्खाः पुत्रमपि घ्नन्ति न रज्येत् तेषु बुद्धिमान्॥

इत्येतत् तपसो देवा महाभाग्यं प्रचक्षते।  
सर्वस्यास्य प्रपश्यन्तस् तपसः पुण्यमुद्भवम्॥

इत्येवं योषितो राजन् भेदस्य व्यसनस्य च।  
पराभवस्य च पदं सेवेताशङ्कितोऽथ ताः॥

इक्षो रसं यथादाय कूर्चकस् त्यज्यते जनैः।  
धर्मसारं तथादाय देहं त्यजति पण्डितः॥

इक्षुदण्डास्तिलाः शूद्राः कामिनी हेम मेदिनी।  
दधि चन्दनताम्बूले मर्दनं गुणवर्धनम्॥

इक्षुदण्दास्तिलाः शूद्राः कान्ता हेम च मेदिनी।  
चन्दनं दधि ताम्बूलं मर्दनं गुणवर्धनम्॥

इक्षुरापः पयो मूलं ताम्बूलं फलमौषधम्।  
भक्षयित्वापि कर्तव्याः स्नानदानादिकाः क्रियाः॥

इक्षुक्षीरगुडादीनां माधुर्यस्यान्तरं महत्।  
तथापि न तदाख्यातुं सरस्वत्यापि शक्यते॥

इयमानन्दलतिका न ग्रीवा हरिणीदृशः।  
यतोऽस्यां विलुठन्त्येते मुक्ताः शुद्धगुणान्तराः॥

इयं बाला नवोद्वाहा सत्यं श्रुत्वा व्यथां व्रजेत्।  
कामं धीरस्वभावेयं स्त्रीस्वभावस् तु कातरः॥

इयं हि योनिः प्रथमा यां प्राप्य जगतीपते।  
आत्मा वै शक्यते त्रातुं कर्मभिः शुभलक्षणैः॥

इयं रङ्गप्रवेशेन कलानां चोपशिक्षया।  
वञ्चनापण्डितत्वेन स्वरनैपुण्यमाश्रिता॥

इयं सुनयना दासीकृततामरसश्रिया।  
आननेनाकलङ्केन जयन्तीन्दुं कलङ्कितम्॥

इयं स्वर्गाधिनाथस्य लक्ष्मीः किं यक्षकन्यका।  
अथवा विपिनस्यैव देवता किमु पार्वति॥

इयं ते जननी प्राप्ता त्वदालोकनतत्परा।  
स्नेहप्रस्नवनिर्भिन्नम् उद्वहन्ती स्तनद्वयम्॥

इयं त्वभिन्नमर्यादैः स्वनुशिष्टैः कृतात्मभिः।  
सर्वंसहैरुपायज्ञैर् अमूढैरेव धार्यते॥

इयं व्याधायते बाला भ्रूरस्याः कार्मुकायते।  
कटाक्षाश् च शरायन्ते मनो मे हरिणायते॥

इयत्या भिक्षया नेया लोकयात्रा द्वयोरिति ।  
हृदयैक्यमनु प्राप्तौ शरीरैक्यं शिवौ नुमः ॥

इयत्यामपि सामग्र्यां सुकृतं न कृतं त्वया।  
इतीव कुपितो दन्तान् अन्तकः पातयत्यलम्॥

जाग्रतः कमलाल्लक्ष्मीं यज्जग्राह तदद्भुतम्।  
पादद्वन्द्वस्य मत्तेभगतिस्तेये तु का स्तुतिः॥

जाह्नवी मूर्ध्नि पादे वा कालः कण्ठे वपुष्यथ।  
कामारिं कामतातं वा कञ्चिद्देवं भजामहे॥

जालमादाय गच्छन्ति संहताः पक्षिणोऽप्यमी।  
यावच्च विवदिष्यन्ति पतिष्यन्ति न संशयः॥

जामाता जठरं जाया जातवेदा जलाशयः।  
पूरिता नैव पूर्यन्ते जकाराः पञ्च दुर्भराः॥

जानीयात् प्रेषणे भृत्यान् बान्धवान् व्यसनागमे ।  
मित्रं चापदि काले च भार्यां च विभवक्षये ॥

जानीयात्सङ्गरे भृत्यान्बान्धवान्व्यसनागमे।  
आपत्कालेषु मित्त्राणि भार्यां च विभवक्षये॥

जानन्नपि जनो दैवात्प्रकरोति विगर्हिचित्।  
न कर्म गर्हितं लोके कस्यचिद्रोचते कृतम्॥

जानन्ति हि गुणान्वक्तुं तद्विधा एव तादृशाम्।  
वेत्ति विश्वम्भरा भारं गिरीणां गरिमाश्रयम्॥

जानन्ति पशवो गन्धाद्वेदाज्जानन्ति पण्डिताः।  
चाराज्जानन्ति राजानश्चक्षुर्भ्यामितरे जनाः॥

जाने रात्रिषु तन्मध्ये ददाति शनकैः पदम्।  
गम्भीरनाभिकुहरप्रवेशाशङ्कया स्मरः॥

जातः स्तन्यं न जग्राह कण्ठीरवकिशोरकः।  
चक्षुर्व्यापारयामास कुञ्जे कुञ्जरशालिनि॥

जातमात्रं न यः शत्रुं व्याधिं वा प्रशमं नयेत्।  
अतिपुष्टाङ्गयुक्तोऽपि स पश्चात्तेन हन्यते॥

जाते जगति वाल्मीकौ कविरित्यभिधाभवत्।  
कवी इति ततो व्यासे कवयस्त्वयि दण्डिनि॥

जातिमात्रेण किं कश्चिद्धन्यते पूज्यते क्वचित्।  
व्यवहारं परिज्ञाय वध्यः पूज्योऽथवा भवेत्॥

जायते प्लक्षबीजाशात् कपोतादिव शाल्मलेः।  
उद्वेगजननो नित्यं पश्चादपि भयावहः॥

जायते विदुषोर्वादे परमार्थोऽधिकस्फुटः ।  
अन्यत्र जडयोर्वादे जडिमा केवलं तयोः ॥

जीर्णमन्नं प्रशंसीयाद्भार्यां च गतयौवनम्।  
रणात्प्रत्यागतं शूरं सस्यं च गृहमागतम्॥

जीर्णोऽपि क्रमहीनोऽपि कृशोऽपि यदि केसरी।  
तथापि यूथनाथस्य शङ्कातङ्काय कल्पते॥

जीवनग्रहणे नम्रा गृहीत्वा पुनरुन्नताः।  
किं कनिष्ठाः किमु ज्येष्ठा घटीयन्त्रस्य दुर्जनाः॥

जीवन्नपि न तत्कर्तुं शक्नोति सुजनस्तथा।  
दुर्जनो यन्मृतः कुर्यात्परेभ्योऽहितमुत्तरम्॥

जीवने यावदादानं स्यात् प्रदानं ततोऽधिकम्।  
इत्येषा प्रार्थनास्माकं भगवन् परिपूर्यताम्॥

जीवन्ति पीतसाराः किं लेखन्यां भ्रमरास्तव ।  
मषी प्रतीक्षिता यत्र स्रवत्येव सुधामृतम् ॥

जीवन्तोऽपि मृताः पञ्च व्यासेन परिकीर्तिताः।  
दरिद्रो व्याधितो मूर्खः प्रवासी नित्यसेवकः॥

जीवन्त्यर्थक्षये नीचा याञ्चोपद्रववञ्चनैः।  
कुलाभिमानमूकानां साधूनां नास्ति जीवनम्॥

जीवेन तुलितं प्रेम सखि मूढेन वेधसा।  
लघुर्जीवो ययौ कण्ठं गुरुप्रेम हृदि स्थितम्॥

जीवेति प्रबुवन्प्रोक्तः कृत्यं कृत्यविचक्षणः।  
करोति निर्विकल्पं यः स भवेद्राजवल्लभः॥

जीविते यस्य जीवन्ति लोके मित्राणि बान्धवाः।  
सफलं जीवितं तस्य को न स्वार्थाय जीवति॥

जीयाद्भगवती संवित्समग्रैश्वर्यमण्डना ।  
स्वरूपमुपभुञ्जाना विमर्शादर्शमण्डले ॥

जीयाद्देवस्य कंसारेर्भैष्मकीहरणोद्यमः ।  
यस्यैक एव कन्दर्पः कारणं कार्यमप्यभूत् ॥

जीयाद्रविसुतारोधःक्रीडारङ्गनटो हरिः ।  
स्वयमेव स्वनाट्यस्य रसज्ञो राधिकात्मना ॥

जीयाद्वटतरुच्छायागोचरो गुरुसत्तमः ।  
शुश्रूषुर्यस्य तन्मौनं मन्ये श्रुतिरभूत्त्रयी ॥

जृम्भां निष्ठीवनं क्रौर्यं कोपं पर्यङ्किकां श्रमम्।  
भ्रुकुटिं वातमुद्रां च तत्समीपे विवर्जयेत्॥

जडाज्जडतरे वस्तुन्यपि चैतन्यमुल्लसत् ।  
दृष्टान्तयन्निव स्तम्भान्नृसिंहोऽवतु निर्गतः ॥

जडभूतविकारेषु चैतन्यं यत्तु दृश्यते ।  
ताम्बूलपूगचूर्णानां योगाद् राग इवोत्थितम् ॥

जडे प्रभवति प्रायो दुःखं बिभ्रति साधवः।  
शीतांशावुदिते पद्माः सङ्कोचं यान्ति वारिणि॥

जघान कीचकं भीम आश्रितः स्त्रीसरूपताम्।  
चिरं प्रच्छन्नरूपोऽभूद् दिव्यया मायया नलः॥

जलाद्रक्षेत्तैलाद्रक्षेद्रक्षेच्छिथिलबन्धनात्।  
मूर्खहस्ते न मां दद्यादिति वदति पुस्तकम् ॥

जलबिन्दुनिपातेन क्रमशः पूर्यते घटः।  
स हेतुः सर्वविद्यानां धर्मस्य च धनस्य च॥

जलमग्निर्विषं शस्त्रं क्षुद्व्याधिः पतनं गिरेः।  
निमित्तं कञ्चिदासाद्य देही प्राणान्विमुञ्चति॥

जले तैलं खले गुह्यं पात्रे दानं मनागपि।  
प्राज्ञे शास्त्रं स्वयं याति विस्तारं वस्तुशक्तितः॥

जल्पन्ति सार्धमन्येन पश्यन्त्यन्यं सविभ्रमम्।  
हृदये चिन्तयन्त्यन्यं प्रियः को नाम योषिताम्॥

जन्मना ब्राह्मणो ज्ञेयः  
संस्कारैर् द्विज उच्यते।  
विद्यया याति विप्रत्वं  
श्रोत्रियस् त्रिभिरेव च॥

जन्मान्तरीणरमणस्याङ्गसङ्गसमुत्सुका।  
सलज्जा चान्तिके सख्याः पातु नः पार्वती सदा॥

जन्मैव व्यर्थथां नीतं भवभोगप्रलोभिना।  
काचमूल्येन विक्रीतो हन्त चिन्तामणिर्मया।॥

जननी जन्मभूमिश्च जाह्नवी च जनार्दनः।  
जनकः पञ्चमश्चैव जकाराः पञ्च दुर्लभाः॥

जनं जनपदा नित्यमर्चयन्ति नृपार्चितम्।  
नृपेणावमतो यस्तु स सर्वैरवमन्यते॥

जनयन्त्यर्जने दुःखं तापयन्ति विपत्तिषु।  
मोहयन्ति च संपत्तौ कथमर्थाः सुखावहाः॥

जम्बूफलानि पक्वानि पतन्ति विमले जले।  
कपिकम्पितशाखाभ्यो गुलुगुग्गुलुगुग्गुलू॥

जम्भारिरेव जानाति रम्भासंयोगविभ्रमम्।  
घटीचेटीविटः किंस्विज्जानात्य मरकामिनीम्॥

जङ्घे तदीये सन्तापं यज्जनस्यानुरागिणः।  
जनयाञ्चक्रतुस्तीव्रं तत्र हेतुर्विलोमता॥

जन्मनि क्लेशबहुले किं नु दुःखमतः परम्।  
इच्छासम्पद्यतो नास्ति यच्चेच्छा न निवर्तते॥

जन्मिनोऽस्य स्थितिं विद्वांल्लक्ष्मीमिव चलाचलाम्।  
भवान्मा स्म वधीन्न्याय्यं न्यायाधारा हि साधवः॥

जनिता चोपनेता च यश्च विद्यां प्रयच्छति।  
अन्नदाता भयत्राता पञ्चैते पितरः स्मृताः॥

जन्तोर्निरुपभोगस्य दृश्यते भुवि रूक्षता।  
वाताशिनो द्विजिह्वत्वं विहितं पश्य वेधसा॥

जरामरणदौर्गत्यव्याधयस्तावदासताम्।  
जन्मैव किं न धीरस्य भूयो भूयस्त्रपाकरम्॥

जरारोगाभिपन्नं तु कुणपं जाह्नवी जले।  
धैर्येण तृणवत् त्यक्त्वा प्रविशेदमरावतीम्॥

जराशोकसमाविष्टं रोगायतनमातुरम्।  
रजस्वलमनित्यं च भूतावासमिमं त्यजेत्॥

जयन्ति जगतां मातुस्तनकुङ्कुमबिन्दवः।  
मुकुन्दाश्लेषसंक्रान्तकौस्तुभश्रीविडम्बिनः॥

जयन्ति ते सुकृतिनो रससिद्धाः कवीश्वराः।  
नास्ति येषां यशःकाये जरामरणजं भयम्॥

जयश्रियः कृपाणीयं वेणी नानाख्यभूपतेः।  
अस्यां करगृहीतायामसावभिमुखी तव॥

जयत्युत्थाप्य नृत्येषु भुजङ्गेन्द्राङ्गदं पदम् ।  
भुजङ्गत्रासितं गौर्यै व्याकुर्वन्करणं हरः ॥

जये च लभते लक्ष्मीं मृते चापि सुराङ्गनाम्।  
क्षणविध्वंसिनः कायाः का चिन्ता मरणे रणे॥

जयेदात्मानमेवादौ विजयायान्यविद्विषाम्।  
अजितात्मा हि विवशो वशीकुर्यात् कथं परान्॥

जिह्वादूषितसत्पात्रः पिण्डार्थी कलहोत्कटः।  
तुल्यतामशुचिर्नित्यं बिभर्ति पिशुनः शुनः॥

जिह्वालौल्यप्रसक्तानां जलमध्यनिवासिनाम्।  
अचिन्तितो वधोऽज्ञानां मीनानामिव जायते॥

जिह्वायाश्छेदनं नास्ति न तालुपतनाद्भयम्।  
निर्विशेषेण वक्तव्यं निर्लज्जः को न पण्डितः॥

जिह्वायाश्छेदनं नास्ति न तालुपतनाद्भयम्।  
निर्विशङ्केन वक्तव्यं वाचालः को न पण्डितः॥

जितधूमसमूहाय जितव्यजनवायवे।  
मशकाय मया कायः सायमारभ्य दीयते॥

जिते लक्ष्मीर्मृते स्वर्गः कीर्तिश्च धरणीतले।  
तस्माद्युद्धं विधातव्यं हन्तव्या परवाहिनी॥

जितेन्द्रियतया सम्यग्विद्यावृद्धनिषेविणः।  
अतिगाढगुणस्यास्य नाब्जवद्भङ्गुरा गुणाः॥

जितेन्दुपद्मलावण्यं कः कान्तावदनं जयेत्।  
मुक्त्वा तदेव सुरतश्रमजिह्मितलोचनम्॥

ज्ञानं तत्वार्थसंबोधः शमश्चित्तप्रशान्तता।  
दया सर्वसुखैषित्वमार्जवं समचित्तता ॥

ज्ञानविद्याविहीनस्य विद्याजालं निरर्थकम्।  
कण्ठसूत्रं विना नारी अनेकाभरणैर्युता॥

ज्ञाने मौनं क्षमा शक्तौ त्यागे श्लाघाविपर्ययः ।  
गुणा गुणानुबन्धित्वात्तस्य सप्रसवा इव ॥

ज्ञाता नभोलिपेरस्ति ज्ञाता वारिलिपेरपि ।  
ज्ञाता ब्रह्मलिपेरस्ति ज्ञाता वैद्यलिपेस्तु कः ॥

ज्ञातिभिर्वर्ण्यते नैव चोरेणापि न नीयते।  
दाने नैव क्षयं याति विद्यारत्नं महाधनम्॥

जुगोपात्मानमत्रस्तः भेजे धर्ममनातुरः ।  
अगृद्ग्नुराददे सोऽर्थमसक्तः सुखमन्वभूत् ॥२

जुगुप्सितमधाद्वेधा द्वयमेव मृगेक्षणे! ।  
इन्दोः कलङ्कितं बिम्बं त्वन्मुखेन च तत्तुला ॥

ज्यायाम्समपि शीलेन विहीनं नैव पूजयेत्।  
अपि शूद्रं च धर्मज्ञं सद्वृत्तमभिपूजयेत्॥

ज्येष्ठत्वं जन्मना नैव गुणैर्ज्येष्ठत्वमुच्यते  
गुणाद्गुरुत्वमायाति दुग्धं दधि घृतं क्रमात्

ज्योत्स्नाचयः पयःपूरस्तारकाः कैरवाणि च।  
राजति व्योमकासारराजहंसः सुधाकरः॥

ज्योत्स्नेव नयनानन्दः सुरेव मदकारणम्।  
प्रभुतेव समाकृष्टसर्वलोका नितम्बिनी॥

काष्ठाद्यथाग्निरुत्पन्नः स्वाश्रयं दहति क्षणात्।  
क्रोधाग्निर्देहजस्तद्वत् तमेव दहति ध्रुवम्॥

काष्ठाग्निं निर्हरेच् चैव तथा कूपांश्च खातयेत्।  
संशोधयेत् तथा कुपान् कृतान् पूर्वं पयोऽर्थिभिः॥

काष्ठगोलयुगं क्षिप्तं दूरमूर्ध्वपुरःस्थितैः।  
अप्राप्तधारं पृष्ठेन गच्छेत् पुच्छमुखेन हि॥

काष्ठमङ्गारतां याति भस्मतां गोमयादिकम्।  
वह्नौ कीर्णं सुवर्णं तु सुवर्णोत्कर्षतां व्रजेत्॥

काष्ठं शिरसि संस्थाप्य तथा काष्ठेन ताडयेत्।  
लुप्तस्मृतेः स्मृतिः सद्यो योगिनस् तेन जायते॥

काष्ठपाषाणधातूनां कृत्वा भावेन सेवनम्।  
श्रद्धया च तथा सिद्धिस् तस्य विष्णुप्रसादतः॥

काष्ठेऽश्वकेशं संयम्य तत्र बद्ध्वा वराटिकाम्।  
हस्तेन भ्राम्यमाणां च यो हन्ति स धनुर्धरः॥

काठिन्यं कुचयोः स्रष्टुं वाञ्छन्त्यः पादपद्मयोः।  
निन्दन्ति च विधातारं त्वद्घाटीष्वरियोषितः॥

काचः काञ्चनसंसर्गाद् धत्ते मारकतीं द्युतिम्।  
अश्मापि याति देवत्वं महद्भिः सुप्रतिष्ठितः॥

काचः काञ्चनसंसर्गाद् धत्ते मारकतीं द्युतिम्।  
तथा सत्संनिधानेन मूर्खो याति प्रवीणताम्॥

काचकामलदोषेण पश्येन् नेत्रे विपर्ययम्।  
अभ्याख्यानं वदेज्जिह्वा तत्र रागक उच्यते॥

काचे मणिर्मणौ काचो येषां बुद्धिः प्रवर्तते।  
न तेषां संनिधौ भृत्यो नाममात्रोऽपि तिष्ठति॥

काचो मणिर्मणिः काचो येषां तेऽन्ये हि देहिनः।  
सन्ति ते सुधियो येषां काचः काचो मणिर्मणिः॥

काहमस्मि गुहा वक्ति प्रश्नेऽमुष्मिन् किमुत्तरम्।  
कथमुक्तं न जानासि कदर्थयसि यत् सखे॥

काकाः किं किं न कुर्वन्ति क्रोङ्कारं यत्र तत्र वा।  
शुक एव परं वक्ति नृपहस्तोपलालितः॥

काकाल्लौल्यं यमात् क्रौर्यं स्थपतेर्दृढघातिताम्।  
एकैकाक्षरमादाय कायस्थः केन निर्मितः॥

काकाल्लौल्यं यमात्क्रौर्यं स्थपतेर्दृढघातिताम्।  
आद्याक्षराणि सङ्गृह्य कायस्थः केन निर्मितः॥

काकानां कोकिलानां च सीमाभेदः कथं भवेत्।  
यदि विश्वसृजा साक्षं न कृता कर्णशष्कुली॥

का कान्ता कालियारातेः पुनरर्थे किमव्ययम्।  
किं वन्द्यं सर्वदेवानां फलेषु किमु सुन्दरम्॥

का कृता विष्णुना कीदृग् योषितां कः प्रशस्यते।  
असेव्यः कीदृशः स्वामी को निहन्ता निशातमः॥

काक आह्वयते काकान् याचको न तु याचकान्।  
काकयाचकयोर्मध्ये वरं काको न याचकः॥

काकः कृष्णः पिकः कृष्णः को भेदः पिककाकयोः।  
वसन्तसमये प्राप्ते काकः काकः पिकः पिकः॥

काकः पक्षिषु चाण्डालः स्मृतः पशुषु गर्दभः।  
नराणां कोऽपि चाण्डालः स्मृतः सर्वेषु निन्दकः॥

काकः श्वानोऽकुलीनश्च बिडालः सर्प एव च।  
अकुलीना च या नारी तुल्यास्ते परिकीर्तिताः॥

काकचञ्चुपुटीकृत्य ओष्ठौ प्रोक्तानिलं पिबेत्।  
ॐकारध्वनिनाकृष्य पूरयेद् यावदन्तरम्॥

काकैः सार्द्धं वसन् हंसः क्षोभते चावसीदति।  
गतः कोमल एवाऽसो जिह्मो दुष्टो न काकवत्॥

काकैः सह विवृद्धस्य कोकिलस्य कला गिरः।  
खलसङ्गेऽपि नैष्ठुर्यं कल्याणप्रकृतेः कुतः॥

काकजङ्घाजटा निद्रां कुरुते मस्तके स्थिता।  
पुष्योद्धृतं शुनः पित्तम् अपस्मारघ्नमञ्जनात्॥

काकजङ्घारसः कर्णे क्षिप्तो बाधिर्यनाशनः।  
हन्ति कर्णे जटा बद्धा तस्या नेत्रामयं ध्रुवम्॥

काकः कृष्णः पिकः कृष्णः को भेदः पिककाकयोः।  
वसन्तसमयेप्राप्ते काकःकाकःपिकःपिकः॥

काककुर्कुटकायस्थाः सजातिपरिपोषकाः।  
सजातिपरिहन्तारः सिंहाः श्वानो द्विजा गजाः॥

काकमाचीशिफा कर्णे बद्धा रात्रिज्वरापहा।  
पाणिस्थं वृषवृन्दाकं द्यूते वितनुते जयम्॥

काकमाची तथा कुष्ठं गोतक्रेण च पाचयेत्।  
नाशयेन् मण्डलिक्ष्वेडम् अगदोऽयं सुनिश्चितम्॥

काकमांसं तथोच्छिष्टं स्तोकं तदपि दुर्बलम्।  
भक्षितेनापि किं तेन येन तृप्तिर्न जायते॥

काकश्च द्रुमकुट्टश्च मण्डूको नीलमक्षिकः।  
लट्वया सह पञ्चैते गजं जघ्नुरुपायतः॥

काकस्य कति वा दन्ता मेषस्याण्डे कियत् पलम्।  
गर्दभे कति रोमाणि व्यर्थैषातु विचारणा॥

काकस्य कति वा दन्ता मेषस्याण्डं कियत् पलं ।  
कम्बले कति रोमाणि का वार्ता चोलमण्डले ॥

काकतालीययोगेन यदनात्मवति क्षणम्।  
करोति प्रणयं लक्ष्मीस् तत् तस्याः स्त्रीत्वचापलम्॥

काकतालीयवत् प्राप्तं दृष्ट्वापि निधिमग्रतः।  
न स्वयं दैवमादत्ते पुरुषार्थमपेक्षते॥

का कथा बाणसंधाने ज्याशब्देनैव दूरतः।  
हुंकारेणेव धनुषः स हि विघ्नान् व्यपोहति॥

काकतुण्डोक्तिरपरा मल्लिकोक्तिरनोपमा (?)।  
पाटलोक्तिश्च पद्मोक्तिः पद्मिन्युक्तिः स्फुटाः स्मृताः॥

का खलेन सह स्पर्धा सज्जनस्याभिमानिनः।  
भाषणं भीषणं साधु दूषणं यस्य भूषणम्॥

काकुत्स्थस्य प्रतापाग्निर् दीप्तपिङ्गैर्वलीमुखैः।  
निर्वाणो राक्षसेन्द्रस्य मन्ये नीलैर्निशाचरैः॥

कालाद् प्ररोहते बीजं फलं कालात् प्रवर्तते।  
कालो हि वर्तयेत् सृष्टिं पुनः कालो हि संहरेत्॥

कालाग्निरुद्र आधारे शक्तिः कुण्डलिनी तथा।  
आनन्दाख्या स्वधिष्ठाने शक्त्या कामाख्यया सह॥

कालान्तरे ह्मनर्थाय गृध्रो गेहोपरि स्थितः।  
खलो गृहसमीपस्थः सद्योऽनर्थाय देहिनाम्॥

कालानुकूल्यं विस्पष्टं राघवस्यार्जुनस्य च।  
अनुकूले यदा दैवे क्रियाल्पा सुफला भवेत्॥

कालातिक्रमणं वृत्तेर् यो न कुर्वीत भूपतिः।  
कदाचित् तं न मुञ्चन्ति भर्त्सिता अपि सेवकाः॥

कालातिक्रमणे ह्येव भक्तवेतनयोर्भृताः।  
भर्तुः कुप्यन्ति दुष्यन्ति सोऽनर्थः सुमहान् स्मृतः॥

कालातिपातः कार्याणां धर्मार्थपरिपीडनम्।  
नित्याभ्यन्तरवर्तित्वात् साधुप्रकृतिकोपनम्॥

कालात् प्ररोहति विश्वं पुनः कालः प्रवर्तते।  
स्थूलसूक्ष्मगतिः कालो विविधं तस्य चोच्यते॥

कालात् प्रवर्तते बीजं कालाद् गर्भं प्रमुञ्चति।  
कालो जनयते पुत्रं पुनः कालोऽपि संहरेत्॥

कालीनागग्रहव्यग्रे श्रीकृष्णे यमुनातटे।  
झंपयाधोमुखे जाते विपरीतं जगत्त्रयम्॥

कालः करोति कार्याणि काल एव निहन्ति च।  
करोमीति विहन्मीति मूर्खो मुह्यति केवलम्॥

कालः मृजति भूतानि कालः संहरते प्रजाः।  
सर्वे कालस्य वशगा न कालः कस्यचिद् वशे॥

कालः पचति भूतानि कालः संहरते प्रजाः।  
कालः सुप्तेषु जागर्ति कालो हि दुरतिक्रमः॥

कालः पचति भूतानि कालः संहरति प्रजाः।  
निर्दहन्तं प्रजाः कालं कालः शमयते पुनः॥

कालः सूक्ष्मगतिर्नित्यं द्विविधश्चेह भाव्यते।  
स्थूलसंग्रहचारेण सूक्ष्माचारान्तरेण च॥

कालः सदागतिरपि स्थायीव परिचेष्टते।  
चण्डमारुतवद् विश्वम् अधरोत्तरयन् क्षणात्॥

कालः सुप्तेषु जागर्ति कालो हि दुरतिक्रमः।  
कालः सर्वेषु भूतेषु चरत्यविधृतः समः॥

काल एवात्र कालेन निग्रहानुग्रहौ ददत्।  
बुद्धिमाविश्य भूतानां धर्मार्थेषु प्रवर्तते॥

कालकूटादयो भेदा विषस्य नव सन्ति ये।  
चिकित्सा कथ्यते तेषां मन्त्रपूर्वमविस्तरात्॥

कालं निरीक्ष्य कुरुते कार्यं तस्याशु सिध्यति।  
ग्रहं विचार्य क्रीडायां दीव्यतो न पराजयः॥

कालञ्जराः भारसहास् तेषां वक्ष्यामि लक्षणम्।  
शतार्धमङ्गुलानां तु श्रेष्ठं खड्गं प्रकीर्तितम्॥

कालञ्जरपतिश्चक्रे भीमटः पञ्चनाटकीम्।  
प्राप प्रबन्धराजत्वं तेषु स्वप्नदशाननम्॥

कालं कपालमालाङ्कम् एकमन्धकसूदनम्।  
वन्दे वरदमीशानं शासनं पुष्पधन्वनः॥

कालप्राप्तं महारत्नं यो न गृह्णात्यबुद्धिमान्।  
अन्यहस्तगतं दृष्ट्वा पश्चात् स परितप्यते॥

कालप्राप्तमुपादद्यान्नार्थं राजा प्रसूचयेत्।  
अहन्यहनि सन्दुह्यान्महीं गामिव बुद्धिमान्॥

कालरात्रिकरालेयं स्त्रीति किं विचिकित्ससे।  
तज्जगत्त्रितयं त्रातुं तात ताडय ताटकाम्॥

कालरात्रिर्महारात्रिर् मोहरात्रिश्च दारुणा।  
त्वं श्रीस् त्वमीश्वरी त्वं ह्रीस् त्वं बुद्धिर्बोधलक्षणा॥

कालश्चालयति प्रायः पण्डितान् पामरानपि।  
तं चेच् चिकीर्षसि वशे तितिक्षैव महौषधम्॥

कालस्यैव वशो सर्वं दुर्गं दुर्गतरं च यत्।  
काले क्रुद्धे कथं कालात् त्राणं नोऽद्य भविष्यति॥

कालस्य कारणं राजा सदसत्कर्मणस्त्वतः।  
सुकार्योद्यतदण्डाभ्यां स्वधर्मे स्थापयेत् प्रजाः॥

कालत्रयेऽपि यत् किंचिद् आत्मप्रत्ययवर्जितम्।  
एवमेतदिति स्पष्टं न वाच्यं चतुरेण तत्॥

कालत्रयोपपन्नानि जन्मकर्माणि मे नृप।  
अनुक्रमन्तो नैवान्तं गच्छन्ति परमर्षयः॥

कालवर्षी च पर्जन्यो धर्मचारी च पार्थिवः।  
सम्पद् यदैषा भवति सा बिभर्ति सुखं प्रजाः॥

कालविच्छ्रोत्रियो राजा नदी साधुश्च पञ्चमः।  
एते यत्र न विद्यन्ते तत्र वासं न कारयेत्॥

कालविद्भिर्विनिर्णीतं पाण्डित्यं यस्य राघव।  
अनध्यार्पित एवासौ तज्ज्ञश्चेद् दैवमुत्तमम्॥

कालविद्भिविर्निर्णीता यस्यातिचिरजीविता।  
स चेज् जीवति संच्छिन्नशिरास्तद् दैवमुत्तमम्॥

कालव्यालहतं वीक्ष्य पतन्तं भानुमम्बरात्।  
ओषधीशं समादाय धावतीव पितृप्रसूः॥

कालक्षेपो न कर्तव्य आयुर्याति दिने दिने।  
निरीक्षते यमो राजा धर्मस्य विविधां गतिम्॥

कालयापनमाशानां वर्धनं फलखण्डनम्।  
विरक्तेश्वरचिह्नानि जानीयान्मतिमान् नरः॥

काले भृदुश्च तीक्ष्णश्च नृपः स्याद् यदि सूर्यवत्।  
उदयः क्रियते तस्य मण्डलेनानुरागिणा॥

कालेऽदाता पिता वाच्यो वाच्यश्चानुपयन् पतिः।  
मृते भर्तरि पुत्रस् तु वाच्यो मातुररक्षिता॥

काले देशे यथायुक्तं नरः कुर्वन्नुपैति काम्।  
भुक्तवन्तावलप्स्येतां किमन्नमकरिष्यताम्॥

काले धर्मार्थकामान् यः संमन्त्र्य सचिवैः सह।  
निषेवेतात्मवांल्लोके न स व्यसनमाप्नुयात्॥

काले हितं मितं ब्रूयाद् अविसंवादि पेशलम्।  
पूर्वाभिभाषी सुमुखः सुशीलः करुणो मृदुः॥

काले हितमिताहारविहारी विधसाशनः।  
अदीनात्मा च सुस्वप्नः शुचिः स्यात् सर्वदा नरः॥

काले मृदुर्यो भवति काले भवति दारुणः।  
राजा लोकद्वयापेक्षी तस्य लोकद्वयं भवेत्॥

काले मृदुर्यो भवति काले भवति दारुणः।  
स वै सुखमवाप्नोति लोकेऽमुष्मिन्निहैव च॥

काले मृदुर्यो भवति काले भवति दारुणः।  
स साधयति कृत्यानि शत्रूंश्चैवाधितिष्ठति॥

कालेन रिपुणा संधिः काले मित्रेण विग्रहः।  
कार्यकारणमाश्रित्य कालं क्षिपति पण्डितः॥

काले सहिष्णुर्गिरिवद् असहिष्णुश्च वह्निवत्।  
स्कन्धेनापि वहेच्छत्रून् प्रियाणि समुदाहरन्॥

काले वाप्यथवाकाले संध्यावन्दनतत्परः।  
अविद्यो वा सविद्यो वा ब्राह्मणो मामकी तनुः॥

काले विद्युत्प्रभाजाले शिखिताण्डवमण्डिते।  
कान्तः सर्वजनाभीष्टो बालेन्दुः खे न लभ्यते॥

कालिदासगिरां सारं कालिदासः सरस्वती ।  
चतुर्मुखोऽथवा साक्षाद्विदुर्नान्ये तु मादृशाः ॥

कालिदास कलावास दासवच् चालितो यदि।  
राजमार्गे व्रजन्नत्र परेषां तत्र का त्रपा॥

कालिदासकवेर्वाणी कदाचिन् मद्गिरा सह।  
कलयत्यर्थसाम्यं चेद् भीता भीता पदे पदे॥

कालो देशः क्रिया कर्ता करणं कार्यमागमः।  
द्रव्यं फलमिति ब्रह्मन् नवधोक्तोऽजया हरिः॥

कालो हेतुं विकुरुते स्वार्थस् तमनुवर्तते।  
स्वार्थं प्राज्ञोऽभिजानाति प्राज्ञं लोकोऽनुवर्तते॥

कालोपभोगिनः सर्वे नित्यमानन्दिता नराः।  
सर्वे सत्यरता नित्यं सर्वे धर्मपरायणाः॥

कालो वा कारणं राज्ञो राजा वा कालकारणम्।  
इति ते संशयो मा भूद् राजा कालस्य कारणम्॥

कालो विकुरुते भावान् सर्वांल्लोके शुभाशुभान्।  
कालः संक्षिपते सर्वाः प्रजा विसृजते पुनः॥

कालो याति गलत्यायुः क्षीयन्ते च मनोरथाः।  
सुकृतं च कृतं किंचित् सतां संस्मरणोचितम्॥

कालोऽयं भूतमशकघुंधुमानां प्रपातिनाम्।  
ब्रह्माण्डोदुम्बरोत्थानां बृहत्पादपतां गतः॥

काणाः कमलपत्राक्षाः कदर्याः कल्पशाखिनः।  
कातरा विक्रमादित्याः कविदृग्गोचरं गताः॥

काणाः कुब्जाश्च षण्डाश्च तथा वृद्धाश्च पङ्गवः।  
एते चान्तःपुरे नित्यं नियोक्तव्याः क्षमाभृता॥

कामाभिभूतः क्रोधाद्वा यो मिथ्या प्रतिपद्यते।  
स्वेषु चान्येषु वा तस्य न सहाया भवन्त्युत॥

कामाधिकरणग्राह्यकुलादिबलशालिनः।  
अहीनेऽपि नरेन्द्रस्य शक्तयः सिद्धिहेतवः॥

कामाल्लोभाद् भयात् क्रोधात् साक्षिवादात्तथैव च।  
मिथ्या वदति यत्पापं तदसत्यं प्रकीर्तितम्॥

कामानामपि दातारं कर्तारं मानसान्त्वयोः।  
रक्षितारं न मृष्यन्ति भर्तारं परमं स्त्रियः॥

कामान् व्युदस्य धुनुते यत्किंचित् पुरुषो रजः।  
कामक्रोधोद्भवं दुःखम् अह्रीररतिरेव च॥

कामार्ता घर्मतप्ता वेत्य् अनिश्चयकरं वचः।  
युवानमाकुलीकर्तुम् इति दूत्याह नर्मणा॥

कामार्तां स्वयमायातां यो न भुङ्क्ते नितम्बिनीम्।  
सोऽवश्यं नरकं याति तन्निःश्वासहतो नरः॥

कामार्तां स्वस्त्रियं दीनां प्रार्थयन्तीं पुनः पुनः।  
न भजेद् भजमानां यः स वै चाण्डालदर्शनः॥

कामार्थौ लिप्समानस्तु धर्ममेवादितश्चरेत्।  
न हि धर्मादपैत्यर्थः कामो वापि कदाचन॥

काणाश्छटाश्च रंडाश्च तथा वृद्धाश्च पङ्गवः।  
एते चान्तःपुरे नित्यं नियोक्तव्याः क्षमाभृता॥

कामात् क्लाम्यसि का रीतिर् नारीति नरकाभिधा।  
मलमज्जामयी मांसस्थगी किं न विगीयते॥

कामाय स्पृहयत्यात्मा संयतोऽपि मनीषिणः।  
वीथीनियमितोऽप्युक्षा शष्पमासाद्य धावति॥

कामः क्रोधश्च लोभश्च देहे तिष्ठन्ति तस्कराः।  
ज्ञातरत्नमपाहारि तस्माज् जाग्रत जाग्रत॥

कामः क्रोधश्च लोभश्च मानो हर्षो मदस् तथा।  
एते हि षड् विजेतव्या नित्यं स्वं देहमाश्रिताः॥

कामः क्रोधश्च लोभश्च मदो मानस् तथैव च।  
हर्षश्च शत्रवो ह्येते नाशाय कुमहीभृताम्॥

कामः क्रोधश्च लोभश्च मोहो हर्षो मदस्तथा।  
षड्वर्गमुत्सृजेदेनं यस्मिंस्त्यक्ते सुखी नृपः॥

कामः क्रोधस् तथा मोहस् त्रयोऽप्येते महाद्विषः।  
एते न निर्जिता यावत् तावत् सौख्यं कुतो नृणाम्॥

कामः क्रोधस् तथा लोभो देहे तिष्ठन्ति तस्कराः।  
ते मुष्णन्ति जगत् सर्वं तस्माज्जाग्रत जाग्रत॥

कामः क्रोधस् तथा लोभो हर्षो मानो मदस् तथा।  
षड्वर्गमुत्सृजेदेनं तस्मिंस् त्यक्ते सुखी नृपः॥

कामः क्रोधो मदो मानो लोभो हर्षस् तथैव च।  
एते वर्ज्याः प्रयत्नेन सादरं पृथिवीक्षिता॥

कामः सर्वात्मना हेयः स चेद्धातुं न शक्यते।  
स्वभार्यां प्रति कर्तव्यः सैव तस्य हि भेषजम्॥

कामबाणप्रहारेण मूर्च्छितानि पदे पदे।  
जीवन्ति युवचेतांसि युवतीनां स्मितामृतैः॥

कामबन्धनमेवैकं नान्यदस्तीह बन्धनम्।  
कामबन्धनमुक्तो हि ब्रह्मभूयाय कल्पते॥

कामदर्पादिशीलानाम् अविचारितकारिणाम्।  
आयुषा सह नश्यन्ति सम्पदो मूढचेतसाम्॥

कामधेनुधरादीनां दातारः सुलभा भुवि।  
दुर्लभः पुरुषो लोके सर्वभूतदयापरः॥

कामधेनुगुणा विद्या ह्यकाले फलदायिनी।  
प्रवासे मातृसदृशी विद्या गुप्तं धनं स्मृतम्॥

काम एष महाशत्रुस् तमेकं निर्जयेद् दृढम्।  
जितकामा महात्मानस् तैर्जितं निखिलं जगत्॥

कामैस् तैस्तैर् हृतज्ञानाः प्रपद्यन्तेऽन्यदेवताः।  
तं तं नियममास्थाय प्रकृत्या नियताः स्वया॥

काम जानामि ते मूलं संकल्पात् किल जायसे।  
न त्वां संकल्पयिष्यामि समूलो न भविष्यसि॥

कामजं मृगया द्यूतं स्त्रियः पानं तथैव च।  
व्यसनं व्यसनार्थज्ञैश् चतुर्विधमुदाहृतम्॥

कामजेषु प्रसक्तो हि व्यसनेषु महीपतिः।  
वियुज्यतेऽर्थधर्माभ्यां क्रोधजेष्वात्मनैव तु॥

कामकारो महाप्राज्ञ गुरूणां सर्वदानघ।  
उपपन्नेषु दारेषु पुत्रेषु च विधीयते॥

कामक्रोधादयः सर्वे मतिरक्षाण्यहंकृतिः।  
गुणा विविधकर्माणि विलीयन्ते मनःक्षयात्॥

कामक्रोधादिभिस्तापैस् ताप्यमानो दिवानिशम्।  
आत्मा शरीरान्तस्थोसौ पच्यते पुटपाकवत्॥

कामक्रोधानृतद्रोहलोभमोहमदादयः।  
नमन्ति यत्र राजेन्द्र तमेव ब्राह्मणं विदुः॥

कामक्रोधावनादृत्य धर्ममेवानुपालयेत्।  
धर्मः श्रेयस्करतमो राज्ञां भरतसत्तम॥

कामक्रोधावनिर्जित्य किमरण्ये करिष्यति।  
अथवा निर्जितावेतौ किमरण्ये करिष्यति॥

कामक्रोधं तथा लोभं स्वादु शृङ्गारकौतुके।  
अतिनिद्रातिसेवे च विद्यार्थी ह्यष्ट वर्जयेत्॥

कामक्रोधभयादन्यैर् लोभ्यमानो न लुभ्यति।  
यया शक्त्या युतः कार्ये मन्त्रशक्तिस्तु सा स्मृता॥

कामक्रोधग्राहवतीं पञ्चेन्द्रियजलां नदीम्।  
कृत्वा धृतिमयीं नावं जन्मदुर्गाणि संतर॥

कामक्रोधमदोन्मत्ताः स्त्रीणां ये वशवर्तिनः।  
न ते जलेन शुध्यन्ति स्नानतीर्थशतैरपि॥

कामक्रोधस् तथा मोहो लोभो मानो मदस् तथा।  
षड्वर्गमुत्सृजेदेनम् अस्मिंस्त्यक्ते सुखी नृपः॥

कामक्रोधौ हि पुरुषम् अर्थेभ्यो व्यपकर्षतः।  
तौ तु शत्रू विनिर्जित्य राजा विजयते महीम्॥

कामक्रोधौ मद्यतमौ नियोक्तव्यौ यथोचितम्।  
कामः प्रजापालने च क्रोधः शत्रुनिबर्हणे॥

कामक्रोधौ पुरस्कृत्य योऽर्थं राजानुतिष्ठति।  
न स धर्मं न चाप्यर्थं परिगृह्णाति बालिशः॥

कामक्रोधौ तु संयम्य योऽर्थान् धर्मेण पश्यति।  
प्रजास्तमनुवर्तन्ते समुद्रमिव सिन्धवः॥

कामक्रोधौ विनिर्जित्य किमरण्यैः करिष्यति।  
अन्नेन धार्यंते देहः कुलं शीलेन धार्यते॥

कामक्रोधवियुक्तानां यतीनां यतचेतसाम्।  
अभितो ब्रह्मनिर्वाणं वतैते विदितात्मनाम्॥

कामनाम्ना किरातेन वितता मूढचेतसाम्।  
नार्यो नरविहंगानाम् अङ्गबन्धनवागुराः॥

काममा मरणात् तिष्ठेद् गृहे कन्यर्तुमत्यपि।  
न चैवैनां प्रयच्छेत गुणहीनाय कर्हिचित्॥

काममाश्रित्य दुष्पूरं दम्भमानमदान्विताः।  
मोहाद् गृहीत्वासद्ग्राहान् प्रवर्तन्तेऽशुचिव्रताः॥

काममस्तु जगत् सर्वं कालस्यास्य वशंवदम्।  
कालकालप्रपन्नानां कालः किं नः करिष्यति॥

कामं दीर्घा भवेद् यात्रा कामं पन्था महान् भवेत्।  
सोऽपि प्रभोः कृपामेव नित्यमाश्रयतेऽन्ततः॥

कामं दृष्टा मया सर्वा विवस्त्रा रावणस्त्रियः।  
न तु मे मनसः किंचिद् वैकृत्यमुपपद्यते॥

कानने सरिदुद्देशे गिरीणामपि कन्दरे।  
पश्यन्त्यन्तकसंकाशं त्वामेकं रिपवः पुरः॥

कामं गुणैर्महानेष प्रकृत्या पुनरासुरः।  
उत्कर्षात् सर्वतो वृत्तेः सर्वाकारं हि दृप्यति॥

कामं निष्करुणं वेत्सि वेत्सि तं बहुवल्लभम्।  
दूति चूताङ्कुरखरा दिशो वेत्सि न वेत्सि किम्॥

कामं कामदुघं धुङ्क्ष्व मित्राय वरुणाय च।  
वयं धीरेण दानेन सर्वान् कामानशीमहि॥

कामं कामयमानस्य यदा कामः समृद्ध्यते।  
अथैनमपरः कामस् तृष्णा विध्यति बाणवत्॥

कामं क्रोधं च लोभं च दम्भं दर्पं च भूमिपः।  
सम्यग्विजेतुं यो वेद स महीमभिजायते॥

कामं क्रोधं भयं लोभं दम्भं मोहं मदं तथा।  
निद्रां मत्सरमालस्यं नास्तिक्यं च परित्यज॥

कामं लिखतु संस्थानं कश्चिद् रूपं च भास्वतः।  
अभित्तिविहतालम्बम् आलोकं विलिखेत् कथम्॥

कामं परमिति ज्ञात्वा देवोऽपि हि पुरन्दरः।  
गौतमस्य मुनेः पत्नीम् अहल्यां चकमे पुरा॥

कामं प्रियानपि प्राणान् विमुञ्चन्ति मनस्विनः।  
इच्छन्ति न त्वमित्रेभ्यो महतीमपि सत्क्रियाम्॥

कामं सर्वोऽप्यलंकारो रसमर्थे निषिञ्चति।  
तथाप्यग्राम्यतैवैनं भारं वहति भूयसा॥

कामं स्त्रियो निषेवेत पानं वा साधु मात्रया।  
न द्यूतमृगये विद्वान् अत्यन्तव्यसने हि ते॥

कामं तु क्षपयेद् देहं पुष्पमूलफलैः शुभैः।  
न तु नामापि गृह्णीयात् पत्यौ प्रेते परस्य तु॥

कामपि श्रियमासाद्य यस् तद्वृद्धौ न चेष्टते।  
तस्यायतिषु न श्रेयो बीजभोजिकुटुम्बवत्॥

कामप्रसक्तमात्मानं स्मृत्वा पाण्डुं निपातितम्।  
निवर्तयेत् तथा क्रोधाद् अनुहादं हतात्मजम्॥

कामस्तु तस्य नैवास्ति प्रत्यक्षेणोपलक्ष्यते।  
दम्पत्योः सहधर्मेण त्रयीधर्ममवाप्नुयात्॥

कामस्वभावो यो यस्य न स शक्यः प्रमार्जितुम्।  
न हि दुष्टात्मनामार्य मा वसत्यालये चिरम्॥

कामस्य जेतुकामस्य मिलनाय महीपतेः।  
दिवो मीनं त्विषामीशो द्वारीकर्तुमिवाययौ॥

कामतन्त्रेषु निपुणः क्रुद्धानुनयकोविदः।  
स्फुरितेऽनादरे किंचिद् दयिताया विरज्यति॥

कामतो रूपधारित्वं शस्त्रास्त्राश्माम्बुवर्षणम्।  
तमोऽनिलोऽचलो मेधा इति माया ह्यमानुषी॥

कामतुरो नाधिगच्छेन् महापुरुषकामिनीम्।  
सहस्रयोनिदेहोऽभूद् इन्द्रोऽहल्यापरिग्रहात्॥

कामवृत्तस् त्वयं लोकः कृत्स्नः समुपवर्तते।  
यद्वृत्ताः सन्ति राजानस् तद्वृत्ताः सन्ति हि प्रजाः॥

कामवर्षी च पर्जन्यो नित्यं सस्यवती मही।  
गावश्च घटदोहिन्यः पादपाश्च सदाफलाः॥

कामयन्ते विरज्यन्ते रञ्जयन्ति त्यजन्ति च।  
कर्षयन्त्योऽपि सर्वार्थाञ् ज्ञायन्ते नैव योषितः॥

कामयेत न हि क्षुद्रम् अर्थं जातु महामनाः।  
वर्धयेत स्वमौदार्यं प्रभावं च यशो भुवि॥

काञ्चने यत्र मृद्भूते कामिन्यस्त्रिदिवौकसाम् ।  
कुतूहलिन्यो भूषासु कुलालान् पर्युपासते ॥

काञ्चित्काञ्चनगौराङ्गीं वीक्ष्य साक्षादिव श्रियम्।  
वरदः संशयापन्नो वक्षःस्थलमुदैक्षत॥

कामिनां कामिनीनां च सङ्गात् कामी भवेत् पुमान्।  
देहान्तरे ततः क्रोधी लोभी मोही च जायते॥

कामिनीषु विवाहेषु गवां मुक्तौ तथैव च।  
ब्राह्मणानां विपत्तौ च शपथैर्नास्ति पातकम्॥

कामिनीकायकान्तारे कुचपर्वतदुर्गमे।  
मा संचर मनःपान्थ तत्रास्ते स्मरतस्करः॥

कामिनीवर्गसंसर्गैर् न कः संक्रान्तपातकः।  
नाश्नाति स्नाति हा मोहात् कामक्षामव्रतं जगत्॥

कामिनश् चरितैरेभिः कुर्वन्तो निशि जागरम्।  
कुर्वन्त्यप्रियमात्मानं केचिन्मूढाः प्रिया अपि॥

कामिनो हन्त हेमन्तनिशि शीतज्वरातुराः।  
जीवन्ति हरिणाक्षीणां वक्षोजाश्लेषरक्षिताः॥

कामिन्याः कुचयोः कान्तिः पीनत्वेन पुरस्कृता।  
सुवर्णाचलशृङ्गाभां विनिर्जेतुं समुद्यता॥

कामिन्यो नीचगामिन्यस् तटिन्य इव निश्चितम्।  
दारा राज्ञोऽपि यत्ताराः प्रणयं यान्ति गोपतेः॥

कामोपभोगसाफल्यफलो राज्ञां महीजयः।  
अहङ्कारेण जीयन्ते द्विषन्तः किं नयश्रिया॥

कान्पृच्छामः सुराः स्वर्गे निवसामो वयं भुवि।  
किं वा काव्यरसः स्वादुः किं वा स्वादीयसी सुधा॥

कांश्चिदर्थान् नरः प्राज्ञो लघुमूलान् महाफलान्।  
क्षिप्रमारभते कर्तुं न विघ्नयति तादृशान्॥

कांस्यस्वन इवाभाति यस्मिन् खड्गहते ध्वनिः।  
खङ्गोत्तमं तं वदति गिरिशः शुभवर्धनम्॥

कान्ता चन्द्रोदयो वीणापञ्चमध्वनिरित्यमी।  
ये नन्दयन्ति सुखितान् दुःखितान् व्यथयन्ति ते॥

कान्ताधरसुधास्वादाद्यूनं यज्जायते सुखम्।  
बिन्दुः पार्श्वे तदध्यात्मशास्त्रास्वादसुखोदधेः॥

कान्ताकटाक्षवपुषे नमः कुसुमधन्वने।  
जायते येन सच्छायो विरसोऽपि भवद्रुमः॥

कान्तारः समराख्यश्च वैकुण्ठो वाञ्छितस् तथा।  
विशालश्च तथा नन्दः षोढाः निःसारुको भवेत्॥

कान्तारवनदुर्गेषु कृच्छ्रास्वापत्सु संभ्रमे।  
उद्यतेषु च शस्त्रेषु नास्ति सत्त्ववतां भयम्॥

कान्तारेष्वपि विश्रामो नरस्याध्वनिकस्य वै।  
यः सदारः स विश्वास्यस् तस्माद् दाराः परा गतिः॥

कान्तः कटाक्षपातेन भ्रामयन्नयनद्वयम्।  
सुगन्धिमारुतो तात शृङ्गाररससेवितः॥

कान्तं खलगिरा काव्यं लभते भूयसीं रुचम्।  
स्पृष्टं च दंष्ट्त्रया हृद्यं यथा हेमविभूषणम्॥

कान्तं विना नदीतीरं मदमालोक्य केकिनी।  
अत्र क्रियापदं गुप्तं यो जानाति स पण्डितः॥

कां तपस्वी गतोऽवस्थाम् इति स्मेराविव स्तनौ।  
वन्दे गौरीघनाश्लेषभवभूतिसिताननौ॥

कान्तया कान्तसंयोगे किमकारि नवोढया।  
अत्रापि चोत्तरं वक्तुम् अवधिर्ब्रह्मणो वयः॥

कान्तयानुगतः कोऽयं पीनस्कन्धो मदोद्धतः।  
मृगाणां पृष्ठतो याति शम्बरो रूढयौवनः॥

कान्ते धावय मे पादाव् इति भर्त्रा निवेदिता।  
न तया धावितौ पादौ भर्तुराज्ञा न लङ्घिता॥

कान्ते कलितचोलान्ते दीपे वैरिणि दीप्यति।  
आसीदसितपद्माक्ष्याः पक्षो नयनमुद्रणम्॥

कान्ते कनकजम्बीरं करे किमपि कुर्वति।  
आगारलिखिते भानौ बिन्दुमिन्दुमुखी ददौ॥

कान्ते कुटिलमालोक्य कर्णकण्डूयनेन किम्।  
कामं कथय कल्याणि किङ्करः करवाणि यत्॥

कान्तिकल्लोलवलितां नयनामृतवाहिनीम्।  
भजमानं स्वयं सुभ्रु कस्त्वां न बहु मन्यते॥

कामुकाः स्युः कथा नीचाः सर्वः कस्मिन् प्रमोदते।  
अर्थिनः प्राप्य पुण्याहं करिष्यध्वे वसूनि किम्॥

कामुके भ्रमरः प्रोक्तः कामिन्यां चूतमञ्जरी।  
तथाह्वानाङ्कुराश्चापि प्राकारो वारणे स्मृतः॥

कामुके नूतनासङ्गगाढालिङ्गनकातरे।  
गणिका गेहगणनां करोति ध्यानमास्थिता॥

काङ्क्षितेनाप्यलब्धेन भोगार्हे नवयौवने।  
जराजीर्णशरीरस्य भारेणेव धनेन किम्॥

काम्याः क्रियास् तथा कामान् मानुषानभिवाञ्छति।  
स्त्रियो दानफलं विद्यां मायां कुप्यं धनं दिवम्॥

काम्यानां कर्मणां न्यासं संन्यासं कवयो विदुः।  
सर्वकर्मफलत्यागं प्राहुस् त्यागं विचक्षणाः॥

कान्यकुब्जा द्विजाः सर्वे मागधं माधुरं विना।  
गौडद्राविडविख्याताः कान्यकुब्जाः महोद्भवाः॥

कापूरुषः कुक्कुरश्च भोजनैकपरायणः।  
लालितः पार्श्वमायाति वारितो न च गच्छति॥

का प्रीतिः सह मार्जारैः का प्रीतिरवनीपतौ।  
गणिकाभिश्च का प्रीतिः का प्रीतिर्भिक्षुकैः सह॥

कापुरुषः कुक्कुरश्च भोजनैकपरायणः।  
लालितः पार्श्वमायाति वारितो नैव गच्छति॥

काप्यभिख्या तयोरासीद् व्रजतो शुद्धवेषयोः।  
हिमनिर्मुक्तयोर्योगे चित्राचन्द्रमसोरिव॥

कारासंतानकूटस्य संसारवनवागुरा।  
स्वर्गमार्गमहागर्ता पुंसां स्त्री वेधसा कृता॥

कार्षकः सर्वबीजानि समालोड्य प्रवापयेत्।  
उत्पन्नबीजसद्भावं त्वङ्कुरेण विभावयेत्॥

कारणाकारणध्वस्तं कारणाकारणागतम्।  
यो मित्रं समुपेक्षेत स मृत्युमुपगूहति॥

कारणान्मित्रताम् एति कारणाद् याति शत्रुताम्।  
तस्मान्मित्रत्वम् एवात्र योज्यं वैरं न धीमता॥

कारणात् प्रियतामेति द्वेष्यो भवति कारणात्।  
अर्थार्थी जीवलोकोऽयं न कश्चित् कस्यचित् प्रियः॥

कारणैः सदृशं कार्यम् इति मिथ्या प्रसिद्धयः।  
मानिनो भवतो जातं यदमानं यशो भुवि॥

कारणेनैव जायन्ते मित्राणि रिपवस् तथा।  
रिपवो येन जायन्ते कारणं तत् परित्यजेत्॥

कारणेन विना भृत्ये यस्तु कुप्यति पार्थिवः।  
स गृह्णाति विषोन्मादं कृष्णसर्पप्रदंशितः॥

कारणोत्पन्नकोपोऽपि साम्प्रतं प्रमदाजनः।  
निशि शीतापदेशेन गाढमालिङ्गति प्रियम्॥

कार्कश्यलौल्यनैवर्ण्यं हिंसाचापल्यमूर्खताः।  
क्रोधावमानदुःखं च स्त्रीणां स्वाभाविका गुणाः॥

कार्पासकृतकूर्पासशतैरपि न शाम्यति।  
शीतं शातोदरीपीनवक्षोजालिङ्गनं विना॥

कार्पासं कटिनिर्मुक्तं कौशेयं भोजनावधि।  
ऊर्णवस्त्रं सदा शुद्धम् ऊर्णा वातेन शुध्यति॥

कार्पण्यं दर्पमानौ च भयमुद्वेग एव च।  
अर्थजानि विदुः प्राज्ञा दुःखान्येतानि देहिनाम्॥

कार्श्यजागरसन्तापान् यः करोति श्रुतोऽप्यलम्।  
तमेव दुर्लभं कान्तं चेतः कस्माद् दिदृक्षते॥

कार्त्तिके वाथ चैत्रे वा विजिगीषोः प्रशस्यते।  
यानमुत्कृष्टवीर्यस्य शत्रुदेशे न चान्यदा॥

कार्त्तिक्यां कृत्तिकायोगे यः कुर्यात् स्वामिदर्शनम्।  
सप्तजन्म भवेद् विप्रो धनाढ्यो वेदपारगः॥

कारुण्यं संविभागश्च यथा भृत्येषु लक्ष्यते।  
चित्तेनानेन ते शङ्क्या त्रैलोक्यस्यापि नाथता॥

कारुण्यं सम्विभागश्च यस्य भृत्येषु सर्वदा।  
सम्भवेत्समहीपालस्त्रैलोक्यस्यापि रक्षणे॥

कारुण्यपुण्यसत्सद्म कुरु त्वं जनबान्धव।  
मम श्रीपार्श्वतीर्थेश सुप्रसादं सुखास्पदम्॥

कारुण्येनात्मनो मानं तृष्णां च परितोषतः।  
उत्थानेन जयेत् तन्द्रीं वितर्कं निश्चयाज्जयेत्॥

कार्याकार्येषु काकोलः प्रशस्तः स्याद् यथा किल।  
न तथा वायसा ज्ञेया ग्राह्यास्तु तदभावतः॥

कार्याण्यर्थोपमर्देन स्वानुरक्तोऽपि साधयन्।  
नोपेक्ष्यः सचिवो राज्ञा स तं मथ्नात्युपेक्षितः॥

कार्यापेक्षी जनः प्रायः प्रीतिमाविष्करोत्यलम्।  
लोमार्थी शौण्डिकः शष्पैर् मेषं पुष्णाति पेशलैः॥

कार्यारम्भः फलोल्लासम् आलोक्य प्रायशो जनैः।  
अनानुगुण्यगणनां कुर्वाणैर्न विगर्ह्यते॥

कार्यार्थी भजते लोके यावत् कार्यं न सिध्यति।  
उत्तीर्णे च परे पारे नौकायाः किं प्रयोजनम्॥

कार्यार्थी भजते लोको न प्रियः पारमार्थिकः।  
वत्सः क्षीरक्षयं दृष्ट्वा परित्यजति मातरम्॥

कार्यार्थी संगतिं याति कृतार्थे नास्ति संगतिः।  
तस्मात्सर्वाणि कार्याणि सावशेषाणि कारयेत्॥

कार्यासमर्थे महति न कुर्यात् परिहासकम्।  
लम्बोदरं नत्यशक्तम् अप्रेष्योऽभूच्छशी हसन्॥

कार्यावेतौ हि कालेन धर्मो हि विजयावहः।  
त्रयाणामपि लोकानाम् आलोककरणो भवेत्॥

कार्यः कश्चिद्वरो दूतः सकुलश्चतुरोऽपि च।  
कुलशीलविहीनस्तु सिर्द्धि नाशयति ध्रुवम्॥

कार्यकाले तु संप्राप्ते नावज्ञेयं त्रयं सदा।  
बीजमौषधमाहारो यथा लाभस् तथा क्रयः॥

कार्यकाले विपत्तौ यो भृत्यो हि याचते धनम्।  
सोत्सारणीयः सपदि नीतिज्ञावनिपालकैः॥

कार्यकालोचिता पापैर् मतिबुद्धिर्विहीयते।  
सानुकूला तु वैदैवात् पुंसः सर्वत्र जायते॥

कार्यकारणकर्तृत्वे हेतुः प्रकृतिरुच्यते।  
पुरुषः सुखदुःखानां भोक्तृत्वे हेतुरुच्यते॥

कार्यमालोचितापायं मतिमद्भिर्विचेष्टितम्।  
न केवलं हि सम्पत्तौ विपत्तावपि शोभते॥

कार्यं चावेक्ष्य शक्तिं च देशकालौ च तत्त्वतः।  
कुरुते धर्मसिद्ध्यर्थं विश्वरूपं पुनः पुनः॥

कार्यमित्येव यत् कर्म नियतं क्रियतेऽर्जुन।  
सङ्गं त्यक्त्वा फलं चैव सत् त्यागः सात्त्विको मतः॥

कार्यं कर्मणि निर्दिष्टो यो बहून्यपि साधयेत्।  
पूर्वकार्याविरोधेन स कार्यं कर्तुमर्हति॥

कार्यं शक्तावपि प्राणेस् त्राणं शरणमागते।  
निजतृष्ठानुगं धातुं प्रदीपः किं न रक्षति॥

कार्यस्यापेक्षया भुक्तं विषमप्यमृतायते।  
सर्वेषां प्राणिनां यत्र नात्र कार्या विचारणा॥

कार्यस्य हि गरीयस्त्वान् नीचानामपि कालवित्।  
सतोऽपि दोषान् प्रच्छाद्य गुणानप्यसतो वदेत्॥

कार्यते यच्च क्रियते सच्चासच्च कृतं ततः।  
तत्राश्वसीत सत्कृत्वा असत्कृत्वा न विश्वसेत्॥

कार्ये दासी रतौ वेश्या भोजने जननीसमा।  
विपत्तौ बुद्धिदात्री च सा भार्या सर्वदुर्लभा॥

कार्ये तु दुःखसाध्ये तु कार्यो नातिश्रमो जनैः।  
कार्ये सिद्धे श्रमो न स्याद् असिद्धे श्रम एव हि॥

कासश्वासज्वराजीर्णशोकतृष्णास्य पाकयुक्।  
न च कुर्याच्छिरोनेत्रहृत्कर्णामयवानपि॥

कासे श्वासे तथा शोषे मन्दाग्नौ विषमज्वरे।  
प्रमेहे मूत्रकृच्छ्रे च सेवयेन्मधुपिप्पलीम्॥

काशाः काशा इवाभान्ति सरांसीव सरांसि च।  
चेतांस्याचिक्षिपुर्यूनां निम्नगा इव निम्नगाः॥

काश्मीरीगात्रलेखासु लोलल्लावण्यवीचिषु।  
द्रावयित्वेव विन्यस्तं स्वर्णं षोडशवर्णकम्॥

काश्यां तु मरणान्मुक्तिर् जननात् कमलालये।  
दर्शनादभ्रसरसः स्मरणादरुणाचले॥

कातरा येऽप्यशक्ता वा नोत्साहस्तेषु जायते ।  
प्रायेण हि नरेन्द्रश्रीः सोत्साहैरेव भुज्यते॥

कातर्यं दुर्विनीतत्वं कार्पण्यमविवेकता।  
सर्वं मार्जन्ति कवयः शालीनां मुष्टिकिंकराः॥

कातर्यं केवला नीतिः शौर्यं श्वापदचेष्टितम्।  
अतः सिद्धिं समेताभ्याम् उभाभ्यामन्वियेष सः॥

का त्वं पद्मपलाशाक्षि पीतकौशेयवासिनि।  
द्रुमस्य शाखामालम्ब्य तिष्ठसि त्वमनिन्दते॥

कावेरीं तां समासाद्य विहृतामप्सरोगणैः।  
तत्र स्नात्वा नरो राजन् गोसहस्रफलं लभेत्॥

कावेरीरम्यराजीवविलसद्गन्धबन्धुना।  
मधुमाससमीरेण वर्धते कुत्र कस्य का॥

कावेरीतीरकर्पूरपरागामोदसोदराः।  
रतिस्वेदलवानेते पुरन्ध्रीणां समीरणाः॥

का वेश्या को विरोधोऽयं का प्रशस्तिश्च सङ्गरे।  
वृथा प्राणजिहीर्षूणां मूर्खानामीदृशी मतिः॥

काव्यामृतेन तृप्तानां किं नो व्याकृतिचिन्तया ।  
बिम्बोष्ठी यदि बिम्बौष्ठी न प्रतीमो रसे भिदाम् ॥

काव्यैरुपहता वेदाः पुत्रा जामातृभिर्हताः।  
अश्वैरुपहता गावः पण्यस्त्रीभिः कुलाङ्गनाः॥

काव्यमय्यो गिरो यावच् चरन्ति विशदा भुवि।  
तावत् सारस्वतं स्थानं कविरासाद्य मोदते॥

काव्यं सुधा रसज्ञानां कामिनां कामिनी सुधा।  
धनं सुधा सलोभानां शान्तिः सन्यसिनां सुधा॥

काव्यशास्त्रविनोदेन कालो गच्छति धीमताम्।  
व्यसनेन तु मूर्खाणां निद्रया कलहेन वा॥

काव्यस्याम्रफलस्यापि कोमलस्येतरस्य च।  
बन्धच्छायाविशेषेण रसोऽप्यन्यादृशो भवेत्॥

काव्येषु नाटकं रम्यं तत्रापि च शकुन्तला।  
तत्रापि च चतुर्थोऽङ्कस् तत्र श्लोकचतुष्टयम्॥

काव्ये भाव्यं गुणैस् तत्र दुर्जना दूषयन्ति यत्।  
न दुर्गतगृहे संधिर् दीयते जातु दस्युभिः॥

काव्येन हन्यते शास्त्रं  
काव्यं गीतेन हन्यते।  
गीतन्तु स्त्रीविलासेन  
स्त्रीविलासो बुभुक्षया।

कायः संनिहितापायः संपदः पदमापदाम्।  
समागमाः सापगमाः सर्वमुत्पादि भङ्गुरम्॥

कायच्छिन्नास्तु ऋषिका मर्मघ्ना गुरवस् तथा।  
तीक्ष्णाश्छेदसहा वाङ्गा दृढा शूर्पारकोद्भवाः॥

कायक्लेशेन महता पुरुषः प्राप्नुयात् फलम्।  
तत् सर्वं लभते नारी सुखेन पतिपूजया॥

कायस्थस्य च शल्यस्य कायस्थस्य च सा गतिः।  
याभ्यामनुप्रविष्टाभ्यां दूष्यन्ते सर्वधातवः॥

कायस्थेनोदरस्थेन मातुरामिषशङ्कया।  
अन्त्राणि यन्न भुक्तानि तस्य हेतुरदन्तता॥

कायवाङ्मनसां दुष्टप्रणिधानमनादरः।  
स्मृत्यनुपस्थापनं च स्मृताः सामायिकव्रते॥

कायेन कुरुते पापं मनसा सम्प्रधार्य च।  
अनृतं जिह्वया चाह त्रिविधं कर्म पातकम्॥

कायेन मनसा बुद्ध्या केवलैरिन्द्रियैरपि।  
योगिनः कर्म कुर्वन्ति सङ्गं त्यक्त्वात्मशुद्धये॥

कायेन त्रिविधं चैव वाचा चैव चतुर्विधम्।  
मनसा त्रिविधं नित्यं दशाधर्मपथांस् त्यजेत्॥

कीदृक्किं स्यान्न मत्स्यानां हितं स्वेच्छाविहारिणाम्।  
गुणैः परेषामत्यर्थं मोदते कीदृशः पुमान्॥

कीर्तिः प्रवरसेनस्य प्रयाता कुमुदोज्ज्वला।  
सागरस्य परं पारं कपिसेनेव सेतुना॥

कृषिगोरक्षवाणिज्यदण्डनीत्यादिभिः बुधैः।  
एतैरेव सदोपायैर्भोगाननुभवेद्भुवि ॥

कृषितो नास्ति दुर्भिक्षं जपतो नास्ति पातकम् ।  
मौनेन कलहो नास्ति नास्ति जागरतो भयम् ॥

कृष्णार्जुनानुरक्तापि दृष्टिः कर्णावलम्बिनी।  
याति विश्वसनीयत्वं कस्य ते कलभाषिणि॥

कृष्णमुखी न मार्जारी द्विजिह्वा न च सर्पिणी।  
पञ्चभर्त्री न पाञ्चाली यो जानाति स पण्डितः॥

कृमयो भस्म विष्ठा वा निष्ठा यस्येयमीदृशी।  
स कायः परतापाय युज्यतामिति को नयः॥

कृमिभिः क्षतसर्वाङ्गः सौकुमार्यात् प्रतिक्षणम्।  
मूर्च्छामाप्नोत्युरुक्लेशो गर्भस्थैः क्षुधितैर्भृशम्॥

कृपणः स्ववधूसङ्गं न करोति भयादिह।  
भविता यदि मे पुत्रः स मे वित्तं हरेदिति॥

कृपणेन समो दाता न भूतो न भविष्यति।  
अस्पृशन्नेव वित्तानि यः परेभ्यः प्रयच्छति॥

कृपणेन शवेनेव मृतेनापि न दीयते।  
मांसं वर्धयता तेन काकस्योपकृतिः कृताः॥

कृशाङ्ग्याः कुचभारेण दूरमुत्सारितौ भुजौ।  
वहतः कलहायेव वाचालां वलयावलिम्॥

कृतान्तपाशबद्धानां दैवोपहतचेतसाम्।  
बुद्धयः कुब्जगामिन्यो भवन्ति महतामपि॥

कृतापचारोऽपि परैरनाविष्कृतविक्रियः।  
असाध्यः कुरुते कोपं प्राप्ते काले गदो यथा॥

कृतारिवञ्चने दृष्टिर्येनाञ्जनमलीमसा।  
केशवाय नमस्तस्मै परमौचित्यकारिणे॥

कृतार्थः स्वामिनं द्वेष्टि कृतदारस्तु मातरम्।  
जातापत्या पतिं द्वेष्टि गतरोगश्चिकित्सकम्॥

कृतघ्नस्य शिशुघ्नस्य स्त्रीघ्नस्य पिशुनस्य च।  
चतुर्णामपि चैतेषां निष्कृतिं नैव शुश्रुम॥

कृतकृत्यस्य भृत्यस्य कृतं नैव प्रणाशयेत्।  
फलेन मनसा वाचा दृष्ट्या चैनं प्रहर्षयेत्॥

कृतं मे दक्षिणे हस्ते जयो मे सव्य आहितः ।  
गोजिद्भूयासमश्वजिद्धनंजयो हिरण्यजित्॥

कृतनिश्चयिनो वन्द्यास्तुङ्गिमा नोपभुज्यते।  
चातकः को वराकोऽयं यस्येन्द्रो वारिवाहकः॥

कृतं पुरुषशब्देन जातिमात्रावलम्बिना।  
योऽङ्गीकृतगुणैः श्लाध्यः सविस्मयमुदाहृतः॥

कृतप्रत्युपकारो हि वणिग्-धर्म्मो न साधुता।  
तत्रापि येन कुर्वन्ति पशवस्ते न मानुषाः॥

कृतस्य करणं नास्ति मृतस्य मरणं तथा।  
गतस्य शोचनं नास्ति ह्येतद्वेदविदां मतम्॥

कृतवानन्यदेहेषु कर्ता च विधुरं मनः।  
अप्रियैरिव संयोगो विप्रयोगः प्रियैः सह॥

कृते प्रतिकृतिं कुर्याद्धिंसिते प्रतिहिंसितम्।  
न तत्र दोषं पश्यामि दुष्टे दुष्टं समाचरेत्॥
_____________
कृते प्रतिकृतिं कुर्याद्धिंसने प्रतिहिंसनम् ।  
तत्र दोषो न पतति दुष्टे दुष्टं समाचरेत् ॥

कृत्वोपकारं यस्तस्माद्वाञ्छति प्रत्युपक्रियाम्।  
दीनस्तृष्णाविधेयत्वाद्वान्तमप्युपलेढि सः॥

कूटसाक्षी मृषावादी यश्चासदनुशास्ति वै।  
ते मोहमृत्यवः सर्वे तथा ये वेदनिन्दकाः॥

कूजन्ति कोकिलाः साले यौवने फुल्लमम्बुजम्।  
किं करोतु कुरङ्गाक्षी वदनेन निपीडिता॥

कूपोदकं वटच्छाया श्यामा स्त्री चेष्टकालयम्।  
शीतकाले भवेदुष्णं ग्रीष्मकाले च शीतलम्॥

क आलिप्तः प्रियः कोऽस्याः कं ध्यायति कमीक्षते।  
इति चिन्ता न यस्यासीत् स पूज्यः पण्ययोषिताम्॥

क आत्मा कः परो वात्र स्वीयः पारक्य एव वा।  
स्वपराभिनिवेशेन विना ज्ञानेन देहिनाम्॥

कः कालः कानि मित्राणि को देशः कौ व्ययागमौ।  
कश्चाहं का च मे शक्तिर् इति चिन्त्यं मुहुर्मुहुः॥

कः कस्य पुरुषो बन्धुः किमाप्यं कस्य केनचित्।  
यदेको जायते जन्तुर् एक एव विनश्यति॥

कः खे चरति कः शब्दं चोरं दृष्ट्वा करोति च।  
कैरवाणामरिः को वा कोपानामालयश्च कः॥

कः खे चरति का रम्या का जप्या किं विभूषणम्।  
को वन्द्यः कीदृशी लङ्का वीरमर्कटकम्पिता॥

कः खे गच्छति का रम्या का जप्या किं विभूषणम्।  
को वन्द्यः कीदृशी लङ्का वीरमर्कटकम्पिता॥

कः कुर्याद् भुवनं सर्वं कः समुन्मूलयेद् द्रुमान्।  
किं प्रतीके भवेन् मुख्यं कः परत्रैति पुण्यताम्॥

कः प्राज्ञो वाञ्छति स्नेहं वेश्यासु सिकतासु च।  
विमुच्यते वा भवता वस्तुधर्मोऽयमीदृशः॥

कः प्रसूते पूरोवातं कः प्रेरयति वारिदम्।  
प्राप्ते तु श्रावणे मासि भवत्येकार्णवं जगत्॥

कः शक्रः कतमः स्रष्टा वराकः कतमो यमः।  
सत्यव्रतानां भूपानां कर्तुं शासनलङ्घनम्॥

कः शमः क्रियतां प्राज्ञाः प्रियाप्रीतौ परिश्रमः।  
भस्मीभूतस्य भूतस्य पुनरागमनं कुतः॥

कः श्रद्धास्यति भूतार्थं सर्वो मां तुलयिष्यति।  
शङ्कनीया हि लोकेऽस्मिन् निष्प्रतापा दरिद्रता॥

कः स्वभावगभीराणां लक्षयेद् बहिरापदम्।  
बालापत्येन भृत्येन यदि सा न प्रकाश्यते॥

कषायान् शत्रुवत् पश्येद् विषयान् विषवत् तथा।  
मोहं च परमं व्याधिम् एवमूचुर्विचक्षणाः॥

कषायास्तन्निहन्तव्यास् तथा तत्सहचारिणः।  
नोकषायाः शिवद्धारा गलीभूता मुमुक्षुभिः॥

कषाया विषया योगाः प्रमादाविरती तथा।  
मिथ्यात्वमार्तरौद्रे चेत्य् अशुभं प्रति हेतवः॥

कषायैरुपवासैश्च कृतामुल्लाघतां नृणाम्।  
निजौषधकृतां वैद्यो निवेद्य हरते धनम्॥

कषायकलुषो जीवो रागरञ्जितमानसः।  
चतुर्गतिभवाम्भोधौ भिन्ननौरिव सीदति॥

कषायपशुभिर्दुष्टैर्धर्मकामार्थनाश कैः।  
शममन्त्रहतैर्यज्ञं विधेहि विहितं बुधैः॥

कषायरागवचनं वीतरागोऽधरस्तव।  
विहारः कण्ठदेशश्च दूति प्रव्रजितासि किम्॥

कषायविषयाहारत्यागो यत्र विधीयते।  
उपवासः स विज्ञेयः शेषं लङ्घनकं विदुः॥

कषायविजये सौख्यम् इन्द्रियाणां च निग्रहे।  
जायते परमोत्कृष्टम् आत्मनो भवभेदि यत्॥

कष्टा वृत्तिः पराधीना कष्टो वासो निराश्रयः।  
निर्धनो व्यवसायश्च सर्वकष्टा दरिद्रता॥

कष्टा वेधव्यथा कष्टो नित्यं च वहनक्लमः।  
श्रवणानामलंकारः कपोलस्य तु कुण्डलम्॥

कष्टं च खलु मूर्खत्वं कष्टं च खलु यौवनम्।  
कष्टात् कष्टतरं चैव परगेहनिवासनम्॥

कष्टं कर्मेति दुर्मेधाः कर्तव्याद् विनिवर्तते।  
न साहसमनारभ्य श्रेयः समुपलभ्यते॥

कष्टे नोपार्जितं वित्तं हेलया क्वापि निर्गतम्।  
किं करोमि क्व गच्छामि निर्भाग्योऽहं भुवस्तले॥

कटीतटनिकुञ्जेषु संचरन् वातकुञ्जरः।  
एरण्डतैलसिंहस्य गन्धमाघ्राय धावति॥

कटूनामिह सार्थत्वात् कामं भवति संग्रहः।  
तथापि वृत्तिर्न तथा रसज्ञानुमतिक्षमा॥

कटकत्वं पृथग्घेम्नस् तरंगत्वं पृथग् जलात्।  
यथा न संभवत्येवं न जगत् पृथगीश्वरात्॥

कठिनास्तीक्ष्णवक्त्राश्च तीक्ष्णोदर्कास् तथैव च।  
गणकैः किं नु लेखन्यस् ता वा किं ते विनिर्मिताः॥

कठिनः कृशमूलश्च दुर्लभो दक्षिणेतरः।  
कश्चित् कल्याणगोत्रोऽपि मनुष्यैर्नोपजीव्यते॥

कठिनस्यापि हृदयं गुणवानार्द्रयेद् दृशा।  
चन्द्रकान्तोपलं चन्द्रः स्वांशुभिर्द्रावयत्यसौ॥

कठिने दुर्गमे वासो गुप्तशक्तिप्रकाशनम्।  
रणे पुत्रः यथा शोच्यः कलहं वेश्यया सह॥

कटिर्विटशतैर्घूष्टा पान्थपीतोज्झितं मुखम्।  
स्तनौ सहस्रमृदितौ यस्याः कस्यास् तु सा निजा॥

कटिस्थकरवैशाखस्थानकस्थनराकृतिम्।  
द्रव्यैः पूर्णं स्मरेल्लोकं स्थित्युत्पत्तिव्ययात्मकैः॥

कटुतीक्ष्णोष्णलवणक्षाराम्लादिब् हिरुल्बणैः।  
मातृभुक्तैरुपस्पृष्टः सर्वाङ्गोत्थितवेदनः॥

कट्वम्ललवणात्युष्णतीक्ष्णरूक्षविद् आहिनः।  
आहारा राजसस्येष्टा दुःखशोकामयप्रदाः॥

कट्वेर्वारौ यथा पक्वे मधुरः सन् रसोऽपि न।  
प्राप्यते ह्यात्मनि तथा नापक्वकरणे ज्ञता॥

कबन्धः परिघाभासो दृश्यते भास्करान्तिके।  
जग्रास सूर्यं स्वर्भानुर् अपर्वणि महाग्रहः॥

कच्चिदर्थेन वा धर्मम् अर्थं धर्मेण वा पुनः।  
उभौ वा प्रीतिलोभेन कामेन न विबाधसे॥

कच्चिदर्थं च धर्मं च कामं च जायतां वर।  
विभज्य काले कालज्ञ सर्वान् भरत सेवसे॥

कच्चिन्निद्रावशं नैषि कच्चित्काले विबुद्ध्यसे।  
कच्चिच्चापररात्रेषु चिन्तयस्यर्थमर्थवित्॥

कच्चित् पशव्यं निरुजं भूर्यम्बुतृणवीरुधम्।  
वृहद्वनं तदधुना यत्रास्से त्वं सुहृद्वृतः॥

कच्चित् सहस्रान् मूर्खाणाम् एकमिच्छसि पण्डितम्।  
पण्डितो ह्यर्थकृच्छ्रेषु कुर्यान् निःश्रेयसं महत्॥

कदाचन महाकार्ये लघुरेवोपयुज्यते।  
किं दूरीकृत्य दीर्घादि दूर्वां क्षेमाय नादृतः॥

कदाचिदपि संजातम् अकार्यादिष्टसाधनम्।  
यदनिष्टं तु सत्कार्यान् नाकार्यप्रेरकं हि तत्॥

कदाचित् कवचं भेद्यं नाराचेन शरेण वा।  
अपि वर्षशताघाते ब्राह्मणाशीर्न भिद्यते॥

कदाचित् साधुतामेति पुरः शिशुरसन्मतिः।  
प्राक् पाण्डुपत्राः कुत्रापि चोयन्ते चारुभूरुहाः॥

कदाधरदले बाले दन्तकेसरशोभिते।  
भवामि त्वन्मुखाम्भोजे रसिको मधुपो यथा॥

कदा द्रक्ष्यामि नन्दस्य बालकं नीपमालकम्।  
पालकं सर्वसत्त्वानां लसत्तिलकभालकम्॥

कदा ह्यहं समेष्यामि भरतेन महात्मना।  
शत्रुघ्नेन च वीरेण त्वया च रघुनन्दन॥

कदा नौ संगमो भावीत्याकीर्णे वक्तुमक्षमम्।  
अवेत्य कान्तमबला लीलापद्मं न्यमीलयत्॥

कदा नु चारुबिम्बोष्ठं तस्याः पद्ममिवाननम्।  
ईषदुन्नम्य पास्यामि रसायनमिवातुरः॥

कदापि नाश्रयेत् प्राज्ञोऽकरुणं मिष्टभाषिणम्।  
प्रच्छन्नमसहिष्णुं वा गुडमिश्रं विषं यथा॥

कदा संसारजालान्तर् बद्धं त्रिगुणरज्जुभिः।  
आत्मानं मोचयिष्यामि शिवभक्तिशलाकया॥

कदली बत जङ्घायाः सादृश्यं लभते कथम्।  
शैत्यं हि सहजं तत्र तत्र कालानुरूपता॥

कदलीकन्दवद्धर्मो न रोहति बहिर्गतः।  
छादितस्तु फलं चारु सूते पनसमूलवत्॥

कदलीसारनिःसारे मृगतृष्णेव चञ्चले।  
स्थावरे जंगमे सर्वे भूतग्रामे चतुर्विधे॥

कदलीवनमध्यस्थो वह्निर्मन्दपराक्रमः।  
अविवेकिजनस्थाने गुणवान् किं करिष्यति॥

कदम्बवृक्षसारस् तु विद्युत्पातनिवारणः।  
विद्युत्पातस्य नो भीतिर् देवराजेऽति कीर्तनात्॥

कदपत्यं वरं मन्ये सदपत्याच्छुचां पदात्।  
निर्विद्येत गृहान्मर्त्यो यत् क्लेशनिवहा गृहाः॥

कदर्योपार्जितं वित्तं भोग्यं भाग्यवतां भवेत्।  
दन्ता अदन्ति कष्टेन जिह्वा ग्रसति लीलया॥

कहमस्मि गुहावक्ति प्रश्नेऽमुष्मिन्किमुत्तरम्।  
कथमुक्तं न जानासि कदर्थयसि यत्सखि॥

ककुभस्य फलं पुष्पं लाक्षा श्रीवासगुग्गुलू।  
श्वेतापराजितामूलं विडङ्गान्वितसर्षपाः॥

कलाभिरुच्छ्रिता वेश्या रूपशीलगुणान्विता।  
लभते गणिकाशब्दं स्थानं च जनसंसदि॥

कलाकाष्ठामुहूर्तानां कालस्य व्रजतां जवात्।  
न लक्ष्यते विभागेन दीपस्येवार्चिषां गतिः॥

कलाकलापसम्पन्ना उपकर्तुः परञ्मुखाः।  
न भवन्ति महात्मानः सरसः शिखिनो यथा॥

कलानां ग्रहणादेव सौभाग्यमुपजायते।  
देशकालौ त्वपेक्ष्यासां प्रयोगः संभवेन्न वा॥

कलानिधिकरस्पर्शात् प्रसन्नोल्लासितारका।  
बिम्रणाम्बरमानीलं कामिनी यामिनीयते॥

कलामिन्दुः करं दाता धारां धाराधरो यदि।  
संकोचयिष्यते तर्हि जीविष्यति कथं जगत्॥

कलां तामैन्दवीं वन्दे यया यादष्पतिः पिता।  
आरुह्य हरमूर्धानं कृतस् त्रैलोक्यमूर्धनि॥

कला सेवाथ धर्मार्थौ तृष्णादारिद्र्यपद्धती।  
सन्तोषक्षान्तिकरुणा वैराग्यं तदनु स्तुतिः॥

कलावतः सैव कला ययाधःक्रियते भवः।  
बह्वीभिश्च कलाभिः किं याभिरङ्कः प्रदर्श्यते॥

कलावति चलां दृष्टिं न कुर्यास् त्वं मुहुर्मुहुः।  
लग्नोऽपि न तथा बाणो बाधते चालितो यथा॥

कलहान्तानि हर्म्याणि कुवाक्यान्तं च सौहृदम्।  
कुराजान्तानि राष्ट्राणि कुकर्मान्तं यशो नृणाम्॥

कलकण्ठ यथा शोभा सहकारे भवद्गिरः।  
खदिरे वा पलाशे वा किं तथा स्याद्विचारय॥

कलक्वणितगर्भेण कण्ठेनाघूर्णितेक्षणः।  
पारावतः परिभ्रम्य रिरंसुश्चुम्बति प्रियाम्॥

कलमाक्रान्तविश्वस्य मषीकृष्णस्य भोगिनः।  
आसन्नबन्धनस्यान्ते दिविरस्य धनेन किम्॥

कलङ्कयन्ति सन्मार्गजुषः परिभवन्त्यलम्।  
वात्या इवातिचपलाः स्त्रियो भूरिरजोवृताः॥

कलङ्केन यथा चन्द्रः क्षारेण लवणाम्बुधिः।  
कलहेन तथा भाति ज्ञानवानापि मानवः॥

कलङ्किनः प्रिये दोषाकरस्य च जडस्य च।  
न जातु शक्तिरिन्दोस् ते मुखेन प्रतिगर्जितुम्॥

कलङ्किनि जले क्वापि सौरं प्रतिफलन् महः।  
तमोऽपहत्वं तनुते समृद्धिं च दिने दिने॥

कलत्रहरणल्केशात् खिन्नानामात्मनस्तनौ।  
धर्तुमुत्सुकता नष्टेः सुदृशां सुधियामिव॥

कलत्रं पृष्ठतः कृत्वा रमते यः परस्त्रियः।  
अधर्मश्चापदस्तस्य सद्यः फलति नित्यशः॥

कलौ दशसहस्रेषु हरिस्त्यजति मेदिनीम्।  
तदर्धं जाह्लवीतोयं तदर्धं ग्रामदेवताः॥

कलौ कले खले मित्रे पुत्रे दुर्व्यसनान्विते।  
तस्करेषु प्रवृद्धेषु लुब्धे राज्ञि धनेन किम्॥

कलौ कल्मषचित्तानां पापद्रव्योपजीविनाम्।  
विधि क्रिया विहीनानां गतिर्गोविन्दकीर्तनम्।

कलयात्र प्रकाश्यं चेत् किंचिद्वा दिव्यजीवने।  
तस्यामपि प्रकाशा स्याद् विशाला शान्तिरुज्ज्वला॥

कलेरन्ते भविष्यन्ति नररूपेण राक्षसाः।  
मनुष्यान् भक्षयिष्यन्ति वित्ततो न शरीरतः॥

कलेर्दोषनिधे राजन्न् अस्ति ह्येको महान् गुणः।  
कीर्तिनादेव कृष्णस्य मुक्तबन्धः परं व्रजेत्॥

कलिभूपे समायाते धर्मोऽधर्मायते भुवि।  
अधर्मः सर्वंतः पुंसां हन्त धर्मवदर्थ्यते॥

कलिलं चैकरात्रेण पञ्चरात्रेण बुद्बुदम्।  
पक्षैकेनाण्डकः सोऽथ मासपूर्णे शिरो कुरु॥

कलिमायान्तमुत्प्रेक्ष्य विलीयन्ते सुरा अपि।  
तदाश्रितस्य धर्मादेः का कथा जीवने पुनः॥

कलिसाम्राज्यमासाद्य न भेतव्यं भवान्तरात्।  
धर्मानुष्ठानमूढावां भीतिरेकावशिष्यते॥

कल्लोलचपला लक्ष्मीः संगमाः स्वप्नसन्निभाः।  
वात्याव्यतिकरोत्क्षिप्ततूलतुल्यं च यौवनम्॥

कल्पान्तपवना वान्तु यान्तु चैकत्वमर्णवाः।  
तपन्तु द्वादशादित्या नास्ति निर्मनसः क्षतिः॥

कल्पान्तवाससंक्षोभलङ्घिताशेशभूभ् ऋतः स्थैर्यप्रसादमर्यादास् ता एव हि महोदधेः॥

कल्पद्रोरपि कल्पद्रुर् महतोऽपि मणेर्मणिः।  
देवानामपि पूज्योऽसि कियत् ते मम पूरणम्॥

कल्पद्रुमाश्च सन्तश्च नार्हन्ति समशीर्षिकाम्।  
अर्थिनां प्रार्थिताः पूर्वे फलन्त्यन्ये स्वयं यतः॥

कल्पद्रुमप्रतीकाशश्चिन्तामणिसहोदरः ।  
स्थाने साधुजनस्तस्माच्छ्रूयते न तु दृश्यते ॥

कल्पद्रुमो न जानाति न ददाति बृहस्पतिः।  
अयं तु जगतीजानिर् जानाति च ददाति च॥

कल्पद्रुमोऽपि काले न भवेद् यदि फलप्रदः।  
को विशेषस् तदा तस्य वन्यैरन्यमहीरुहैः॥

कल्पयेदेकशः पक्ष रोमश्मश्रुकचान्नखान्।  
न चात्मदशनाग्रेण स्वपाणिभ्यां च नोत्तमः॥

कलुषं मधुरं चाम्भः सर्वं सर्वत्र सांप्रतम्।  
अनार्जवजनस्येव कृतकव्याहृतं वचः॥

कल्याणी बत गाथेयं लौकिकी प्रतिभाति मे।  
एति जीवन्तमानन्दो नरं वर्षशतादपि॥

कल्याणभाक् सदा कार्ये सर्वसौभाग्यवर्धिनी।  
या खल्वेतादृशी भार्या सा देवी न तु मानुषी॥

कल्याणहितवान् भूपो गुरूणां दोषगुप्तकः।  
सममतिः सुखे दुःखे समरे चापलायितः॥

कल्याणपादपारामं श्रुतगङ्गाहिमाचलम्।  
ज्ञानाम्भोजरविं देवं वन्दे श्रीज्ञाननन्दनम्॥

कल्याणस्तु यथाशक्ति करोति सफलं वचः।  
शठः पक्षौ चलयति द्वावप्यर्थोपलिप्सया॥

कल्योत्थानपरा नित्यं गुरुशुश्रूषणे रता।  
सुसंमृष्टगृहा चैव गोशकृत्कृतलेपना॥

कणाचामतुषाङ्गारान् यत्नेन परिरक्षसि।  
मूषकापहृतं कोषे रत्नराशिं न पश्यसि॥

कनीनिकेव नेत्रस्य कुसुमस्येव सौरभम्।  
सम्यक्त्वमुच्यते सारं सर्वेषां धर्मकर्मणाम्॥

कण्टारिकाया अन्योक्तिः सणान्योक्तिरुदाहृता।  
धत्तूरपादपान्योक्तिर् अवधेया तृणोक्तयः॥

कण्टकान् कूपमग्निं च वर्जयन्ति यथा नराः।  
तथा नृशंसकर्माणं वर्जयन्ति नरा नरम्॥

कण्टकावरणं यादृक् फलितस्य फलाप्तये।  
तादृग् दुर्जनसङ्गोऽपि साधुसङ्गाय बाधनम्॥

कण्टकस्य तु भग्नस्य दन्तस्य चलितस्य च।  
अमात्यस्य च दुष्टस्य मूलादुद्धरणं सुखम्॥

कण्टकेनापि ये स्पृष्टा यान्ति कामपि विक्रियाम्।  
तेऽपि शस्त्रनिकृन्तस्य पशोर्मांसानि भुञ्जते॥

कण्टकेनापि विद्धस्य महती वेदना भवेत्।  
चक्रभीषणखड्गाद्यैर् मार्यमाणस्य किं पुनः॥

कण्टको दारुखण्डं च वितनोति गलव्यथाम्।  
व्यञ्जनान्तर्निपतितस् तालु विध्यति वृश्चिकः॥

कण्ठादूर्ध्वं विनिर्याति प्राणा याञ्चाक्षरैः सह।  
ददामीत्यक्षरैर्दातुः पुनः श्रोत्राद् विशन्ति ते॥

कण्ठच्छेदे सुवर्णं चेत् क्षुरं यद्वद्धितं न हि।  
बन्धुरप्यपकारी चेत् सर्वैस्त्याज्यस् तथैव सः॥

कण्ठग्रहं न वात्येव भर्तुः क्रुद्धापि यत्नतः।  
कङ्कणश्रेणिकेवासौ दोषमेवावलम्बते॥

कण्ठमाकुञ्च्य हृदये स्थापयेद् दृढमिच्छया।  
जालंधरो बन्ध एष सुधाव्ययनिवारणः॥

कण्ठमालिङ्ग्य कृष्णस्य स्थितासि वनमालिके ।  
मर्दिष्यन्ति हठाद्गोप्यस्त्वां भुजाश्लेषकेलिषु ॥

कण्ठश्लेषं समासाद्य तस्याः प्रभ्रष्टयानया।  
तुल्यावस्था सखीवेयं तनुराश्वास्यते मम॥

कण्ठस्था या भवेद् विद्या सा प्रकाश्या सदा बुधैः।  
या गुरौ पुस्तके विद्या तया मूढः प्रतार्यते॥

कण्ठस्य विदधे कान्तिं मुक्ताभरणता यथा।  
तस्याः स्वभावरम्यस्य मुक्ताभरणता तथा॥

कण्ठे चिन्तामणिर्ज्ञेयश् चिन्तितार्थप्रदः सदा।  
आवर्तः पृष्ठवंशे यः स सूर्याख्यः शुभः स्मृतः॥

कण्ठे गद्गदता स्वेदो मुखे वैवर्ण्यवेपथू।  
म्रियमाणस्य चिह्नानि यानि तान्येव याचतः॥

कण्ठे मदः कोद्रवजो हृदि ताम्बूलजो मदः।  
लक्ष्मीमदस् तु सर्वाङ्गे पुत्रदारमुखेष्वपि॥

कनकस्य तु पञ्चाङ्गं कर्पूरं केतकीरजः।  
आत्मशुक्रेण संयुक्तं वश्यकृद् भक्षितं स्त्रियाः॥

कमलाभ्यां सुधासिन्धुवदनेक्षणयोस् तुलाम्।  
कलयन्तु परे किं तु क्वेमे पङ्केरुहे क्व ते॥

कमलेः समकेशं ते कमलेर्ष्याकरं मुखम्।  
कमलेख्यं करोषि त्वं कमलेवोन्मदिष्णुषु॥

कमले कमला शेते हरः शेते हिमालये।  
क्षीराब्धौ च हरिः शेते मन्ये मत्कुणशङ्कया॥

कमले कमले नित्यं मधूनि पिबतस् तव।  
भविष्यन्ति न सन्देहः कष्टं दोषाकरोदये॥

कमले कमलोत्पत्तिः श्रूयते न च दृश्यते।  
बाले तव मुखाम्भोजे दृष्टमिन्दीवरद्वयम्॥

कमण्डलूपमोऽमात्यस् तनुत्यागी बहुग्रहः।  
नृपते किङ्क्षणो मूर्खो दरिद्रः किंवराटकः॥

कन्दाग्रात् प्रोत्थितः प्राणः सदा वहति देहिनाम्।  
हृद्गतं जीवमाश्वास्य बहिर्गत्वा निवर्तते॥

कन्धरावनतस्योर्वी गतस्याधोमुखस्य ते।  
लज्जा न नाम निर्लज्जा गर्वो न गलितः कथम्॥

कन्दुको भित्तिनिःक्षिप्त इव प्रतिफलन् मुहुः।  
आपतत्यात्मनः प्रायो दोषोऽन्यस्य चिकीर्षितः॥

कनिष्ठेषु च सर्वेषु समत्वेनानुवर्तते।  
समोपभोगजीवेषु यथैव तनयेषु च॥

कङ्कगृध्रसृगालेषु दंशेषु मशकेषु च।  
पन्नगेषु च जायन्ते नराः क्रोधपरायणाः॥

कङ्कहंसशशादानां मत्स्यादक्रौञ्चकेकिनाम्।  
गृध्राणां कुक्कुटानां च पक्षा एतेषु शोभनाः॥

कं पृच्छामः सुराः स्वर्गे निवसामो वयं भुवि।  
किं वा काव्यरसः स्वादुः किं वा स्वादीयसी सुधा॥

कम्पः स्वेदः श्रमो मूर्च्छा भ्रमिर्ग्लानिर्बलक्षयः।  
राजयक्ष्मादिरोगाश्च भवेयुर्मैथुनोत्थिताः॥

कम्पमानमधोऽवेक्षी पापं प्राप्तः सदा नरः।  
तस्माद् यत्नात् परिज्ञेयश् चिह्नैरेतैर्विचक्षणैः॥

कम्पते गुणमुष्टिस् तु मार्गणस्य हि पृष्ठतः।  
संमुखी स्याद् धनुर्मुष्टिस् तदा वामे गतिर्भवेत्॥

कम्पितं भीतमुद्घृष्टम् अव्यक्तमनुनासिकम्।  
काकस्वरं शिरःस्थं च तथा स्थानविवर्जितम्॥

कम्पोपरुद्धसर्वाङ्गैर् गलत्स्वेदोदबिन्दुभिः।  
त्वदारब्धैर्महीनाथ वैरिभिर्वनितायितम्॥

कंसारिचरणोद्भूतसिन्धुकल्लोललालितम्।  
मन्ये हंस मनो नीरे कुल्यानां रमते कथम्॥

कंसो रावणो रामश्च राजा दुर्योधनस् तथा।  
चत्वारोऽपि महामूर्खाः पञ्चमः शालिवाहनः॥

कन्थां वहसि दुर्बुद्धे गर्दभैरपि दुर्वहाम्।  
शिखायज्ञोपवीताभ्यां भारः कस्ते भविष्यति॥

कन्यादात्रे तु ह्यधनं दस्यवे सधनं नरम्।  
गुप्तं जिघांसवे नैव विज्ञातमपि दर्शयेत्॥

कन्यागते सवितरि तिष्ठन्ति पितरो गृहे।  
शून्यं प्रेतपुरं तत्र यावद् वृश्चिकदर्शनम्॥

कन्या-गो-भूम्यलीकानि न्यासापहरणं तथा।  
कूटसाक्ष्यं च पञ्चेति स्थूलासत्यानि संत्यजेत्॥

कन्याकर्तितसूत्रेण बद्धापामार्गमूलिका।  
ऐहाहिकज्वरं हन्ति शिखायामतिवेगतः॥

कन्यां छत्रं फलं पक्वं दीपमन्नं महाध्वजम्।  
मन्त्रं वा लभते यो हि तस्य चिन्तितसिद्धयः॥

कन्यां भुङ्क्ते रजःकालेऽग्निः शशी लोमदर्शने।  
स्तनोद्भवेषु गन्धर्वास् तत् प्रागेव प्रदीयते॥

कन्या निष्कासिता श्रेष्ठा वधूः श्रेष्ठा प्रवेशिता।  
अन्नं संकलितं श्रेष्ठं धर्मः श्रेष्ठो दिने दिने॥

कन्यां रूपवतीं दृष्ट्वा मोहं गच्छेन् महानपि।  
चण्डाल्यामप्यरुन्धत्यां वसिष्ठो मोहितोऽभवत्॥

कन्या वरयते रूपं माता वित्तं पिता श्रुतम्।  
बान्धवाः कुलमिच्छन्ति मिष्टान्नमितरे जनाः॥

कन्याविक्रयिणश्चैव रसविक्रयिणस्तथा।  
विषविक्रयिणश्चैव नरा निरयगामिनः॥

कपालं वृक्षमूलानि कुचेलससहायता।  
समता चैव सर्वस्मिन्न् एतन् मुक्तस्य लक्षणम्॥

कपालसंधिर्विज्ञेपः केवलं समसंधिकः।  
संप्रदानाद् भवति य उपहारः स उच्यते॥

कपाल उपहारश्च संतानः संगतस् तथा।  
उपन्यासः प्रतीकारः संयोगः पुरुषान्तरः॥

कपाले यद्वदापः स्युः श्वदृतौ वा यथा पयः।  
आश्रयस्थानदोषेण वृत्तहीने तथा श्रुतम्॥

कपीनां वसयाश्वानां वह्निदाहसमुद्भवा।  
व्यथा विनाशमभ्येति तमः सूर्योदये यथा॥

कपटं च बहुतरं न जानाति हि कश्चन।  
कौलिको विष्णुरूपेण भुञ्जति राजकन्यकाम्॥

कपटेन पुनर्नैव व्यापारो यदि या कृतः।  
पुनर्न परिपाकार्हा हण्डिका काष्ठनिर्मिता॥

कपर्दी भूतिसंपन्नो जगतीपतिरद्वयः।  
धिग्दैवमव्ययः सोऽपि भृङ्गी शुष्यत्यतो भृशम्॥

कपेर्मध्यं शिशुर्बद्ध्वा यथोन्नतपदं व्रजेत्।  
तद्वद्रक्षकमाश्रित्य पदमुन्नतमाश्रयेत्॥

कफमूत्रमलप्रायं निर्जन्तुर्जगतीतले।  
यत्नाद्यदुत्सृजेत्साधुः सोत्सर्गसमितिर्भवेत्॥

कपिलानां सहस्राणि यो विप्रेभ्यः प्रयच्छति।  
एकस्य जीवितं दद्यान् न च तुल्यं युधिष्ठिर॥

कपिलाक्षीरपानेन ब्राह्मणीगमनेन च।  
वेदाक्षरविचारेण स शूद्रो नरकं व्रजेत्॥

कपोलफलकावस्याः कष्टं भूत्वा तथाविधौ।  
अपश्यन्ताविवान्योन्यमीदृक्षां क्षमतां गतौ॥

कराद्गलितखाद्यस्य का हानिः करिणो भवेत्।  
पिपीलिका तु तेनैव बिभर्ति स्वकुटुम्बकम्॥

करालैर्विकटैः कृष्णैः पुरुषैरुद्यतायुधैः।  
पाषाणैस् ताडितः स्वप्ने सद्यो मृत्युं लभेन् नरः॥

करालकालरुपेण जनतादुरितापहा।  
तारणी तरिणी भूयाद् अमुना यमुनाम्बुना॥

करानीतं पटानीतं स्त्रियानीतं तथैव च।  
एरण्डपत्रैरानीतं देवतानां च नार्हति॥

करान्प्रसार्य रविणा दक्षिणाशावलम्बिना।  
न केवलमनेनात्मा दिवसोऽपि लघूकृतः॥

कराविव शरीरस्य नेत्रयोरिव पक्ष्मणी।  
अविचार्य प्रियं कुर्यात् तन् मित्रं मित्रमुच्यते॥

करीषमध्ये निहितं तत् सर्वं पञ्चमासकम्।  
द्रवीभूतं ततः सर्वम् उद्धरेत् तेन लेपयेत्॥

कर्षणान्वेषणे यातुः क्षुतं जलदवृष्टये।  
हेमादिभूषणे नव्ये विधृते भूषणाप्तये॥

करदीकरणं राज्ञां रिपूणां परिमर्दनम्।  
भूमेरुपार्जनं भूयो राजवृत्तं तु चाष्टधा॥

करैर्वा प्रमितैर्ग्रामैर् वत्सरे प्रबलं रिपुम्।  
तोषयेत् तद्धि दानं स्याद् यथायोगेषु शत्रुषु॥

करकङ्कटकुट्यङ्कखङ्गसंघट्टटाङ्कृतैः।  
कालरात्र्या प्रनृत्यन्त्या रणवीणेव वाद्यते॥

करञ्जारग्वधारिष्टसप्तपर्णत्वचाकृतः।  
उपचारः क्रिमिहरो मूत्रमुस्तविडङ्गवान्॥

करं प्रसार्य सूर्येण दक्षिणाशावलम्बिना।  
न केवलमनेनात्मा दिवसोऽपि लघूकृतः॥

करपातैर्दुरालोकैस् तीक्ष्णः संतापयन् प्रजाः।  
भानुर्न भवता तुल्यः क्षणसंरक्तमण्डलः॥

करप्रचेयामुत्तुङ्गप्रभुशक्तिं प्रथीयसीम्।  
प्रज्ञाबलबृहन्मूलः फलत्युत्साहपादपः॥

करसादोऽम्बरत्यागस् तेजोहानिः सरागता।  
वारुणीसङ्गजावस्था भानुनाप्यनुभूयते॥

करस्फोटोम्बरत्यागस्तेजोहानिः सरागता।  
वारुणीसङ्गजावस्था भानुनाप्यनुभूयते॥

करस्थमुदकं त्यक्त्वा घनस्थमभिवाञ्छति।  
सिद्धमन्नं परित्यज्य भिक्षामटति दुर्मतिः॥

करे च दक्षिणे व्याधिं हृदि राज्यादिलाभदा।  
पृष्ठे चोपद्रवं हन्त्युदरे मिष्टान्नभोजनम्॥

करे दानं हृदि ध्यानं मुखे मौनं गृहे धनम्।  
तीर्थे यानं गिरि ज्ञानं मण्डनं महतामिदम्॥

करेण सलिलार्द्रेण न गण्डौ नापरं करम्।  
नेक्षणे च स्पृशेत् किं तु स्प्रष्टव्ये जानुनी श्रिये॥

करेण ते रणेष्वन्तकरेण द्विषतां हताः।  
करेणवः क्षरद्रक्ता भान्ति संध्याघना इव॥

करे विभाति तन्वङ्ग्या रणद्वलयसंहतिः।  
मनःकुरङ्गबन्धाय पाशालीव मनोभुवः॥

करिष्यामि करिष्यामि करिष्यामीति चिन्तया।  
मरिष्यामि मरिष्यामि मरिष्यामीति विस्मृतम्॥

करिष्यति कलानाथः कुतुकी करमम्बरे।  
इति निर्वापयामास रविदीपं निशाङ्गना॥

करिष्येऽवश्यमित्युक्तिः करिष्यन्नपि दुष्यसि।  
दृष्टादृष्टा हि नायत्ताः कार्यीया हेतवस्तव॥

करिकृष्णाश्वगन्धा च नवनीतं च माहिषम्।  
एतेषां मर्दनाल्लिङ्गवृद्धिः संजायते परा॥

कर्कशं दुःसहवाक्यं जल्पन्ति वञ्चिताः परैः।  
कुर्वन्ति द्यूतकारस्य कर्णनासादिछेदनम्॥

कर्कशेन तु चापेन यः कृष्टौ हीनमुष्टिना।  
मत्स्यपुच्छा गतिस् तस्य सायकस्य प्रकीर्तिता॥

कर्कोटिकार्कयोर्मूलं चूर्णयित्वा च सर्षपान्।  
सर्पिषा पाययेन् मन्त्री स्थावरक्ष्वेडशान्तये॥

कर्णाग्रे पीडिते येषां सिन्दूराभस्य दर्शनम्।  
शोणितस्य भवेत् क्षिप्रं ते वाह्याश्चिरजीविनः॥

कर्मानुमेयाः सर्वत्र परोक्षगुणवृत्तयः।  
तस्मात् परोक्षवृत्तीनां फलैः कर्म विभावयेत्॥

कर्माण्यारभमाणानां दुःखहत्यै सुखाय च।  
पश्येत् पाकविपर्यासं मिथुनीचारिणां नृणाम्॥

कर्मापराधात् सत्त्वानां विनाशे समुपस्थिते।  
अनयो नयरूपेण बुद्धिमाक्रम्य तिष्ठति॥

कर्मायत्तं फलं पुंसां बुद्धिः कर्मानुसारिणी।  
तथापि सुधिया भाव्यं सुविचार्यैव कुर्वता॥

कर्मभाटकलब्धानां पत्नीपुत्रधनौकसाम् ।  
कालो हि तत्त्वतः स्वामी मिथ्या स्वाम्यभ्रमो नृणाम् ॥

कर्मभूमिमिमां प्राप्य कर्तव्यं कर्म यच्छुभम्।  
अग्निर्वायुश्च सोमश्च कर्मणां फलभागिनः॥

कर्मभूमिरियं ब्रह्मन् फलभूमिरसौ मता।  
इह यत् क्रियते कर्म तत् परत्रोपभुज्यते॥

कर्मभिः स्वैरवाप्तस्य जन्मनः पितरौ यथा।  
राज्ञं तथान्ये राज्यस्य प्रवृत्तावेव कारणम्॥

कर्म चात्महितं कार्यं तीक्ष्णं वा यदि वा मृदु।  
ग्रस्यतेऽकर्मशीलस् तु सदानर्थैरकिंचनः॥

कर्म चैव हि सर्वेषां कारणानां प्रयोजकम्।  
श्रेयःपापीयसां चात्र फलं भवति कर्मणाम्॥

कर्मदायादवल् लोकः कर्मसंबन्धलक्षणः।  
कर्माणि चोदयन्तीह यथान्योन्यं तथा वयम्॥

कर्मैव कारणं चात्र सुगतिं दुर्गतिं प्रति।  
कर्मैव प्राक्तनमपि क्षणं किं कोऽस्ति चाक्रियः॥

कर्मजाः प्रभवन्त्येव यथाकालमुपद्रवाः।  
एतत्तु कष्टं यच्छत्रुः कर्ताहमिति मन्यते॥

कर्म जीवं च संश्लिष्टं परिज्ञातात्मनिश्चयः।  
विभिन्नीकुरुते साधुः सामायिकशलाकया॥

कर्मजन्यशरीरेषु रोमाः शारीरमानसाः।  
शरा इव पतन्तीह विमुक्ता दृढधन्विभिः॥

कर्मज्ञानं च मोक्षाय कर्मण्यर्थोऽधिकारिता।  
अतोऽर्थेनैव कैवल्यं न कैवल्येन लभ्यते॥

कर्म खल्विह कर्तव्यं जातेनामित्रकर्शन।  
अकर्माणो हि जीवन्ति स्थावरा नेतरे जनाः॥

कर्णलङ्घिगुणोत्कर्षा वदान्या धन्विनो यथा।  
निष्फलान् न विमुञ्चन्ति मार्गणान् समितौ स्थिता॥

कर्णलङ्घिगुणोत्कर्षास्त्यागिनो धन्विनस्तथा।  
निष्फलान्न विमुञ्चन्ति मार्गणान्संमुखे स्थितान्॥

कर्म लोकविरुद्धं तु कुर्वाणं क्षणदाचर।  
तीक्ष्णं सर्वजनो हन्ति सर्पं दुष्टमिवागतम्॥

कर्मणा बाध्यते बुद्धिर् बुद्ध्या कर्म न बाध्यते।  
सुबुद्धिरपि यद् रामो हैमं हरिणमन्वगात्॥

कर्मणा बध्यते जन्तुर् विद्यया तु प्रमुच्यते।  
तस्मात् कर्म न कुर्वन्ति यतयः पारदर्शिनः॥

कर्मणाचरितं पूर्वं सद्भिराचरितं च यत्।  
तदेवास्थाय मोदन्ते दान्ताः शमपरायणाः॥

कर्मणा जायते जन्तुः कर्मणैव विलीयते।  
सुखं दुःखं भयं क्षेमं कर्मणैवाभिपद्यते॥

कर्मणा मनसा वाचा परपीडां करोति यः।  
तद्बीजं जन्म फलति प्रभूतं तस्य चाशुभम्॥

कर्मणा मनसा वाचा यत्नाद्धर्मं समाचरेत्।  
अस्वर्ग्यं लोकविद्विष्टं धर्म्यमप्याचरेन् न तु॥

कर्मणा मनसा वाचा चक्षुषापि चतुर्विधम्।  
प्रसाधयति लोकं यस्तं लोको नु प्रसीदति॥

कर्मणा मनसा वाचा कर्तव्यं कर्म कुर्वतः।  
तस्मादेवेष्टसंसिद्धिश् चतुरस्रा प्रजायते॥

कर्मणा मनसा वाचा सर्वभूतेषु सर्वदा।  
अक्लेशजननं प्रोक्तं त्वहिंसा परमर्षिभिः॥

कर्मणा मनसा वाचा यदभीक्ष्णं निषेवते।  
तदेवापहरत्येनं तस्मात् कल्याणमाचरेत्॥

कर्मणामिष्टदुष्टानां जायते फलसंक्षयः।  
चेतसोऽर्थकषायत्वाद् यत्र सा घ्वस्तिरुच्यते॥

कर्मणा मोहनीयेन मोहितं सकलं जगत्।  
धन्या मोहं समुत्सार्य तपस्यन्ति महाधियः॥

कर्मणां तु प्रशस्तानाम् अनुष्ठानं सुखावहम्।  
तेषामेवाननुष्ठानं पश्चात् तापकरं महत्॥

कर्मणा रहितं ज्ञानं पङ्गुना सदृशं भवेत्।  
न तेन प्राप्यते किंचित् न च किंचित् प्रसाध्यते॥

कर्मणा तक्षकारेण मनुष्यो यत्तु पुत्रिका।  
वासनारज्जुमाकृष्य सवंकर्मसु चोदितः॥

कर्मणा येन तेनेह मृदुना दारुणेन वा।  
उद्धरेद् दीनमात्मानं समर्थो धर्ममाचरेत्॥

कर्मणः फलनिर्वृत्तिं स्वयमश्नाति कारकः।  
प्रत्यक्षं दृश्यते लोके कृतस्याप्यकृतस्य च॥

कर्मणः संचयात् स्वर्गनरकौ मोक्षबन्धने।  
कर्मणो ज्ञायते जन्तुर् बीजादिव नवाङ्कुरः॥

कर्मणः सुकृतस्याहुः सात्त्विकं निर्मलं फलम्।  
रजसस् तु फलं दुःखम् अज्ञानं तमसः फलम्॥

कर्मणैव हि संसिद्धिम् आस्थिता जनकादयः।  
लोकसंग्रहमेवापि संपश्यन् कर्तुमर्हसि॥

कर्मणो हि प्रधानेन बुद्धिना किं प्रयोजनम्।  
पाषाणस्य कुतो बुद्धिस् ततो देवो भविष्यति॥

कर्मणो ह्यपि बोद्धव्यं बोद्धव्यं च विकर्मणः।  
अकर्मणश्च बोद्धव्यं गहना कर्मणो गतिः॥

कर्मणोऽपि प्रधानत्वं किं कुर्वन्ति शुभा ग्रहाः।  
वसिष्ठदत्तलग्नेऽपि जानकी दुःखभागिनी॥

कर्मणो यस्य यः कालः तत्कालव्यापिनी तिथिः।  
तया कर्माणि कुर्वीत ह्रासवृद्धिं न कारयेत्॥

कर्मण्यकर्म यः पश्येद् अकर्मणि च कर्म यः।  
स बुद्धिमान् मनुष्येषु स युक्तः कृत्स्नकर्मकृत्॥

कर्मण्यकोविदाः स्तब्धा मूर्खाः पण्डितमानिनः।  
वदन्ति चाटुकान् मूढा यया माध्व्या गिरोत्सुकाः॥

कर्मण्येवाधिकारस् ते मा फलेषु कदाचन।  
मा कर्मफलहेतुर्भूर् मा ते सङ्गोऽस्त्वकर्मणि॥

कर्म सर्वोत्तमं किं मे करणीयं भवेदिति।  
मानवः प्रभवेद् वेत्तुं लब्ध्वा स्थैर्यं शमं तथा॥

कर्णस् त्वचं शिबिर्मांसं जीवं जीमूतवाहनः।  
ददौ दधीचिरस्थीनि नास्त्यदेयं महात्मनाम्॥

कर्णस्य भूषणमिदं ममायतिविरोधिनः।  
इति कर्णोत्पलं प्रायस् तव दृष्ट्या विलङ्घ्यते॥

कर्णे बद्धा रवौ श्वेततुरंगरिपुमूलिका।  
सर्वज्वरहरा श्वेतमन्दारस्य च मूलिका॥

कर्णेन निर्जितोऽस्मीति चिन्तां चिन्तामणे त्यज।  
जिता देवद्रुमाः पञ्च न दुःखं पञ्चभिः सह॥

कर्मेन्धनं यदज्ञानात् संचितं जन्मकानने।  
उपवासशिखी सर्वं तद्भस्मीकुरुते क्षणात्॥

कर्मेन्धनं समाश्रित्य दृढा सद्भावनाहुतिः।  
धर्मध्यानाग्निना कार्या दीक्षितेनाग्निकारिका॥

कर्मेन्द्रियाणि संयम्य य आस्ते मनसा स्मरन्।  
इन्द्रियार्थान् र्विमूढात्मा मिथ्याचारः स उच्यते॥

कर्णिकादिष्विव स्वर्णम् अर्णवादिष्विवोदकम्।  
भेदिष्वभेदि यत् तस्मै परस्मै महसे नमः॥
_________
कर्णिकादिष्विव स्वर्णमर्णवादिष्विवोदकम्।  
भेदिष्वभेदि यत्तस्मै परस्मै महसे नमः॥

कर्णिकारलताः फुल्लकुसुमाकुलषट्पदाः।  
सकज्जलशिखा रेजुर् दीपमाला इवोज्ज्वलाः॥

कर्णिकारससौवीरगुप्तां त्रिकटुमाधवीम्।  
यष्टीधान्यगुडक्षीरं दष्टो मत्तशुना पिबेत्॥

कर्णिकं काकतुण्डं च तयान्यान्यप्यनेकशः।  
फलानि देशदेशेषु भवन्ति बहुरूपतः॥

कर्णिनालीकनाराचा निर्हरन्ति शरीरतः।  
वाक्शल्यस् तु न निर्हर्तुं शक्यो हृदिशयो हि सः॥

कर्मोक्तिनर्मनिर्माणैः प्रातः प्रातः प्रधावताम्।  
धनं धनं प्रलपतां निधनं विस्मृतं नृणाम्॥

करोषि तास्त्वमुत्खातमोहस्थाने स्थिरा मतीः।  
पदं यतिः सुतपसा लभतेऽतः सशुक्लिम॥

करोमीशोऽपि नाक्रान्तिं परितापेन खेदवान्।  
दरिद्रोऽपि न वाञ्छामि तेन जीवाम्यनामयः॥

करोति हे दैत्यसुत यावन्मात्रं परिग्रहम्।  
तावन्मात्रं स एवास्य दुःखं चेतसि यच्छति॥

करोति कालः सकलं संहरेत् काल एव हि।  
कालः स्थापयते विश्वं कालाधीनमिदं जगत्॥

करोति लाभहीनेन गौरवेण किमाश्रितः।  
क्षामस्येन्दोर्गुणं धत्ते कमीश्वरशिरोधृतिः॥

करोति निर्मलाधारस् तुच्छस्यापि महार्घताम्।  
अम्बुनो बिन्दुरल्पोऽपि शुक्तौ मुक्ताफलं भवेत्॥

करोति पापं योऽज्ञानान् नात्मनो वेत्ति च क्षमम्।  
प्रद्वेष्टि साधुवृत्तांश्च स लोकस्यैति वाच्यताम्॥

करोति पूज्यमानोऽपि लोकव्यसनदीक्षितः।  
दर्शने दर्शने त्रासं गृहाहिरिव दुर्जनः॥

करोति सहकारस्य कलिकोत्कलिकोत्तरम्।  
मन्मनो मन्मनोऽप्येष मत्तकोकिलनिस्वनः॥

करोति सुहृदां दैन्यम् अहितानां तथा मुदम्।  
अकाले च जरां पित्रोः कुसुतः कुरुते ध्रुवम्॥

करोति स्वमुखेनैव बहुधान्यस्य खण्डनम्।  
नमः पतनशीलाय मुसलाय खलाय च॥

करोऽतिताम्रो रामाणां तन्त्रीताडनविभ्रमम्।  
करोति सेर्ष्यं कान्ते च श्रवणोत्पलताडनम्॥

करोति विरतिं धन्यो यः सदा निशिभोजनात्।  
सोऽर्धं पुरुषायुषस्य स्यादवश्यमुपोषितः॥

करोति यः परद्रोहं जनस्यानपराधिनः।  
तस्य राज्ञः स्थिरापि श्रीः समूलं नाशमृच्छति॥

करोतु करटः शब्दं सर्वदा प्राङ्गणे वसन्।  
न शृणोति बुधः प्रीत्या शृणोति पिकभाषितम्॥

करोतु नाम नीतिज्ञो व्यवसायमितस्ततः।  
फलं पुनस् तदेव स्याद् यद् विधेर्मनसि स्थितम्॥

करोतु तादृशीं प्रीतिं यादृशी नीरपङ्कयोः।  
रविणा शोषिते नीरे पङ्गदेहो विशीर्यते॥

कर्पासबीजमज्जानां चूर्णं तैलेन पाचयेत्।  
तेन संजायते पुष्पं युवतीनां चिराद् गतम्॥

कर्पासभस्मतक्रास्थिवर्जं सर्वं सितं शुभम्।  
गोवाजिगजदेवर्षिवर्जं कृष्णं तु निन्दितम्॥

कर्पूर इव दग्धोपि शक्तिमान् यो जने जने।  
नमोऽस्त्ववार्यवीर्याय तस्मै मकरकेतवे॥

कर्पूरं चन्दनं कुष्ठं तुलसी सर्जसंभवम्।  
मुस्तं शिलारसं चैव धत्तूरमगुरुस् तथा॥

कर्पूरमिश्रसेहुण्डदुग्धलेपेन जायते।  
शेफसो महती वृद्धिः कठिनस्त्रीसुखावहा॥

कर्शितार्थो हि यो धर्मो विप्राणामात्मनस्तथा।  
व्यसनं नाम तद्राजन् न स धर्मः कुवर्त्म तत्॥

कर्ता कारयिता चैव प्रेषको ह्यनुमोदकः।  
सकृतं दुष्कृतं चैव चत्वारः समभागिनः॥

कर्ता कारयिता चैव यश्चैवमनुमन्यते।  
शुभं वा यदि वा पापं तेषामपि समं फलम्॥
__________________
कर्ता कारयिता चैव प्रेरकश्चानुमोदकः।  
सुकृते दुष्कृते चैव चत्वारः समभागिनः॥

कर्तव्या चार्थसारेऽपि काव्ये शब्दविचित्रता।  
विना घण्टाटणत्कारं गजो गच्छन्न शोभते॥

कर्तव्यानि च मित्राणि दुर्बलानि बलानि च।  
पश्य कूर्मपतिर्बद्धो मूषिकेण विमोचितः॥

कर्तव्यान्येव मित्राणि सबलान्यबलानि च।  
हस्तियूथं वने बद्धं मूषकैर्यद् विमोचितम्॥

कर्तव्यः संचयो नित्यं न तु कार्योऽतिसंचयः।  
अतिसंचयशीलोऽयं धनुषा जम्बुको हतः॥

कर्तव्यं भूमिपालेन शरणागतरक्षणम्।  
कपोतरक्षणं श्येनात् कृत्वा कीर्तिं शिबिर्गतः॥

कर्तव्यमेव कर्तव्यं प्राणैः कण्ठगतैरपि।  
अकर्तव्यं न कर्तव्यं प्राणैः कण्ठगतैरपि॥

कर्तव्यं त्वेव कर्मेति मनोरेष विनिश्चयः।  
एकान्तेन ह्यनीहोऽयं पराभवति पूरुषः॥

कर्तव्ये साहसं नित्यम् उत्कटं हि विगर्हितम्।  
अतिसाहसदोषेण भीमः सर्पवशं गतः॥

कर्तव्यो भ्रातृषु स्नेहो विस्मर्तव्या गुणेतराः।  
संबन्धो बन्धुभिः श्रेयान् लोकयोरुभयोरपि॥

कर्तव्योऽप्याश्रयः श्रेयान् फलं भाग्यानुसारतः।  
नीलकण्ठस्य कण्ठेऽपि वासुकिर्वायुभक्षकः॥

कर्तुमिष्टमनिष्टं वा कः प्रभुर्विधिना विना।  
कर्तारमन्यमारोप्य लोकस् तुष्यति कुप्यति॥

कर्तुं त्रिलोचनादन्यो न पार्थविजयं क्षमः।  
तदर्थः शक्यते द्रष्टुं लोचनद्वयिभिः कथम्॥

कशाभिरिव हैमीभिर् विद्युद्भिरभिताडितम्।  
अन्तःस्तनितनिर्घोषं सवेदनमिवाम्बरम्॥

कश्च प्रत्यक्षमुत्सृज्य संशयस्थमलक्षणम्।  
आयतिस्थं चरेद् धर्म क्षत्रबन्धुरनिश्चितम्॥

कश्चिदाम्रवणं छित्त्वा पलाशांश्च निपिञ्चति।  
पुष्पं दृष्ट्वा फले गृध्नुः स शोचति फलागमे॥

कश्चिदाश्रयसौन्दर्याद् धत्ते शोभामसज्जनः।  
प्रमदालोचनन्यस्तं मलीमसमिवाञ्जनम्॥

कश्चिद् दैवेन सौमित्रे योद्धुमुत्सहते पुमान्।  
यस्य न ग्रहणं किंचित् कर्मणोऽन्यत्र दृश्यते॥

कश्चिद् दैवेन सौमित्रै योद्धुमुत्सहते सह।  
यस्येह विग्रहोपायो न कथंचन विद्यते॥

कश्चिन् मालासमं मित्रं कश्चिन् मित्रं तुलासमम्।  
कश्चिन् मेरुसमं मित्रं कश्चिन् मित्रं महीसमम्॥

कश्चित् तावत् त्वया दृष्टः श्रुतो वा शङ्कितोऽपि वा।  
क्षितौ वा यदि वा स्वर्गे यस्य मृत्युर् न विद्यते॥

कश्चित् तरति काष्ठेन सुगम्भीरां महानदीम्।  
स तारयति तत् काष्ठं स च काष्ठेन तार्यते॥

कश्चित् कस्यचिदेव स्यात् सुहृद् विश्रम्भभाजनम्।  
पद्मं विकासयत्यर्कः संकोचयति कैरवम्॥

कश्मीरान् गन्तुकामस्य मीरशाहाख्यभूपतेः।  
शाहाबुद्दीनभूमीन्द्रः प्राहिणोदिति लेखकम्॥

कस्मात् कस्मिन् समुत्पन्ने सरागं भुवनत्रयम्।  
अत्रादौ कथितं श्लोके यो जानाति स पण्डितः॥

कस्मात् संल्किश्यते विद्वान् व्यर्थयार्थेहयासकृत्।  
कस्यचिन् मायया नूनं लोकोऽयं सुविमोहितः॥

कस्मात् त्वं दुर्बलासीति सख्यस् तां परिपृच्छति।  
त्वयि संनिहिते तासु दद्यात् कथय सोत्तरम्॥

कस्मिन्नपि मते सत्ये हताः सर्वमतत्यजः।  
तद्दृष्ट्या व्यर्थतामात्रम् अनर्थस्तु न धर्मजः॥

कस्मिन् कर्मणि सामर्थ्यम् अस्य नोत्तपतेतराम्।  
अयं साधुचरस् तस्माद् अञ्जलिर्बध्यतामिह॥

कस्मिन् स्वपिति कंसारिः कावृत्तिरधमा नृणाम्।  
किं ब्रूते पितरं बालः किं दृष्ट्वा रमते मनः॥

कस्तूरी जायते कस्मात् को हन्ति करिणां शतम्।  
किं कुर्यात् कातरो युद्धे मृगात् सिंहः पलायनम्॥

कस्तूरीतिलकं बाले भाले मा कुरु मा कुरु।  
अद्य साम्यं भजामीति जृम्भते शशलाञ्छनः॥

कस्तूरीतिलकं बाले भाले मा कुरु मा कुरु।  
कलङ्कशङ्कया राहुर् ग्रसिष्यति तवाननम्॥

कस् ते शौर्यमदो योद्धुं त्वय्येकं सप्तिमास्थिते।  
सप्तसप्तिसमारुढा भवन्ति परिपन्थिनः॥

कस्यानित्येष्वनित्यस्य स्नेहो भवितुमर्हति।  
येन जन्मसहस्राणि द्रष्टव्यो न पुनः प्रियः॥

कस्यापि चाग्रतो नैव प्रकाश्यः स्वगुणः स्वयम्।  
अतुच्छत्वेन तुच्छोऽपि वाच्यः परगुणः पुनः॥

कस्यचिज् जायते जन्तोः पादाघातस् तवाध्वनि।  
पदभङ्गव्यथा शम्भो जृम्भते जम्भवैरिणः॥

कस्यचिन्न हि दुर्बुद्धेश् छन्दतो जायते मतिः।  
यादृशं कुरुते कर्म तादृशं फलमश्नुते॥

कस्य दोषः कुले नास्ति व्याधिना को न पीडितः।  
व्यसनं केन न प्राप्तं कस्य सौख्यं निरन्तरम्॥

कस्य माता कस्य पिता कस्य बन्धुर्महामुने।  
विभ्रमश् च स्मृतिभ्रंशात् तेन मुह्यन्ति जन्तवः॥

कस्य माता पिता कस्य कस्य भार्या सुतोऽपि वा।  
जातौ जातौ हि जीवानां भविष्यन्त्यपरेऽपरे॥

कस्य नो कुरुते मुग्धे पिपासाकुलितं मनः।  
अयं ते विद्रुमच्छायो मरुमार्ग इवाधरः॥

कस्य स्वर्गश्रियो वश्याः कस्य चैन्द्रं पदं भुवि।  
कं देवा बहु मन्यन्ते सङ्ग्रामे मरणादृते॥

कस्य वक्तव्यता नास्ति सोपायं को न जीवति।  
व्यसनं केन न प्राप्तं कस्य सौख्यं निरन्तरम्॥

कस्योपयोगमात्रेण धनेन रमते भनः।  
पदप्रमाणमाधारम् आरूढः को न कम्पते॥

कथं नाम न सेव्यन्ते यत्नतः परमेश्वराः।  
अचिरेणैव ये तुष्टाः पूरयन्ति मनोरथान्॥

कथमद्य कथं च श्व इति जीवनचिन्तया।  
या कृथा हा वृथा दैन्यम् आयुरन्तं प्रयच्छति॥

कथं न लज्जितस्तादृक् सविता तेजसां निधिः।  
ब्रह्माण्डखण्डिकां प्राप्य कुर्वन् पादप्रसारिकाम्॥

कथं न रमते चित्तं धर्मेऽनेकसुखप्रदे।  
जीवानां दुःखभीरूणां प्रायो मिथ्यादृशो यतः॥

कथमर्थं निषेधन्तु श्रुतयः स्मृतयोऽपि वा।  
यासामेकं पदमपि न चलत्यर्थतो विना॥

कथं भार्यामृते धर्मम् अर्थं वा पुरुषः प्रभो।  
प्राप्नोति काममथ वा तस्यां त्रितयमाहितम्॥

कथंचिदह्नि हृदये कुशलैर्विनिवेशिता।  
शिक्षा गौरखरेणेव राज्ञा विस्मार्यते निशि॥

कथंचित् कालिदासस्य कालेन बहुना मया।  
अवगाढेव गम्भीरमसृणौधा सरस्वती॥

कथनेन विनाप्याशां पूरयन्ति हि साधवः।  
प्रतिगेहं भासते हि विवस्वान् कथनं विना॥

कथमेतत् कुचद्वन्द्वं पतितं तव सुन्दरि।  
पश्याधः खनने मूढ पतन्ति गिरयोऽपि च॥

कथं राजा स्थितो धर्मे परदारान् परामृशेत्।  
रक्षणीया विशेषेण राजदारा महाबल॥

कथं स दन्तरहितः सूर्यः सूरिभिरुच्यते।  
यो मीनराशिं मुक्तैव मेषं भोक्तुं समुद्यतः॥

कथं संबोध्यते राजा सुग्रीवस्य च का प्रिया।  
निर्धनाः किं च वाञ्छन्ति किं कुर्वन्ति मनीषिणः॥

कथं ते त्यक्तसद्वृत्ताः सुखं रात्रिषु शेरते।  
मरणान्तरिता येषां नरकेषूपपत्तयः॥

कथं त्वदुपलम्भाशाविहताविह तादृशी।  
अवस्था नालमारोढुम् अङ्गनामङ्गनाशिनी॥

कथं मुग्धे कथं वक्रे कान्तायास् ते विलोचने।  
कथं जनानुरागाय कथं जनविपत्तये॥

कथमुत्पद्यते धर्मः कथं धर्मः प्रवर्धते।  
कथं च स्थाप्यते धर्मः कथं धर्मो विनश्यति॥

कथं न्याय्यमनुष्ठानं मादृशः प्रतिषेधतु।  
कथं वाभ्यनुजानातु साहसैकरसां क्रियाम्॥

कथं यतेत मनुजौ भिन्नैव प्रकृतिर्यतः।  
एकस्थानसमुत्पन्न सुधाक्ष्वेडभिदा स्मृता॥

कौर्मं सङ्कोचमास्थाय प्रहारानपि मर्षयेत्।  
प्राप्ते काले च मतिमानुत्तिष्ठेत्कृष्णसर्पवत्॥

कौ विख्यातावहेः शत्रू शोकं वदति किं पदम्।  
कोऽभीष्टोऽतिदरिद्रस्य सेव्यन्ते के च भिक्षुभिः॥

कवीनां मानसं नौमि तरन्ति प्रतिभाम्भसि।  
यत्र हंसवयांसीव भुवनानि चतुर्दश॥

कवीनामगलद् दर्पो नूनं वासवदत्तया।  
शक्त्येव पाण्डुपुत्राणां गतया कर्णगोचरम्॥

कवीनां महतां सूक्तैर् गूढार्थान्तरसूचिभिः।  
विध्यमानश्रुतेर्माभूद् दुर्जनस्य कथं व्यथा॥

कवीनां च बुधानां च वदान्यानां च यो गुरुः।  
नानाशास्त्रचणप्रज्ञः शिवनाथः स नम्यते॥

कवीन्द्रैः कालिदासाद्यैरनाथा विहिता वयम् ।  
इति किं रुद्यते दोषाः सत्यप्याधुनिके कवौ ॥

कवीन्दुं नौमि वाल्मीकिं यस्य रामायणीं कथाम्।  
चन्द्रिकामिव चिन्वन्ति चकोरा इव साधवः॥

कवयः कालिदासाद्याः कवयो वयमप्यमी।  
पर्वते परमाणौ च वस्तुत्वमुभयोरपि॥

कवयः कालिदासाद्याः कवयो वयवप्यमी।  
पर्वते परमाणौ च पदार्थत्वं प्रतिष्ठितम्॥

कवयः किं न पश्यन्ति किं न भक्षन्ति वायसाः।  
प्रमदाः किं न कुर्वन्ति किं न जल्पन्ति मद्यपाः॥

कवयः किं न पश्यन्ति किं न भक्षन्ति वायसाः।  
मद्यपाः किं न जल्पन्ति किं न कुर्वन्ति योषितः॥

कवयः परितुष्यन्ति नेतरे कविसूक्तिभिः।  
नह्यकूपारवत् कूपा वर्धन्ते विधुकान्तिभिः॥

कविः करोति काव्यानि पण्डितो वेत्ति तद्रसम्।  
कामिनीकुचकाठिन्यं पतिर्जानाति नो पिता॥

कविः करोति काव्यानि स्वादु जानाति पण्डितः।  
सुन्दर्या अपि लावण्यं पतिर्जानाति नो पिता॥

कविः करोति काव्यानि पण्डितो वेत्ति तद्रसम्।  
सुतासुरतचातुर्यं जामाता वेत्ति नो पिता॥

कविः करोति काव्यानि विद्वान् जानाति तद् रसम् ।  
सुता-सुरत-चातुर्यं जामाता वेत्ति नो पिता ॥

कविः करोति पद्यानि लालयत्युत्तमो जनः।  
तरुः प्रसूते पुष्पाणि मरुद् वहति सौरभम्॥

कविः पिता पोषयति पालको रसिकः पतिः।  
कवितायुवतेर्नूनं सोदरास् तु विवेकिनः॥

कविः सूयति काव्यानि हृदा दधति सज्जनाः।  
सूते मुक्ताः पयोराशिर् वहन्ति तरुणीस्तनाः॥

कविभावकृतं चिह्नम् अन्यत्रापि न दुष्यति।  
मुखमिष्टार्थसंसिद्धं किं हि न स्यात् कृतात्मनाम्॥

कविभिर्नृपसेवासु वित्तालङ्कारकारिणी।  
वाणी वेश्येव लोभेन परोपकरणीकृता॥

कविभिर्नूपसेवासु चित्रालंकारहारिणी।  
वाणी वेश्येव लोभेन परोपकरणीकृता॥

कविराधुनिको ब्रूते सभासु रसिकानिति ।  
"अहं यच्छामि वः शब्दानर्थान्यूयं प्रयच्छत" ॥

कविरेव कवेर्वेत्ति काव्यकर्मणि कौशलम्।  
शेषाहिरेव जानाति भुवो भारस्य निश्चयम्॥

कविताकामिनीकान्तकटाक्षान्ता जयन्तु ते।  
यैरहं शुष्कतर्काढ्यशास्त्रजालान्निवारितः॥

कविता कापि गङ्गा नः प्रवहन्ती पदे पदे ।  
नित्यावगाहनाद्यस्यां शुद्धिमेति जगत्त्रयी ॥

कविता क्रियते नैव जातु, सा तु प्रतीक्ष्यते ।  
नियोज्या जायते नैव प्रतिपाल्या प्रियागतिः ॥

कविता वनिता कस्य न मोदाय सचेतसः।  
रस एव सदा तस्या नरीनर्तीव सर्वतः॥

कवित्वं न शृणोत्येव कृपणः कीर्तिवर्जितः।  
नपुंसकः किं कुरुते पुरःस्थितमृगीदृशा॥

कविविद्यादुराधर्षो यो राक्षस इवापरः।  
दक्षिणस्थो लब्धवर्णो विख्यातः कविराक्षसः॥

कयापि क्रीडतु ब्रह्मा दिव्याः स्त्रीर्दीव्यत स्वयम्।  
कलिस्तु चरतु ब्रह्म प्रैत वातिप्रियाय वः॥

केषाञ्चिद्वाचि शुकवत्परेषां हृदि मूकवत्।  
कस्याप्या हृदयाद्वक्त्रे वल्गु वल्गन्ति सूक्तयः॥

केचिदज्ञानतो नष्टाः केचिन्नष्टाः प्रमादतः।  
केचिज्ज्ञानावलेपेन केचिन्नष्टैस्तु नाशिताः॥

केदारे कीदृशो मार्गः कुत्र शेते जनार्दनः।  
स्त्रीचित्तं कुत्र रमते स्वामी किं वक्ति चेटिकाम्॥

केलिकुञ्जेषु राधायाः पादाङ्कमनु मुद्रितः ।  
प्रसादयितुमिच्छोस्तां पादाङ्कः पातु नो हरेः ॥

के नाम न विनश्यन्ति मिथ्याज्ञानान्नितम्बिनीम्।  
रम्यां बुद्ध्वोपसर्पन्ति ये ज्वालां शलभा इव॥

के प्रवीणाः कुतो हीनं जीर्णं वासोंऽशुमांश्च कः।  
निराकरिष्णवो बाह्यं योगाचाराश्च कीदृशाः॥

केशलुञ्चनसाम्येऽपि हन्त पश्यैतदन्तरम्।  
उपस्थाः कीटमश्नन्ति घृतभक्तं दिगम्बराः॥

केशवं पतितं दृष्ट्वा द्रोणो हर्षमुपागतः।  
रुदन्ति कौरवाः सर्वे हा केशव कथं गतः॥

के स्थिराः के प्रियाः स्त्रीणां कोऽप्रियो नक्तमाह्वय।  
नृत्यभूः कीदृशी रम्या नदी कीदृग्घनागमे॥

के वा न गूहिता भावाः केभ्यो वा न मया हरे ।  
एकत्र भवतः स्नेहे निर्विशङ्कं मिलन्त्विति ॥

केवलं शास्त्रमाश्रित्य न कर्तव्यो विनिर्णयः।  
युक्तिहीने विचारे तु धर्महानिः प्रजायते॥

केवलं व्यसनस्योक्तं भेषजं नयपण्डितैः।  
तस्योच्छेदसमारम्भो विषादपरिवर्जनम्॥

खड्गाः शोणितसन्दिग्धा नृत्यन्तो वीरपाणिषु।  
रजोघने रणेऽनन्ते विद्युतां विभ्रमं दधुः॥

खड्गाल्लक्ष्मीस्तथा राज्यं यशः खड्गादवाप्यते।  
खड्गाद्वैरिविनाशं च यत्नात्तमभिदध्महे॥

खड्गा रुधिरसंलिप्ताश्चण्डाम्शुकरभासुराः।  
इतस्ततोऽपि वीराणां वैद्युतं वैभवं दधुः॥

खड्गास्तिष्ठन्तु मत्तेभकुम्भकूटाट्टहासिनः।  
एकदोर्दण्डशेषेऽपि कः सहेत पराभवम्॥

खड्गहस्तोऽरिमालोक्य हर्षामर्षसमन्वितः।  
शूरः पुलकितो रक्तनेत्रो हसति जृम्भते॥

खड्गमूलं भवेद्राज्यमस्त्रीमूलं स्थिरं भवेत्।  
प्रजामूलं भवेदर्था वैरमूलं विनश्यति॥

खड्गनिर्लूनमूर्धानो निपतन्तोऽपि वाजिनः।  
प्रथमं पातयामासुरसिना दारितानरीन्॥

खड्गेनामूलतो हत्वा दन्तिनोऽङ्घ्रिचतुष्टयम्।  
प्रपतिष्णोः प्रविष्टोऽपि पदातिर्निरगाद्द्रुतम्॥

खड्गेन शितधारेण भिन्नोऽपि रिपुणाश्वगः।  
नामूर्च्छत्कोपतो हन्तुमियेष च पतन्नपि॥

खचित्रमपि मायावी रचयत्येव लीलया।  
लघुश्च महतां मध्ये तस्मात्खल इति स्मृतः॥

खद्योतो द्योतते तावद्यावन्नोदयते शशी।  
उदिते तु सहस्रांशौ न खद्योतो न चन्द्रमाः॥

खलानां धनुषां चापि सद्वंशजनुषामपि।  
गुणलाभो भवेदाशु परहृद्भेदकारकः॥

खलानां कण्टकानां च द्विविधैव प्रतिक्रिया।  
उपानन्मुखभङ्गो वा दूरतो वा विसर्जनम्॥

खलास्तु कुशलाः साधु हितप्रत्यूहकर्मणि।  
निपुणाः फणिनः प्राणानपहर्तुं निरागसाम्॥

खलः करोति दुर्वृत्तं नूनं फलति साधुषु।  
दशाननोऽहरत्सीतां बन्धनं च महोदधेः॥

खलः सज्जनकार्पासधक्षणैकहुताशनः।  
परदुःखाग्निधमनमारुतः केन वर्ण्यताम्॥

खलः सर्षपमात्राणि परच्छिद्राणि पश्यति।  
आत्मनो बिल्वमात्राणि पश्यन्नपि न पश्यति॥

खलः सत्त्रियमाणोऽपि ददाति कलहं सताम्।  
दुग्धधौतोऽपि किं याति वायसः कलहंसताम्॥

खलः सुजनपैशुन्ये सर्वतोऽक्षिशिरोमुखः।  
सर्वतःश्रुतिमांल्लोके सर्वमावृत्य तिष्ठति॥

खलेषु सत्सु निर्याता वयमर्जयितुं गुणान्।  
इयं सा तस्करग्रामे रत्नक्रयविडम्बना॥

खलेन धनमत्तेन नीचेन प्रभविष्णुना।  
पिशुनेन पदस्थेन हा प्रजे क्व गमिष्यसि॥

खलो न साधुतां याति सद्भिः संबोधितोऽपि सन्।  
सरित्पूरप्रपूर्णोऽपि क्षारो न मधुरायते॥

खण्डितानेत्रकञ्जालिमञ्जुरञ्जनपण्डिताः।  
मण्डिताखिलदिक्प्रान्ताश्चण्डांशोः पान्तु भानवः॥

खनन्नाखुबिलं सिहः पाषाणशकलाकुलम्।  
प्राप्नोति नखभङ्गं वा फलं वा मूषको भवेत्॥

खरं श्वानं गजं मत्तं रण्डां च बहुभाषिणीम्।  
राजपुत्रं कुमित्त्रं च दूरतः परिवर्जयेत्॥

किमाराध्यं सदा पुण्यं कश्च सेव्यः सदागमः।  
को ध्येयो भगवान्विष्णुः किं काम्यं परमं पदम्॥

किमनन्ततया ख्यातं पादेन व्यङ्गमाह्वय।  
जनानां लोचनानन्दं के तन्वन्ति घनात्यये॥

किमप्यसाध्यं महतां सिद्धिमेति लघीयसाम्।  
प्रदीपो भूमिगेहान्तर्ध्वान्तं हन्ति न भानुमान्॥

किमप्यस्ति स्वभावेन सुन्दरं वाप्यसुन्दरम्।  
यदेव रोचते यस्मै भवेत्तत्तस्य सुन्दरम्॥

किमस्ति यमुनानद्यां जारान्किं वक्ति जारिणी।  
आन्ध्रगीर्वाणभाषाभ्यामेकमेवोत्तरं वद॥

किमत्र चित्रं यत्सन्तः परानुग्रहतत्पराः।  
नहि स्वदेहशैत्याय जायन्ते चन्दनद्रुमाः॥

किमव्ययतया ख्यातं कस्य लोपो विधीयते।  
ब्रूत शब्दविदो ज्ञात्वा समाहारः क उच्यते॥

किं मया सृष्टमित्यन्तर्ध्यायन्साकूतमीक्षते ।  
यां ब्रह्मा दृग्भिरष्टाभिः सा देवी पातु शब्दसूः ॥

किं भक्तेनासमर्थेन किं शक्तेनापकारिणा।  
भक्तं शक्तं च मां राजन्नावज्ञातुं त्वमर्हसि॥

किं चान्यैः सुकुलाचारैः सेव्यतामेति पूरुषः।  
धनहीनः स्वपत्नीभिस्त्यज्यते किं पुनः परैः॥

किञ्चित्सविभ्रमोदञ्चिभ्रूलता भाति भामिनी।  
बालक्रीडाप्रतिद्वन्द्वि तर्जयन्तीव यौवनम्॥

किं धनेन कुबेरस्य सुभाषितगुणेन किम्।  
वाचस्पतेश्च दीपेन रवेः सिन्धोश्च बिन्दुना॥

किमिच्छति नरः काश्यां भूपानां को रणे हितः।  
को वन्द्यः सर्वदेवानां दीयतामेकमुत्तरम्॥

किं कारणं स्तनद्वन्द्वं पतितं ब्रूहि ते प्रिये।  
पश्याधःखनने मूर्ख गिरयोऽपि पतन्ति हि॥

किं कृतेन न यत्र त्वं यत्र त्वं किमसौ कलिः।  
कलौ चेद्भवतो जन्म कलिरस्तु कृतेन किम्॥

किं करिष्यन्ति वक्तारः श्रोता यत्र न विद्यते।  
नग्नक्षपणके देशे रजकः किं करिष्यति॥

किं करोमि क्व गच्छामि कमुपैमि दुरात्मना।  
दुर्भरेणोदरेणाहं प्राणैरपि विडम्बितः॥

किं कवेस्तस्य काव्येन सर्ववृत्तान्तगामिनी।  
कथेव भारती यस्य न प्राप्नोति दिगन्तरम्॥

किं कवेस्तस्य काव्येन किं काण्डेन धनुष्मतः।  
परस्य हृदये लग्नं न घूर्णयति यच्छिरः॥
__________________
किं कवेस्तस्य काव्येन किं काण्डेन धनुष्मतः।  
परस्य हृदयं भित्त्वा न घूर्णयति तच्छिरः॥

किं कुलेन विशालेन विद्याहीनस्य देहिनः।  
अकुलीनोऽपि विद्यावान्देवैरपि स पूज्यते॥

किं पुष्पैः किं फलैस्तस्य करीरस्य दुरात्मनः।  
येन वृद्धिं समासाद्य न कृतः पत्त्रसङ्ग्रहः॥

किंशुके किं शुकः कुर्यात्फलितेऽपि बुभुक्षितः।  
अदातरि समृद्धेऽपि किं कुर्युरुपजीविनः॥

किंशुके शुक मा तिष्ठ चिरं भाविफलेच्छया।  
बाह्यरङ्गप्रसङ्गेन के के नानेन वञ्चिताः॥

किं तया दन्तकण्ठोष्ठमूर्धतालुप्रसूतया ।  
प्रौढयापि सरस्वत्या जायते हृदयान्न या ॥

किं तया क्रियते लक्ष्म्या या वधूरिव केवला।  
या न वेश्येव सामान्या पथिकैरुपभुज्यते॥

किं तेन काव्यमधुना प्लाविता रसनिर्झरैः।  
जडात्मानोऽपि नो यस्य भवन्त्यङ्कुरितान्तराः॥

किं तेन किल काव्येन मृद्यमानस्य यस्य ताः।  
उदधेरिव नायान्ति रसामृतपरम्पराः॥

किं त्वां भणामि विच्छेददारुणायासकारिणि।  
कामं कुरु वरारोहे देहि मे परिरम्भणम्॥

किं त्वं निगूहसे दूति स्तनौ वक्त्रं च पाणिना।  
खण्डिता एव शोभन्ते शूराधरपयोधराः॥

किं मुञ्चन्ति पयोवाहाः कीदृशी हरिवल्लभा।  
पूजायां किं पदं कोऽग्निः कः कृष्णेन हतो रिपुः॥

किं नु मे स्यादिदं कृत्वा किं नु मे स्यादकुर्वतः।  
इति सन्चिन्त्य मनसा प्राज्ञः कुर्वीत वा न वा॥

किं वाच्यं सूर्यशशिनोर्दारिद्र्यं महतां पुरः।  
दिनरात्रिविभागेन परिधत्तो यदम्बरम्॥

किं वा शिष्यसहस्रेण गुरुनामोपजीविना ।  
एकस्मै दीयतां विद्या यस्तां बृंहयितुं पटुः ॥

किं वर्ण्यतां कुचद्वन्द्वमस्याः कमलचक्षुषः।  
आसमुद्रकरग्राही भवान्यत्र करप्रदः॥

किं विद्यया किं तपसा किं योगेन श्रुतेन च।  
किं विविक्तेन मौनेन स्त्रीभिर्यस्य मनो हृतम्॥

कितवा यं प्रशंसन्ति यं प्रशंसन्ति चारणाः।  
यं प्रशंसन्ति बन्धक्यः स पार्थ पुरुषाधमः॥

कियन्मात्रं जलं विप्र जानुदघ्नं नराधिप।  
तथापी यमवस्था ते न हि सर्वे भवादृशाः॥

कोटिद्वयस्य लाभेऽपि नतं सद्वंशजं धनुः।  
असद्वंश्यः शरः स्तब्धो लक्षलाभाभिकाङ्क्षया॥

को देशः कानि मित्त्राणि कः कालः कौ व्ययागमौ।  
कश्चाहं का च मे शक्तिरिति चिन्त्यं मुहुर्मुहुः॥

को दुःखी सर्वकार्येषु किं भृशार्थस्य वाचकम्।  
यो यस्माद्विरतो नित्यं ततः किं स करिष्यति॥

को दुराढ्यस्य मोहाय का प्रिया मुरविद्विषः।  
पदं प्रश्नवितर्के किं को दन्तच्छदभूषणम्॥

कोकिलानां स्वरो रूपं नारीरूपं पतिव्रतम्।  
विद्या रूपं कुरूपाणां क्षमा रूपं तपस्विनाम्॥

कोकिलश्चूतशिखरे मञ्जरीरेणुपिञ्जरः।  
गदितैर्व्यक्ततामेति कुलीनश्चेष्टितैरिव॥

कोकिलोऽहं भवान्काकः समानः कालिमावयोः।  
अन्तरं कथयिष्यन्ति काकलीकोविदाः पुनः॥

कोलाकृतिरपारेवो मोरोहंसो जलोदरी।  
कंसारिरात्तलीलो वा वाघलो भूकलोऽवतु॥

को न याति वशं लोके मुखे पिण्डेन पूरितः।  
मृदङ्गो मुखलेपेन करोति मधुरध्वनिम्॥

कोपप्रसादवस्तूनि ये विचिन्वन्ति सेवकाः।  
आरोहन्ति शनैः पश्चाद्धुन्वन्तमपि पार्थिवम्॥

कोऽपवादः स्तुतिपदे यदशीलेषु चञ्चलाः।  
साधुवृत्तानपि क्षुद्रा विक्षिपन्त्येव सम्पदः॥

कोऽप्यन्यः कल्पवृक्षोऽयमेकोऽस्ति क्षितिमण्डले।  
यत्पाणिपल्लवोऽप्येकः कुरुतेऽधः सुरद्रुमम्॥

कोशो न जायते यस्य प्रीत्यै स्वस्य परस्य वा ।  
स शोको विपरीतत्वात्काले गच्छति जायते ॥

कोऽतिभारः समर्थानां किं दूरं व्यवसायिनाम्।  
को विदेशः सविद्यानां कः परः प्रियवादिनाम्॥

कोऽत्रेत्यहमिति ब्रूयात्सम्यगादेशयेति च।  
आज्ञामवितथां कुर्याद्यथाशक्ति महीपतेः॥

क्रीडासु च नरेन्द्राणां जले पुष्पितपङ्कजे।  
स्नपयन्ति गजा हस्तैर्लग्नपुष्करपुष्करैः॥

क्रयादौषधवत्कामः प्रभुत्वात्केवलश्रमः।  
कारुवन्निजदारेषु योऽन्यः कामः स मन्मथः॥

क्रिया-युक्तस्य सिद्धिः स्यादक्रियस्य कथं भवेत् ।  
न शास्त्र-पाठ-मात्रेण योग-सिद्धिः प्रजायते ॥

क्रोधाद् भवति सम्मोहः सम्मोहात् स्मृतिविभ्रमः ।  
स्मृतिभ्रंशाद् बुद्धिनाशो बुद्धिनाशात् प्रणश्यति ॥

क्रोधो मूलमनर्थानां क्रोधः संसारबन्धनम्।  
धर्मक्षयकरः क्रोधस्तस्मात्क्रोधं विवर्जयेत्॥

क्रोधो वैवस्वतो राजा आशा वैतरणी नदी ।  
विद्या कामदुघा धेनुः सन्तोषो नन्दनं वनम्॥

क्रुद्धस्य दन्तिनः पत्तिर्जिघृक्षोरसिना करम्।  
निर्भिद्य दन्तमुसलान्यारुरोह जिघृक्षया॥

कुभोज्येन दिनं नष्टं कुकलत्रेण शर्वरी।  
कुपुत्रेण कुलं नष्टं तन्नष्टं यन्न दीयते॥

कुब्जस्य कीटखातस्य दावनिष्कुषितत्वचः।  
तरोरप्यूषरस्थस्य वरं जन्म न चार्थिनः॥

कुचद्वये चकोराक्षी चिबुकप्रान्तचुम्बिनि।  
मर्मोक्तिषु न शक्नोति स्थातुं लज्जानतानना॥

कुचकुम्भौ समालम्ब्य तरन्ती कान्तिनिम्नगाम्।  
भ्रमादितस्ततो दृष्ट्वा दृष्टिर्नाभौ निमज्जति॥

कुदेशं च कुवृत्तिं च कुभार्यां कुनदीं तथा।  
कुद्रव्यं च कुभोज्यं च वर्जयेत्तु विचक्षणः॥

कुक्कुटे कुर्वति क्वाणमाननं श्लिष्टयोस्तयोः।  
दिवाकरकराक्रान्तं शशिकान्तमिवाबभौ॥

कुलीना रूपवत्यश्च नाथवत्यश्च योषितः।  
मर्यादासु न तिष्ठन्ति स दोषः स्त्रीषु नारद॥

कुलीनैः सह सम्पर्कं पण्डितैः सह मित्त्रताम्।  
ज्ञातिभिश्च समं मेलं कुर्वाणो न विनश्यति॥

कुलशीलगुणोपेतः सर्वधर्मपरायणः।  
प्रवीणः प्रेषणाध्यक्षो धर्माध्यक्षो विधीयते॥

कुलशीलेषु सम्पन्नो नीतिधर्मेषु पण्डितः।  
तथैव पूज्यते राजा चतुरस्रः प्रकीर्तितः॥

कुलशैलदलं पूर्णसुवर्णगिरिकर्णिकम्।  
नमोऽधितिष्ठतेऽनन्तनालं कमलविष्टरम्॥

कुमारसम्भवं दृष्ट्वा रघुवंशे मनोऽदधत्।  
राक्षसानां कुलश्रेष्ठो रामो राजीवलोचनः॥

कुम्भौ सदम्भौ करिणां कलशौ गन्दकौशलौ।  
चक्रवाकौ वाराकौ च तदीयकुचयोः पुरः॥

कुन्दकुञ्जममुं पश्य सरसीरुहलोचने।  
अमुना कुन्दकुञ्जेन सखि मे किं प्रयोजनम्॥

कुमुदेष्वधिकं भान्ति पतिताश्चन्द्ररश्मयः।  
अतिप्रकृष्टशीलेषु कुलेष्विव समृद्धयः॥

कुपितासि यदा तन्वि निधाय करजक्षतम्।  
बधान भुजपाशाभ्यां कण्ठमस्य दृढं तदा॥

कुर्वन्नपि व्यलीकानि यः प्रियः प्रिय एव सः।  
अनेकदोषदुष्टोऽपि कायः कस्य न वल्लभः॥

कुर्वते स्वमुखेनैव बहुधान्यस्य खण्डनम्।  
नमः पतनशीलाय मुसलाय खलाय च॥

कुर्यादहरहः श्राद्धमन्नाद्येनोदकेन वा ।  
पयोमूलफलैर्वापि पितृभ्यः प्रीतिमावहन्

कुर्यान्नीचजनाभ्यस्तां न याञ्चां मानहारिणीम्।  
बलिप्रार्थनया प्राप लघुतां पुरुषोत्तमः॥

कुर्यान्न परदारेच्छां विश्वासं स्त्रीषु वर्जयेत्।  
हतो दशास्यः सीतार्थी हतः पत्न्या विदूरथः॥

कुर्यान्निपतितो मूर्ध्नि सशेषं वासवाशनिः  
सशेषमातुरं कुर्यान्नत्वज्ञमतमौषधम्

कुसुमायुधकोदण्डे हस्तौ विस्तीर्णचक्षुषः।  
अशोकपल्लवास्त्राणां प्रतिहस्तत्वमागतौ॥

कुसुमं वर्णसंपन्नंगन्धहीनं न शोभते।  
न शोभते क्रियाहीनं मधुरं वचनं तथा॥

कुसुमस्तबकानम्राः सन्त्येव परितो लताः।  
ततापि भ्रमरश्रान्तिं हरत्येकैव मालती॥

कुत आगत्य घटते विघट्य क्व नु याति च।  
न लक्ष्यते गतिश्चित्रा घनस्य च धनस्य च॥

कुतः कुवलयं कर्णे करोषि कलभाषिणि।  
किमपाङ्गमपर्याप्तमस्मिन्कर्मणि मन्यसे॥

कुतः प्रेमलवोऽप्यस्ति खले मे हृदये खलु।  
सुन्दरीं तामनालोक्य यदहं प्राणिमि प्रिय॥

कुतः सेवाविहीनानां चामरोद्भूतसम्पदः।  
उद्दण्डधवलच्छत्त्रवाजिवारणवाहिनी॥

कुतो वा नूतनं वस्तु वयम् उत्प्रेक्षितुं क्षमाः ।  
वाक्य-विन्यास-वैचित्र्य-मात्रम् अत्र विचार्यताम् ॥

क्वचिद्धुक्का क्वचित्थुक्का क्वचिन्नासाग्रवर्तिनी।  
एषा त्रिपथगा गङ्गा पुनाति भुवनत्रयम्॥

क्वचिद्रष्टः क्वचित्तुष्टो रुष्टस्तुष्टः क्षणे क्षणे।  
अव्यवस्थितचित्तस्य प्रसादोऽपि भयङ्करः॥

क्वचिद्रुष्टः क्वचित्तुष्टो रुष्टस्तुष्टः क्षणेक्षणे ।  
अव्यवस्थितचित्तस्य प्रसादोऽपि भयङ्करः॥

क्वचित्कार्यवशान्नीचोऽप्यलं भवति नो महान्।  
कांस्यस्यैव हि राज्ञोऽपि दर्पणः कनकस्य न॥

क्वचित्कृष्णार्जुनगुणा क्वचित्कर्णान्तगामिनी।  
अपाङ्गश्रीस्तवाभाति सुभ्रूर्भारतगीरिव॥

क्वचित्क्वचिदयं यातु स्थातुं प्रेमवशंवदः।  
न विस्मरति तत्रापि राजीवं भ्रमरो हृदि॥

क्वचित् क्वचित् पुराणेषु विरोधो यदि लभ्यते।  
कल्पभेदादिभिस् तत्र व्यवस्था सद्भिरिष्यते॥

क्वचित्पत्रं क्वचिच्छाखा क्वचित्पल्लवसन्ततिः ।  
न सर्वतः फलान्येव स्वादूनि धरणीरुहः ॥

क्वचित्सर्पोऽपि मित्रत्वमीयान्नैव खलः क्वचित्।  
न शेषशायिनोऽप्यस्य वशे दुर्योधनो हरेः॥

क्व देहो भौतिकोऽनात्मा क्व चात्मा प्रकृतेः परः।  
कस्य के पतिपुत्राद्या मोह एव हि कारणम्॥

क्व दोषोऽत्र मया लभ्य इति संचिन्त्य चेतसा।  
खलः काव्येषु साधूनां श्रवणाय प्रवर्तते॥

क्व सूर्यप्रभवो वंशः क्व चाल्पविषया मतिः ।  
तितीर्षुर्दुस्तरं मोहादुडुपेनास्मि सागरम् ॥

लाभप्रणयिनो नीचा मानकामा मनस्विनः।  
मद्गुः सरसि मत्स्यार्थी हंसस्येष्टा प्रसन्नता॥

लाभस्तेषां जयस्तेषां कुतस्तेषां पराजयः।  
येषां हृदिस्थो भगवान्मङ्गलायतनो हरिः॥

लालां वक्त्रासवं वेत्ति मांसपिण्डौ पयोधरौ।  
मांसास्थिकूटं जघनं जनः कामग्रहातुरः॥

लालने बहवो दोषास्ताडने बहवो गुणाः।  
तस्मात्पुत्रं च शिष्यं च ताडयेन्न तु लालयेत्॥

लालयेत्पञ्च वर्षाणि दश वर्षाणि ताडयेत्।  
प्राप्ते तु षोडशे वर्षे पुत्रं मित्त्रवदाचरेत्॥

लावण्यमधुभिः पूर्णमास्यमस्या विकस्वरम्।  
लोकलोचनरोलम्बकदम्बैः कैर्न पीयते॥

लावण्यं तदसौ कान्तिस्तद्रूपं स वचःक्रमः।  
तदा सुधास्पदमभूदधुना तु ज्वरो महान्॥

लब्धास्त्यक्ताश्च संसारे यावन्तो बान्धवास्त्वया।  
न सन्ति खलु तावन्त्यो गङ्गायामपि वालुकाः॥

लग्नं कविमनोभित्तौ प्रतिभादर्पणं स्तुमः ।  
न सिद्ध्यति विना यस्माज्जगल्लक्ष्मीप्रसाधनम् ॥

लज्जा जयति सज्जायाः कज्जलासिर्यया,स्त्यधः।  
ब्राह्मणस्य स्थितं यस्माद् ब्रह्मसूत्रमखण्डितम्\॥

लज्जावतः कुलीनस्य याचितुं धनमिच्छतः।  
कण्ठे पारावतस्येव वाक्करोति गतागतम्॥

ललाटतिलकोपेतः कृष्णः कमललोचनः।  
गोकुलेऽत्र क्रियां वक्तुं मर्यादा दशवार्षिकी॥

ललाटोदयमाभुग्नं पल्लवस्निग्धपाटला ।  
बिभ्रती श्वेतरोमाङ्कं सन्ध्येव शशिनं नवम् ॥

ललितान्तानि गीतानि प्रसूतान्तं च यौवनम्।  
विशाखान्ता मेघमाला तक्रान्तं खलु भोजनम्॥

लम्भिताः कदलीस्तम्भास्तदूरुभ्यां पराभवम्।  
अत्यन्तमृदुभिर्लब्धो जडैः क्व जयडिण्डिमः॥

लता पुष्पवतीं स्पृष्ट्वा स्नातो विमलवारिणा।  
पुनः सम्पर्कशङ्कीव मन्दं चरति मारुतः॥

लौकिकानां हि साधूनामर्थं वागनुवर्तते।  
ऋषीणां पुनराद्यानां वाचमर्थोऽनुधावति॥

लवङ्गलतिकाभङ्गदयालुर्दक्षिणानिलः।  
कथमुन्मूलयत्येष मानिनीमानपर्वतान्॥

लक्ष्मीकपोलसंक्रान्तकान्तपत्त्रलतोज्ज्वलाः।  
दोर्द्रुमाः पान्तु वः शौरेर्घनच्छाया महाफलाः॥

लक्ष्मीपयोधरोत्सङ्गकुङ्कुमारुणितो हरेः।  
धन्यो बलिः स येनास्य भिक्षापात्रीकृतः करः॥

लक्ष्मीर्वसति जिह्वाग्रे जिह्वाग्रे मित्त्रबान्धवाः।  
जिह्वाग्रे बन्धनं प्राप्तं जिह्वाग्रे मरणं ध्रुवम्॥

लक्ष्मी र्यादोनिधेर्यादो नादो वादोचितं वचः।  
बिभ्यती धीवरेभ्यो या जडेष्वेव निमज्जति॥

लक्ष्मीर्यास्यति गोविन्दे वीरश्रीर्वीरमेष्यति।  
गते मुञ्जे यशःपुञ्जे निरालम्बा सरस्वती॥

लक्ष्मीसम्पर्कजातोऽयं दोषः पद्मस्य निश्चितम्।  
यदेष गुणसन्दोहधाम्नि चन्द्रे पराङ्मुखः॥

लक्ष्मीवन्तो न जानन्ति प्रायेण परवेदनाम्।  
शेषे धराभरक्लान्ते शेते नारायणः सुखम्॥

लक्ष्मणेत्युत्तरं यत्र प्रश्नः स्यादत्र कीदृशः।  
ग्रीष्मे द्विरदवृन्दाय वनाली कीदृशी हिता॥

लक्ष्मणो लघुसन्धानो दूरपाती च राघवः।  
कर्णो दृढप्रहारी च पार्थस्यैते त्रयो गुणाः॥

लेखनी पुस्तकं रामा परहस्ते गता गता।  
कदाचित्पुनरायाता भ्रष्टा मुष्टा च चुम्बिता॥

लिखन्तु कवयः काव्यं कवयः कति न क्षितौ ।  
काव्यनायकतासिद्धिः कस्यचिद्धैर्यशालिनः ॥

लिखन्त्याः कामसाम्राज्यशासनं यौवनश्रियः।  
गलितेव मषीधारा रोमाली नाभिगोलकात्॥

लिम्पतीव तमोऽङ्गानि वर्षतीवाञ्जनं नभः।  
असत्पुरुषसेवेव दृष्टिर्निष्फलतां गता॥

लोभात्क्रोधः प्रभवति लोभात्कामः प्रजायते।  
लोभान्मोहश्च नाशश्च लोभः पापस्य कारणम्॥

लोभात्क्रोधः प्रभवति क्रोधाद्द्रोहः प्रवर्तते।  
द्रोहेण नरकं याति शास्त्रज्ञोऽपि विचक्षणः॥

लोभाविष्टो नरो वित्तं वीक्षते न स चापदम्।  
दुग्धं पश्यति मार्जारो यथा न लगुडाहतिम्॥

लोभः प्रतिष्ठा पापस्य प्रसूतिर्लोभ एव च।  
द्वेषक्रोधादिजनको लोभः पापस्य कारणम्॥

लोभमूलानि पापानि सङ्कटानि तथैव च।  
लोभात्प्रवर्तते वैरम् अतिलोभाद्विनश्यति ॥

लोभेन बुद्धिश्चलति लोभो जनयते तृषाम्।  
तृषार्तो दुःखमाप्नोति परत्रेह च मानवः॥

लोहितायति चादित्ये त्वरमाणो धनञ्जयः।  
पञ्चविंशतिसाहस्रान्निजघान महारथान्॥

लोकानामपि दातारं कर्तारं मानसान्त्वयोः।  
रक्षितारं न मृष्यन्ति भर्तारं परमस्त्रियः॥

लोकानां तु विवृद्ध्यर्थं मुखबाहूरुपादतः ।  
ब्राह्मणं क्षत्रियं वैश्यं शूद्रं च निरवर्तयत् ॥

लोकानुग्रहकर्तारः प्रवर्धन्ते नरेश्वराः।  
लोकानां सङ्क्षयाच्चैव क्षयं यान्ति न संशयः॥

लोकयात्रा भयं लज्जा दाक्षिण्यं त्यागशीलता।  
पञ्च यत्र न विद्यन्ते न कुर्यात्तत्र संस्थितिम्॥

लोकेषु निर्धनो दुःखी ऋणग्रस्तस्ततोऽधिकम्।  
ताभ्यां रोगयुतो दुःखी तेभ्यो दुःखी कुभार्यकः॥

लुब्धानां याचकः शत्रुश्चोराणां चन्द्रमा रिपुः।  
जारस्त्रीणां पतिः शत्रुर्मूर्खाणां बोधको रिपुः॥

लुब्धः स्तब्धोऽनृजुर्मूर्खः प्रभुरेकान्तदारुणः।  
बहूनेष खलः साधून्मारयित्वा मरिष्यति॥

लुब्धमर्थेन गृह्णीयात्क्रुद्धमञ्जलिकर्मणा।  
मूर्खं छन्दानुवृत्त्या च तत्त्वार्थेन च पण्डितम्॥

लुब्धो न विसृजत्यर्थं नरो दारिद्र्यशङ्कया।  
दातापि विसृजत्यर्थं तयैव ननु शङ्कया॥

नाटकाख्यायिकानां च शक्यान् सर्वविधानपि।  
स्फुरणा जायते प्रायस् तत एव कलाकृताम्॥

नाभीवलयसम्बद्धा रोमाली भाति सुभ्रुवः।  
सहिता निगडेनेव शृङ्खला स्मरदन्तिनः॥

मा भैष्ट नैते निस्त्रिंशा नीलोत्पलदलत्विषः।  
एते वीरावलोकिन्या लक्ष्म्या नवनवभ्रमाः॥

नाभिषेको न सम्स्कारः सिंहस्य क्रियते वने।  
विक्रमार्जितसत्त्वस्य स्वयमेव मृगेन्द्रता॥

नाभिरन्ध्रं प्रविष्टास्याः श्यामला रोमवल्लरी।  
त्रस्ता तिमिरलेखेन मेखलामणिकान्तितः॥

नाभिसङ्गेन गौराङ्ग्याः शोभते रोममञ्जरी।  
कन्दर्पहेमकटकाल्लाक्षाधारेव निर्गता॥

मा भ्राता भ्रातरं द्विक्षन्मा स्वसारमुत स्वसा।  
सम्यञ्चः सव्रता भूत्वा वाचं वदत भद्रया॥

नादरो यत्र देवानां प्रदेशः स विनश्यति ।  
न प्रवाहादिभिस्तद्वद्धर्मशून्यतया यथा ॥

नाधर्मश्चरितो लोके सद्यः फलति गौरिव ।  
शनैरावर्त्यमानस्तु कर्तुर्मूलानि कृन्तति ॥

नाद्रव्ये निहिता काचित्क्रिया फलवती भवेत्।  
न व्यापारशतेनापि शुकवत्पाठ्यते बकः॥

माद्यति प्रमदां दृष्ट्वा सुरां पीत्वा न माद्यति।  
यस्मादृष्टिमदा नारी तस्मात् तां परिवर्जयेत्॥

नागदन्ता महान्तोऽपि निर्विषाः शिल्पिकल्पकाः ।  
त एवाल्पा विषोदन्ता नरकप्रभुसायकाः ॥

माघेन विघ्नितोत्साहा नोत्सहन्ते पदक्रमे।  
स्मरन्तो भारवेरेव कवयः कपयो यथा॥

नाग्निस्तृप्यति काष्ठानां नापगानां महोदधिः।  
नान्तकः सर्वभूतानां न पुंसां वामलोचनाः॥

नागुणी गुणिनं वेत्ति गुणी गुणिषु मत्सरी।  
गुणी च गुणरागी च विरलः सरलो जनः॥

नाहं धार्यमधीराक्षि मुखेन्दोः संमुखं त्वया।  
इतीव लीलापद्मेन करेऽस्याः कान्तिरर्पिता॥

नाहं जानामि केयूरे नाहं जानामि कुण्डले।  
नूर्पुरे त्वभिजानामि नित्यं पादाभिवन्दनात्॥

नाजारजः पितृद्वेषी नाजारा भर्तृवैरिणी।  
नालम्पटोऽधिकारी स्यान्नाकामी मण्डनप्रियः॥

नाकाले म्रियते जन्तुर्विद्धः शरशतैरपि।  
कुशकण्टकविद्धोऽपि प्राप्तकालो न जीवति॥

नाकवित्वमधर्माय व्याधये दण्डनाय वा ।  
कुकवित्वं पुनः साक्षान्मृतिमाहुर्मनीषिणः ॥

नालम्बते दैष्टिकतां न निषीदति पौरुषे।  
शब्दार्थौ सत्कविरिव द्वयं विद्वानपेक्षते॥

नालसाः प्राप्नुवन्त्यर्थान्न शठा न च मायिनः।  
न च लोकरवाद्भीता न च शश्वत्प्रतीक्षिणः॥

मालतीकुसुमे भाति गुञ्जन्मत्तमधुव्रतः।  
प्रयाणे पञ्चबाणस्य शङ्खमापूरयन्निव॥

मालतीमुकुला याताः कुन्दा मन्दायितास्तथा।  
पङ्कज त्वामिदॄं ब्रूमः कुत्र यातु मधुव्रतः॥

मालिन्यमवलम्बेत यदा दर्पणवत्खलः।  
तदैव तन्मुखे देयं रजो नान्या प्रतिक्रिया॥

नालोकः क्रियते सूर्ये भूः प्रतीतं न धार्यते।  
नहि प्रत्युपकाराणामपेक्षा सत्सु विद्यते॥

नाल्पीयसि निबध्नन्ति पदमुन्नतचेतसः।  
येषां भुवनलाभेऽपि निःसीमानो मनोरथाः॥

नानृषिः कुरुते काव्यं नारुद्रः क्रमपाठकः।  
नादेवांशो ददात्यन्नं नाविष्णुः पृथिवीपतिः॥

नामृतं न विषं किञ्चिदेकां मुक्त्वा नितम्बिनीम्।  
यस्याः सङ्गेन जीव्येत म्रियेत च वियोगतः॥

नानिवेद्य प्रकुर्वीत भर्तुः किञ्चिदपि स्वयम्।  
कार्यमापत्प्रतीकारादन्यत्र जगतीपतेः॥

नान्तरज्ञाः श्रियो जातु प्रियैरासां न भूयते।  
आसक्तास्तास्वमी मूढा वामशीला हि जन्तवः॥

मान्या एव हि मान्यानां मानं कुर्वन्ति नेतरे।  
शम्भुर्बिभर्ति मूर्ध्नेन्दुं स्वर्भानुस्तं जिघृक्षति॥

नापृष्टः कस्यचिद्ब्रूयान्न चान्यायेन पृच्छतः।  
जानन्नपि हि मेधावी जडवल्लोक आचरेत्॥

नापरीक्ष्य नयेद्दण्डं न च मन्त्रं प्रकाशयेत्।  
विसृजेन्नैव लुब्धेभ्यो विश्वसेन्नापकारिषु॥

नाप्राप्यमभिवाञ्छन्ति नष्टं नेच्छन्ति शोचितुम्।  
आपत्स्वपि न मुह्यन्ति नराः पण्डितबुद्धयः॥

मारारिशक्ररामेभमुखैरासाररंहसा।  
सारारब्धस्तवा नित्यं तदर्तिहरणक्षमा॥

नारायणस्य शय्यायां भोजनं स्यात्तु नोचितम्   
कथं साधु तदीयादिजन्मभक्षणमेव हा

नारी परमुखद्रष्ट्री कविरव्यवहारवित्।  
अपथ्यसेवी रोगी च कियद्भिर्नोपहस्यते॥

मारमासुषमा चारु रुचा मारवधूत्तमा।  
मात्तधूर्ततमावासा सा वामा मेऽस्तु मा रमा॥

मा रमस्व मुखे वेधा न्यधान्मे कवितामिति ।  
तेनैव स्थापितं पाणौ भैक्ष्यपात्रमपीक्ष्यताम् ॥

नारसिंहाकृतिं वीक्ष्य वने मत्तमतङ्गजः।  
अत्र क्रियापदं गुप्तं यो जानाति स पण्डितः॥

मारयन्त्या जनं सर्वं निरागसमिवाज्ञया।  
मातङ्गानां गतिर्यादृक्तादृगासीदसंशयम्॥

नारिकेलसमाकारा दृश्यन्तेऽपि हि सज्जनाः।  
अन्ये बदरिकाकारा बहिरेव मनोहराः॥

नारिकेलसमाकारा दृश्यन्ते हि सुहृज्जनाः।  
अन्ये बदरिकाकारा बहिरेव मनोहराः ॥

मार्जारो महिषो मेषः काकः कापुरुषस्तथा।  
विश्वासात्प्रभवन्त्येते विश्वासस्तत्र नो हितः॥

नारुहेद्विषमं वृक्षं जीर्णां नावं न चारुहेत्।  
कूपे नालोकयेत्तोयं न वात्मानं विनाशयेत्॥

नारुन्तुदः स्यादार्तोऽपि न परद्रोहकर्मभिः।  
ययास्योद्विजते वाचा नालोक्यां तामुदीरयेत्॥

नासां कश्चिदगम्योऽस्ति नासां च वयसि स्थितिः।  
विरूपं रूपवन्तं वा पुमानित्येव भुञ्जते॥

नासावंशविनिर्मुक्तमुक्ताफलसनाभिना।  
भाति भालतलस्थेन बाला चन्दनबिन्दुना॥

नाशयन्तो घनध्वान्तं तापयन्तो वियोगिनः।  
पतन्ति शशिनः पादा भासयन्तः क्षमातलम्॥

नाश्रोत्रियतते यज्ञे ग्रामयाजिकृते तथा ।  
स्त्रिया क्लीबेन च हुते भुञ्जीत ब्राह्मणः क्व चित् ॥

मासि मासि समा ज्योत्स्ना पक्षयोरुभयोरपि।  
तत्रैकः शुक्लपक्षोऽभूद्यशः पुण्यैरवाप्यते॥

नास्ति चोराद्भयं यस्य  
न विमर्शकतो भयम् ।  
सोऽद्य स्यां कुकविस्तादृक्  
सत्कवित्वं श्रमाय मे ॥

नास्ति कामसमो व्याधिर्नास्ति मोहसमो रिपुः।  
नास्ति क्रोधसमो वह्निर्नास्ति ज्ञानात्परं सुखम्॥

नास्तिक्यं वेदनिन्दां च देवतानां च कुत्सनम् ।  
द्वेषं दम्भं च मानं च क्रोधं तैक्ष्ण्यं च वर्जयेत् ॥

नास्ति मेघसमं तोयं नास्ति चात्मसमं बलम्।  
नास्ति चक्षुःसमं तेजो नास्ति धान्यसमं प्रियम्॥

नास्ति सत्यं द्यूतकारे न शौचं वृषलीपतौ।  
मद्यपे सौहृदं नास्ति धूर्तेषु त्रितयं नहि॥

नास्ति स्त्रीणां पृथग्यज्ञो न व्रतं नाष्युपोषणम्।  
पतिं शुश्रूषते येन तेन स्वर्गे महीयते॥

नास्ति विद्यासमं चक्षुर्नास्ति सत्यसमं तपः।  
नास्ति रागसमं दुःखं नास्ति त्यागसमं सुखम्॥

नास्ति यज्ञः स्त्रियः किञ्चिन्न व्रतं नोपवासकम्।  
या तु भर्तरि शुश्रूषा तया स्वर्गं जयत्यसौ॥

नास्त्यन्या तृष्णया तुल्या कापि स्त्री सुभगा क्वचित्।  
या प्राणानपि मुष्णन्ती भवत्येवाधिकं प्रिया॥

नास्य भारग्रहे शक्तिर्न च वाहगुणः क्वचित्।  
देवागारे बलीवर्दस्तथाप्यश्नाति भोजनम्॥

माता नास्ति पिता नास्ति नास्ति बन्धुः सहोदराः।  
अर्थो नास्ति गृहं नास्ति तस्माज्जाग्रत जाग्रत॥

माता नतानां सङ्घट्टेः श्रियां बाधितसम्भ्रमा।  
भान्याथ सीमा रामाणं शं मे दिश्यादुमादिजा॥

माता मित्त्रं पिता चेति स्वभावात्त्रितयं हितम्।  
कार्यकारणतश्चान्ये भवन्ति हितबुद्धयः॥

माता पिता गुरुर्भ्राता भार्या पुत्रः पुरोहितः।  
नादण्ड्यो नाम राज्ञोऽस्ति स्वधर्मे यो न तिष्ठति॥

मातापितृसहस्राणि पुत्रदारशतानि च।  
तवानन्तानि यातानि कस्य ते कस्य वा भवान्॥

माता शत्रुः पिता वैरी येन बालो न पाठितः।  
न शोभते सभामध्ये हंसमध्ये बको यथा॥

मा तात साहसं कार्षीर्विभवैर्गर्वमागतः।  
स्वगात्राण्यपि भाराय भवन्ति हि विपर्यये॥

मा तात सम्पदामग्रमारूढोऽस्मीति विश्वसीः।  
दूरारोहपरिभ्रम्शविनिपातो हि दारुणः॥

माता यदि विषं दद्याद्विक्रीणाति पिता सुतम्।  
राजा हरति सर्वस्वं तत्र का परिदेवना॥

माता यस्य गृहे नास्ति भार्या चाप्रियवादिनी।  
अरण्यं तेन गन्तव्यं यथारण्यं तथा गृहम्॥

मातृवत्परदाराणि परद्रव्याणि लोष्टवत्।  
आत्मवत्सर्वभूतानि यः पश्यति स पश्यति॥

मातृवत् परदाराणि परद्रव्याणि लोष्ठवत् ।  
आत्मवत् सर्वभूतानि वीक्ष्यन्ते धर्मबुद्धयः ॥

नातः पापीयसीं काञ्चिदवस्थां शम्बरोऽब्रवीत्।  
यस्यां नैवाद्य न प्रातर्भोजनं तात विद्यते॥

मातङ्गकुम्भसंसर्गजातपातकशङ्कया।  
स्नातीव मुक्ताहारोऽस्याः स्फुरत्कान्तिजले गले॥

मातरं पितरं पुत्रं भ्रातरं वा सुहृत्तमम्।  
लोभाविष्टो नरो हन्ति स्वामिनं वा सहोदरम्॥

नातिधैर्यं प्रदातव्यं  
नातिभीतिश्च रोगिणि ।  
नैश्चिन्त्यान्नादिमे दानं  
नैराश्यादेव नान्तिमे ॥

नात्मानमवमन्येत पुर्वाभिरसमृद्धिभिः।  
आ मृत्योः श्रियमन्विच्छेन् नैनां मन्येत दुर्लभाम्॥

मात्रा स्वस्रा दुहित्रा वा नैकशय्यासनो भवेत्।  
बलवानिन्द्रियग्रामो विद्वांसमपि कर्षति॥

मातुलो यस्य गोविन्दः पिता यस्य धनञ्जयः।  
सोऽपि कालवशं प्राप्तः कालो हि दुरतिक्रमः॥

मा त्वं तात बले स्थित्वा बाधिष्ठा दुर्बलं जनम्।  
नहि दुर्बलदग्धानां काले किञ्चित्प्ररोहति॥

नात्यन्तं संस्कृतेनैव नात्यन्तं देशभाषया।  
कथां गोष्ठीषु कथयल्ँ लोके बहुमतो भवेत्॥

नात्यर्थमर्थार्थितया लुब्धमुद्वेजयेज्जनम्।  
अब्धिर्दत्त्वाश्वरत्नं स्त्रीर्मथ्यमानोऽसृजद्विषम्॥

नात्युच्चशिखरो मेरुर्नातिनीचं रसातलम्।  
व्यवसायद्वितीयानां नात्यपारो महोदधिः॥

नावज्ञा नाप्यवैदग्ध्यमुदधेर्महिमैव सः।  
यत्तीरपङ्कमग्नानि महारत्नानि शेरते॥

नाविदग्धः प्रियं ब्रूयात्स्फुटवक्ता न वञ्चकः।  
निःस्पृहो नाधिकारी स्यान्नाकामी मण्डनप्रियः॥

मायामयः प्रकृत्यैव रागद्वेषमदाकुलः।  
महतामपि मोहाय संसार इव दुर्जनः॥

नीचावमानमलिनां यो भुङ्क्ते सम्पदं पुमान्।  
लशुनाक्तां स कर्पूरचर्चां वितनुते तनौ॥

नीचः समुत्थितोऽवश्यमनवाप्य पराश्रयम्।  
छिद्रं न रतिमाप्नोति दृष्टान्तोऽत्र कटीभवः॥

नीचेषु यावनी वाणी का कः स्याच्छुभदो जने।  
शम्भोरावरणं किं कं भजन्ते व्याधयो जनम्॥

नीलोत्पलाभनयनाः परमप्रेमभूषणम्।  
हासायैव विलासिन्यः क्षणभङ्गितया स्थिताः॥

नीलोत्पलदलश्यामां विज्जकां मामजानता।  
वृथैव दण्डिना प्रोक्तं सर्वशुक्ला सरस्वती॥

मीमांसको महीपोऽयमन्यथा शक्तिमान्कथम्।  
नैयायिकोऽपि स्यादेव परशक्तेस्तु खण्डनात्॥

नीरजस्तमसा सत्त्वशुद्धिर्निःस्पृहता शमः।  
एतैरुपायैः संशुद्धः स हि योग्यमृतीभवेत्॥

नीरसान्यपि रोचन्ते कार्पासस्य फलानि मे।  
येषां गुणमयं जन्म परेषां गुह्यगुप्तये॥

नीतानामाकुलीभावं लुब्धैर्भूरिशिलीमुखैः।  
सदृशे वनवृद्धानां कमलानां त्वदीक्षणे॥

मृदोः परिभवो नित्यं वैरं तीक्ष्णस्य नित्यशः।  
उत्सृज्य तद्द्वयं तस्मान्मध्यां वृत्तिं समाश्रयेत्॥

मृदुभिर्बहुभिः शूरः पुम्भिरेको न बाध्यते।  
कपोतपोतकैरेकः श्येनो जातु न बाध्यते॥

मृदुव्यवहितं तेजो भोक्तुमर्थान्प्रकल्पते।  
प्रदीपः स्नेहमादत्ते दशयाभ्यन्तरस्थया॥

मृद्वङ्गि कठिनौ तन्वि पीनौ सुमुखि दुर्मुखौ।  
अत एव बहिर्यातौ हृदयात्ते पयोधरौ॥

मृगैर्नष्टं शशैर्लीनं वराहैश्चलितं स्थलात्।  
हयानां हेषितं श्रुत्वा सिंहैः पूर्ववदासितम्॥

मृगसम्बन्धिनी दृष्टिरसौ यदि न सुभ्रुवः।  
धावति श्रवणोत्तंसलीलादूर्वाङ्कुरे कुतः॥

मृगतृष्णाम्भसि स्नातः खपुष्पकृतशेखरः ।  
एष वन्ध्यासुतो याति शशशृङ्गधनुर्धरः ॥

मृगेभ्यो रक्ष्यते क्षेत्रं नरैस्तृणमयैरपि।  
सिंहाक्रान्तं पुनर्मूढ न हयैर्न च दन्तिभिः॥

मृगेन्द्रं वा मृगारिं वा सुखं व्याहरतां जनः।  
तस्योभयमपि व्रीडा क्रीडादलितदन्तिनः॥

मृणालव्यालवलया वेणीबन्धकपर्दिनी।  
हरानुकारिणी पातु लीलया पार्वती जगत्॥

नृणां धुरि स एवैको यः कश्चित्त्यागपाणिना।  
निर्मार्ष्टि प्रार्थनापांसुधूसरं मुखमर्थिनाम्॥

नृपाणां च नराणां च केवलं तुल्यमूर्तिता।  
आधिक्यं तु क्षमा धैर्यमाज्ञा दानं पराक्रमः॥

नृपदीपौ धनस्नेहं प्रजाभ्यः संहरन्नपि।  
अन्तरस्थैर्गुणैः शुभ्रैर्लक्ष्यते नैव केनचित्॥

मृतानामपि जन्तूनां श्राद्धं चेत्तृप्तिकारणम्‌ ।  
निर्वाणस्य प्रदीपस्य स्नेहः प्रज्वलयेच्छिखाम्‌ ॥

मृतानां स्वामिनः कार्ये भृत्यानामनुवर्तिनाम्।  
भवेत्स्वर्गेऽक्षयो वासः कीर्तिश्च धरणीतले॥

मृतः प्राप्नोति वा स्वर्गं शत्रुं हत्वा सुखानि वा।  
उभावपि हि शूराणां गुणावेतौ सुदुर्लभौ॥

मृतो दरिद्रः पुरुषो मृतं मैथुनमप्रजम्।  
मृतमश्रोत्रियं श्राद्धं मृतो यज्ञस्त्वदक्षिणः॥

मृत्योर्बिभेषि किं मूढ भीतं मुञ्चति किं यमः।  
अजातं नैव गृह्णाति कुरु यत्नमजन्मनि॥

मृत्योर्बिभेषि किं बाल न स भीतं विमुञ्चति  
अद्य वाऽब्दशतान्ते वा मृत्युर्वै प्राणिनां ध्रुवः

मृत्युः सर्वहरश्चाहमुद्भवश्च भविष्यताम्।  
कीर्तिः श्रीर्वाक्च नारीणां स्मृतिर्मेधा धृतिः क्षमा॥

मृत्युः शरीरगोप्तारं धनरक्षं वसुन्धरा।  
दुश्चारिणी च हसति स्वपतिं पुत्रवत्सलम्॥

मूलभृत्यान्परित्यज्य नागन्तून्प्रतिमानयेत्।  
नातः परतरो दोषो राज्यभेदकरो यतः॥

मूलं दोषस्य हिंसादेरर्थकामौ स्म मा मुषः।  
तौ हि तत्त्वावबोधस्य दुरुच्छेदावुपप्लवौ॥

मूले ह्यविकृते सदा सिक्ते प्रज्ञानवारिणा।  
नयालवालः फलति प्रायः पौरुषपादपः॥

नूनमाज्ञाकरस्तस्याः सुभ्रुवो मकरध्वजः।  
यतस्तन्नेत्रसञ्चारसूचितेषु प्रवर्तते॥

नूनं दुग्धाब्धिमन्थोत्थाविमौ सुजनदुर्जनौ।  
किं त्विन्दोः सोदरः पूर्वः कालकूटस्य चेतरः॥

मूर्खाणां पण्डिता द्वेष्या निर्धनानां महाधनाः।  
व्रतिनः पापशीलानामसतीनां कुलस्त्रियः॥

मूर्खा यत्र सुगर्विष्ठा दानमानपरिग्ग्रहैः ।  
तस्मिन् देशे न वस्तव्व्यम् पण्डितेन कदाचन ॥

मूर्खः स्वल्पव्ययत्रासात्सर्वनाशं करोति हि।  
कः सुधीः सन्त्यजेद्भाण्डं शुल्कस्यैवातिसाध्वसात्॥

मूर्खचिह्नानि षडिति गर्वो दुर्वचनं मुखे।  
विरोधी विषवादी च कृत्याकृत्यं न मन्यते॥

मूर्खं व्यसनिनं लुब्धमप्रगल्भं भयाकुलम्।  
क्रूरमन्यायकर्तारं नाधिपत्ये नियोजयेत्॥

मूर्खशिष्योपदेशेन दुष्टस्त्रीभरणेन च।  
द्विषतां सम्प्रयोगेण पण्डितोऽप्यवसीदति॥

मूर्खस्य पञ्च चिह्नानि गर्वो दुर्वचनं तथा ।  
क्रोधश्च दृढवादश्च परवाक्येष्वनादरः ॥

मूर्खे नियोज्यमाने तु त्रयो दोषा महीपतेः।  
अयशश्चार्थनाशश्च नरके गमनं तथा॥

मूर्खो हि जल्पतां पुंसां श्रुत्वा वाचः शुभाशुभाः।  
अशुभं वाक्यमादत्ते पुरीषमिव शूकरः॥

मूर्खोऽपि मूर्खं दृष्ट्वा च चन्दनादपि शीतलः।  
यदि पश्यति विद्वांसं मन्यते पितृघातकम्॥

नष्टं मृतमतिक्रान्तं नानुशोचन्ति पण्डिताः।  
पण्डितानां च मूर्खाणां विशेषोऽयं यतः स्मृतः॥

न भयान्नाप्यनुक्रोशान्नार्थहेतोः कथञ्चन।  
न ज्ञातिकुलसम्बन्धात्स्त्रियस्तिष्ठन्ति भर्तृषु॥

न च विद्यासमो बन्धुर्न च व्याधिसमो रिपुः।  
न चापत्यसमः स्नेहो न च दैवात्परं बलम्॥

न चिरं मम तापाय तव यात्रा भविष्यति।  
यदि यास्यसि यातव्यमलमाशङ्कयापि ते॥

न दानेन न मानेन नार्जवेन न सेवया।  
न शस्त्रेण न शास्त्रेण सर्वथा विषणाः स्त्रियः॥

न दातुं नोपभोक्तुं च शक्नोति कृपणः श्रियम्।  
किं तु स्पृशति हस्तेन नपुंसक इव स्त्रियम्॥

नदीकूलं यथा वृक्षं वृक्षं वा शकुनिर्यथा।  
तथा त्यजन्निमं देहं कृच्छ्राद् ग्राहाद् विमुच्यते॥

नदीकूले च ये वृक्षाः परहस्तगतं धनम्।  
कार्यं स्त्रीगोचरं यत्स्यात्सर्वं तद्विफलं भवेत्॥

नदीनां नखिनां चैव शृङ्गिणां शस्त्रपाणिनाम्।  
विश्वासो नैव कर्तव्यः स्त्रीषु राजकुलेषु च॥

नदीनां च कुलानां च मुनीनां च महात्मनाम्।  
परीक्षा न प्रकर्तव्या स्त्रीणां दुश्चरितस्य च॥

नदीतीरेषु ये वृक्षा यस्य नारी निरङ्कुशा।  
मन्त्रिहीनो भवेद्राजा तस्य राज्यं विनश्यति॥

मदनाय नमस्तस्मै शरतां च शरव्यताम् ।  
धन्विना येन नीयन्ते सुमनांसि मनांसि च ॥

नदेभ्योऽपि ह्रदेभ्योऽपि पिबन्त्यन्ये सदा पयः।  
चातकस्य तु जीमूत भवानेवावलम्बनम्॥

न देवा दण्डमादाय रक्षन्ति पशुपालवत् ।  
यं तु रक्षितुमिच्छन्ति बुद्ध्या संयोजयन्ति तम् ॥

न देवाय न धर्माय न बन्धुभ्यो न चार्थिने।  
दुर्जनस्यार्जितं वित्तं भुज्यते राजतस्करैः॥

न देवकन्यका नापि गन्धर्वकुलसम्भवा।  
तथाप्येषा तपोभङ्गं विधातुं वेधसोऽप्यलम्॥

न देवो विद्यते काष्ठे न पाषाणे न मृण्मये।  
भावेषु विद्यते देवस्तस्माद्भावो हि कारणम्॥

मधुना सिञ्चयेन्निम्बं निम्बः किं मधुरायते।  
जातिस्वभावदोषोऽयं कटुकत्वं न मुञ्चति॥

मधुपानप्रवृत्तास्ते सुहृद्भिः सह वैरिणः।  
श्रुत्वा कुतोऽपि त्वन्नाम लेभिरे विषमां दशाम्॥

मधुपे मालतीपुष्पं सतृष्णं यातुमुद्यते।  
हन्त दैवादुपागम्योपात्तमारण्यकेन तत्॥

मध्याह्ने नूनमापोऽपि तिग्मतापोपशान्तये।  
दधुः कमलिनीपत्त्रमातपत्रमिवोपरि॥

मध्यं तव सरोजाक्षि पयोधरभरार्दितम्।  
अस्ति नास्तीति सन्देहः कस्य चित्ते न भाषते॥

मध्येन तनुमध्या मे मध्यं जितवतीत्ययम्।  
इभकुम्भौ भिनत्त्यस्याः कुचकुम्भनिभौ हरिः॥

मदोपशमनं शास्त्रं खलानां कुरुते मदम्।  
चक्षुः-प्रकाशकं तेज उलूकानामिवान्धताम्॥

न द्रव्याणामविज्ञाय विधिं धर्म्यं प्रतिग्रहेत्।  
प्रातः प्रतिग्रहं कुर्यादवसीदन्नपि क्षुधा॥

मद्यपाः किं न जल्पन्ति किं न भक्षन्ति वायसाः।  
कवयः किं न पश्यन्ति किं न कुर्वन्ति योषितः॥

मद्यपाऽसाधुवृत्ता च प्रतिकूला च या भवेत् ।  
व्याधिता वाऽधिवेत्तव्या हिंस्राऽर्थघ्नी च सर्वदा ॥

न गृहं गृहमित्याहुर्गृहिणी गृहमुच्यते।  
गृहं तु गृहिणीहीनं कान्तारादतिरिच्यते॥

न गजानां सहस्रेण न लक्षेण च वाजिनाम्।  
तथा सिध्यन्ति कार्याणि यथा दुर्गप्रभावतः॥

न गजैर्न नरैः कार्यं सिद्धिमभ्येति भूभृताम्।  
तथा निमेषमात्रेण यथा वाहैः सुसाधितैः॥

न गणस्याग्रतो गच्छेत्सिद्धे कार्ये समं फलम्।  
यदि कार्यविपत्तिः स्यान्मुखरस्तत्र हन्यते॥

न गुणा) क्वापि पूज्यन्ते सत्स्वीकारो हि गौरवम्।  
पीतिमा गुणसाम्येऽपि हरिद्रास्वर्णयोरिव॥

महानदीप्रतरणं महापुरुषविग्रहम्।  
महाजनविरोधं च दूरतः परिवर्जयेत्॥

महानपि सुधीरोऽपि बहुरत्नयुतोऽपि सन्।  
विरसः कुपरीवारो नदीनः केन सेव्यते॥

महानप्यल्पतां याति निर्गुणे गुणविस्तरः।  
आधाराधेयभावेन गजेन्द्र इव दर्पणे॥

महामतिरपि प्राज्ञो न विश्वासं व्रजेद्रिपौ।  
विश्वासात्त्रिदशेन्द्रेण दितेर्गर्भो विदारितः॥

महानुभावसंसर्गः कस्य नोन्नतिकारकः ।  
रथ्याम्बु जाह्नवीसंगात् त्रिदशैरपि वन्द्यते ॥

महाशयमतिस्वच्छं नीरं सन्तापशान्तये।  
खलवासादतिश्रान्ताः समाश्रयत हे जनाः॥

महातरुर्वा भवति समूलो वा विनश्यति।  
नान्तरप्रत्ययानेति न्यग्रोधकणिकाङ्कुरः॥

महात्मानोऽनुगृह्णन्ति भजमानान् रिपूनपि।  
सपत्नीः प्रापयन्त्यब्धिं सिन्धवो नगनिम्नगाः॥

न हायनैर्न पलितैर्न वित्तेन न बन्धुभिः।  
ऋषयश्चक्रिरे धर्मं योऽनूचानः स नो महान्॥

न हीदृशं सम्वननं त्रिषु लोकेषु विद्यते।  
दया मैत्री च भूतेषु दानं च मधुरा च वाक्॥

महीरुहो विहङ्गानामेते हृद्यैः कलापिनाम्।  
विरुतैः स्वागतानीव नीरवाहाय कुर्वते॥

महर्षीणां भृगुरहं गिरामस्म्येकमक्षरम्।  
यज्ञानां जपयज्ञोऽस्मि स्थावराणां हिमालयः॥

महर्षिपितृदेवानां गत्वाऽनृण्यं यथाविधि ।  
पुत्रे सर्वं समासज्य वसेन् माध्यस्थ्यमाश्रितः ॥

महतां प्रार्थनेनैव विपत्तिरपि शोभते।  
दन्तभङ्गो हि नागानां श्लाघ्यो गिरिविदारणे॥

महतां तादृशं तेजो यत्र शाम्यन्त्यनौजसः।  
अस्तं यान्ति प्रकाशेन तारका हि विवस्वतः॥

महत्यल्पेऽप्युपायज्ञः सममेव भवेत्क्षमः।  
समुन्मूलयितुं वृक्षांस्तृणानीव नदीरयः॥

न हयैर्न च मातङ्गैर्न रथैर्न च पत्तिभिः।  
स्त्रीणामपाङ्गदृष्ट्यैव जीयते जगतां त्रयम्॥

महिष्या हृष्टया भाव्यं गृहकार्येषु दक्षया।  
सुसंस्कृतोपस्करया व्यये चामुक्तहस्तया॥

न हि ज्ञानेन सदृशं पवित्रमिह विद्यते ।  
तत्स्वयं योगसंसिद्धः कालेनात्मनि विन्दति ॥

न हि कश्चित् विजानाति किं कस्य श्वो भविष्यति ।  
अतः श्वः करणीयानि कुर्यादद्यैव बुद्धिमान्॥

महिम्नामन्तरं पश्य शेषाहेः साब्धिभूधरा।  
फणासहस्रस्रग्दाम्नि भ्रमरीव विभाति भूः॥

न ह्येकः साधको हेतुः स्वल्पस्यापीह कर्मणः।  
यो ह्यर्थं बहुधा वेद स समर्थोऽर्थसाधने॥

नैनं छिन्दन्ति शस्त्राणि नैनं दहति पावकः।  
न चैनं क्लेदयन्त्यापो न शोषयति मारुतः ॥

नैतान् स्मरति कृत्येषु याचितश् चाभ्यसूयति।  
एतान् दोषान् नरः प्राज्ञो बुद्ध्या बुद्ध्वा विवर्जयेत्॥

मैत्री कारुण्यमार्तेषु शक्ये प्रीतिरुपेक्षणम्।  
प्रकृतिस्थेषु भूतेषु वैद्यवृत्तिश्चतुर्विधम्॥

न जाने संमुखायाते प्रियाणि वदति प्रिये।  
सर्वाण्यङ्गानि किं यान्ति नेत्रतामुत कर्णताम्॥

न जातु कामः कामानामुपभोगेन शाम्यति।  
हविषा कृष्णवर्त्मेव भूय एवाभिवर्धते॥

न ज्ञातुं नाप्यनुज्ञातुं नेक्षितुं नाप्युपेक्षितुम्।  
स्वजनः स्वजने जातं विपत्पातं समीहते॥

न कालः खड्गमुद्यम्य शिरः कृन्तति कस्यचित्।  
कालस्य बलमेतावद्विपरीतार्थदर्शनम्॥

न कालस्य न शक्रस्य न विष्णोर्वित्तदस्य च।  
श्रूयन्ते तानि कर्माणि यानि युद्धे हनूमतः॥

न कामभोगान्बहुलान्नालङ्कारार्थसञ्चयान्।  
तथाहि बहु मन्यन्ते यथा रत्याः परिग्रहम्॥

न कार्येषु न भोगेषु नैश्वर्ये न सुखे तथा।  
स्पृहा स्याच्च यथा भर्तुः सा नारी सुखभागिनी॥

न कठोरं न वा तीक्ष्णमायुधं पुष्पधन्वनः।  
तथापि जितमेवासीदमुना भुवनत्रयम्॥

न कदाचित्सतां चेतः प्रसरत्यघकर्मसु।  
जलेषु द्रुतमप्यन्तः सर्पिराश्यानतां व्रजेत्॥

न कश्चिच्चण्डकोपानामात्मीयो नाम भूभृताम्।  
होतारमपि जुह्वन्तं दहत्येव हुताशनः॥

न कश्चिदपि जानाति किं कस्य श्वो भविष्यति।  
अतः श्वः करणीयानि कुर्यादद्यैव बुद्धिमान्॥

न कश्चित्कस्यचिन्मित्त्रं न कश्चित्कस्यचिद्रिपुः।  
कारेणन हि जायन्ते मित्त्राणि रिपवस्तथा॥

न केनापि श्रुतं दृष्टं वारिणा वारि शुष्यति।  
अहो गोदावरीवारा भवसिन्धर्विशुष्यति॥

न ख्यातिलाभपूजार्थं ग्रन्थोऽस्माभिरुदीर्यते ।  
स्वबोधपरिशुद्ध्यर्थं ब्रह्मविन्-निकषाश्मसु ॥

न किलानुनयुस्तस्य राजानो रक्षितुर्यशः ।  
व्यावृत्ता यत्परस्वेभ्यः श्रुतौ तस्करता स्थिता ॥

न क्रोधयातुधानस्य धीमान्गच्छेद्विधेयताम्।  
निपतीभ्रातृरुधिरः प्राप निन्दां वृकोदरः॥

न कुर्यादभिचारोग्रवश्यादिकुहकक्रियाम्।  
लक्ष्मणेनेन्द्रजित्कृत्याभिचारसमये हतः॥

न लज्जा न विनीतत्वं न दाक्षिण्यं न भीरुता।  
प्रार्थनाभाव एवैकः सतीत्वे कारणं स्त्रियाः॥

न लेखन्यां न वा पृष्ठे न यन्त्रे माति नापणे ।  
या त्रिलोक्यन्तविश्रान्तिसमर्था कवितोर्जिता ॥

मल्लिकाचितधम्मिल्लाश्चारुचन्दनचर्चिताः।  
अविभाव्याः सुखं यान्ति चन्द्रिकास्वभिसारिकाः॥

मल्लिकामाल्यभारिण्यः सर्वाङ्गीणार्द्रचन्दनाः।  
क्षौमवत्यो न लक्ष्यन्ते ज्योत्स्नायामभिसारिकाः॥

न लोभान् नाप्यविज्ञानाद्        
आहारमुपयोजयेत् ।  
परीक्ष्य हितमश्नीयाद्   
देहो ह्याहारसम्भवः॥

न लोकायतवादेन नास्तिकः स्याददैवतः।  
हरिर्हिरण्यकशिपुं जघान स्तम्भनिर्गतः॥

न लोकवृत्तं वर्त्तेत वृत्तिहेतोः कथञ्चन ।  
अजिह्मामशठां शुद्धां जीवेद् ब्राह्मणजीविकाम्॥

मलोत्सर्गं गजेन्द्रस्य मूर्ध्नि काकः करोति चेत्।  
कुलानुरूपं तत्तस्य यो गजो गज एव सः॥

मनागनभ्यावृत्त्या वा कामं क्षाम्यतु यः क्षमी।  
क्रियासमभिहारेण विराध्यन्तं क्षमेत कः॥

नमामि मामनोनुन्नमानं मुनिममानिनम्।  
नानाननममानाममोन्नामानमुमेनमुम्॥

नमामि यामिनीनाथलेखालङ्कृतकुन्तलाम् ।  
भवानीं भवसन्तापनिर्वापणसुधानदीम् ॥

न माता शपते पुत्रं न दोषं लभते मही।  
न हिंसां कुरुते साधुर्न देवः सृष्टिनाशकः॥

मन्मातुर्नामधेयं तत्पावनादपि पावनम् ।  
गोमांसरसिके जिह्वे स्पृष्ट्वा मा मलिनीकुरु ॥

मण्डलीकृत्य बर्हाणि कण्ठैर्मधुरगीतिभिः।  
कलापिनः प्रनृत्यन्ति काले जीमूलमालिनि॥

मण्डले मण्डलाकारो रेखा वाजीमयी जवे।  
सव्यापसव्ये द्विमुखो नकुलाधिष्ठितो हयः॥

मनः प्रकृत्यैव चलं दुर्लक्ष्यं च तथापि मे।  
कामेनैतत्कथं विद्धं समं सर्वैः शिलीमुखैः॥

नमः सर्वविदे तस्मै व्यासाय कविवेधसे।  
चक्रे पुण्यं सरस्वत्या यो वर्षमिव भारतम्॥

नमः शिवाय निःशेषक्लेशप्रशमशालिने।  
त्रिगुणग्रन्थिदुर्भेदभवबन्धविभेदिने॥

नमः स्वतन्त्रचिच्छक्तिमुद्रितस्वविभूतये।  
अव्यक्तव्यक्तरूपाय कस्मैचिन्मन्त्रमूर्तये॥

न मद्यव्यसनी क्षीबः कुर्याद्वेतालचेष्टितम्।  
वृष्णयो हि ययुः क्षीबास्तृणैः प्रहरणैः क्षयम्॥

न नद्यो मदवाहिन्यो न च मांसमया नगाः।  
न च नारीमयं विश्वं कथं नीलपटः सुखी॥

नमन्ति फलिनो वृक्षाः नमन्ति गुणिनो जनाः।  
शुष्ककाष्ठश्च मूर्खश्च न नमन्ति कदाचन ॥

न नरस्य नरो दासो दासश्चार्थस्य भूपते।  
गौरवं लाघवं वापि धनाधननिबन्धनम्॥

मनसैव कृतं पापं न शरीरकृतं कृतम्।  
येनैवालिङ्गिता कान्ता तेनैवालिङ्गिता सुता॥

नमस् तस्मै गणेशाय  
यत्-कण्ठः पुष्करायते।  
मदाभोग-घन-ध्वानो  
नील-कण्ठस्य ताण्डवे॥

नमस्तस्मै वराहाय हेलयोद्धरते महीम्।  
खुरमध्यगतो यस्य मेरुः खुरखुरायते॥

नमस्त्रिभुवनोत्पत्तिस्थितिसंहारहेतवे।  
विष्णवेऽपारसंसारपारोत्तरणसेतवे॥

नमस्त्रिमूर्तये तुभ्यं प्राक्सृष्टेः केवलात्मने।  
गुणत्रयविभागाय पश्चाद्भेदमुपेयुषे॥

नमस्तुङ्गशिरश्चुम्बिचन्द्रचामरचारवे।  
त्रैलोक्यनगरारम्भमूलस्तम्भाय संभवे॥

मनस्यन्यद्वचस्यन्यत्कार्ये चान्यद्दुरात्मनाम्।  
मनस्येकं वचस्येकं कर्मण्येकं महात्मनाम्॥

न मया गोरसाभिज्ञं चेतः कस्मात्प्रकुप्यसि।  
अस्थानरुदितैरेतैरलमालोहितेक्षणे॥

मन्दाकिनीपयःपानं मन्दाक्षीमुखचुम्बनम्।  
मन्दरोपवनक्रीडा मन्दानुष्ठानतः कुतः॥

मन्दः पापग्रहः क्रौर्याद् अनिष्टः शुभकर्मणाम् ।  
पिशुनः शनितुल्योपि चित्रं यदशनिर् नृणाम्  ॥

मन्दः कवियशः प्रार्थी गमिष्याम्युपहास्यताम् ।  
प्रांशुलभ्ये फले लोभादुद्वाहुरिव वामनः ॥

नन्दन्त्युदित आदित्ये नन्दन्त्यस्तमिते रवैा ।  
आत्मनो नावबुध्यन्ते मनुष्या जीवितक्षयम्॥

न मे दुःखं प्रिया दूरे न मे दुःखं हृतेति सा।  
एतदेवानुशोचामि वयोऽस्या ह्यतिवर्तते॥

न मे पार्थास्ति कर्तव्यं त्रिषु लोकेषु किञ्चन ।  
नानवाप्तमवाप्तव्यं वर्त एव च कर्मणि ॥

मङ्गलाचारयुक्तः स्यात् प्रयतात्मा जितेन्द्रियः ।  
जपेच्च जुहुयाच्चैव नित्यमग्निमतन्द्रितः ॥

मणिर्लुठति पादेषु काचः शिरसि धार्यते।  
यथैवास्ते तथैवास्तां काचः काचो मणिर्मणिः॥

मणिर्लुण्ठति पादाग्रे काचः शिरसि धार्यते।  
क्रयविक्रयवेलायां काचः काचो मणिर्मणिः॥

नमिताः फलभारेण न मिताः शालमञ्जरीः।  
केदारेषु हि पश्यन्तः के दारेषु विनिस्पृहाः॥

मनो धावति सर्वत्र मदोन्मत्तगजेन्द्रवत्।  
ज्ञानाङ्कुशसमा बुद्धिस्तस्य निश्चलते मनः॥

नमो गुहाय भक्तेभ्यः प्रत्यहं यस्य शंसति ।  
"विबुध्यध्वं तमो नष्ट"मिति ध्वज-नखायुधः ॥

मनो हि हेतुः सर्वेषाम् इन्द्रियाणां प्रवर्तने।  
शुभाशुभास्ववस्थासु तच्च मे सुव्यवस्थितम्॥

मनो मधुकरो मेघो मानिनी मदनो मरुत्।  
मा मदो मर्कटो मत्स्यो मकारा दश चञ्चलाः॥

मनो मधुकरो मेघो मद्यपो मत्कुणो मरुत्।  
मा मदो मर्कटो मत्स्यो मकारा दश चञ्चलाः॥

मनोऽपि शङ्कमानाभिर्बालाभिरुपजीव्यते।  
अषडक्षीणषाड्गुण्यमन्त्री मकरकेतनः॥

नमो रामपदाम्भोजं रेणवो यत्र संततम्।  
कुर्वन्ति कुमुदप्रीतिमरण्यगृहमेधिनः॥

मनोरथरथारूढं युक्तमिन्द्रियवाजिभिः।  
भ्राम्यत्येव जगत्कृत्स्नं तृष्णासारथिचोदितम्॥

नमोऽस्तु गुरवे तस्मै वटमूलनिवासिने ।  
स्वोपदेष्टव्यतत्त्वस्य स्वतो रूपमधिष्ठितः ॥

नमो वाङ्मनसातीतमहिम्ने परमेष्ठिने।  
त्रिगुणाष्टगुणानन्तगुणनिर्गुणमूर्तये॥

नमो विश्वसृजे पूर्वं विश्वं तदनु बिभ्रते।  
अथ विश्वस्य संहर्त्रे तुभ्यं त्रेधास्थितात्मने॥

मन्त्रबीजमिदं गुप्तं रक्षणीयं यथा तथा।  
मनागपि न भिद्येत तद्भिन्नं न प्ररोहति॥

मन्त्रभेदेऽपि ये दोषा भवन्ति पृथिवीपतेः।  
न शक्यास्ते समाधात्तुमिति नीतिविदां मतम्॥

मन्त्रतन्त्रार्पितप्रीतिर्देशकालोचितस्थितिः।  
यश्च राज्ञि भवेद्भक्तः सोऽमात्यः पृथिवीपतेः॥

मन्त्रिणां भिन्नसन्धाने भिषजां सान्निपातिके।  
कर्मणि व्यज्यते प्रज्ञा स्वस्थे को वा न पण्डितः॥

मन्त्रिणा पृथिवीपालचित्तं विघटितं क्वचित्।  
वलयं स्फटिकस्येव को हि सन्धातुमीश्वरः॥

मन्त्रो योध इवाधीरः सर्वाङ्गैः सम्वृतैरपि।  
चिरं न सहते स्थातुं परेभ्यो भेदशङ्कया॥

मन्ये मायेयमज्ञानं यत्सुखं स्वजनादपि।  
निदाघवारणायालं निजच्छाया न कस्यचित्॥

मन्ये समाप्तलावण्यसारे सर्गे मृगीदृशः।  
अपूरयित्वेव गतो नाभिरन्ध्रं चतुर्मुखः॥

मन्ये सत्यमहं लक्ष्मीः समुद्राद्धूलिरुत्थिता।  
पश्यन्तोऽपि न पश्यन्ति सन्तो विह्वललोचनाः॥

मन्ये तदूरू सम्भाव्य हस्तसर्वस्वहारिणौ।  
वहन्त्यस्पृश्यताहेतोर्मातङ्गत्वं मतङ्गजाः॥

न पाणिपादचपलो न नेत्रचपलो मुनिः ।  
न च वागङ्गचपल इति शिष्टस्य गोचरः ॥

न परस्यापराधेन परेषां दण्डमाचरेत्।  
आत्मनावगतं कृत्वा बध्नीयात्पूजयेच्च वा॥

न पश्यति च जन्मान्धः कामान्धो नैव पश्यति।  
न पश्यति मदोन्मत्तो ह्यर्थी दोषं न पश्यति॥

न प्रहृष्यति सम्माने नापमाने च कुप्यति ।  
न क्रुद्धः परुषं ब्रूयात् स वै साधूत्तमः स्मृतः॥

न पुनर्जीवितः कश्चित् कालधर्ममुपागतः।  
प्रियो वा यदि वा द्वेष्यः प्राणिनां गतिरीदृशी॥

नपुंसकमिति ज्ञात्वा तां प्रति प्रहितं मनः।  
तत्तु तत्रैव रमते हताः पाणिनिना वयम्॥

नपुंसकप्रवादस्य प्रशमार्थी फलाशनः।  
मत्तो धूर्तसहायश्च राजसूनुर्निरङ्कुशः॥

न पुत्रात्परमो लाभो न भार्यायाः परं सुखम्।  
न धर्मात्परमं मित्त्रं नानृतात्पातकं परम्॥

न पुत्रायत्तमैश्वर्यं कुर्यादार्यः कथञ्चन।  
पुत्रार्पितप्रभुत्वोऽभूद्धृतराष्ट्रस्तृणोपमः॥

नराणां नापितो धूर्तः पक्षिणां चैव वायसः।  
चतुष्पदां शृगालस्तु स्वेच्छाचारी तपस्विनाम्॥

नरकाय ते मतिश्चेत् पौरोहित्यं समाचर ।  
वर्षं यावत् किमन्येन मठचिन्तां दिनत्रयम्॥

नरनारीसमुत्पन्ना सा स्त्री देहविवर्जिता।  
अमुखी कुरुते शब्दं जातमात्रा विनश्यति॥

नरत्वं दुर्लभं लोके विद्या तत्र सुदुर्लभा।  
कवित्वं दुर्लभं तत्र शक्तिस्तत्र सुदुर्लभा॥

मरौ नास्त्येव सलिलं कृच्छ्राद्यद्यपि लभ्यते।  
तत्कटु स्तोकमुष्णं च न करोति वितृष्णताम्॥

नरेशे जीवलोकोऽयं निमीलति निमीलति।  
उदेत्युदीयमाने च रवाविव सरोरुहम्॥

मर्कटस्य सुरापानं तस्य वृश्चिकदंशनम्।  
तन्मध्ये भूतसञ्चारो यद्वा तद्वा भविष्यति॥

मर्कटस्य सुरापानं ततो वृश्चिकदंशनम् ।  
भूतावेशस् ततः पश्चाद् यद् वा तद् वा भविष्यति ॥

मर्तव्यमिति यद्दुःखं पुरुषस्योपजायते।  
शक्यते नानुमानेन परेण परिवर्णितुम्॥

न सारणीया धीरेण रसना नीरसे जने।  
को नाम कुरुते फेरौ नायकः सायकक्षतिम्॥

न सा विद्या न तच्छीलं न तद्दानं न सा कला।  
अर्थार्थिभिर्न तच्छौर्यं धनिनां यन्न कीर्त्यते॥

न सीदन्नपि धर्मेण मनोऽधर्मे निवेशयेत् ।  
अधार्मिकानां पापानामाशु पश्यन् विपर्ययम् ॥

न समासः समर्थस्य वसुव्याकरणस्य ते।  
विग्रहो नैव केनापि न परः सर्वनामभाक्॥

न संशयमनारुह्य नरो भद्राणि पश्यति।  
संशयं पुनरारुह्य यदि जीवति पश्यति॥

न सर्पस्य मुखे रक्तं न दष्टस्य कलेवरे।  
न प्रजासु न भूपाले धनं दुरधिकारिणि॥

न शास्त्रम् अस्तीत्य् एतावत्    
प्रयोगे कारणं भवेत्।  
शास्त्रार्थान् व्यापिनो विद्यात्    
प्रयोगांस् त्व् एक-देशिकान्॥

न श्लाघते खलः कस्मै सुप्तिङतं किमुच्यते।  
लादेशानां नवानां च तिङां किं नाम कथ्यताम्॥

न स्पृशेत् पाणिनोच्छिष्टो विप्रो गोब्राह्मणानलाण् ।  
न चापि पश्येदशुचिः सुस्थो ज्योतिर्गणान् दिवा ॥

न स्थातव्यं न गन्तव्यं क्षणमप्यधमैः सह।  
पयोऽपि शौण्डिकीहस्ते मदिरां मन्यते जनः॥

न स्त्रीजितः प्रमूढः स्याद्गाढरागवशीकृतः।  
पुत्रशोकाद्दशरथो जीवं जायाजितोऽत्यजत्॥

न स्त्रीणामप्रियः कश्चित्प्रियो वापि न विद्यते।  
गावस्तृणमिवारण्ये प्रार्थयन्ति नवं नवम्॥

न स्वल्पस्य कृते भूरि नाशयेन्मतिमान्नरः।  
एतदेव हि पाण्डित्यं न स्वल्पाद्भूरिनाशनम्॥
_____________
न स्वल्पस्य कृते भूरि नाशयेन्मतिमान्नरः  
एतदेवात्र पाण्डित्यं यत्स्वल्पाद्भूरिरक्षणम्

न स्वप्नेन जयेन्निद्रां न कामेन स्त्रियं जयेत्।  
नेन्धनेन यजेद्वह्निं न पानेन सुरां जयेत्॥

न स्वर्गो नापवर्गो वा नैवात्मा पारलौकिकः ।  
नैव वर्णाश्रमादीनां क्रियाश्च फलदायिकाः ॥

न तच्छस्त्रैर्न नागेन्द्रैर्न हयैर्न च पत्तिभिः।  
कार्यं सम्सिद्धिमभ्येति यथा बुद्ध्या प्रसाधितम्॥

न तद्भुक्तं न तत्पीतं न तत्सुप्तं न तद्गतम्।  
यन्मांसमाहिषक्षीरललनावाजिवर्जितम्॥

न तद् ज्ञानं न तच्छिल्पं न सा विद्या न सा कला।  
न स योगो न तत्कर्म नाट्येऽस्मिन् यन्न दृश्यते ॥

न तस्यादिर्न तस्यान्तो मध्ये यस्तस्य तिष्ठति।  
तवाप्यस्ति ममाप्यस्ति यदि जानासि तद्वद॥

न तथा बाध्यते राजन्प्रकृत्या निर्धनो जनः।  
यथा भद्राणि संप्राप्य तैर्विहीनः सुखोचितः॥
__________________
न तथा बाध्यते लोके प्रकृत्या निर्धनो जनः।  
यथा द्रव्याणि संप्राप्य तैर्विहीनः सुखे स्थितः॥

न तथेच्छन्त्यकल्याणाः परेषां वेदितुं गुणान्।  
यथैषां ज्ञातुमिच्छन्ति नैर्गुण्यं पापचेतसः॥

न तथोत्थाप्यते ग्रावा प्राणिभिर्दारुणा यथा।  
अल्पोपायान्महासिद्धिरेतन्मन्त्रफलं महत्॥

न तत्सङ्कुचितः पन्था येन वाली हतो गतः।  
समये तिष्ठ सुग्रीव मा वालिपथमन्वगाः ॥

न तेन वृद्धो भवति येनास्य पलितं शिरः।  
यो वै युवाप्यधीयानस् तन् देवाः स्थविरं विदुः॥

न तिष्ठति तु यः पूर्वां नौपास्ते यश्च पश्चिमाम् ।  
स शूद्रवद् बहिष्कार्यः सर्वस्माद् द्विजकर्मणः ॥

मत्पाणाविष्टिके भूया निरन्तरसमुद्यता ।  
निर्मातुं राघवागारं हन्तुं वा तद्विरोधिनः ॥

मत्स्यादयोऽपि जानन्ति नीरक्षीरविवेचनम्।  
प्रसिद्धिरेव हंसस्य यशः पुण्यैरवाप्यते॥

मत्वा लोकमदातारं सन्तोषे यैः कृता मतिः।  
त्वयि राजनि ते राजन्न तथा व्यवसायिनः॥

नौकां वै भजते तावद्यावत्पारं न गच्छति।  
उत्तीर्णे तु नदीपारे नौकायाः किं प्रयोजनम्॥

मौनी पादप्रहारेऽपि न क्षमी नीच एव सः।  
आकृष्टशस्त्रो मित्रेऽपि न तेजस्वी खलो हि सः॥

मौनं मूर्खेषु च स्त्रीषु पातिव्रत्यं सुभूषणम्।  
महादुर्भूषणं चैतद् विपरीतममीषु च॥

मौनं कालविलम्बश्च प्रयाणं भूमिदर्शनम्।  
भृकुट्यन्यमुखी वार्ता नकारः षड्विधः स्मृतः॥
__________________
मौनं कालविलम्बश्च प्रयाणं भूमिदर्शनम् ।  
भ्रुकुटिश्चान्यवार्ता च नकारः षड्विधः स्मृतः ॥

मौर्ख्यमौखर्ययोर्योगो न मे वहति विस्मयम् ।  
दृश्यते हि भुवि प्रायः सम्बन्धस्तुल्यवर्णयोः ॥

मौर्ख्यं सर्वापदां निष्ठा का हि नापदजानतः।  
तस्मिन्नप्यविषण्णो यः क्व सोऽन्यत्र विपत्स्यति॥

नौश्च दुर्जनजिह्वा च प्रतिकूलविसर्पिणी।  
परप्रतारणायैव दारुणा केन निर्मिता॥

नवीनदीनभावस्य याचकस्यातिमानिनः।  
वचोजीवितयोरासीत्पुरोनिःसरणे रणः॥

नवीनकवयः प्रायो नास्तिकाश्चित्रमत्र किम् ।  
सर्वोऽप्युपक्रमस्तेषां छन्दस्त्यागपुरस्सरः ॥

न वदेद् यावनीं भाषां प्राणैः कण्ठगतैरपि।  
गजैरापीड्यमानोऽपि न गच्छेद् जैनमन्दिरम्॥

न वध्यन्ते ह्यविश्वस्ता बलिभिर्दुर्बला अपि।  
विश्वस्तास्त्वेव वध्यन्ते बलिनो दुर्बलैरपि॥

नवं पुरातनं वापि  
लेखं पश्यन्ति पण्डिताः ।  
सारमासाद्य तुष्यन्ति  
निःसारञ्च त्यजन्ति ते ॥

नवं वस्त्रं नवं छत्रं नव्या स्त्री नूतनं गृहम्।  
सर्वत्र नूतनं शस्तं सेवकान्ने पुरातने॥

न वर्ण्यवस्तुमाहात्म्यान्महत्तां भजते कविः ।  
तथा सति कवीन्द्रः स्यात्सर्वोऽद्रीभादि वर्णयन् ॥

न विषेण न शस्त्रेण नाग्निना न च मृत्युना।  
अप्रतीकारपारुष्याः स्त्रीभिरेव स्त्रियः कृताः॥

न विना पार्थिवो भृत्यैर्न भृत्याः पार्थिवं विना।  
तेषां च व्यवहारोऽयं परस्परनिबन्धनः॥

न विना परवादेन रमते दुर्जनो जनः।  
काकः सर्वरसान्भुक्त्वा विना मेध्यं न तृप्यति॥

न विश्वेसदमित्रस्य मित्त्रस्यापि न विश्वसेत्।  
कदाचित्कुपितं मित्त्रं सर्वं गुह्यं प्रकाशयेत्॥

न वित्तं दर्शयेत्प्राज्ञः कस्यचित्स्वल्पमप्यहो।  
मुनेरपि यतस्तस्य दर्शनाच्चलते मनः॥

नवोक्तिर्जातिरग्राम्या श्लेषोऽक्लिष्टः स्फुटो रसः।  
विकटाक्षरसंबन्धः कृत्स्नमेकत्र दुष्करम्॥

न व्याप्तिरेषा गुणिनो गुणवाञ्जायते ध्रुवम्।  
चन्दनोऽनलसन्दग्धो न भस्म सुरभि क्वचित्॥

नक्षत्रभूषणं चन्द्रो नारीणां भूषणं पतिः।  
पृथिवीभूषणं राजा विद्या सर्वस्य भूषणम्॥

मक्षिका मशको वेश्या मूषको याचकस्तथा।  
ग्रामणीर्गणकश्चैव सप्तैते परभक्षकाः॥

मक्षिका व्रणमिच्छन्ति धनमिच्छन्ति पार्थिवाः।  
नीचाः कलहमिच्छन्ति शान्तिमिच्छन्ति साधवः॥

न क्षुधा पीड्यते यस्तु निद्रया न कदाचन।  
न च शीतातपाद्यैश्च स भृत्योऽर्हो महीभुजाम्॥

न यज्वानोऽपि गच्छन्ति तां गतिं नैव योगिनः।  
यां यान्ति प्रोज्झितप्राणाः स्वाम्यर्थे सेवकोत्तमाः॥

नयनानन्ददायीन्दोर्बिम्बमेतत्प्रसीदति।  
अधुना विनिरुद्धाशं प्रविशीर्णमिदं तमः॥

नयनस्य तुलां चक्रे नलिनेन नतभ्रुवः।  
ऊनेन चलिते भृङ्गं मामरम्भाद्विधिर्दधौ॥

न यस्य चेष्टितं विद्यान्न कुलं न पराक्रमम्।  
न तस्य विश्वसेत्प्राज्ञो यदीच्छेच्छ्रेय आत्मनः॥

न यत्नकोटिशतकैरपि दुष्टः सुधीर्भवेत्।  
किं मर्दितोऽपि कस्तूर्यां लशुनो याति सौरभम्॥

न यत्र गुणवत्पात्रमेकमप्यस्ति सन्निधौ।  
कस्तत्र भवतः पान्थ कूपाम्बुग्रहणाग्रहः॥

नयेनाङ्कुरितं शौर्यं जयाय न तु केवलम्।  
अन्ययुक्तं विषं भुक्तं पथ्यं स्यादन्यथा मृतिः॥

मयि जीवति बीजाढ्ये किमन्ये बीजपूरकाः।  
इति सञ्चिन्त्य मनसा विदद्रे दाडिमीफलम्॥

मयि ते पादपतिते किङ्करत्वमुपागते।  
प्रिये कामातुरः कोपं कान्ते कोऽन्योऽपनेष्यति॥

न योजनशतं दूरं बाध्यमानस्य तृष्णया।  
संतुष्टस्य करप्राप्तेऽप्यर्थे भवति नादरः॥

मेधावी वाक्पटुः प्राज्ञः परचित्तोपलक्षकः।  
धीरो यथोक्तवादी च एष दूतो विधीयते॥

मेघा वर्षन्तु गर्जन्तु मुञ्चन्त्वशनिमेव वा।  
गणयन्ति न शीतोष्णं रमणाभिमुखाः स्त्रियः॥

मेखलीयति मेदिन्याः ककुभः कङ्कणीयति।  
मण्डलीस्तुरगः कुर्वञ्जगतः कुण्डलीयति॥

णे रणाविति सूत्रार्थं भगवान् वेद पाणिनिः।  
अहं च भाष्यकारस्तु तत्त्वतो वेत्ति वा न वा॥

नेत्रैरिवोत्पलैः पद्मैर्मुखैरपि सरःश्रियः।  
पदे पदे विभान्ति स्म चक्रवाकैः स्तनैरिव॥

नेयं विरौति भृङ्गाली मदेन मुखरा मुहुः ।  
अयमाकृष्यमाणस्य कन्दर्पधनुषो ध्वनिः ।

निःसारस्य पदार्थस्य प्रायेणाडम्बरो महान्।  
न सुवर्णे ध्वनिस्तादृग्यादृक्कांस्ये प्रजायते॥

निःसृतोऽहं करिष्यामि सुकृतानीति चिन्तयन्।  
मेदोसृग्दिग्धसर्वाङ्गो जरायुपुटसंवृतः।॥

निःस्नेहो याति निर्वाणं स्नेहोऽनर्थस्य कारणम्।  
निःस्नेहेन प्रदीपेन यदेतत्प्रकटीकृतम्॥

निष्क्रामन्भृशदुःखार्तो रुदन्नुच्चैरधोमुखः।  
यन्त्रादिव विनिर्मुक्तः पतत्युत्तानशाय्यथ॥॥

निष्णातोऽपि च वेदान्ते साधुत्वं नैति दुर्जनः।  
चिरं जलनिधौ मग्नो मैनाक इव मार्दवम्॥

निगृहीतेन्द्रियग्रामो यत्र यत्र वसेन्नरः ।  
तत्र तत्र कुरुक्षेत्रं नैमिशं पुष्करं तथा ॥

निगुह्यानलमालोके बहिः सोमं प्रदर्शयन्।  
गौरीमालिङ्गयन् धूर्तः कोऽन्योऽस्तु भवतः परः॥

निजानपि गजान्भोजं ददानं प्रेक्ष्य पार्वती।  
गजेन्द्रवदनं पुत्रं रक्षत्यथ पुनः पुनः॥

निजांशुकावृतां प्राचीं चुम्बत्यर्केऽतिरागिणीम्।  
लज्जयेव ययौ क्वापि श्यामा मीलितलोचना॥

निजाशयवदाभाति पुंसां चित्ते पराशयः।  
प्रतिमा मुखचन्द्रस्य कृपाणे याति दीर्घताम्॥

निजप्रियमुखभ्रान्त्या हर्षेणाचुम्बदम्बुजम्।  
दष्टाधरा तु भृङ्गेण सीत्कारमकरोन्मृदुः॥

निजसौख्यं निरुन्धानो यो धनार्जनमिच्छति।  
परार्थं भारवाहीव क्लेशस्यैव हि भाजनम्॥

निजवर्षाहितस्नेहा बहुभक्तजनान्विताः।  
सुकाला इव जायन्ते प्रजापुण्येन भूभृतः॥

निकषायितुमीहे वा सुवर्णायितुमेव वा।  
सुवर्णायितुमेवेहे निकषो न ह्यलङ्क्रिया॥

निकटस्थं दहत्यग्निर्न तु दूरापसर्पितम्।  
कुलं दहति राजाग्निः सपशुद्रव्यबान्धवम्॥

निकटस्थं गरीयांसमपि लोको न मन्यते।  
पवित्रमपि यन्मर्त्या न नमस्यन्ति जाह्नवीम्॥

निलीयमानैर्विहगैर्निमीलद्भिश्च पङ्कजैः।  
विकसन्त्या च मालत्या गतोऽस्तं ज्ञायते रविः॥

निमीलनाय पद्मानामुदयायाल्पतेजसाम्।  
तमसामवकाशाय व्रजत्यस्तमसौ रविः॥

निमग्नस्य पयोराशौ पर्वतात्पतितस्य च।  
तक्षकेनापि दष्टस्य आयुर्मर्माणि रक्षति॥

निम्ब किं बहुनोक्तेन निष्फलानि फलानि ते।  
यानि सञ्जातपाकानि काका निःशेषयन्त्यमी॥

निन्दां यः कुरुते साधोस्तथा स्वं दूषयत्यसौ।  
खे भूतिं यस्त्यजेदुच्चैर्मूर्ध्नि तस्यैव सा पतेत्॥

निमेषमात्रमपि ते वयो गच्छन्न तिष्ठति।  
तस्माद्देहेष्वनित्येषु कीर्तिमेकामुपार्जय॥

निपत्य युधि वेगेन मिषतां सर्वधन्विनाम्।  
शत्रुं निहत्य यात्येकः शूरो वाजिप्रभावतः॥

निरवद्यानि पद्यानि यद्यनाढ्यस्य का क्षतिः।  
भिक्षुकक्षाविनिक्षिप्तः किमिक्षुर्नीरसो भवेत्॥

निर्दयं खड्गभिन्नेभ्यः कवचेभ्यः समुच्छ्रितैः।  
आसन्व्योमदिशस्तूलैः पलितैरिव पाण्डुराः॥

निर्गतामलवाक्यस्य कालिदासस्य सूक्तिषु।  
प्रीतिर्मधुरसार्द्रासु मञ्जरीष्विव जायते॥

निर्गुणं सगुणाकारं  
कृत्वा दामोदरं हरिं।  
अनिरुद्धं यशोदा सा  
दृष्ट्वा नन्दति नन्दति।

निर्गुणेष्वपि सत्त्वेषु दयां कुर्वन्ति साधवः।  
नहि सम्हरते ज्योत्स्नां चन्द्रश्चाण्डालवेश्मसु॥

"निर्गुणे!"ति गिरा रुद्धो मध्येमोषं यशोदया ।  
पायात्स्मेरायमाणो वः कोऽपि गोपालबालकः ॥

निर्माणकौशलं धातुश्चन्द्रिका लोकचक्षुषाम्।  
क्रीडागृहमनङ्गस्य सेयमिन्दीवरेक्षणा॥

निर्माय खलजिह्वाग्रं सर्वप्राणहरं नृणाम्।  
चकार किं वृथा शस्त्रविषवह्नीन्प्रजापतिः॥

निर्णेतुं शक्यमस्तीति मध्यं तव नितम्बिनि।  
अन्यथा नोपपद्येत पयोधरभरस्थितिः॥

निरुद्यमानवद्याङ्गयाचकान्दुःखसञ्चयान्।  
अत्र क्रियापदं गुप्तं यो जानाति स पण्डितः॥

निरुद्योगतया शङ्के पार्वत्या भर्त्सितो विभुः।  
सदोद्वेगभराक्रान्तः हलाहलं पपौ विषम्॥

निरुपादानसम्भारमभित्तावेव तन्वते।  
जगच्चित्रं नमस्तस्मै कलाश्लाष्याय शूलिने॥

निरुत्साहस्य दीनस्य शोकपर्याकुलात्मनः  
सर्वार्थाः व्यवसीदन्ति व्यसनं चाधिगच्छति

निर्वाणमनु निर्वाति तपनं तपनोपलः।  
इन्दुमिन्दुमणिः किं च शुष्यन्तमनु शुष्यति॥

निर्वनो वध्यते व्याघ्रो निर्व्याघ्रं छिद्यते वनम् ।  
तस्माद्व्याघ्रो वनं रक्षेद्वनं व्याघ्रं च पालयेत् ॥

निर्विषेणापि सर्पेण कर्तव्या महती फणा।  
विषमस्तु न चाप्यस्तु फटाटोपो भयङ्करः॥

निर्विषोऽपि यथा सर्पः फटाटोपैर्भयङ्करः।  
तथाडम्बरवान्राजा न परैः परिभूयते॥

निर्विशेषो यदा राजा समं भृत्येषु तिष्ठति।  
तत्रोद्यमसमर्थानामुत्साहः परिहीयते॥

निर्विवेकतया बाल्यं कामोन्मादेन यौवनम्।  
वृद्धत्वं विकलत्वेन सदा सोपद्रवं नृणाम्॥

निस्समशोभासौभाग्यं नताङ्ग्या नयनद्वयम्।  
अन्योन्यालोकनानन्दविरहादिव चञ्चलम्॥

निसर्गसौरभोद्भ्रान्तभृङ्गसङ्गीतशालिनी।  
उदिते वासराधीशे स्मेराजनि सरोजिनी॥

निशाचरोऽपि दीनोऽपि सकलङ्गोऽपि चन्द्रमाः।  
चकोरीनयनद्वन्द्वमानन्दयति सर्वदा॥

निशा कान्ता नभः शय्या ताराराशिः सुमोत्करः ।  
उन्मनाः किन्न जायेत सङ्गमाय स चन्द्रमाः ॥

निश्चितं ससुरः कोऽपि न कुलीनः समे मतिः।  
सर्वथा सुरसम्बद्धं काव्यं यो नाभिनन्दति॥

नितान्तस्वच्छहृदयं सखि प्रेयान्समागतः।  
त्वां चिराद्दर्शनप्रीत्या यः समालिङ्ग्य रम्स्यते॥

मितमायुर्वयोऽनित्यं नैति यातं कदाचन।  
परामृशन्ति तदपि न भवं भोगलोलुपाः॥

नितम्बबिम्बं बिम्बोष्ठी चन्द्रकान्तशिलाघनम्।  
धत्ते कन्दर्पदोःस्तम्भप्रशस्तिफलकोपमम्॥

नितम्बगौरवेणासौ गौराङ्गी खिद्यते दृढम्।  
हारयत्यपरिस्पन्दा कन्दुकं क्रीडितेषु यत्॥

नितम्बपीड्यमानेन पादयुग्मेन सुभ्रुवः।  
कृता भ्रुकुटिभङ्गीव नीलनूपुरमालया॥

मितं ददाति हि पिता मितं भ्राता मितं सुतः।  
अमितस्य हि दातारं भर्तारं का न शोचति॥

मिथोऽर्धचन्द्रनिर्लूनमूर्धानौ रुषितौ रुषा।  
खेचरौ भुवि नृत्यन्तौ स्वकबन्धावपश्यताम्॥

मित्त्रद्रोही कृतघ्नश्च तथा विश्वासघातकः।  
ते नरा नरकं यान्ति यावच्चन्द्रदिवाकरौ॥

मित्रद्रुहः कृतघ्नस्य स्त्रीघ्नस्य पिशुनस्य च।  
चतुर्णामपि चैतेषां निष्कृतिर्नैव विश्रुता॥

मित्रस्वजनबन्धूनां बुद्धेर्धैर्यस्य चात्मनः।  
आपन्निकषपाषाणे नरो जानाति सारताम्॥

मित्रवान्साधयत्यर्थान्दुःसाध्यानपि वै यतः।  
तस्मान्मित्त्राणि कुर्वीत समानान्येव चात्मनः॥

नित्यार्यपृथिवीपालैश्चारित्रविधयः कृताः।  
चारित्रेभ्यस्ततः प्राहुर्गरीयो राजशासनम्॥

नित्यमाचरतः शौचं कुर्वतः पितृतर्पणम्।  
यस्य नोद्विजते चेतः शास्त्रं तस्य करोति किम्॥

नित्यमास्यं शुचि स्त्रीणां शकुनिः फलपातने।  
वत्सोऽपि स्तनपाने स्याच्छ्वा मृगग्रहणे शुचिः॥

नित्यं क्रोधाच्छ्रियं रक्षेत्तपो रक्षेच्च मत्सरात्।  
विद्यां मानापमानाभ्यामात्मानं तु प्रमादतः॥

नित्यं मनोरथस्यापि सखि दुर्गम एव यः।  
अभवत्साम्प्रतं कामं प्रत्यक्षेण विभाति सः॥

नित्यं स्नाता सुगन्धा च नित्यं च प्रियवादिनी।  
अल्पभुङ्मितवक्त्री च देवता सा न मानुषी॥

नियन्त्रयतु को वा नः कवीनुच्छिन्नशृङ्खलान् ।  
विधेरेव ललाटेषु लिखामः कलमैर्लिपिम् ॥

नियोगिभिर्विना राज्यं नास्ति भूपे हि केवले।  
तस्मादमी विधातव्या रक्षितव्याः प्रयत्नतः॥

नियुक्तः क्षत्रियो द्रव्ये खड्गं दर्शयते ध्रुवम्।  
सर्वस्वं ग्रसते बन्धुराक्रम्य ज्ञातिभावतः॥

म्लेच्छाः क्रूराः सर्वभक्षा दारुणाः सर्वकर्मसु ।  
भाविनः पश्चिमे काले मनुष्या नात्र संशयः ॥

नोदन्वानर्थितामेति सदाम्भोभिः प्रपूर्यते।  
आत्मा तु पात्रतां नेयः पात्रमायान्ति सम्पदः॥

मोमारामममादन्द्वे हयागदलनम्भषः।  
यस्यैतानि न विद्यन्ते स याति परमां गतिम्॥

नोपभोगपरानर्थान्कोऽपि सञ्चिनुते चिरम्।  
आखवः किमलङ्कारानात्मन्याहृत्य कुर्वते॥

नोपभोक्तुमपि क्लीबो जानात्युपचितां श्रियम्।  
ग्राम्यो विरागयत्येव रमयन्नपि कामिनीम्॥

नोपेक्षा न च दाक्षिण्यं न प्रीतिर्न च सङ्गतिः।  
तथापि हरते तापं लोकानामुद्यतो घनः॥

नोपेक्षितव्यो विद्वद्भिः शत्रुरल्पोऽप्यवज्ञया।  
वह्निरल्पोऽपि सम्वृद्धः कुरुते भस्मसाद्वनम्॥

म्रियमाणं मृतं बन्धुं शोचन्ति परिदेविनः।  
आत्मानं नानुशोचन्ति कालेन कवलीकृतम्॥

मुष्टिर् वासरमल्लस्य ध्वान्तवैरिविभेधनः।  
आदित्यश् चक्रदम्पत्योः स्नेहग्रन्थिः पुनातु वः॥

मुद्गदाली धृतव्याली कवीन्द्र वितुषा कथम्।  
भक्तवल्लभसंयोगाज्जाता विगतकञ्चुकी॥

मुधैव देवभाषेति जडो वदति संस्कृतम् ।  
मुखान्नवकवेः श्रुत्वा रक्षोभाषां ब्रवीमि तत् ॥

मुग्धा कान्तस्य यात्रोक्तिश्रवणादेव मूर्च्छिता।  
बुद्ध्वा वक्ति प्रियं दृष्ट्वा किं चिरेणागतो भवान्॥

मुग्धे धानुष्कता केयमपूर्वा त्वयि दृश्यते।  
यया विध्यसि चेतांसि गुणैरेव न सायकैः॥

मुग्धे मानं न ते कर्तुं युक्तं प्राणाधिके प्रिये।  
धत्से मत्सी कियत्कालं जीवितं जीवनं विना॥

मुग्धे! सिद्धमनेनेति मन्ये लावण्यमोष्ठयोः ।  
पायं पायं पिपासेयं वर्धते न विनीयते ॥

मुहूर्तमपि जीवेत नरः शुक्लेन कर्मणा।  
न कल्पमपि कृष्णेन लोकद्वयविरोधिना॥

मुखारविन्ददत्तश्रीः सुतनोररुणोऽधरः।  
कुरुते हारमाणिक्यप्रदीपान्पाण्डुरत्विषः॥

मुखमात्रेण काव्यस्य करोत्यहृदयो जनः।  
छायामच्छामपि श्यामां राहुस्तारापतेरिव॥

मुखमिन्दुर्यथा पाणिः पल्लवेन समः प्रिये।  
वाचः सुधा इवोष्ठस्ते बिम्बतुल्यो मनोऽश्मवत्॥

मुखं पद्मदलाकारं वाचा चन्दनशीतला।  
हृदयं क्रोधसंयुक्तं त्रिविधं धूर्तलक्षणम्॥

मुखं पद्मदलाकारं वचश्चन्दनशीतलम्।  
हृत्कर्तरीसमं चातिविनयं धूर्तलक्षणम्॥

मुखं तस्याः स्मितस्मेरं किञ्चिदञ्चलसंवृतम्।  
मदालोकनलोलाक्षं स्मृत्वा मन्ये सुधां मुधा।॥

मुखं वहति बन्धूकबन्धुरेणाधरेण सा।  
पूर्णेन्दुमिव सौदर्यादङ्कलालितकौस्तुभम्॥

मुखेन चन्द्रकान्तेन महानीलैः शिरोरुहैः।  
पदाभ्यां पद्मरागाभ्यां रेजे रत्नमयीव सा॥

मुखेन गरलं मुञ्चन्मूले वसति चेत्फणी।  
फलसन्दोह गुरुणा तरुणा किं प्रयोजनम्॥

मुखेनैकेन विध्यन्ति पादमेकस्य कण्टकाः।  
दूरान्मुखसहस्रेण सर्वप्राणहराः खलाः॥

मुखेन नोद्गिरत्यूर्ध्वं हृदये न नयत्यधः।  
जरयत्यन्तरे साधुर्दोषं विषमिवेश्वरः॥

मुखेन्दुचन्द्रिकापूरप्लाव्यमानौ पुनः पुनः।  
शीतभीताविवान्योन्यं तस्याः पीडयतः स्तनौ॥

मुख्यमेकं पुरस्कृत्य शून्यात्मानोऽपि साधकाः।  
भवन्ति तं विना नैव यथा सङ्ख्याङ्कबिन्दवः॥

मुक्ताहार गुणीभूय नोपसर्प्यः स्तनस्त्वया।  
विभवे यस्य काठिन्यं व्यर्थं तदुपसर्पणम्॥

मुकुटे रोपितः काचश्चरणाभरणे मणिः।  
नहि दोषो मणेरस्ति किन्तु साधोरविज्ञता॥

मुण्डे मुण्डे मतिर्भिन्ना  
कुण्डे कुण्डे नवम् पयः।  
जातौ जातौ नवाचारा  
नवा वाणी मुखे मुखे ॥

मुञ्चन्तश्चापलरसं प्रस्तिताः पावने पथि।  
घना इवार्द्रहृदयाः सन्तो जीवनहेतवः॥

मुनेरपि वनस्थस्य स्वानि कर्माणि कुर्वतः।  
तत्रापि सम्भवन्त्येते मित्त्रोदासीनशत्रवः॥

मुनिर्जयति योगीन्द्रो महात्मा कुम्भसम्भवः।  
येनैकचुलुके दृष्टौ दिव्यौ तौ मत्स्यकच्छपौ॥

मुरारिमुरलीनादसुधाऽऽस्वादचिरादराः ।  
तृणं तृणाय मन्यन्ते धन्यास्ता व्रजधेनवः ॥

मुरारिपदभक्तिश्चेत्तदा माघे रतिं कुरु।  
मुरारिपदभक्तिश्चेत्तदा माघे रतिं कुरु॥

मुरलि त्वयि निश्श्वासास्त्वयि कालिन्दि नीलिमा ।  
निकुञ्ज त्वयि पादाङ्का अस्मासु स्मृतयो हरेः ॥

ओघवाताहृतं बीजं यस्य क्षेत्रे प्ररोहति।  
क्षेत्रिकस्यैव तद् बीजं न बीजी लभते फलम्॥

ॐ नमः परमार्थैकरूपाय परमात्मने।  
स्वेच्छावभासितासत्यभेदभिन्नाय शम्भवे॥

ओमित्येतत्परं ब्रह्म श्रुतीनां मुखमक्षरम्।  
प्रसीदतु सतां स्वान्तेष्व् एकं त्रिपुरुषीमयम्॥

ॐकारः पुरुषः पूर्वः व्याहृतिः प्रकृतिः स्त्रियः।  
उभयोः करसंयोगे वस्त्रेणाच्छादयेन् नरः॥

ॐकारशब्दो विप्राणां यस्य राष्ट्रे प्रवर्तते।  
स राजा हि भवेद् योगी व्याधिभिश्च न पीड्यते॥

पाषाणो भिद्यते टङ्कैर्वज्रं वज्रेण भिद्यते।  
सर्पोऽपि भिद्यते मन्त्रैर्दुष्टात्मा नैव भिद्यते॥

पाषण्डिनो विकर्मस्थान्  
बैडालव्रतिकाञ्छठान् ।  
हैतुकान् बकवृतींश्च  
वाङ्मात्रेणापि नाऽर्चयेत् ॥

पादपानां भयं वातात्पद्मानां शिशिराद्भयम्।  
पर्वतानां भयं वज्रात्साधूनां दुर्जनाद्भयम्॥

पादसंवाहने वज्री केशसंमार्जने फणी।  
अहो भाग्यं पुरन्ध्रीणां दधिसंमन्थने रविः॥

पादेन क्रम्यते पन्था मानहीनं च भोजनम्।  
अविवेकिप्रभोः सेवा पातकं किमतः परम्॥

पामारागाभिभूतस्य श्लेष्मव्याधिनिपीडित।  
यदि ते जीवितस्येच्छा तदा भोः शीतलं जलम्॥

पानीयं पातुमिच्छामि त्वत्तः कमललोचने।  
यदि दास्यसि नेच्छामि नो दास्यसि पिबाम्यहम्॥

पानीयं वा निरायासं स्वाद्वन्नं वा भयोत्तरम्।  
विचार्य खलु पश्यामि तत्सुखं यत्र निर्वृतिः॥

पानमक्षास्तथा नार्यो मृगया गीतवादिते।  
एतानि युक्त्या सेवेत प्रसङ्गो ह्यत्र दोषवान्॥

पानं दुर्जनसंसर्गः पत्या च विरहोऽटनम्।  
स्वप्नमन्यगृहे वासो नारीणां दूषणानि षट्॥

पानं स्त्री मृगया द्यूतमर्थदूषणमेव च।  
वाग्दण्डयोश्च पारुष्यं व्यसनानि महीभुजाम्॥

पाणिग्राहस्य साध्वी स्त्री जीवतो वा मृतस्य वा।  
पतिलोकमभीप्सन्ती नाचरेत् किञ्चिदप्रियम्॥

पान्थ मन्दमते किंवा सन्तापमनुविन्दसि।  
पयोधरं समाशास्व येन शान्तिमवाप्नुयात्॥

पान्तु वो जलदश्यामाः शार्ङ्गज्याघातकर्कशाः।  
त्रैलोक्यमण्डपस्तम्भाश्चत्वारो हरिबाहवः॥

पारिजाततरुं यावन्न लभेत मधुव्रतः।  
भ्रमणं तावदेवास्य कुञ्जे कुञ्जे तरौ तरौ॥

पार्श्वाभ्यां सप्रहाराभ्यामधरे व्रणखण्डिते।  
दूति सङ्ग्रामयोग्यासि न योग्या दूतकर्मणि॥

पार्वतीमोषधीमेकामपर्णां मृगयामहे।  
शूली हालाहलं पीत्वा यया मृत्युञ्जयोऽभवत्॥

पातालमिव ते नाभिः स्तनौ क्षितिधरोपमौ।  
वेणीदण्डः पुनरयं कालिन्दीपातसन्निभिः॥

पातकानां समस्तानां द्वे परे तात पातके।  
एकं दुःसचिवो राजा द्वितीयं च तदाश्रयः॥

पाथोदजालजटिलं मलिनं शरदङ्गना।  
अम्बरं धावयामास चन्द्रिकाचयवारिभिः॥

पातितोऽपि कराघातैरुत्पतत्येव कन्दुकः।  
प्रायेण हि सुवृत्तानामस्थायिन्यो विपत्तयः॥

पात्रापात्रविवेकोऽस्ति धेनुपन्नगयोरिव।  
तृणात्सञ्जायते क्षीरं क्षीरात्सञ्जायते विषम्॥

पात्रे त्यागी गुणे रागी भोगी परिजनैः सह।  
भावबोद्धा रणे योद्धा प्रभुः पञ्चगुणो भवेत्॥

पातु वः शितिकण्ठस्य तमालश्यामलो गलः।  
सम्सक्तपार्वतीबाहुसुवर्णनिकषोपलः॥

पातु वो नीलकण्ठस्य कण्ठः श्यामाम्बुदोपमः।  
गौरीभुजलता यत्र विद्युल्लेखेव राजते॥

पातु वो मेदिनीदोला बालेन्दुद्युतितस्करी।  
दंष्ट्रा महावराहस्य पातालगृहदीपिका॥

पातु वो निकषग्रावा मतिहेम्नः सरस्वती।  
प्राज्ञेतरपरिच्छेदं वचसैव करोति या॥

पायात्पयोधिदुहितुः कपोलामलचन्द्रमाः।  
यत्र संक्रान्तबिम्बेन हरिणा हरिणायितम्॥

पीतोदका जग्धतृणा दुग्धदोहा निरिन्द्रियाः ।  
अनन्दा नाम ते लोका ये स गच्छति ता ददत् ॥

पृष्ठतः सेवयेदर्कं जठरेण हुताशनम्।  
स्वामिनं सर्वभावेन परलोकममायया॥

पृष्टो ब्रूते न सत्यं यः परिणामे सुखावहम्।  
मन्त्री चेत्प्रियवक्ता स्यात्केवलं स रिपुः स्मृतः॥

पृथिवी दह्यते यत्र मेरुश्चापि विशीर्यते।  
सुशोषं सागरजलं शरीरे तत्र का कथा॥

पृथिव्यां त्रीणि रत्नानि जलमन्नं सुभाषितम्।  
मूढैः पाषाणखण्डेषु रत्नसंज्ञा विधीयते॥

पृथ्वी पृथ्वीगुणा मान्याः सन्ति भूपा विवेकिनः।  
पराभवापदं यान्ति कस्मादुन्नतबुद्धयः॥

पृथ्वीसंबोधनं कीदृक्कविना परिकीर्तितम्।  
केनेदं मोहितं विश्वं प्रायः केनाप्यते यशः॥

पूजायां किं पदं प्रोक्तमस्तनं को बिभर्त्यरः।  
क आयुधतया ख्यातः प्रलम्बासुरविद्विषः॥

पूज्यते यदपूज्योऽपि यदगम्योऽपि गम्यते  
वन्द्यते यदवन्द्योऽपि स प्रभावो धनस्य च

पूरयित्वार्थिनामाशां प्रियं कृत्वा द्विषामपि।  
पारं गत्वा श्रुतौघस्य धन्या वनमुपासते॥

पूर्णचन्द्रमुखी रम्या कामिनी निर्मलाम्बरा।  
तनोति कस्य न स्वान्तमेकान्तमदनातुरम्॥

पूर्णे शतसहस्रे द्वे पदातीनां नरोत्तमः।  
प्रजज्वाल रणे भीष्मो विधूम इव पावकः॥

पूरोत्पीडे तडागस्य परीवाहः प्रतिक्रिया।  
शोकक्षोभे च हृदयं प्रलापैरेव धार्यते॥

पूर्वाद्रिस्तम्भगर्भोत्थो हन्ति भास्वान्नृकेसरी ।  
मयूखनखराङ्कूरैरन्धकारमहासुरम् ॥

पूर्वापराविरोधेन कोऽन्वर्थोऽभिमतो भवेत् ।  
इत्याद्यमूहनं तर्कः शुष्कतर्कं तु वर्ज्जयेत् ॥

पूर्वदत्तेषु या विद्या पूर्वदत्तेषु यद्धनम्।  
पूर्वदत्तेषु या भार्या अग्रे धावति धावति॥

पूर्वं चेटी ततो वेटी पश्चाद्भवति कुट्टिनी।  
सर्वोपायपरिभ्रष्टा वेश्या भवति तापसी॥

पूतिपङ्कमयेत्यर्थं कासारे दुःखिता अमी।  
दुर्वारा मानसं हंसा गमिष्यन्ति घनागमे॥

पठकाः पाठकाश्चैव ये चान्ये शास्त्रचिन्तकाः   
सर्वे व्यसनिनो मूर्खाः यः क्रियावान् स पण्डितः

पठकः पाठकश्चैव ये चान्ये शास्त्रपाठकाः।  
सर्वे व्यसनिनो ज्ञेया यः क्रियावान्स पण्डितः॥

पठतो नास्ति मूर्खत्वं जपतो नास्ति पातकम्।  
मौनिनः कलहो नास्ति न भयं चास्ति जाग्रतः॥

पटुत्वं सत्यवादित्वं कथायोगेन बुध्यते।  
अस्तब्धत्वमचापल्यं प्रत्यक्षेणावगम्यते॥

पदानि क्रतुतुल्यानि आहवेष्वनिवर्तिनाम्।  
राजा सुकृतमादत्ते हतानां विपलायिनाम्॥

पदबन्धोज्ज्वलो हारी कृतवर्णक्रमस्थितिः।  
भट्टारहरिचन्द्रस्य गद्यबन्धो नृपायते॥

पदद्वयस्य संधानं कर्तुमप्रतिभाः खलाः।  
तथापि परकाव्येषु दुष्करेष्वप्यसंभ्रमाः॥

पदक्रमविशेषज्ञो वर्णक्रमविचक्षणः ।  
स्वरमात्राविभागज्ञो गच्छेदाचार्यसंसदम् ॥

पदप्रणतमालोक्य कान्तमेकान्तकातरम्।  
मुञ्चन्ती बाष्पसन्तानं सुमुखी तेन चुम्बिता॥

पदवीं कालिदासस्य ललितां मृदुलैः पदैः ।  
न शक्नुवन्त्यहो गन्तुं पश्यन्तो ऽपि कवीश्वराः ॥

पद्भ्यां स कुरुते पापं यः कलिङ्गान्प्रपद्यते   
ऋषयो निष्कृतिं तस्य प्राहुर्वैश्वानरं हविः

पदे पदे च रत्नानि योजने रसकूपिका।  
भाग्यहीना न पश्यन्ति बहुरत्ना वसुन्धरा॥

पद्मोदयदिनाधीशः सदागतिसमीरणः।  
भूभृदावलिदम्भोलिरेक एव भवान्भुवि॥

पक्वान्नमिव राजेन्द्र सर्वसाधारणाः स्त्रियः।  
परोक्षे च समक्षे च रक्षितव्याः प्रयत्नतः॥

पलाण्डुपत्रनिर्मोकप्रयास इव जीवनम्।  
निष्फलं चाश्रुपूर्णं च बहूनामिति खिद्यते॥

पलाशकुसुमभ्रान्त्या शुकतुण्डे पतत्यलिः।  
सोऽपि जम्बूफलभ्रान्त्या तमलिं धर्तुमिच्छति॥

पणार्धक्रीतताम्बूलचर्वणाद्गुर्विताननाः।  
अनभ्यासाद्गलल्लाला यान्त्येते वारयात्रिकाः॥

पण्डितैःसह साङ्गत्यं पण्डितैः सह सह्कथाः।  
पण्डितैः सह मित्त्रत्वं कुर्वाणो नावसीदति॥

पण्डिते चैव मूर्खे च बलवत्यदि दुर्जने।  
ईश्वरे च दरिद्रे च मृत्योः सर्वत्र तुल्यता॥

पण्डिते हि गुणाः सर्वे मूर्खे दोषाश्च केवलाः।  
तस्मान्मूर्खसहस्रेभ्यः प्राज्ञ एको विशिष्यते॥

पञ्चभिः सह गन्तव्यं स्थातव्यं पञ्चभिः सह।  
पञ्चभिः सह वक्तव्यं न दुःखं पञ्चभिः सह॥

पञ्चभिः कामिता कुन्ती तद्वधूरथ पञ्चभिः।  
सतीं वदति लोकोऽयं यशः पुण्यैरवाप्यते॥

पञ्चभिर्याति दासत्वं पुराणैः कोऽपि मानवः।  
कोऽपि लक्षैः कृती कोऽपि लक्षैरपि न लभ्यते॥

पञ्चैतानि विलिख्यन्ते गर्भस्थस्यैव देहिनः।  
आयुः कर्म च विद्या च वित्तं निधनमेव च॥

पञ्चमेऽहनि षष्ठे वा शाकं पचति यो गृहे।  
अनृणी चाप्रवासी च स वारिचर मोदते॥

पञ्च सूना गृहस्थस्य चुल्ली पेषण्युपस्करः ।  
कण्डनी चौदकुम्भश्च बध्यते यास्तु वाहयन् ॥

पञ्च विद्यां न गृह्णन्ति   
लुब्धाश्चण्डाश्च ये नराः।  
अलसा रोगिणश्चैव  
येषाञ्च विसृतं मनः ॥

पङ्गुष्वपि च देवर्षे ये चान्ये कुत्सिता जनाः।  
स्त्रीणामगम्यो लोकेऽस्मिन्नास्ति कश्चिन् महामुने॥

पङ्कैर्विना सरो भाति सदः खलजनैर्विना ।  
कटुवर्णैर्विना काव्यं मानसं विषयैर्विना ॥

पम्पासरसि रामेण सस्नेहं सविलासया।  
सीतया किं कृतं सार्धमत्रैवोत्तरमीक्ष्यताम्॥

पराभवं परिच्छेतुं योग्यायोग्यं न वेत्ति यः।  
अस्तीह यस्य विज्ञानं स कृच्छ्रेऽपि न सीदति॥

पराधीनं वृथा जन्म परस्त्रीषु वृथा सुखम्।  
परगेहे वृथा लक्ष्मीर्विद्या या पुस्तके वृथा॥

परान्नं प्राप्य दुर्बुद्धे मा प्राणेषु दयां कुरु।  
दुर्लभानि परान्नानि प्राणा जन्मनि जन्मनि॥

परापकारनिरतैर्दुर्जनैः सह संहतिः।  
वदामि भवतस्तत्त्वं न विधेया कदाचन॥

परीक्ष्य सत्कुलं विद्यां शीलं शौर्यं सुरूपताम्।  
विधिर्ददाति निपुणः कन्यामिव दरिद्रताम्॥

परदारा न गन्तव्याः सर्ववर्णेषु कर्हिचित्।  
न हीदृशमनायुष्यं त्रिषु लोकेषु विद्यते॥

परदारं परद्रव्यं परीवादं परस्य च।  
परीहासं गुरोः स्थाने चापल्यं च विवर्जयेत्॥

परदारपरद्रव्यपरद्रोहपराङ्मुखः।  
गङ्गा ब्रूते कदागत्य मामयं पावयिष्यति॥

परदुःखं समाकर्ण्य स्वभावसरलो जनः।  
उपकारासमर्थत्वात् प्राप्नोति हृदये व्यथाम्॥

परैः सम्भुज्यते राज्यं स्वयं पापस्य भाजनम्।  
धर्मातिक्रमतो राजा सिंहो हस्तिवधादिव॥

परं पलितकायेन कर्तव्यः श्रुतसङ्ग्रहः।  
न तत्र धनिनो यान्ति यत्र यान्ति बहुश्रुताः॥

परसूक्तापहारेण स्वसुभाषितवादिना ।  
उत्कर्षः ख्याप्यते यस्याः किं तया चौरविद्यया ॥

परस्परानुरक्ता ये योधाः शार्ङ्गधनुर्धराः।  
सन्नद्धास्तुरगारूढास्ते जयन्ति रणे रिपून्॥

परस्परतपःसम्पत्फलायितपरस्परौ।  
प्रपञ्चमातापितरौ प्राञ्चौ जायापती स्तुमः॥

परस्परविरोधिन्योरेकसंश्रयदुर्लभम्।  
सङ्गतं श्रीसरस्वत्योर्भूतयेऽस्तु सदा सताम् ॥

परस्परविवादे तु वयं पञ्च शतं च ते।  
अन्यैः सह विवादे तु वयं पञ्चोत्तरं शतम्॥

परस्य दण्डं नोद्यच्छेत् क्रुद्धो नैनं निपातयेत् ।  
अन्यत्र पुत्रात्शिष्याद् वा शिष्ट्यर्थं ताडयेत् तु तौ ॥

परस्य नु गृहे भोक्तुः परिभूतस्य नित्यशः।  
सुमृष्टमपि न श्रेयो विकल्पोऽयमतः सताम्॥

परवाक्यं गृहीत्वा तु स्वयम् उक्तं वदेत्तु यः।  
अकल्प्यम् पच्यते घोरे नरके पितृभिः सह॥

परेषां क्लेशदं कुर्यान्न पैशुन्यं प्रभुप्रियम्।  
पैशुन्येन गतौ राहोश्चन्द्रार्कौ भक्षणीयताम्॥

परिच्छेदो हि पाण्डित्यं यदापन्ना विपत्तयः।  
अपरिच्छेदकर्तॄणां विपदः स्युः पदे पदे॥

परिहृत्य दुरारोहं तस्याः स्तनतटं कुता।  
कन्दर्परथसंचारमार्गालीव वलित्रयी॥

परिपूर्णगुणाभोगगरिमोद्गार एव सः।  
त्रिजगत्स्पृहणीयेऽस्मिन्न रुचिर्द्रविणेऽपि यत्॥

परित्यजेदर्थकामौ यौ स्यातां धर्मवर्जितौ ।  
धर्मं चाप्यसुखोदर्कं लोकसङ्क्रुष्टमेव च ॥

परिवर्तिनि संसारे मृतः को वा न जायते ।  
स जातो येन जातेन याति वंशः समुन्नतिम् ॥

पर्जन्य इव भूतानामाधारः पृथिवीपतिः।  
विकलेऽपि हि पर्जन्ये जीव्यते न तु भूपतौ॥

परोपदेशे पाण्डित्यं सर्वेषां सुकरं नृणाम्।  
धर्मे स्वीयमनुष्ठानं कस्यचित्सुमहात्मनः॥

परोपदेशसमये सर्वे व्यासपराशराः।  
स्वानुष्ठानसमये तु मुनयोऽपि न पण्डिताः॥

परोपदेशवेलायां शिष्टाः सर्वे भवन्ति वै।  
विस्मरन्तीह शिष्टत्वं स्वकार्ये समुपस्थिते॥

परोपकारविज्ञानमात्रलाभोपजीविनाम्।  
दाशानामिव धूर्तानां जालाय गुणसंग्रहः॥

परोपकारः कर्तव्यः प्राणैरपि धनैरपि।  
परोपकारजं पुण्यं न स्यात्क्रतुशतैरपि॥

परोपकारशून्यस्य धिङ्मनुष्यस्य जीवितम्।  
जीवन्तु पशवो येषां चर्माप्युपकरिष्यति॥

परोपकृतिकैवल्ये तोलयित्वा जनार्दनः।  
गुर्वीमुपकृतिं मत्वा ह्यवतारान्दशाग्रहीत्॥

परोपसर्पणानन्तचिन्तानलशिखाशतैः।  
अचुम्बितान्तःकरणाः साधु जीवन्ति पादपाः॥

परोऽपि हितवान्बन्धुर्बन्धुरप्यहितः परः।  
अहितो देहजो व्याधिर्हितमारण्यमौषधम्॥

परोक्षे कार्यहन्तारं प्रत्यक्षे प्रियवादिनम्।  
वर्जयेत्तादृशं मित्रं विषकुम्भं पयोमुखम्।

पर्वताग्रे रथो याति भूमौ तिष्ठति सारथिः।  
चलते वायुवेगेन पदमेकं न गच्छति॥

पर्वताग्रे रथारूढो भूमौ तिष्ठति सारथिः।  
चक्रवद्भ्रमते पृथ्वी तस्याहं कुलबालिका॥

पशुश्चेन्निहतः स्वर्गं ज्योतिष्टोमे गमिष्यति ।  
स्वपिता यजमानेन तत्र कस्मान्न हिंस्यते ॥

पश्यन्त्यसंख्यपथगां त्वद्दानजलवाहिनीम्।  
देव त्रिपथगात्मानं गोपयत्युग्रमूर्धनि॥

पतङ्गपाकसमये पतङ्गपतिविक्रमाः।  
पतङ्गस्योदये चेलुः पतङ्गा इव वानराः॥

पतन्ति खड्गधारासु विशन्ति मकरालयम्।  
किं न कुर्वन्ति सुभगे कष्टमर्थार्थिनो जनाः॥

पतन्ति व्यसने दैवाद्दारुणे दारुणात्मनि।  
सम्वर्णयति वज्रेण धैर्येण महतां मनः॥

पतत्यविरतं वारि नृत्यन्ति च कलापिनः।  
अद्य कान्तः कृतान्तो वा दुःखस्यान्तं करिष्यति॥

पथ्ये सति गदार्तस्य किमौषधनिषेवणैः ।  
पथ्येऽसति गदार्तस्य किमौषधनिषेवणैः ॥

पत्तिः पत्तिमभीयाय रणाय रथिनं रथी।  
तुरङ्गस्थं तुरङ्गस्थो दन्तिस्थं दन्तिनि स्थितः॥

पतिर्हि देवो नारीणां पतिर्बन्धुः पतिर्गतिः।  
पत्युर्गतिसमा नास्ति दैवतं वा यथा पतिः॥

पत्नीद्वयस्य सङ्घर्षात् पिहितां पाकशालिकाम्।  
शङ्के संवीक्ष्य भिक्षार्थं प्रस्थितोभून्महेश्वरः॥

पत्त्रपुष्पफलच्छायामूलवल्कलदारुभिः।  
गन्धनिर्यासभस्मास्थितोक्मैः कामान्वितन्वते॥

पत्युः शय्यापरावृत्तिं वियोगमिव मन्यते।  
देवागारप्रयाणं च प्रवासमिव पश्यति॥

पवनः पवतामस्मि रामः शस्त्रभृतामहम्।  
झषाणां मकरश्चास्मि स्रोतसामस्मि जाह्नवी॥

पक्षिश्रेष्ठसखीबभ्रूसुरा वाच्याः कथं वद।  
ज्येष्ठे मासि गताः शोषं कीदृश्योऽल्पजला भुवः॥

पयोधरघनीभावस्तावदम्बरमध्यगः।  
आश्लेषोपगमस्तत्र यावन्नैव प्रवर्तते॥

फूत्कारैस्तप्तमप्यन्नं नयामो भोज्यतां यथा ।  
उपायैर्बहुभिस्तद्वत्सह्यतां हतजीवितम् ॥

फलानां च दलानां च सन्तु ते ते विवेकिनः।  
मकरन्दविशेषज्ञो मिलिन्दमपहाय कः॥

फलायते कुचद्वन्द्वमियं हेमलतायते।  
अङ्गानि कुसुमायन्ते मनो मे भ्रमरायते॥

फलहीनं नृपं भृत्याः कुलीनमपि चोन्नतम्।  
सन्त्यज्यान्यत्र गच्छन्ति शुष्कं वृक्षमिवाण्डजाः॥

फलं दूरतरेऽप्यास्तां पुष्णासि कुसुमैर्जनान्।  
इतरे तरवो मन्ये करीर तव किङ्कराः॥

फणीन्द्रस्ते गुणान्वक्तुं लिखितुं हैहयाधिपः।  
द्रष्टुमाखण्डलः शक्तः क्वाहमेष क्व ते गुणाः॥

पिबतस्ते शरावेण वारि कह्लारशीतलम्।  
केनेमौ दुर्विदग्धेन हृदये सन्निरोपितौ॥

पिनाकफणिबालेन्दुभस्ममन्दाकिनीयुता।  
पवर्गरचिता मूर्तिरपवर्गप्रदास्तु वः॥

पिण्डे पिण्डे मतिर्भिन्ना कुण्डे कुण्डे नवं पयः।  
जातौ जातौ नवाचारा नवा वाणी मुखे मुखे॥

पिनष्टीव तरङ्गाग्रैः समुद्रः फेनचन्दनम्।  
तदादाय करैरिन्दुर्लिम्पतीव दिगङ्गनाः॥

पिपासाक्षामकण्ठेन याचितं चाम्बु पक्षिणा।  
नवमेघोज्झिता चास्य धारा निपतिता मुखे॥

पिपीलिकार्जितं धान्यं मक्षिकासञ्चितं मधु।  
लुब्धेन सञ्चितं द्रव्यं समूलं च विनश्यति॥

पिता रक्षति कौमारे भर्ता रक्षति यौवने।  
पुत्रस्तु स्थाविरे भावे न स्त्री स्वातन्त्र्यमर्हति॥

पिता वा यदि वा भ्राता पुत्रो वा यदि वा सुहृत्।  
प्राणच्छेदकरा राज्ञा हन्तव्या भूतिमिच्छता॥

पितृभिः ताडितः पुत्रः शिष्यस्तु गुरुशिक्षितः ।  
घनाहतं सुवर्णं च जायते जनमण्डनम् ॥

पित्रोर्नित्यं प्रियं कुर्यादाचार्यस्य च सर्वदा।  
तेषु हि त्रिषु तुष्टेषु तपः सर्वं समाप्यते॥

पितुर्गुरोर्नरेन्द्रस्य सुतशिष्यपदातयः ।  
अविविच्यैव काव्यानि स्तुवन्ति च पठन्ति च ॥

प्राभ्रभ्राड्विष्मुधामाप्य विषमाश्वः करोत्ययम्।  
निद्रां सहस्रपर्णानां पलायनपरायणाम्॥

प्राज्ञे नियोज्यमाने तु सन्ति राज्ञस्त्रयो गुणाः।  
यशः स्वर्गनिवासश्च विपुलश्च धनागमः॥

प्राज्ञो हि जल्पतां पुंसां श्रुत्वा वाचः शुभाशुभाः।  
गुणवद्वाक्यमादत्ते हंसः क्षीरमिवाम्भसः॥

प्राकारगोपुराट्टालकपाटोद्धाटनादिषु।  
भञ्जने मर्दने चैव नागा वज्रोपमाः स्मृताः॥

प्राणानां च प्रियायाश्च मूढाः सादृश्यकारिणः।  
प्रिया कण्ठगता रत्यै प्राणा मरणहेतवः॥

प्रामाण्यबुद्धिः स्तोत्रेषु देवताबुद्धिरात्मनि ।  
कीटबुद्धिर्मनुष्येषु नूतनायाः श्रियः फलम् ॥

प्राणातिपातः स्तैन्यं च परदाराभिमर्शनम्।  
त्रीणि पापानि कायेन नित्यशः परिवर्जयेत्॥

प्राणा यथात्मनोऽभीष्टा भूतानामपि ते तथा।  
आत्मौपम्येन भूतेषु दयां कुर्वन्ति साधवः॥

प्राणैरप्युपकारित्वं मित्रायाव्यभिचारिणे।  
गृहागते परिष्वङ्गः शक्त्या दानं सहिष्णुता॥

प्राणेश्वरपरिष्वङ्गविभ्रमप्रतिपत्तिभिः।  
मुक्ताहारेण लसता हसतीव स्तनद्वयम्॥

प्राप्तार्थग्रहणं द्रव्यपरिवर्तोऽनुरोधनम्।  
उपेक्षा बुद्धिहीनत्वं भोगोऽमात्यस्य दूषणम्॥

प्राप्य वित्तं जडास्तूर्णं निर्वृतिं यान्ति नान्यथा।  
तोयमासाद्य गर्जन्ति न रिक्ताः स्तनयित्नवः॥

प्रारभ्य विरमन्त्येव कथास्तास्ताः सहस्रशः ।  
किन्तु प्रेमकथैवैका विस्तरेऽपि विवर्धते ॥

प्रातः द्यूतप्रसङ्गेन मध्याह्ने स्त्रीप्रसङ्गतः।  
रात्रौ चोरप्रसङ्गेन कालो गच्छति धीमताम् ॥

प्रातः प्रातः समुत्थाय द्वौ मुनी च कमण्डलू।  
अत्र क्रियापदं वक्तुमवधिर्ब्रह्मणो वयः॥

प्रातर्मूत्रपुरीषाभ्यां मध्याह्ने क्षुत्पिपासया।  
तृप्ताः कामेन बाध्यन्ते प्राणिनो निशि निद्रया॥

प्रावृषेण्यस्य मालिन्यं दोषः कोऽभीष्टवर्षिणः।  
शारदाभ्रस्य शुभ्रत्वं वद कुत्रोपयुज्यते॥

प्रायः कार्ये न मुह्यन्ति नराः सर्वत्र कीदृशाः।  
नाधा इति भवेच्छब्दो नौवाची वद कीदृशः॥

प्रायः कुकवयो लोके रागाधिष्ठितदृष्टयः।  
कोकिला इव जायन्ते वाचालाः कामकारिणः॥

प्रायः परोपतापाय दुर्जनः सततोद्यतः।  
अवश्यकरणीयत्वान्न कारणमपेक्षते॥

प्रायःप्रकुप्यतितरां प्रीत्यैव प्रखलो जनः।  
नयनं स्नेहसंपर्कात्कालुष्यं समुपैत्यलम्॥

प्रायः प्रकाशतां याति मलिनः साधुबाधया।  
नाग्रसिष्यत चेदर्कं कोऽज्ञास्यत्सिंहिकासुतम्॥

प्रायः प्रपदने पुंसां पौनःपुन्यं निवारयन् ।  
हस्तः श्रीरङ्गभर्तुर्मामव्यादभयमुद्रितः ॥

प्रायः संप्रति कोपाय सन्मार्गस्योपदेशनम् ।  
विलूननासिकस्येव यद्वदादर्शदर्शनम् ॥

प्रायः सन्त्युपदेशार्हा धीमन्तो न जडाशयाः।  
तिलाः कुसुमसौगन्ध्यवाहिनो न यवाः क्वचित्॥

प्रायः सरलचित्तानांजायते विपदागमः।  
ऋजुर्याति यथा छेदं न वक्रः पादपस्तथा॥

प्रायश्चित्तं न गृह्णीतस्तन्वङ्ग्याः पतितौ स्तनौ।  
अत एव तयोः स्पर्शे लोकोऽयं शिथिलादरः॥

प्रायेण धनिनामेव धनलोभो निरन्तरम्।  
पश्य कोटिद्वयोपेतं लक्षाय प्रणतं धनुः॥

प्रायेण नीचलोकस्य कः करोतीह गर्वताम्।  
आदौ वर्णद्वयं दत्त्वा ब्रूहि के वनवासिनः॥

प्रायेण सङ्क्षेपरुचीन् अल्पविद्यापरिग्रहान् ।  
सम्प्राप्य वैयाकरणान् संग्रहे ऽस्तमुपागते ॥

प्रायेण सुकरं दानं प्रायेण सुकरं तपः।  
प्राणानपेक्षी व्यापारः पुनर्वीरस्य दुष्करः॥

प्रायो धनवतामेव धने तृष्णा गरीयसी ।  
पश्य कोटिद्वयासक्तं लक्षाय प्रवणं धनुः ॥

प्रायो दुरन्तपर्यन्ताः सम्पदोऽपि दुरात्मनाम्।  
भवन्ति हि सुखोदर्का विपदोऽपि महात्मनाम्॥

प्रीतिर्लक्ष्मीर्व्ययः क्लेशः सा किं सा किं स किं स किम्।  
या लोभाद्या परद्रोहात्परार्थे यः परार्थकृत्॥

प्रभावार्थाय भूतानां धर्मप्रवचनं कृतम्।  
यत्स्यादहिंसासंयुक्तं स धर्म इति निश्चयः॥

प्रभूतमल्पकार्यं वा यो नरः कर्तुमिच्छति।  
सर्वारम्भेण तत्कुर्यात् सिंहादेकं प्रकीर्तितम्॥

प्रभूतवयसः पुंसो धियः पाकः प्रवर्तते।  
जीर्णस्य चन्दनतरोरामोद उपजायते॥

प्रभुप्रसादजं वित्तं सुपात्रे यो नियोजयेत्।  
वस्त्राद्यं विदधात्यङ्गे स भवेद्राजवल्लभः॥

प्रभुप्रसादे विश्वासं न कुर्यात्स्वप्नसन्निभे।  
नन्देन मन्त्री निक्षिप्तः शकटारोपि बन्धने॥

प्रचण्डवासनावातैरुद्धूता नौर्मनोमयी।  
वैराग्यकर्णधारेण विना रोद्धुं न शक्यते॥

प्रदोषे दीपकश्चन्द्रः प्रभाते दीपको रविः।  
त्रैलोक्ये दीपको धर्मः सुपुत्रः कुलदीपकः॥

प्रदोषे निहतः पन्थाः पतिता निहताः स्त्रियः।  
अल्पबीजं हतं क्षेत्रं भृत्यदोषाद्धतः प्रभुः॥

प्रहरिष्यन्प्रियं ब्रूयात्प्रहृत्यापि प्रियोत्तरम्।  
अपि चास्य शिरश्छित्त्वा रुद्याच्छोच्चेत्तथापि च॥

प्रह्लादश्चास्मि दैत्यानां कालः कलयतामहम्।  
मृगाणां च मृगेन्द्रोऽहं वैनतेयश्च पक्षिणाम्॥

प्रजानां धर्मषड्भागो राज्ञो भवति रक्षितुः।  
अधर्मादपि षड्भागो जायते यो न रक्षति॥

प्रजानामेव भूत्यर्थं स ताभ्यो बलिमग्रहीत् ।  
सहस्रगुणमुत्स्रष्टुमादत्ते हि रसं रविः ॥

प्रजानां पालनं शस्यं स्वर्गकोशस्य वर्धनम्।  
पीडनं धर्मनाशाय पापायायशसे स्थितम्॥

प्रजानां विनयाधानाद् रक्षणाद् भरणादपि।  
स पिता पितरस्तासां केवलं जन्महेतवः॥

प्रजां न रञ्जयेद्यस्तु राजा रक्षादिभिर्गुणैः।  
अजागलस्तनस्येव तस्य जन्म निरर्थकम्॥

प्रजां सम्रक्षति नृपः सा वर्धयति पार्थिवम्।  
वर्धनाद्रक्षणं श्रेयस्तन्नाशेऽन्यत्सदप्यसत्॥

प्रजापीडनसन्तापात्समुद्भूतो हुताशनः।  
राज्ञः कुलं श्रियं प्राणान्नादग्ध्वा विनिवर्तते॥

प्रज्ञागुप्तशरीरस्य किं करिष्यन्ति संहताः।  
गृहीतहस्तच्छत्त्रस्य वारिधारा इवारयः॥

प्रज्ञा विवेकं लभते भिन्नैरागमदर्शनैः ।  
कियद्वा  शक्यमुन्नेतुं स्वतर्कमनुधावता ?

प्रकाशे सर्वतः क्षीणे तमस्याच्छादयिष्यति।  
हठात् ध्यायामि तां सद्यः सन्ध्यां सद्ब्राह्मणो यथा॥

प्रकृतिः स्वामिनं त्यक्त्वा समृद्धापि न जीवति।  
अपि धन्वन्तरिर्वैद्यः किं करोति गतायुषि॥

प्रकृतिप्रत्ययोपेतः सद्वृत्तः साधुसंमतः।  
अर्थार्पणसमर्थश्च सुश्लोक इव सज्जनः॥

प्रकोष्ठबन्धे बिम्बोष्ठ्यास्तस्याः काञ्चनकङ्कणम्।  
नालं वलयितं हस्ते हेमाब्जस्येव राजते॥

प्रमादिनां तथा चौरा भिक्षुका गृहमेधिनाम्।  
गणिकाः कामुकानां च सर्वलोकस्य शिल्पिनः॥

प्रमदा मदिरा लक्ष्मीर्विज्ञेया त्रिविधा सुरा।  
दृष्ट्वैवोन्मादयत्येका पीता चान्यातिसञ्चयात्॥

प्रमोदं जनयत्येव सदारा गृहमेधिनः।  
यदि धर्माश्च कामश्च भवेतां सङ्गताविमौ॥

प्रपायां पीयते वारि सत्त्रागारेऽपि भुज्यते।  
सुप्यते देवसदने यभ्यते यत्र लभ्यते॥

प्रसादे सर्वदुःखानां हानिरस्योपजायते ।  
प्रसन्नचेतसो ह्याशु बुद्धिः पर्यवतिष्ठते ।

प्रसादो निष्फलो यस्य यस्य क्रोधो निरर्थकः।  
न तं राजानमिच्छन्ति षण्ढं पतिमिवाङ्गनाः॥

प्रसारितकरे मित्त्रे जगदुद्द्योतकारिणि।  
किं न कैरव लज्जा ते कुर्वतः कोशसंवृतिम्॥

प्रशान्ते नूपुरारावे श्रूयते मेखलाध्वनिः।  
कान्ते नूनं रतिश्रान्ते कामिनी पुरुषायते॥

प्रशस्त्यायुक्तमार्गस्य तव सम्मानितां श्रिताः।  
स्पृहयन्ति न के नाम गुणरत्नालय प्रभो॥

प्रस्तावसदृशं वाक्यं सद्भावसदृशं प्रियम्।  
आत्मशक्तिसमं कोपं कुर्वाणो न विनश्यति॥

प्रस्तावसदृशं वाक्यं   
सद्भावसदृशं प्रियम् ।  
आत्मशक्तिसमं कोपं   
यो जानाति स पण्डितः ॥

प्रस्तावे हेतुयुक्तानि यः पठत्यविशङ्गितः।  
स कविस्तानि काव्यानि काव्ये तस्य परिश्रमः॥

प्रस्वेदमलदिग्धेन वहता मूत्रशोणितम्।  
व्रणेन विकृतेनेदं सर्वमन्धीकृतं जगत्॥

प्रतापभीत्या भोजस्य तपनो मित्त्रतामगात्।  
और्वो वाडवतां धत्ते तडित्क्षणिकतां श्रिता॥

प्रथमं युद्धकारित्वं समस्तबलपालनम्।  
दिङ्मार्गयोधशोधित्वं पत्तिकर्म प्रचक्षते॥

प्रथमे नार्जिता विद्या द्वितीये नार्जितं धनम्।  
तृतीये नार्जितं पुण्यं चतुर्थे किं करिष्यति॥

प्रतिग्रहसमर्थोऽपि प्रसङ्गं तत्र वर्जयेत् ।  
प्रतिग्रहेण ह्यस्याशु ब्राह्मं तेजः प्रशाम्यति ॥

प्रत्याख्याने च दाने च सुखदुःखे प्रियाप्रिये।  
आत्मौपम्येन पुरुषः प्रमाणमधिगच्छति॥

प्रत्यूहः सर्वसिद्धीनामुत्तापः प्रथमः किल।  
अतिशीतलमप्यम्भः किं भिनत्ति न भूभृतः॥

प्रत्यग्रैः पत्त्रनिचयैस्तरुर्यैरेव शोभितः।  
जहाति जीर्णास्तानेव किंवा चित्रं कुजन्मनः॥

प्रत्यहं प्रत्यवेक्षेत नरश्चरितमात्मनः।  
किं नु मे पशुभिस्तुल्यं किं नु सत्पुरुषैरिति॥

प्रत्यक्षं चानुमानं च शास्त्रं च विविधाऽऽगमम् ।  
त्रयं सुविदितं कार्यं धर्मशुद्धिमभीप्सता ॥

प्रत्यक्षे गुरवः स्तुत्याः परोक्षे मित्त्रबान्धवाः।  
कर्मान्ते दासभृत्याश्च पुत्रा नैव तथा स्त्रियः॥

प्रवीणो वाक्पटुर्धीमान्स्वामिभक्तश्च नित्यशः।  
अलुब्धः सत्यवादी च भाण्डागारी स इष्यते॥

प्रवृत्तं कर्यमल्पं वा यो नरः कर्तुमिच्छति।  
सर्वारम्भेण तत्कार्यं सिंहादेकं प्रचक्षते॥

प्रयाणे तव राजेन्द्र मुक्ता वैरिमृगीदृशाम्।  
राजहंसगतिः पद्भ्यामाननेन शशिद्युतिः॥

प्रयत्न आकृतिर्वर्णः स्वरद्वेषौ भवाभवौ।  
तस्यैतदात्मजं सर्वम् अनादेरादिमिच्छतः॥

प्रयत्ने समके केचिदेव स्युः फलभागिनः।  
क्षीरोदमथनाद्देवैरमृतं प्रापि नासुरैः॥

प्रयोजनं सम्प्रवृत्तेः कारणं फललक्षणम् ।  
प्रयोजनमनुद्दिश्य न मन्दोऽपि प्रवर्तते ॥

प्रेषकः प्रैष्यकः काण्डः किमेकः स्तम्भलीनकः।  
योगी तत्कालरोगी च षडेते सेवकाधमाः॥

प्रेषितस्य कुतो मानं कोपनस्य कुतः सुखम्।  
स्त्रीणां कुतः सतीत्वं च कुतो मैत्त्री खलस्य च॥

प्रेम सत्यं तयोरेव ययोर्योगवियोगयोः।  
वत्सरा वासरीयन्ति वासरीयन्ति वत्सराः॥

प्रेङ्खणप्रेक्षणालापान्कुर्वत्यः सस्मितत्रपम्।  
न वीणायाः प्रवीणायाः स्वञ्जनं स्मररञ्जनम्॥

प्रेयः श्रेय इवाभाति भवारण्यरणाङ्गणे।  
वालिसुग्रीवभेदज्ञ राम श्रेयोऽवबोधय ॥

प्रियादर्शनमेवास्तु किमन्यैर्दर्शनान्तरैः।  
प्राप्यते येन निर्वाणं सरागेणापि चेतसा॥

प्रिया दुहितरो धातुर् विपदः प्रतिभान्ति नः /  
गुणवत्यः कुलीनेभ्यो दीयन्ते कथम् अन्यथा //

प्रियाविरहितस्यास्य हृदि चिन्ता समागता।  
इति मत्वा गता निद्रा के कृतघ्नमुपासते॥

प्रियस्य सुहृदो यत्र मम तत्रैव सम्भवः।  
भूयादमुष्य भूयोऽपि भूयासमनुसञ्चरः॥

प्रियवाक्यप्रदानेन सर्वे तुष्यन्ति जन्तवः।  
तस्मात्तदेव वक्तव्यं वचने का दरिद्रता॥

प्रोज्ज्वलज्ज्वलनज्वालाविकटोरुसटाछटः।  
श्वासक्षिप्तकुलक्ष्माभृत्पातु वो नरकेसरी॥

पुष्पैरपि न योद्धव्यं किं पुनर्निशितैः शरैः।  
जये भवति सन्देहः प्रधानपुरुषक्षयः॥

पुण्ड्रेक्षुदलनक्रीडाव्याजेन जनकद्विषः ।  
मथ्नन्धनूंषि कामस्य श्रेयसे वोऽस्तु विघ्नजित् ॥

पुनर्वित्तं   पुनर्मित्रं   पुनर्भार्या   पुनर्मही।  
एतत्सर्वं पुनर्लभ्यं न शरीरं पुनः पुनः॥

पुंसामुन्नतचित्तानां सुखावहमिदं द्वयम्।  
सर्वसङ्गनिवृत्तिर्वा विभूतिर्वा सुविस्तरा॥

पुंस्कोकिलकुलस्यैते नितान्तमधुरारवैः।  
सहकारद्रुमा रम्या वसन्ते कामपि श्रियम्॥

पुराणान्ते श्मशानान्ते मैथुनान्ते च या मतिः।  
सा मतिः सर्वदा चेत्स्यात्को न मुच्येत बन्धनात्॥

पुराणबाणत्यागाय नूतनास्त्रकुतूहलात्।  
तन्नासा भाति कामेन तूणीवाधोमुखीकृता॥

पुराणरश्मिजालेषु स्रस्तेष्वस्तावलम्बनम्।  
बिम्बमम्बुरुहां नेतुरम्बरादवलम्बते॥

पुरीषस्य च रोषस्य हिंसायास्तस्करस्य च।  
आद्याक्षराणि सङ्गृह्य वेधाश्चक्रे पुरोहितम्॥

पुरन्दरसहस्राणि चक्रवर्तिशतानि च।  
निर्वापितानि कालेन प्रदीपा इव वायुना॥

पुरतः प्रेरयत्याशा लज्जा पृष्ठावलम्बिनी।  
ततो लज्जाशयोर्मध्ये दोलायत्यर्थिनां मनः॥

पुरोधसां च मुख्यं मां विद्धि पार्थ बृहस्पतिम्।  
सेनानीनामहं स्कन्दः सरसामस्मि सागरः॥

पुरुषः कीदृशो वेत्ति प्रायेण सकलाः कलाः।  
मध्यवर्णद्वयं त्यक्त्वा ब्रूहि कः स्यात्सुरालयः॥

पुस्तकप्रत्ययाधीतं नाधीतं गुरुसन्निधौ ।  
सभामध्ये न शोभन्ते जारगर्भा इव स्त्रियः ॥

पुस्तकस्था तु या विद्या परहस्तगतं धनम्।  
कार्यकाले समुत्पन्ने न सा विद्या न तद्धनम्॥

पुस्तकस्था तु या विद्या परहस्तगतं धनं  
उत्पन्नेषु च कार्येषु न सा विद्या न तद् धनम्

पुस्तकेषु च नाधीतं नाधीतं गुरुसंनिधौ।  
न शोभते सभामध्ये हंसमध्ये बको यथा॥

पुस्तकेषु च या विद्या परहस्तेषु यद्धनम्।  
सङ्ग्रामे च गृहे सैन्यं तिस्रः पुम्सां विडम्बनाः॥

पुत्रदारादिसंसारः पुंसां सम्मूढचेतसाम्।  
विदुषां शास्त्रसंसारः सद्योगाभ्यासविघ्नकृत्॥

पुत्रमित्त्रकलत्रेषु सक्ताः सीदन्ति जन्तवः।  
सरः पङ्कार्णवे मग्ना जीर्णा वनगजा इव॥

पुत्रपौत्रगुणोपेतः शास्त्रज्ञो मृष्टपाचकः।  
शूरश्च कठिनश्चैव सूपकारः स इष्यते॥

पुत्रपौत्रवधूभृत्यैः सम्पूर्णमपि सर्वदा।  
भार्याहीनगृहस्थस्य शून्यमेव गृहं मतम्॥

पुत्रप्रयोजना दाराः पुत्रः पिण्डप्रयोजनः।  
हितप्रयोजनं मित्त्रं धनं सर्वप्रयोजनम्॥

पुत्रसूः पाककुशला पवित्रा च पतिव्रता।  
पद्माक्षी पञ्चपैर्नारी भुवि सय्याति गौरवम्॥

राः पुण्यं च कलत्राणि पुत्रोत्पत्तिर्निधिस्तथा।  
सुकृतादेव लभ्यन्ते नैव पार्थपराक्रमात्॥

राधधरमधुस्यन्दमिलिन्दाय मधुद्विषे।  
कृष्णापटकुविन्दाय गोविन्दाय नमोऽस्तु ते।

रागद्वेषवियुक्तैस्तु विषयानिन्द्रियैश्चरन्।  
आत्मवश्यैर्विधेयात्माप्रसादमधिगच्छति॥

रागे द्वेषे च माने च द्रोहे पापे च कर्मणि।  
अप्रिये चैव कर्तव्ये चिरकारी प्रशस्यते॥

राघवस्य शरैर्घोरैर्घोररावणमाहवे।  
अत्र क्रियापदं गुप्तं मर्यादा दशवार्षिकी॥

रागिण्यपि विरागिण्यः स्त्रियस्तासु रमेत कः।  
अहं च कलये मुक्तिं या विरागिणि रागिणि॥

राजा बन्धुरबन्धूनां राजा चक्षुरचक्षुषाम्।  
राजा पिता च माता च सर्वेषां न्यायवर्तिनाम्॥

राजा नाम चरत्येष भूमौ साक्षात्सहस्रदृक्।  
न तस्याज्ञामतिक्रम्य सन्तिष्ठेरन्निमाः प्रजाः॥

राजानीकप्रियोत्सर्गो मरकव्याधिपीडनम्।  
पशूनां मरणं रोगो राष्ट्रव्यसनमुच्यते॥

राजानमेव संश्रित्य विद्वान् याति परां गतिम्।  
विना मलयमन्यत्र चन्दनो न प्ररोहति॥

राजानं प्रथमं विन्देत्ततो भार्यां ततो धनम्।  
राजन्यसति लोकेऽस्मिन्कुतो भार्या कुतो धनम्॥

राजा मत्तः शिशुश्चैव प्रमादी धनगर्वितः।  
अप्राप्यमपि वाञ्छन्ति किं पुनर्लभ्यतेऽपि यत्॥

राजानो यं प्रशंसन्ति यं प्रशंसन्ति वै द्विजाः।  
साधवो यं प्रशंसन्ति स पार्थ पुरुषोत्तमः॥

राजा पश्यति कर्णाभ्यां युक्त्या पश्यन्ति पण्डिताः।  
पशुः पश्यति गन्धेन भूतैः पश्यन्ति बर्बराः॥

राजा राष्ट्रकृतं भुङ्क्ते राज्ञः पापं पुरोहितः।  
भर्ता च स्त्रीकृतं पापं शिष्यपापं गुरुस्तथा॥

राजा सम्पत्तिहीनोऽपि सेव्यः सेव्यगुणाश्रयः।  
भवत्याजीवनं तस्मात्फलं कालान्तरादपि॥

राजा स्तेनेन गन्तव्यो मुक्तकेशेन धावता।  
आचक्षाणेन तत् स्तेयम् एवंकर्मास्मि शाधि माम्॥

राजास्य जगतो वृद्धेर्हेतुर्वृद्धाभिसङ्गतः।  
नयनानन्दजननः शशाङ्क इव वारिधेः॥

राजा तुष्टोऽपि भृत्यानां मानमात्रं प्रयच्छति।  
तेऽपि सम्मानमात्रेण प्राणैः प्रत्युपकुर्वते॥

राजा वेश्या यमो वह्निः प्राघूर्णो बालयाचकौ।  
परदुःखं न जानाति ह्यष्टमो ग्रामकण्टकः॥

राजीवमिव राजीवं जलं जलमिवाजनि।  
चन्द्रश्चन्द्र इवातन्द्रः शरत् समुदयोद्यमे॥

राजचन्द्रं समालोक्य त्वां तु भूतलमागतम्।  
रत्नश्रेणिमिषान्मन्ये नक्षत्राण्यप्युपागमन्॥

राजन्नवघनश्याम निस्त्रिंशाकर्ष दुर्जय।  
आकल्पं वसुधामेतां विद्विषोद्य रणे बहून्॥

राजन्दौवारिकादेव प्राप्तवानस्मि वारणम्।  
मदवारणमिच्छामि त्वत्तोऽहं जगतीपते॥

राजन्कनकधाराभिस्त्वयि सर्वत्र वर्षति।  
अभाग्यछत्रसंच्छन्ने मयि नायान्ति बिन्दवः॥
__________________
राजन् कनकवर्षाणि त्वयि सर्वत्र वर्षति  
अभाग्यछत्रसम्पन्ने मयि नायान्ति बिन्दवः

राजन् कनकवर्षाणि त्वयि सर्वत्र वर्षति  
अभाग्यछत्रसम्पन्ने मयि नायान्ति बिन्दवः

राजन्कमलपत्त्राक्ष तत्ते भवतु चाक्षयम्।  
आसादयति यद्रूपं करेणुः करणैर्विना॥

राजन्सप्ताप्यकूपारास्त्वत्प्रतापाग्निशोषिताः।  
पुनस्त्वद्वैरिवनिताबाष्पपूरेण पूरिताः॥

राजंस्त्वद्दर्शनेनैव गलन्ति त्रीणि तत्क्षणात्।  
रिपोः शस्त्रं कवेर्दैन्यं नीवीबन्दो मृगीदृशाम्॥

राजन्स्त्वत्कीर्तिचन्द्रेण तिथयः पूर्णिमाः कृताः।  
मद्गेहान्न बहिर्याति तिथिरेकादशी भयात्॥

राजपत्नी गुरोः पत्नी भ्रातृपत्नी तथैव च।  
पत्नीमाता स्वमाता च पञ्चैता मातरः स्मृताः॥

राजसेवा मनुष्याणामसिधारावलेहनम्।  
व्याघ्रीगात्रपरिष्वङ्गो व्यालीवदनचुम्बनम्॥

राजतः सलिलादग्नेश्चोरतः स्वजनादपि।  
भयमर्थवतां नित्यं मृत्योः प्राणभृतामिव॥

राजते राजरामाया एष बिम्बाधरव्रणः।  
सुधां पीत्वेव कान्तेन तच्छेषोऽयं समुद्रितः॥

राजति त्रिवली तस्याः स्तनभारोन्नतिक्रमात्।  
उपर्युपरि जातेव हारमुद्रापरम्परा॥

राज्ञामाज्ञाभयाद्यस्मान्न च्यवन्ते पथः प्रजाः।  
व्यवहारस्ततो ज्ञेयः शान्तितो राजशासनम्॥

राज्ञः सम्बोधनं किं स्यात्सुग्रीवस्य तु का प्रिया।  
अधनास्तु किमिच्छन्ति आर्तैः किं क्रियते वद॥

राज्ञस्तु दर्शनं कुर्याज्ज्ञात्वावसरसौष्ठवम्।  
गुणादिख्यापनात्पूर्वमुपनीतो महाशयैः॥

राज्ञि मातरि देव्यां च कुमारे मुख्यमन्त्रिणि।  
पुरोहिते प्रतीहारे समं वर्तेत राजवत्॥

राज्यलोभादहङ्कारादिच्छतः स्वामिनः पदम्।  
प्रायश्चित्तं तु तस्यैकं जीवोत्सर्गो न चापरम्॥

राकाविभावरीकान्तसंक्रान्तद्युति ते मुखम्।  
तपनीयशिलाशोभी कटिश्च हरते मनः॥

राकायामकलङ्कं चेदमृतांशोर्भवेद्वपुः।  
तस्या मुखं तदा साम्यपराभवमवाप्नुयात्॥

रामो विरामो विरजो मार्गो नेयो नयोऽनयः ।  
वीरः शक्तिमतांश्रेष्ठो धर्मो धर्मविदुत्तमः ॥

रात्रौ जानुर्दिवा भानुः कृशानुः संध्ययोर्द्वयोः।  
पश्य शीतं मया नीतं जानुभानुकृशानुभिः॥

रात्रौ रवेर्दिवा चेन्दोरभावादिव स प्रभुः।  
भूमौ प्रतापयशसी सृष्टवान्सततोदिते॥

रात्रौ सुप्तोत्थिते स्नाते भुक्ते वान्ते च सङ्गरे ।  
सभायां विदुषां राज्ञां कुर्य्यात्ताम्बूल-चर्वणम् ।

रावणस्य परं प्रेम रामो धर्महतो नरः ।  
इति यैः कथ्यते नित्यं तैः कले त्वं कलङ्कितः॥

राक्षसेभ्यः सुतां हृत्वा जनकस्य पुरीं ययौ।  
अत्र कर्तृपदं गुप्तं मर्यादा दशवार्षिकी॥

रूपसम्पन्नमग्राम्यं प्रेमप्रायं प्रियंवदम्।  
कुलीनमनुकूलं च कलत्रं कुत्र लभ्यते॥

रूपयौवनसम्पन्ना विशालकुलसंभवाः।  
विद्याहीना न शोभन्ते निर्गन्धाः किंशुका इव॥

रूक्षायां स्नेहसम्भारं कठोरायां सुमार्दवम्।  
नीरसायां रसं बालो बालिकायां विकल्पयेत्॥

रहस्यभेदस् तत् पक्षाद् अकार्येषु प्रवर्तनम्।  
ईर्ष्यामर्षस् तथा क्रोधो निरोधः साहसानि च॥

रक्तमांसयमः कायः स्त्रीणां स्पर्शसुखाय नः।  
तमेवाश्नन्ति सिंहाद्या रम्यं नास्तीह वस्तुतः॥

रक्तोऽभिजायते भोग्यो नारीणां शाटको यथा।  
घृष्यते यो दशालम्बी नितम्बे विनिवेशितः॥

रण्डाः पाषण्डिभिर्व्याप्ता भर्तृभिः कुलयोषितः।  
वेश्या द्रविणमिच्छन्ति वयं करपरायणाः॥

रमणे चरणप्रान्ते प्रणतिप्रवणेऽधुना।  
वदामि सखि ते तत्त्वं कदाचिन्नोचिताः क्रुधः॥

रणे बाणगणैर्भिन्ना भ्रमन्तो भिन्नयोधिनः।  
निममज्जुर्गलद्रक्तनिमग्नासु महागजाः॥

रङ्कस्य नृपतेर्वापि जिह्वासौख्यं समं स्मृतं  
तन्मात्रं च स्मृतं सारं यदर्थं यतते नरः

रम्यां प्रतीकविश्रान्तिम् उरसश्च समुन्नतिम्।  
अभ्यासाभ्यर्हितं प्राहुः सौष्ठवं नृत्यवेदिनः॥

रसालशिखरासीनाः शतं सन्तु पतत्रिणः।  
तन्मञ्जरीरसामोदं विदुरेव कुहूमुखाः॥

रसा साररसा सार सायताक्ष क्षतायसा।  
सातावात तवातासा रक्षतस्त्वस्त्वतक्षर॥

रसः कोऽप्यस्तु काप्यस्तु रीतिः कोऽप्यस्तु वा गुणः  ।  
सगर्वं सर्वकर्णाटाष्टङ्कारोत्तरपाठिनः ॥

रसज्ञरसितं पद्यं स्वादीयस्त्वं प्रपद्यते।  
दन्तैर्दन्तच्छदं छिन्नं शोणिमाधिकता यथा॥

रसे सारश्चमत्कारो यं विना न रसो रसः ।  
तच्चमत्कारसारत्वे सर्वत्रैवाद्भुतो रसः ॥

रतचूतफलोत्पाकरसैः कान्तं न धिन्वती।  
बाला निदाघलक्ष्मीव तापयत्येव केवलम्॥

रतखिन्नतरां प्रातर्लज्जानम्रमुखीं वधूम्।  
स्मरन्तीं रात्रिचरितं दृष्ट्वाप्नोति न को मुदम्॥

रथेभ्यो गजवाजिभ्यः सङ्ग्रामे वीरसङ्कराः।  
पतिताः पात्यमानाश्च दृश्यन्तेऽर्जुनताडिताः॥

रथिनो रथिभिर्बाणैर्हृतप्राणा दृढासनाः।  
कृतकार्मुकसन्धानाः सप्राणा इव मेनिरे॥

रतिकेलिकलः कश्चिदेष मन्मथमन्थरः।  
पश्य सुभ्रु समाश्वस्तां कादम्बश्चुम्बति प्रियाम्॥

रत्नभित्तिषु सङ्क्रान्तैः प्रतिबिम्बशतैर्वृतः।  
ज्ञातो लङ्केश्वरः कृच्छ्रादाञ्जनेयेन तत्त्वतः॥

रत्नैरापूरितस्यापि मदलेशोऽस्ति नाम्बुधेः।  
मुक्ताः कतिपयाः प्राप्य मातङ्गा मदविह्वलाः॥

रवेरेवोदयः श्लाघ्यः कोऽन्येषामुदयग्रहः।  
न तमांसि न तेजांसि यस्मिन्नभ्युदिते सति॥

रविः करसहस्रेण दशाशापरिपूरकः।  
त्वमेकेन करेणैव सहस्राशाप्रपूरकः॥

रविजा शशिकुन्दाभा तापहारी जगत्प्रिया।  
वर्धते वनसङ्गेन न तापी यमुनापि न॥

रविश्चन्द्रो घना वृक्षा नदी गावश्च सज्जनाः।  
एते परोपकाराय युगे दैवेन निर्मिताः॥

रवितप्तो गजः पद्मांस्तद्गृह्यान्बाधितुं ध्रुवम्।  
सरो विशति न स्नातुं गजस्नानं हि निष्फलम्॥

रक्षाधिकारादीशत्वाद्दूतानुग्रहकारणात्।  
यदेव कुरुते राजा तत्प्रमाणमिति स्थितिः॥

रक्षामालिकया बाले बद्धया किं प्रयोजनम्।  
अवश्यम्भाविनावेतौ कुचग्रहकचग्रहौ॥

रक्षन्ति कृपणाः पाणौ द्रव्यं क्रव्यमिवात्मनः।  
तदेव सन्तः सततमुत्सृजन्ति यथा मलम्॥

रक्ष पात्रगतं स्नेहं प्रदीप श्रीविवर्धनम्।  
प्रयास्यन्ति विना तेन भस्मत्वं यद्भवद्गुणाः॥

रे कूप जीवनागार यदि दातृत्वमिच्छसि।  
तदा त्वं गुणवत्पात्रमेकं वा सन्निधौ कुरु॥

रेखामात्रमपि क्षुण्णादा मनोर्वत्र्मनः परम् ।  
न व्यतीयुः प्रजास्तस्य नियन्तुर्नेमिवृत्तयः ॥

रे रे घरट्ट मा रोदीः कं कं न भ्रामयन्त्यमूः।  
कटाक्षवीक्षणादेव कराकृष्टस्य का कथा॥

रोगशोकपरीतापबन्धनव्यसनानि च।  
आत्मापराधवृक्षाणां फलान्येतानि देहिनाम्॥

रोहणाचल शैलेषु कस्तुलां तुलयेत्तव।  
यस्य पाषाणखण्डानि मण्डनानि महीभृताम्॥

रोहणं सूक्तिरत्नानां वन्दे वृन्दं विपश्चिताम्।  
यन्मध्यपतितो नीचः काचोऽप्युच्चैर्महीयते॥

रोहते सायकैर्विद्धं वनं परशुनाहतम्।  
वाचा दुरुक्तं बीभत्सं न संरोहति वाक्क्षतम् ॥

रोमावली विलासिन्याः प्रविष्टा नाभिमण्डलम्।  
कियद्गाम्भीर्यमत्रेति तात्पर्यमिव बिभ्रती॥

रुष्टोऽपि राजा यद्दद्यान्न तत्तुष्टो वणिग्जनः।  
अतो भूमिपतिः सेव्यस्त्याज्यो दूरतरेण सः॥

रुद्राणां शङ्करश्चास्मि वित्तेशो यक्षरक्षसाम्।  
वसूनां पावकश्चास्मि मेरुः शिखरिणामहम्॥

सा भार्या या प्रियं ब्रूते स पुत्रो यत्र निर्वृतिः।  
तन्मित्त्रं यत्र विश्वासः स देशो यत्र जीव्यते॥

साभिमानमसंभाव्यमौचित्यच्युतमप्रियम्।  
दुःखावमानदीनं वा न वदन्ति गुणोन्नताः॥

सा दृष्टा यैर्न वा दृष्टा मुषिताः सममेव ते।  
हृदयं हृतमेकेषामन्येषां चक्षुषोः फलम्॥

सा धारयत्यधीराक्षी दुर्वहं स्तनमण्डलम्।  
गर्वपर्वतमारूढश्चित्रं कुसुमकार्मुकः॥

साधूनां दर्शनं पुण्यं तीर्थभूता हि साधवः।  
कालेन फलते तीर्थं सद्यः साधुसमागमः।

साधनं सुमहद्यस्य यन्नान्यस्य विलोक्यते।  
तस्य धीशालिनः कोऽन्यः सहेतारालितां भ्रुवम्॥

साधोः प्रकोपितस्यापि मनो नायाति विक्रियाम्।  
नहि तापयितुं शक्यं सागराम्भस्तृणोल्कया॥

साधुरेवार्थिभिर्याच्यः क्षीणवित्तोऽपि सर्वदा।  
शुष्कोऽपि हि नदीमार्गः खन्यते सलिलार्थिभिः॥

साधुरेव प्रवीणः स्यात् सद्गुणामृतचर्वणे।  
नवचूताङ्कुरास्वादकुशलः कोकिलः किल॥

साध्वीव भारती भाति सूक्तिसद्व्रतचारिणी।  
ग्राम्यार्थवस्तुसंस्पर्शबहिरङ्गा महाकवेः॥

सागसेऽपि न कुप्यन्ति कृपया चोपकुर्वते।  
बोधं स्वस्यैव नेच्छन्ति ते विश्वोद्धरणक्षमाः॥

साकारो निःस्पृहो वाग्मी नानाशास्त्रविचक्षणः।  
परचित्तावगन्ता च राज्ञो दूतः स इष्यते॥

सालकाननयुक्तापि सालकाननवर्जिता।  
हारावरुद्धकण्ठापि विहारारिवधूस्तव॥

सालसं मुखरं क्रूरं स्तब्धं व्यसनिनं शठम्।  
असन्तुष्टमभक्तं च त्यजेद्भृत्यं नराधिपः॥

साम्ना दानेन भेदेन समस्तैरथवा पृथक्।  
साधितुं प्रयतेतारीन्न युद्धेन कदाचन॥

सामादिसज्जितैः पाशैः प्रतीक्षन्ते दिवानिशम्।  
भुञ्जते च यथाशक्ति जलजाञ्जलजा यथा॥

सामदाने भेददण्डावित्युपायचतुष्टयम्।  
हस्त्यश्वरथपादातं सेनाङ्गं स्याच्चतुष्टयम्॥

सामगायनपूतं मे नोच्छिष्टमधरं कुरु।  
उत्कण्ठितासि चेद्भद्रे वामं कर्णं दशस्व मे॥

सामैव हि प्रयोक्तव्यमादौ कार्यं विजानता।  
सामसिद्धानि कार्याणि विक्रियां यान्ति न क्वचित्॥

सामिषं कुररं जघ्नुर्बलिनोऽन्ये निरामिषाः।  
तदामिषं परित्यज्य स सुखं समविन्दत॥

सांसारिकमुखासक्तं ब्रह्मज्ञोऽस्मीति वादिनम्।  
कर्मब्रह्मोभयभ्रष्टं तं त्यजेदन्त्यजं यथा॥

सान्त्वादिभिरुपायैस्तु हन्याच्छत्रुं वशे स्थितम्।  
दया तस्मिन् न कर्त्तव्या शरणागत इत्युत॥

सानुजः काननं गत्वा नैकषेयाञ्जघान कः।  
मध्ये वर्णत्रयं दत्त्वा रावणः कीदृशो वद॥

सार्थः प्रवसतो मित्रम्  
भार्या मित्रं गृहे सतः ।  
आतुरस्य भिषङ्मित्रम्  
दानं मित्रं मरिष्यतः ॥

सार्थकानर्थकपदं ब्रुवती मन्थराक्षरम्।  
निद्रार्धमीलिताक्षी सा लिखितेवास्ति मे हृदि॥

सा सेवा या प्रभुहिता ग्राह्या वाक्यविशेषतः।  
आश्रयेत्पार्थिवं विद्वांस्तद्द्वारेणैव नान्यथा॥

सा श्रीर्या न मदं कुर्यात्स सुखी तृष्णयोज्झितः।  
तन्मित्त्रं यत्र विश्वासः पुरुषः स जितेन्द्रियः॥

सा स्तनाञ्जलिबन्धेन मन्मथं प्रथमागतम्।  
करोतीवोन्मुखं बाला बान्धवं यौवनश्रियः॥

सावित्रीमात्रसारोऽपि वरं विप्रः सुयन्त्रितः।  
नायन्त्रितश्चतुर्वेदः सर्वाशी सर्वविक्रयी॥
__________________
सावित्रीमात्रसारोऽपि वरं विप्रः सुयन्त्रितः।  
नायन्त्रितस् त्रिवेदोऽपि सर्वाशी सर्वविक्रयी॥

साक्षान्मघवतः पौत्रः पुत्रो गाण्डीवधन्वनः।  
स्वस्रीयो वासुदेवस्य तं गृध्राः पर्युपासते॥

साक्षरा विपरीताश्चेद्राक्षसा एव केवलम्।  
सरसो विपरीतश्चेत्सरसत्वं न मुञ्चति॥

साक्षरं पुरुषं दृष्ट्वा यो नरो नाभिमन्यते।  
बलीवर्दसमो लोके खुरशृङ्गविवर्जितः॥

सायम्प्रातस्तनौ होमाव्    
उभौ सायं समस्य तु।  
आपन्नो जुहुयात् तस्य    
समिधेकाथवा द्वयम्॥

सीमा सङ्कोचमायाति वह्नौ चर्म इवाहितम्।  
स्थिते यस्मिन्स तु त्याज्यो भृत्यो राज्यं समीहता॥

सीमा वृद्धिं समायाति शुक्लपक्ष इवोडुराट्।  
नियोगसंस्थिते यस्मिन्स भृत्योऽर्हो महीभुजाम्॥

सीमन्तिनीषु का शान्ता राजा कोऽभूद्गुणोत्तमः।  
विद्वद्भिः का सदा वन्द्या अत्रैवोक्तं न बुध्यते॥

सीता निष्कासिता पूर्वमयोध्यानगराद्बहिः ।  
निष्कास्यतेऽधुना रामो दुर्वारा कर्मणो गतिः ॥

सीतासमागमोत्कण्ठाकर्णान्ताकृष्टधन्वनः।  
राघवस्य शराङ्गारैः समुद्रादग्निरुत्थितः॥

सूक्तिर्नवीनकन्यान्या प्रौढस्यापि कवेर्मनः।  
लोभयन्ती बहोः कालाद् हस्तसान्नैव जायते॥

सूत्रधारकृतारम्भैर्नाटकैर्बहुभूमिकैः।  
सपताकैर्यशो लेभे भासो देवकुलैरिव॥

सूत्रेष्वेव हि तत्सर्वं यद्वृत्तौ यच्च वार्तिके ।  
सूत्रं योनिरिहार्थानां सर्वं सूत्रे प्रतिष्ठितम् ॥

सूक्ष्माङ्गीं तीक्ष्णवदनामनन्तजनसंकुले ।  
लोकेऽन्विष्याम्यहं लुप्तां प्रियां सूचीं बुसेष्विव ॥

सूक्ष्माय शुचये तस्मै नमो वाक्तत्त्वतन्तवे।  
विचित्रो यस्य विन्यासो विदधाति जगत्पटम्॥

सूक्ष्मेभ्योऽपि प्रसङ्गेभ्यो रक्ष्या नार्यो हि सर्वदा।  
द्वयोर्हि कुलयोः शोकमावहेयुररक्षिताः॥

सभाकल्पतरुं वन्दे वेदशाखोपशोभितम्।  
शास्त्रपुष्पसमाकीर्णं विद्वद्भ्रमरमण्डितम्॥

सभा वा न प्रवेष्टव्या वक्तव्यं वा समञ्जसम्।  
अब्रुवन्विब्रुवन्वापि नरो भवति किल्बिषी॥

सभ्येष्वपक्षपातस्तु तथा साक्षिषु सत्यवाक्।  
अनन्यभक्तिर्भृत्येषु सुहितोक्तिश्च मन्त्रिषु॥

सच्छिद्रनिकटे वासो न कर्तव्यः कदाचन।  
घटी पिबति पानीयं ताड्यते झल्लरी यथा॥

सदागतिहयोच्छ्रायस्तमसो वश्यतां गतः।  
अस्तमेष्यति दीपोऽयं विधुरेकः शिवे स्थितः॥

सदा हंसालसं बिभ्रन्मानसं प्रचलज्जलम्।  
भूभृन्नाथोऽपि नायाति यस्य साम्यं हिमालयः॥

सदा खण्डनयोग्याय तुषपूर्णाशयाय च।  
नमोऽस्तु बहुबीजायखलायोलूखलाय च॥

सदामात्यो न सिद्धः स्यात्समृद्धः सर्व एव हि।  
सिद्धानामयमादेशः ऋद्धिश्चित्तविकारिणी॥

सदानुरक्तप्रकृतिः प्रजापालनतत्परः।  
विनीतात्मा हि नृपतिर्भूयसीं श्रियमश्नुते॥

सदा प्रहृष्टया भाव्यं गृहकार्ये च दक्षया।  
सुसंस्कृतोपस्करया व्यये चामुक्तहस्तया॥

सदा वक्रः सदा क्रूरः सदा पूजामपेक्षते।  
कन्याराशिस्थितो नित्यं जामाता दशमो ग्रहः॥

सदूषणापि निर्दोषा सखरापि सुकोमला।  
नमस्तस्मै कृता येन रम्या रामायणी कथा॥

स दम्भशम्भलीरूपस्तापहृद्वोऽस्तु माधवः ।  
स्तनकण्ठदृगास्येषु चक्रशङ्खासिपद्मभृत् ॥

सदसत्त्वेन भावानां युक्ता या द्वितयी स्थितिः।  
तामुल्लङ्घ्य तृतीयस्मै नमश्चित्राय शम्भवे॥

सदयं हृदयं यस्य भाषितं सत्यभूषितम्।  
कायः परहिते यस्य कलिस्तस्य करोति किम्॥

सद्भावेन जयेन्मित्त्रं सद्भावेन च बान्धवान्।  
स्त्रीभृत्यान्दानमानाभ्यां दाक्षिण्येनेतरं जनम्॥

सद्भिः सम्बोध्यमानोऽपि दुरात्मा पापपूरुषः।  
घृष्यमाण इवाङ्गारो निर्मलत्वं न गच्छति॥

सद्भिर्भाव्ये हिते काव्ये वृथा दुर्जनगर्जनम्।  
चण्डीशाङ्गीकृते चन्द्रेऽरुन्तुदः किं विधुन्तुदः॥

सद्भिरेव सहासीत सद्भिः कुर्वीत सङ्गतिम्।  
सद्भिर्विवादं मैत्त्रीं च नासद्भिः किञ्चिदाचरेत्॥

सद्भिस्तु लीलया प्रोक्तं शिलालिखितमक्षरम्।  
असद्भिः शपथेनापि जले लिखितमक्षरम्॥

स धूर्जटिजटाजूटो जायतां विजयाय वः।  
यत्रैकपलितभ्रान्तिं करोत्यद्यापि जाह्नवी॥

स दोषः सचिवस्यैव यदसत्कुरुते नृपः।  
याति यन्तुः प्रमादेन गजो व्यालत्ववाच्यताम्॥

सदोषमपि निर्दोषं भवत्यग्रे विपश्चितः।  
रामस्येवार्जुनवपुः कवेश्च सरसं वचः॥

सद्वंशसम्भवः शुद्धः कोटिदोऽपि गुणान्वितः।  
कामं धनुरिव क्रूरो वर्जनीयः सतां प्रभुः॥

सद्विद्या यदि का चिन्ता वराकोदरपूरणे।  
शुकोऽप्यशनमाप्नोति राम रामेति च ब्रुवन्॥

सद्योमांसं नवान्नं च बाला स्त्री क्षीरभोजनम्।  
घृतमुष्णोदकं चैव सद्यः प्राणहराणि षट्॥

स एकस्त्रीणि जयति जगन्ति कुसुमायुधः।  
हरतापि तनुं यस्य शम्भुना न हृतं बलम्॥

स एवाहृदयो राहुर् अलसः स शनैश्चरः।  
वक्रः कुजन्मा सततं वित्तं यस्य न विद्यते॥

स एव धन्यो विपदि स्वरूपं यो न मुञ्चति।  
त्यजन्त्यर्ककरैस्तप्तं हिमं देहं न शीतताम्॥

स एव खलु दारुभ्यो यदा निर्मथ्य दीप्यते।  
तदा तच्च वनं चान्यन् निर्दहत्याशु तेजसा॥

स एव रसिको लोके श्रुत्वा काव्यं परैः कृतम्।  
उत्पद्यते च युगपद्वदनेऽक्ष्णोश्च यस्य वाः॥

सगुणैः सेवितोपान्तो विनतैः प्राप्तदर्शनः।  
नीचोऽपि कूपः सत्पात्रैर्जीवनार्थं समाश्रितः॥

सहजोऽपि गुणः पुंसां साधुवादेन वर्धते।  
कामं सुरसलेपेन कान्तिं वहति काञ्चनम्॥

सहकारे चिरं स्थित्वा सलीलं बालकोकिल।  
तं हित्वाद्यान्यवृक्षेषु विचरन्न विलज्जसे॥

सहस्रगुणिता विद्या  
शतशः परिकीर्तिता ।  
आगमिष्यति जिह्वाग्रे   
स्थलान् निम्नमिवोदकम् ॥

सहस्रशीर्षा पुरुषः  
सहस्राक्षः सहस्रपात्।  
दलितश् चकितश् छन्नस्  
तव सैन्ये विसर्पति॥

सहस्रशक्तिश् च शतं शतशक्तिर् दशापि च।  
दद्याद् अपश् च यः शक्त्या सर्वे तुल्यफलाः स्मृताः॥

सहेमकटकं धत्ते सा करं पद्मतस्करम्।  
पद्मिनीवल्लभस्येव मूले वेष्टितमंशुना॥

सहिष्ये विरहं नाथ देह्यदृश्याञ्जनं मम।  
यदक्तनेत्रां कन्दर्पः प्रहर्तुं मां न शक्ष्यति॥

स ह्यमात्यः सदा श्रेयान्काकिनीं यः प्रवर्धयेत्।  
कोशः कोशवतः प्राणाः प्राणाः प्राणा न भूपतेः॥

सैव साध्वी सुभक्तश्च सुस्नेहः सरसोज्ज्वलः।  
पाकः सञ्जायते यस्याः करादप्युदरादपि॥

सैव युक्ता पुनर्युङ्क्ते   
निद्रा देहं सुखाऽऽयुषा ।  
पुरुषं योगिनं सिद्ध्या   
सत्या बुद्धिरिवाऽऽगता ॥

स जीवति गुणा यस्य धर्मो यस्य स जीवति।  
गुणधर्मविहीनो यो निष्फलं तस्य जीवितम्॥

सज्जना एव साधूनां प्रथयन्ति गुणोत्करम्।  
पुष्पाणां सौरभं प्रायस्तनुते दिक्षु मारुतः॥

स जयी वरमातङ्गा यस्य तस्यास्ति मेदिनी।  
कोशो यस्य सुदुर्धर्षो दुर्गस्तस्य सुदुर्जयः॥

सकृद्दुष्टं च मित्त्रं यः पुनः सन्धातुमिच्छति।  
स मृत्युमुपगृह्णाति गर्भमश्वतरी यथा॥

सकृदुक्तगृहीतार्थो लघुहस्तो जितेन्द्रियः।  
शब्दशास्त्रपरिज्ञाता एष लेखक इष्यते॥

सकृत्कन्दुकपातेनोत्पतत्यार्यः पतन्नपि।  
तथा त्वनार्यः पतति मृत्पिण्डपतनं यथा॥

सलीलमियमायाति कामिनी गजगामिनी।  
उन्नतं हि नखज्योतिः पुष्पैर्भुवमिवार्चती॥

समागमश्च सखिभिर् महांश्चैव धनागमः।  
पुत्रेण च परिष्वङ्गः संनिपातश्च मैथुने॥

समागमिष्यतोऽम्भोद वेत्ति कः समयं तव।  
रौति नो यदि सारङ्गस्तदोच्चैः खे पुरःसरः॥

सम्मानाद्ब्राह्मणो नित्यमुद्विजेत विषादिव ।  
अमृतस्येव चाकाङ्क्षेदवमानस्य सर्वदा ॥

सन्नारीभरणोमायमाराध्य विधुशेखरम्।  
सन्नारीभरणोऽमायस्ततस्त्वं पृथिवीं जय॥

समाश्लिष्टाः समाश्लेषैश्चुम्बिताश्चुम्बनैरपि।  
दष्टाश्च दशनैः कान्तं दासीकुर्वन्ति योषितः॥

समायाति यदा लक्ष्मीर्नारिकेलफलाम्बुवत्।  
विनिर्याति यदा लक्ष्मीर्गजभुक्तकपित्थवत्॥

समृद्धकुसुमा वाटी रिक्ता पुष्पकरण्डिका ।  
निवेदयत एतस्या गृहिण्या विरहव्यथाम् ॥

स मूर्खः कालमप्राप्य योऽपकर्तरि वर्तते।  
कलिर्बलवता सार्धं कीटपक्षोद्गमो यथा॥

समदोषः समाग्निश्च समधातुमलक्रियः।  
प्रसन्नात्मेन्द्रियमनाः स्वस्थ इत्यभिधीयते॥

समरे हेमरेखाङ्कं बाणं मुञ्चति राघवे।  
सरावणोऽपि मुमुचे मध्येरीतिधरं शरम्॥

समस्तलक्षणायोग एव यस्योपलक्षणम्।  
तस्मै नमोऽस्तु देवाय कस्मैचिदपि शम्भवे॥

समस्तनीतिशास्त्रज्ञो वाहने पूजितश्रमः।  
शौर्यवीर्यगुणोपेतः सेनाध्यक्षो विधीयते॥

सम्मतोऽहं प्रभोर्नित्यमिति मत्वा व्यतिक्रमेत्।  
कृच्छ्रेष्वपि न मर्यादां स भवेद्राजवल्लभः॥

समयज्ञानर्थवतः प्रतिरूपान्वशे स्थितान्।  
पतीनां नटमासाद्य नालं नार्यः प्रतीक्षितुम्॥

समये च प्रियालापः स्वयूथेषु च संनतिः।  
अभिप्रेतस्य लाभश्च पूजा च जनसंसदि॥

संभोगायोग्यकालेषु सार्धं कान्तेन कामिनी।  
वापीसौधे गृहोद्याने यात्रासङ्गेन तिष्ठति॥

सम्भोजनं सङ्कथनं सम्प्रश्नोऽथ समागमः।  
ज्ञातिभिः सह कार्याणि न विरोधः कदाचन॥

सम्भ्रमः स्नेहमाख्याति वपुराख्याति भोजनम्।  
विनयो वंशमाख्याति देशमाख्याति भाषितम्॥

सन्दधीत न चानार्यैर्विगृह्णीयान्न बन्धुभिः।  
नाभक्तं चारयेच्चारं कुर्यात्कार्यमपीडया॥

सन्देहो वैष्णवे मार्गे न कार्योऽन्यैः कुदर्शनैः।  
रामप्रभावमद्यापि पयोब्धौ पश्य सेतुना॥

सन्धिविग्रहयानानि संस्थितिः संश्रयस्तथा।  
द्वैधीभावश्च भूपानां षड्गुणाः परिकीर्तिताः॥

सन्ध्यावन्दनवेलायां तडागान्ते द्विजोत्तमैः।  
अत्र क्रियापदं गुप्तं यो जानाति स पण्डितः॥

स मे समासमो मासः सा मे माससमा समा ।  
यो यातया तया याति या यात्यायातया तया  ॥

सङ्गीतमपि साहित्यं सरस्वत्याः स्तनद्वयम्।  
एकमापातमधुरमन्यदालोचनामृतम्॥

सङ्गतानि मृगाक्षीणां तडिद्विलसितान्यपि।  
क्षणद्वयं न तिष्ठन्ति घनारब्धान्यपि स्वयम्॥

सङ्ग्रामानन्दवर्धिष्णौ विग्रहे पुलकाङ्किते।  
आसीत्कवचविच्छेदो वीराणां मिलतां मिथः॥

सङ्ग्रामे मरणं पुण्यं गयायां मरणे तथा।  
गङ्गायां मरणे मोक्षः सङ्ग्रामे मरणं सुखम्॥

सङ्ग्रामे सुभटेन्द्राणां कवीनां कविमण्डले।  
दीप्तिर्वा दीप्तिहानिर्वा मुहूर्तादेव जायते॥

सङ्ग्रहं नाकुलीनस्य सर्पस्येव करोति यः।  
स एव श्लाघ्यते मन्त्री सम्यग्गारुडिको यथा॥

सन्निकर्षोऽत्र मर्त्यानामनादरणकारणम्।  
गाङ्गं हित्वा यथान्याम्भस्तत्रत्यो याति शुद्धये॥

सङ्कटे न च गन्तव्यं विषमे न कदाचन।  
महापथे न गन्तव्यं गन्तव्यं चात्मनः पथम्॥

संपदो महतामेव महतामेव चापदः।  
वर्धते क्षीयते चन्द्रो न तु तारागणः क्वचित्॥

सम्पद्यास्ते परैः साकं विपदि स्वजनैर्जडः।  
जृम्भत्यम्भोरुहे भृङ्गः शुष्यत्युदकशैवलैः॥

सम्पन्न रमणी शीलसम्पन्नरमणीं विना।  
इत्यूढवान्नरमणी रमणीं रुक्मिणीं हरिः॥

संपत्तौ कर्कशं चित्तं खलस्यापदि कोमलम्।  
शीतलं कठिनं प्रायस्तप्तं मृदु भवत्ययः॥

सम्पत्तौ कोमलं चित्तं साधोरापदि कर्कशम्।  
सुकुमारं मधौ पत्रं तरोः स्यात् कठिनं शुचौ॥

सम्पत्तयः पराधीनाः सदा चित्तमनिर्वृतम्।  
स्वजीवितेऽप्यविश्वासस्तेषां ये राजसेवकाः॥

सम्पत्सरस्वती सत्यं सन्तानं सदनुग्रहः।  
सत्ता सुकृतसम्भारः सकाराः सप्त दुर्लभाः॥

सम्पुत्सु महतां चित्तं भवत्युत्पलकोमलम्।  
आपत्सु च महाशैलशिलासङ्घातकर्कशम्॥

संसारातपदग्धानां त्रयो विश्रान्तिहेतवः।  
अपत्यं च कलत्रं च सतां सङ्गतिरेव च॥

संसारैकनिमित्ताय संसारैकविरोधिने।  
नमः सम्साररूपाय निःसम्साराय सम्भवे॥

संसारकटुवृक्षस्य द्वे फले ह्यमृतोपमे।  
सुभाषितरसास्वादः सङ्गतिः सुजने जने॥

संसाररात्रिदुःस्वप्ने शून्ये देहमये भ्रमे।  
आस्थां चेदनुबध्नामि तन्मूर्खो नास्ति मत्परः॥

संसार साकन्दर्पेण कन्दर्पेण ससारसा।  
शरं नवाना बिभ्राणा नाबिभ्राणा शरन्नवा॥

संसारयति कृत्यानि सर्वत्र विचिकित्सते  
चिरं करोति क्षिप्रार्थे स मूढो भरतर्षभ II

संस्कारक्रमसंपन्नाम् अद्रुतामविलम्बिताम् ।  
उच्चारयति कल्याणीं वाचं हृदयहर्षिणीम् ॥

संस्तितस्य गुणोत्कर्षः प्रायः प्रस्फुरति स्फुटम्।  
दग्धस्यागुरुखण्डस्य स्फारीभवति सौरभम्॥

सन्तापय चिरं चन्द्र न तत्र प्रतिषिध्यसे।  
निवारय करस्पर्शं रामस्याहं परिग्रहः॥

सन्तः स्वतः प्रकाशन्ते गुणा न परतो नृणाम्।  
आमोदो नहि कस्तूर्याः शपथेन विभाव्यते॥

सन्त एव सतां नित्यमापदुद्धरणक्षमाः।  
गजानां पङ्कमग्नानां गजा एव धुरन्धराः॥

सन्ततोदयसन्ध्येव वदनेन्दोरनिन्दिता।  
तदोष्ठमुद्रा लावण्यसमुद्रस्येव विद्रुमः॥

सन्ति कूपाः स्फुरद्रूपाः सागरः सरितस्तथा।  
तथापि चातकस्यैकः फलदो जलदोदयः॥

सन्ति श्वान इवासंख्या जातिभाजो गृहे गृहे।  
उत्पादका न बहवः कवयः शरभा इव॥

सन्ति सिद्धरसप्रख्या ये च रामायणादयः ।  
कथाश्रया न तैर्योज्या स्वेच्छा रसविरोधिनी ॥

संतोषामृततृप्तानां यत्सुखं शान्तचेतसाम्।  
कुतस्तद्धनलुब्धानामितश्चेतश्च धावताम्॥

सन्तोषः परमो लाभः सत्सङ्गः परमा गतिः।  
विचारः परमं ज्ञानं शमो हि परमं सुखम्॥

सन्तोषस्त्रिषु कर्तव्यः स्वदारे भोजने धने।  
त्रिषु चैव न कर्तव्यो दाने तपसि पाठने॥

सन्तोषक्षतये पुंसामाकस्मिकधनागमः।  
सरसां सेतुभेदाय वर्षौघः स च न स्थिरः॥

सन्तो मनसि कृत्वैव प्रवृत्ताः कृत्यवस्तुनि।  
कस्य प्रतिशृणोति स्म कमलेभ्यः श्रियं रविः॥

सन्तोऽपि न विराजन्ते हीनार्थस्येतरे गुणाः।  
आदित्य इव भूतानां श्रीर्गुणानां प्रकाशिनी॥

सन्तुष्टो भार्यया भर्ता भर्त्रा भार्या तथैव च ।  
यस्मिन्नेव कुले नित्यं कल्याणं तत्र वै ध्रुवम् ॥

सन्तुष्यत्युत्तमः स्तुत्या धनेन महताधमः।  
प्रसीदन्ति जपैर्देवा बलिभिर्भूतविग्रहाः॥

सन्त्वश्वाः सन्तु मातङ्गाः सन्तु योधाः सहस्रशः   
नरेन्द्राणां विशेषेण न विना कविना यशः

संत्यज्य शूर्पवद्दोषान्गुणान्गृह्णाति पण्डितः।  
दोषग्राही गुणत्यागी पल्लोलीव हि दुर्जनः॥

सन्त्येव लिखिताकाशा महीयांसो महीरुहः।  
तथापि जनताचित्तानन्दनश्चन्दनद्रुमः॥

समुद्दीपितकन्दर्पा कृतगौरीप्रसाधना।  
हरलीलेव लोकस्य विस्मयाय बृहत्कथा॥

समुद्गिरसि किं वाचः पुंस्कोकिल सुकोमलाः।  
श्वभ्रेऽस्मिञ्जडपाषाणगुरुनिर्घोषभैरवे॥

समुद्रावरणा भूमिः प्राकारावरणं गृहम्।  
नरेन्द्रावरणा देशाश्चरित्रावरणाः स्त्रियः॥

सम्यग्विचारतः सिद्धा रज्जुतत्त्वावधारणा।  
भ्रान्त्योदितमहासर्पभयदुःखविनाशिनी ॥

संयोजयति विद्यैव नीचगापि नरं सरित्।  
समुद्रमिव दुर्धर्षं नृपं भाग्यमतः परम्॥

संयुक्तमिव यो वर्णं कुरुते सज्जनं पुरः ।  
लघुनापि हठात्तेन प्राप्यते गौरवं नवम् ॥

सपक्षो लभते काको वृक्षस्य विविधं फलम्।  
पक्षहीनो मृगेन्द्रोऽपि भूमिसंस्थो निरीक्षते॥

सपक्षो लभते लक्षं गुणमुक्तोऽपि मार्गणः।  
न लक्षस्थो विपक्षः स्याद्गुणैरापूर्यते यदि॥

सपिण्डता तु पुरुषे सप्तमे विनिवर्तते ।  
समानोदकभावस्तु जन्मनाम्नोरवेदने ॥

सप्तषष्टि हताः कोट्यो वानराणां तरस्विनाम्।  
पश्चिमेनाह्नःशेषेण मेघनादेन सायकैः॥

सप्तैतानि न पूर्यन्ते पूर्यमाणान्यनेकशः।  
ब्राह्मणोऽग्निर्यमो राजा पयोधिरुदरं गृहम्॥

सप्ततिश्चैव संख्याताः प्रोच्यन्ते पत्तयस्ततः।  
षट्कोट्योऽशीतिलक्षाणि पञ्चाधिकमितानि च॥

सरजस्कां पाण्डुवर्णां कण्टकप्रकराङ्किताम्।  
केतकीं सेवसे हन्त कथं रोलम्ब निस्त्रप॥

सरला बहलारम्भतरलालिबलारवा।  
वारलाबहलामन्दकरला बहलामला॥

सरले एव दोर्लेखे यदि चञ्चलचक्षुषः।  
अमुग्धाभ्यो मृणालीभ्यः कथमाजह्रतुः श्रियम्॥

सरसापि कवेर्वाणी हरिनामाङ्गिता यदि।  
सादरं गृह्यते तज्ज्ञैः शुक्तिर्मुक्तन्विता यथा॥

सरसीतोयमुद्धृत्य जनः कन्दर्पकारकम्।  
पिबत्यम्बोजसुरभि स्वच्छमेकान्तशीतलम्॥

सरस्वतीपवित्राणां जातिस्तत्र न देहिनाम्।  
व्यासस्पर्धी कुलालोऽभूद्यद्द्रोणो भारते कविः॥

सरस्वती स्थिता वक्त्रे लक्ष्मीर्वेश्मनि ते स्थिता।  
कीर्तिः किं कुपिता राजन्येन देशान्तरं गता॥

सरस्वतीव कार्णाटी विजयाङ्का जयत्यसौ।  
या वैदर्भगिरां वासः कालिदासादनन्तरम्॥

सरस्वतिप्रसादं मे स्थितिं चित्तसरस्वति।  
सरस्वति कुरु क्षेत्रकुरुक्षेत्रसरस्वति॥

सर्गाणामादिरन्तश्च मध्यं चैवाहमर्जुन।  
अध्यात्मविद्या विद्यानां वादः प्रवदतामहम्॥

सर्पाणां च खलानां च परद्रव्यापहारिणाम्।  
अभिप्राया न सिध्यन्ति तेनेदं वर्तते जगत्॥

सर्पान् व्याघ्रान् गजान् सिंहान् दृष्ट्वोपायैर्वशीकृतान्।  
राजेति कियती मात्रा धीमतामप्रमादिनाम्॥

सर्पः क्रूरः खलः क्रूरः सर्पात्क्रूरतरः खलः।  
मन्त्रेण शाम्यते सर्पो न खलः शाम्यते कदा॥

सर्पदुर्जनयोर्मध्ये वरं सर्पो न दुर्जनः।  
सर्पो दशति कालेन दुर्जनस्तु पदे पदे॥

सर्वाशुचिनिधानस्य कृतघ्नस्य विनाशिनः।  
शरीरकस्यापि कृते मूढाः पापानि कुर्वते॥

सर्वातिरिक्तसारेण सर्वतेजोऽभिभाविना ।  
स्थितः सर्वोन्नतेनोर्वीं क्रान्त्वा मेरूरिवात्मना ॥

सर्वदा सर्वदोऽसीति मिथ्या संस्तूयसे जनैः।  
नारयो लेभिरे पृष्ठं न वक्षः परयोषितः॥

सर्वदेवमयो राजा मनुना सम्प्रकीर्तितः।  
तस्मात्तमेव सेवेत न व्यलीकेन कर्हिचित्॥

सर्वदेवमयस्यापि विशेषो भूपतेरयम्।  
शुभाशुभफलं सद्यो नृपाद्देवाद्भवान्तरे॥

सर्वद्रव्येषु विद्यैव द्रव्यमाहुरनुत्तमम्।  
अहार्यत्वादनर्घ्यत्वादक्षयत्वाच्च सर्वदा॥

सर्व एव जनः शूरो ह्यनासादितसङ्गरः।  
अदृष्टपरसामर्थ्यः सदर्पः को भवेन्नहि॥

सर्वहिंसानिवृत्ता ये नराः सर्वं सहाश्च ये।  
सर्वस्याश्रयभूताश्च ते नराः स्वर्गगामिनः॥

सर्वज्ञ इति लोकोऽयं भवन्तं भाषते मृषा।  
परमेकं न जानासि वक्तुं नास्तीति याचके॥

सर्वज्ञेन त्वया किञ्चिन्नास्त्यविज्ञातमीदृशम्।  
मिथ्यावचस्तथा च त्वमसत्यं वेत्सि न क्वचित्॥

सर्वनाशे समुत्पन्ने ह्यर्धं त्यजति पण्डितः।  
अर्धेन कुरुते कार्यं सर्वनाशो न जायते॥

सर्वनाशे समुत्पन्ने ह्यर्धं त्यजति पण्डितः।  
अर्धेन कुरुते कार्यं सर्वनाशः सुदुःसहः॥

सर्वमन्यत् परित्यज्य  
शरीरमनुपालयेत् ।  
तदभावे हि भावानां  
सर्वाभावः शरीरिणाम् ॥

सर्वं बलवतां पथ्यं सर्वं बलवतां हितं ।  
अमृतं राहवे मृत्युः विषं शंकरभूषणम् ॥

सर्वंसहा ये ऋजवः प्रतिज्ञातार्थपालकाः।  
परोपकारिणः सेव्या निर्धना अपि ते जनाः॥

सर्वस्तरतु दुर्गाणि सर्वो भद्राणि पश्यतु।  
श्रावयेच्चतुरो वर्णान्कृत्वा ब्राह्मणमग्रतः॥

सर्वस्यास्य तु सर्गस्य गुप्त्यर्थं स महाद्युतिः ।  
मुखबाहूरुपज्जानां पृथक्कर्माण्यकल्पयत् ॥

सर्वस्यैव हि रत्नस्य व्रणेऽर्घः परिहीयते।  
दयिताधररत्नं तु व्रणितं यात्यनर्घताम्॥

सर्वस्य मुखमात्रस्थमयोध्यामन्दिरेष्टिके ।  
तवेव हृदयोत्कीर्णं रामनाम तु कस्यचित् ॥

सर्वतीर्थेषु वा स्नानं सर्वभूतेषु चार्जवम् ।  
उभे एते समे स्यातामार्जवं वा विशिष्यते ॥

सर्वथा धर्ममूलोऽर्थो धर्मश्चार्थपरिग्रहः।  
इतरेतरयोर्नीतौ विद्धि मेघोदधी यथा॥

सर्वथा सन्त्यजेद्वादं न कञ्चिन्मर्मणि स्पृशेत्।  
सर्वान्परित्यजेदर्तान्स्वाध्यायस्य विरोधिनः॥

सर्वथा व्यवहर्तव्यं कुतो ह्यवचनीयता।  
यथा स्त्रीणां तथा वाचां साधुत्वे दुर्जनो जनः॥

सर्वत्र संपदस्तस्य संतुष्टं यस्य मानसम्।  
उपानद्गूढपादस्य ननु चर्मावृतैव भूः॥

सर्वत्र सर्वदा ख्यातां सृष्ट्वा कृतिमनुत्तमाम् ।  
छन्नस्तिष्ठञ्छिवो जीयात्स कीर्तिविमुखः कविः ॥

सर्वव्याख्याविकल्पानां द्वयमेव प्रयोजनम् ।  
पूर्वत्रापरितोषो वा विषयव्याप्तिरेव वा ॥

सर्वेषामेव शौचानामर्थशौचं परं स्मृतम्।  
योऽर्थो शुचिः स हि शुचिर्न मृद्वारिशुचिः शुचिः॥

सर्वे ब्रह्म वदिष्यन्ति सर्वे वाजसनेयिनः ।  
शूद्रा भोवादिनश्चैव भविष्यन्ति युगक्षये ।

सर्वेन्द्रियाणि संयम्य बकवत्पतितो जनः।  
कालदेशोपपन्नानि सर्वकार्याणि साधयेत्॥

सर्वे क्षयान्ता निचयाः पतनान्ताः समुच्छ्रयाः।  
संयोगा विप्रयोगान्ता मरणान्तं हि जीवितम्॥

सर्वे यत्र विनेतारः सर्वे यत्राभिमानिनः।  
सर्वे महत्त्वमिच्छन्ति कुलं तदवसीदति॥

स सुहृद्व्यसने यः स्यात्स पुत्रो यस्तु भक्तिमान्।  
स भृत्यो यो विधेयज्ञः सा भार्या यत्र निर्वृतिः॥

सतां स तनुतामिष्टं धूर्जटिर्यस्य मूर्धनि ।  
हंसः सुरसरिद्वारिविहारी प्लवते शशी ॥

सततं श्लाघते कस्मै नीचो भुवि किमुत्तमम्।  
कर्तर्यपि रुचादीनां धातूनां किं पदं भवेत्॥

सति द्राक्षाफले क्षीरे मृदामास्वादनं मुदे।  
अहो मातुरियं रीतिः कृपणे गर्भवर्तिनि॥

सति प्रदीपे सत्यग्नौ सत्सु तारारवीन्दुषु।  
विना मे मृगशावाक्ष्या तमोभूतमिदं जगत्॥

सत्पक्षा ऋजवः शुद्धाः सफला गुणसेविनः।  
तुल्यैरपि गुणैश्चित्रं सन्तः सन्तः शराः शराः॥

सत्साधुवादे मूर्खस्य मात्सर्यगलरोगिणः।  
जिह्वा कङ्कमुखेनापि कृष्टा नैव प्रवर्तते॥

सत्त्वात् संजायते ज्ञानं रजसो लोभ एव च।  
प्रमादमोहौ तमसो भवतोऽज्ञानमेव च॥

सत्यानुसारिणी लक्ष्मीः कीर्तिस्त्यागानुसारिणी।  
अभ्याससारिणी विद्या बुद्धिः कर्मानुसारिणी॥

सत्यभामासमाश्लिष्टः साधुवृन्दावने रतः।  
यशोदयासमायुक्तस्त्वां पायात्त्वादृशो हरिः॥

सत्यधर्मच्युतात् पुंसः क्रुद्धादाशीविषादिव।  
नास्तिकोऽपि ह्युद्विजते जनः किं पुनरास्तिकः॥

सत्यधर्मार्यवृत्तेषु शौचे चैवारमेत् सदा ।  
शिष्यांश्च शिष्याद् धर्मेण वाग्बाहूदरसंयतः ॥

सत्यं ब्रूयात् प्रियं ब्रूयान्न ब्रूयात् सत्यमप्रियम् ।  
प्रियं च नानृतं ब्रूयादेष धर्मः सनातनः ॥

सत्यं मनोरमा रामाः सत्यं रम्या विभूतयः।  
किन्तु मत्ताङ्गनापाङ्गभङ्गलोलं हि जीवितम्॥

सत्यं संक्षिप्यते लोके नरैः पण्डितमानिभिः।  
स्थविरा बालमतयो बालाः स्थविरबुद्धयः ॥

सत्यं सत्यं मुनेर्वाक्यं नादत्तमुपतिष्ठते।  
अम्बुभिः पूरिता पृथ्वी चातकस्य मरुस्थली॥

सत्यं शौर्यं दया त्यागो नृपस्यैव महागुणाः।  
एभिर्मुक्तो महीपालः प्राप्नोति खलु वाच्यताम्॥

सत्यं विवृणुयात्तावद्यावद्धि सहते जगत् ।  
गङ्गास्रोतो जटाबद्धं भगवानिव शङ्करः ॥

सत्यशीलदयोपेतो दातासुचिरमत्सरः।  
जिनः सर्वात्मना सेव्यः पदमुच्चैरभीप्सता॥

सत्यस्य वचनं श्रेयः सत्यादपि हितं वदेत् ।  
यद्भूतहितमत्यन्त एतत् सत्यं मतं मम ॥

सत्येन ब्रह्मचर्येण स्वाध्यायेनाथ विद्यया।  
देशभक्त्यात्मत्यागेन सम्मानार्हः सुखी भव॥

सत्येन धार्यते पृथ्वी सत्येन तपते रविः।  
सत्येन वायवो वान्ति सर्वं सत्ये प्रतिष्ठितम्॥

सत्येनोत्पद्यते धर्मो दयादानैर्विवर्धते।  
क्षमया स्थाप्यते धर्मः क्रोधलोभैर्विनश्यति॥

सौभाग्यं विरलस्य स्यात्समकर्मगुणेष्वपि।  
षड्विंशदायुधा पृथ्वी खड्गायत्तैव दृश्यते॥

सौहार्दस्वर्णरेखाणामुच्चावचभिदाजुषाम्।  
परोक्षमिति कोऽप्यस्ति परीक्षानिकषोपलः॥

सौहृदेन परित्यक्तं निःस्नेहं खलवत्त्यजेत्।  
सोदरं भ्रातरमपि किमुतान्यं पृथग्जनम्॥

सौन्दर्यपात्रे वक्त्रेन्दौ कुरङ्गासङ्गभीतया।  
सूचितौ श्रोत्रपाशाभ्यां पाशाविव मृगीदृशा॥

सौवर्णानि सरोजानि निर्मातुं सन्ति शिल्पिनः।  
तत्र सौरभनिर्माणे चतुरश्चतुराननः॥

सौवर्णकङ्कणश्रेण्या भाति तद्बाहुकन्दली।  
तूणचम्पकमौर्व्येव पुष्पचापेन वेष्टिता॥

स वेलावप्रवलयां परिखीकृतसागराम् ।  
अनन्यशासनामुर्वीं शशासैकपुरीमिव ॥

सव्यार्धव्यापिवामाङ्गीप्रेमाद्वैतकृती हरः ।  
अव्यादव्याजवाग्भङ्गीसमादृतरतीश्वरः ॥

सव्यदक्षिणयोर्यत्र विशेषो नोपलभ्यते।  
कस्तत्र क्षणमप्यार्यो विद्यमानगतिर्वसेत्॥

सेना परिच्छदस्तस्य द्वयमेवार्थसाधनम् ।  
शास्त्रेष्वकुण्ठिता बुद्धिर्मौर्वी धनुषि चातता ॥

सेवकः स्वामिनं द्वेष्टि कृपणं परुषाक्षरम्।  
आत्मानं किं स न द्वेष्टि सेव्यासेव्यं न वेत्ति यः॥

सेवितव्यो महावृक्षः फलच्छायासमन्वितः।  
यदि दैवात्फलं नास्ति छाया केन निवार्यते॥

शाखामृगस्य शाखायाः शाखां गन्तुं पराक्रमः।  
उल्लङ्घितो यदम्भोधिः प्रभावः प्रभवो हि सः॥

शान्तिकन्थालसत्कण्ठो मनःस्थालीमिलत्करः।  
त्रिपुरारिपुरद्वारि कदाहं मोक्षभिक्षुकः॥

शारदा शारदाम्भोजवदना वदनाम्बुजे।  
सर्वदा सर्वदास्माकं सन्निधिं सन्निधिं क्रियात्॥

शासति त्वयि हे राजन्नखण्डावनिमण्डलम्।  
न मनागपि निश्चिन्ते मण्डले शत्रुमित्त्रयोः॥

शास्त्रार्थान् तत्त्वतो ज्ञात्वा चरिष्यामो वयं सदा ।  
न नो व्यसनिता काचिद् विमति-प्रतिबोधने ॥

शीकरासारसम्वाहिसरोजवनमारुतः।  
प्रक्षोभयति पान्थस्त्रीनिःश्वासैरिव मांसलः॥

शीलभारवती कान्ता पुष्पभारवती लता।  
अर्थबारवती वाणी भजते कामपि श्रियम्॥

शीलं रक्ष्यं सदा स्त्रीभिर् दुष्टसंगविवर्जनात्।  
शीलेन हि परः स्वर्गः स्त्रीणां वैश्य न संशयः॥

शीलं शौर्यमनालस्यं पाण्डित्यं मित्त्रसङ्ग्रहः।  
अचोरहरणीयानि पञ्चैतान्यक्षयो निधिः॥

शीतलादिव सन्त्रस्तं प्रावृषेण्यान्नभस्वतः।  
नभो बभार नीरन्ध्रं जीमूतकुलकम्बलम्॥

शीतमध्वा कदन्नं च वयोतीताश्च योषितः।  
मनसः प्रातिकूल्यं च जरायाः पञ्च हेतवः॥

शीतवातातपक्लेशान्सहन्ते यान्पराश्रिताः।  
तदंशेनापि मेधावी तपस्त्यक्त्वा सुखी भवेत्॥

शृगालशशशार्दूलदूषितं दण्डकावनम्।  
पञ्चमं गायतानेन कोकिलेन प्रतिष्ठितम्॥

शूनां च पतितानां च श्वपचां पापरोगिणाम् ।  
वयसानां कृमीणां च शनकैर्निर्वपेद् भुवि ॥

शून्यमाकीर्णतामेति तुल्यं व्यसनमुत्सवैः।  
विप्रलम्भोऽपि लाभाय सति प्रियसमागमे॥

शूराश्च कृतविद्याश्च रूपवत्यश्च योषितः।  
यत्र यत्र गमिष्यन्ति तत्र तत्र कृतादराः॥

शूरं त्यजामि वैधव्यादुदारं लज्जया पुनः।  
सापत्न्यात्पण्डितमपि तस्मात्कृपणमाश्रये॥

शूरोऽसि कृतविद्योऽसि दर्शनीयोऽसि पुत्रक।  
कुले तस्मिन् प्रजातोऽसि गजो यत्र न हन्यते॥

शब्दार्थयोः समो गुम्फः पाञ्चाली रीतिरुच्यते।  
शीलाभट्टारिकावाचि बाणोक्तिषु च सा यदि॥

शब्दशक्त्यैव कुर्वाणा सर्वदानवनिर्वृतिम्।  
काव्यविद्या श्रुतिगता स्यान्मृतस्यापि जीवनी॥

शब्दवद्भिरलङ्कारैरुपेतमतिकोमलम्।  
सुवृत्तं काव्यवद्रेजे तद्बाहुलतिकाद्वयम्॥

शैले शैले न माणिक्यं मौक्तिकं न गजे गजे।  
साधवो नहि सर्वत्र चन्दनं न वने वने॥

शैशवे ध्वस्तविद्यानां यौवने विषयैषिणां  
वार्धक्ये शनिवृत्तीनां रोगेणान्ते तनुत्यजाम्

शकटं पञ्चहस्तेषु दशहस्तेषु वाजिनम्।  
गजं हस्तसहास्रेण दुष्टं दूरेण वर्जयेत्॥

शक्तः परजने दाता स्वजने दुःखजीविनि ।  
मध्वापातो विषास्वादः स धर्मप्रतिरूपकः॥

शक्तिं व्याकरणं कोशमुत्तमो मध्यमोऽधमः ।  
कविः क्रमादाश्रयते कविर्नव्यः किमाश्रितः ॥

शक्यते येन केनापि जीवनेनैव जीवितुम्।  
किन्न्तु कौलव्रतोद्भङ्गप्रसङ्गः परदुःसहः॥

शमार्थं सर्वशास्त्राणि विहितानि मनीषिभिः I  
स एव सर्वशास्त्रज्ञः यस्य शान्तं मनः सदा II

शमीगर्भस्य यो गर्भस्तस्य गर्भस्य यो रिपुः।  
रिपुगर्भस्य यो भर्ता स मे विष्णुः प्रसीदतु॥

शनैः पन्थाः शनैः कन्था शनैः पर्वतमस्तके।  
शनैर्विद्या शनैर्वित्तं पञ्चैतानि शनैः शनैः॥

शनैः शनैश्च यो राज्यमुपभुङ्क्ते यथाबलम्।  
रसायनमिव प्राज्ञः स पुष्टिं परमां व्रजेत्॥

शनैः शनैश्च भोक्तव्यं स्वयं वित्तमुपार्जितम्।  
रसायनमिव प्राज्ञैर्हेलया न कदाचन॥

शनैर् उच्चारयेत् मन्त्रम् ईषदोष्ठौ च चालयेत् ।  
किञ्चित् शब्दं स्वयं विद्यात् उपांशु स जपः स्मृतः ॥

शनैर्विद्यां शनैरर्थानारोहेत्पर्वतं शनैः।  
शनैरध्वसु वर्तेत योजनान्न परं व्रजेत्॥

शनकैस्तु क्रियालोपादिमाः क्षत्रियजातयः।  
वृषलत्वं गता लोके ब्राह्मणादर्शनेन च॥

शम्बरस्य च या माया या माया नमुचेरपि।  
बलेः कुम्भीनसेश्चैव सर्वास्ता योषितो विदुः॥

शम्भुः श्वेतार्कपुष्पेण चन्द्रमा वस्त्रतन्तुना।  
अच्युतः स्मृतिमात्रेण साधवः करसम्पुटैः॥

शङ्काभिः सर्वमाक्रान्तमन्नं पानं च भूतले।  
प्रवृत्तिः कुत्र कर्तव्या जीवितव्यं कथं न वा॥

शङ्करं पतितं दृष्ट्वा पार्वती हर्षनिर्भरा।  
रुरुदुः पन्नगाः सर्वे हा हा शङ्कर शङ्कर॥

शङ्के गौरीपदाघातचिह्नितं निजमस्तकम्।  
गोप्तुमेव हरस्तुङ्गजटाधारी विराजते॥

शङ्केतच्चित्तमक्लेशसाध्यं कुसुमधन्वनः।  
काठिन्यं बहिरेवास्याः स्तनाभ्यां येन धारितम्॥

शपथैः सन्धितस्यापि न विश्वासं व्रजेद्रिपोः।  
राज्यलोभाद्यतो विप्रः शक्रेण शपथैर्हतः॥

शरीरनिरपेक्षस्य दक्षस्य व्यवसायिनः।  
बुद्धिप्रारब्धकार्यस्य नास्ति किञ्चन दुष्करम्॥

शरदम्बुधरच्छायागत्वर्यो यौवनश्रियः।  
आपातरम्या विषयाः पर्यन्तपरितापिनः॥

शरजालञ्चितमुखः कोऽन्यः शक्तः परं गजात्।  
हन्तुं प्राकारमुन्मथ्य रथांश्च नरकुञ्जरान्॥

शरणागतरक्षार्थं स्त्रीगोद्विजहिताय च।  
स्वाम्यर्थं यस्त्यजेत्प्राणांस्तस्य लोकाः सनातनाः॥

शरणं किं प्रपन्नानि विषवन्मारयन्ति किम्।  
न त्यज्यन्ते न भुज्यन्ते कृपणेन धनानि यत्॥

शरत्कालसमुल्लासिपूर्णिमाशर्वरीप्रियम्।  
करोति ते मुखं तन्वि चपेटापातनातिथिम्॥

शश्वद्बाणद्वितीयेन नमदाकारधारिणा।  
धनुषेव गुणाढ्येन निःशेषो रञ्जितो जनः॥

शश्वज्जयन्ति सन्तस्ते भाग्यभाजां पुरोगमाः ।  
बिल्वपत्रस्य मूल्येन क्रीणन्तः कल्पशाखिनम् ॥

शस्त्रास्त्रैर्भिन्नदेहोऽपि श्रान्तोऽपि गुरुभारतः।  
न मुञ्चति रणे नाथमतः कोऽन्यो हयात्सुहृत्॥

शस्त्रभिन्नेभकुम्भेभ्यो मौक्तिकानि च्युतान्यधुः।  
आहवक्षेत्रमभ्युप्तकीर्तिबीजोत्करश्रियम्॥

शस्त्रं न खलु कर्तव्यमिति पित्रा नियोजितः।  
तदेव शस्त्रं कृतवान्पितुराज्ञा न लड्घिता॥

शतं दद्यान्न विवदेदिति विज्ञस्य संमतम्।  
विना हेतुमपि द्वन्द्वमेतन्मूर्खस्य लक्षणम्॥

शतमेकोऽपि सन्धत्ते प्राकारस्थो धनुर्घरः।  
तस्माद्दुर्गं प्रशंसन्ति नीतिशास्त्रविदो जनाः॥

शतनिष्को धनाढ्यश्च शतग्रामेण भूपतिः ।   
शताश्वः क्षत्रियो राजा शतश्लोकेन पण्डितः ॥

शतेषु जायते शूरः सहस्रेषु च पण्डितः।  
वक्ता दशसहस्रेषु दाता भवति वा न वा॥

शत्रोः प्राणानिलाः पञ्च वयं दश जयोऽत्र कः।  
इति कोपादिवाताम्राः पान्तु वो नृहरेर्नखाः॥

शत्रोरपि गुणा वाच्या दोषा वाच्या गुरोरपि।  
सर्वदा सर्वयत्नेन पुत्रे शिष्यवदाचरेत्॥

शत्रोरत्यन्तमित्रं यत्तेन मैत्त्रीं विवर्जयेत्।  
अर्दयेत्तद्विरोधेन प्रतिष्ठा घातकारिणा॥

शत्रुर्दहति संयोगे वियोगे मित्त्रमप्यहो।  
उभयोर्दुःखदायित्वं को भेदः शत्रुमित्त्रयोः॥

शत्रुवाक्यामृतं श्रुत्वा तेन सौहार्दमार्जवम्।  
नहि धीरेण कर्तव्यमात्मनः शुभमिच्छता॥

शेषाशेषमुखव्याख्याचातुर्यं त्वेकवक्त्रतः।  
दधानमद्भुतं वन्दे परमानन्दमाधवम् ॥

शेषबाष्यं तु काव्येन काव्यं गीतेन हन्यते।  
गीतं तु स्त्रीविलासेन स्त्रीविलासो बुभुक्षया॥

शेफाली शतपुष्पा च सर्षपास्तगरं गुडः।  
तथा रुद्रजटा सर्वम् एतदेकत्र कारयेत्॥

शिष्टैरप्यविशेषज्ञ उग्रश्च कृतनायकः।  
त्यज्यते किं पुनर्नान्यैर्यश्चाप्यात्मम्भरिर्नरः॥

शिष्टैर्भाषितमेवं स्याद् इत्युक्त्वा ऋषयो ऽब्रुवन्।  
न निषिध्याऽपि बालान् भोः प्रौढोक्तौ वर्ततामिति॥

शिष्या श्रद्धालवः सप्त सन्त्यरिष्टस्य मद्गुरोः ।  
अासन्दत्रितयं किञ्च भित्तिकानां चतुष्टयम् ॥

शिलार्पितपदद्वन्द्वा नासार्पितकरद्वया।  
अभूद्व्यक्तस्तनी नारी कथमेतद्भविष्यति॥

शिलीमुखैस्त्वया वीर दुर्वारैर्निर्जितो रिपुः।  
बिभेत्यत्यन्तमलिनो वनेऽपि कुसुमाकुले॥

शिरांसि वरयोधानामर्धचन्द्रहृतान्यपि।  
आददाना भृशं पादैः श्येना व्यानशिरे दिशः॥

शिरीषसुकुमारा गीं पञ्चपुष्पमयीमिव।  
एकमेव जगज्जैत्रीं स्मरेण विहितामिषुम्॥

शिरसा विधृता नित्यं तथा स्नेहेन पालिताः।  
केशा अपि विरज्यन्ते निःस्नेहाः किं न सेवकाः॥

शिशुर्वेत्ति पशुर्वेत्ति वेत्ति नागरसं फणी।  
साहित्यरसमाधुर्यं शङ्करो वेत्ति वा न वा॥

शिवाय विष्णुरूपाय शिवरूपाय विष्णवे  
शिवस्य हृदयं विष्णुर्विष्णोश्च हृदयं शिवः।

शिवभालानलोत्थेन धूमयोगेन कालिमा।  
विधौ शुक्लतरे किं वा इति मन्मानसाशयः॥

शिक्षयत्यन्यपुरुषाऽसंगमीर्ष्यैव हि स्त्रियः।  
तदीर्ष्यामप्रकाश्यैव रक्ष्या नारी सुबुद्धिना॥

श्लिष्टा सभङ्गा सद्वर्ण्या निर्दोषा सद्गुणा मृदुः।  
नानाभङ्गीविलासा चेत्कृतिर्विकृतिरन्यथा॥

श्लोकार्थस्वादकाले तु शब्दोत्पत्तिविचिन्तकाः।  
नीवीविमोक्षवेलायां वस्त्रमौल्यविचिन्तकाः॥

श्लोकस्तु श्लोकतां याति यत्र तिष्ठन्ति साधवः।  
लकारो लुप्यते तत्र यत्र तिष्ठन्त्यसाधवः॥

शोभन्ते विद्यया विप्राः क्षत्रिया विजयश्रिया।  
श्रियोऽनुकूलदानेन लज्जया च कुलाङ्गनाः॥

शोभते विदुषां मध्ये नैव निर्गुणमानसः।  
अन्तरे तमसां दीपः शोभते नार्कतेजसाम्॥

शोकस्थानसहस्राणि भयस्थानशतानि च।  
दिवसे दिवसे मूढमाविशन्ति न पण्डितम्॥

श्राद्धानां सर्वदानानां फलानि नियमांस् तथा।  
तथोपवासात् पूर्त्ताच् च देवताभ्यर्च्चनादपि॥

श्रीकृष्ण त्वत्प्रतापेन प्रतप्ताङ्गीर्दिगङ्गनाः।  
दिग्गजा वीजयन्त्येव कर्णतालैः पुनः पुनः॥

श्रूयतां कौतुकं सोऽपि स्मरः शृङ्गारिणां गुरुः।  
अमुष्याः शिष्यतामेति श्रवणोन्मुखयोर्दृशोः॥

श्रद्दधानः शुभां विद्यामाददीतावरादपि।  
अन्त्यादपि परं धर्मं स्त्रीरत्नं दुष्कुलादपि॥

श्रोत्रपीयूषगण्डूषैः काकलीकलगीतिभिः।  
कण्ठः कुण्ठितचातुर्यो विपञ्चीपञ्चमध्वनेः॥

श्रुतं कृतधियां सङ्गाज्जायते विनयः श्रुतात्।  
लोकानुरागो विनयान्न किं लोकानुरागतः॥

श्रुतेर्वाचालतादोषप्रतिषेधैकभेषजम् ।  
बल्लवीनयनोच्छिष्टं ब्रह्म कृष्णाभिधं नुमः ॥

श्रुतिस्मृत्युक्तमाचारं न त्यजेत्साधुसेवितम्।  
दैत्यानां श्रीवियोगोऽभूत्सत्यधर्मक्रियामुचाम्॥

श्रुतिस्मृती ममैवाज्ञा यस्तामुल्लङ्घ्य वर्तते ।  
आज्ञाच्छेदी मम द्रोही मद्भक्तोऽपि न वैष्णवः ॥

श्रुतिस्मृतिपुराणादिपञ्चरात्रविधिं विना ।  
ऐकान्तिकी हरेर्भक्तिः उत्पातायैव कल्पते ॥

श्रुत्वा धर्मं विजानाति श्रुत्वा त्यजति दुर्मतिम्।  
श्रुत्वा ज्ञानमवाप्नोति श्रुत्वा मोक्षं च विन्दति॥

श्रुत्वा साङ्ग्रामिकीं वार्तां भविष्यां स्वामिनं प्रति।  
प्रसन्नास्यो भवेद्यस्तु स भृत्योऽर्हो महीभुजाम्॥

श्रुत्वायान्तं बहिः कान्तमसमाप्तविभूषया।  
भालेऽञ्जनं दृशोर्लाक्षा कपोले तिलकः कृतः॥

श्रुत्यध्ययनसम्पन्ना धर्मज्ञाः सत्यवादिनः।  
राज्ञा सभासदः कार्या रिपौ मित्त्रे च ये समाः॥

शुष्कं मांसं स्त्रियो वृद्धा बालार्कस्तरुणं दधि।  
प्रभाते मैथुनं निद्रा सद्यः प्राणहराणि षट्॥

शुभं वाप्यशुभं कर्म फलकालमपेक्षते।  
शरद्येव फलत्याशु शालिर्न सुरभौ क्वचित्॥

शुचि भूमिगतं तोयं शुचिर्नारी पतिव्रता।  
शुचिः क्षेमकरो राजा सन्तोषी ब्राह्मणः शुचिः॥

शुक्तिद्वयपुटे भोज यशोब्धौ तव रोदसी।  
मन्ये तदुद्भवं मुक्ताफलं शीतांशुमण्डलम्॥

शुनः पुच्छमिव व्यर्थं जीवितं विद्यया विना।  
न गुह्यगोपने शक्तं न च दंशनिवारणे॥

शुश्रूषा श्रवणं चैव ग्रहणं धारणं तथा।  
उहापोहोऽर्थविज्ञानं तत्त्वज्ञानं च धीगुणाः॥

श्वः कार्यमद्य कुर्वीत पूर्वांह्णे चापराह्णिकम्।  
न हि प्रतीक्षते मृत्युः‌ कृतमस्य न वा कृतम्॥

श्वश्रूश्वशुरयोः पादौ तोषयन्ती पतिव्रता।  
मातापितृपरा नित्यं या नारी सा प्रतिव्रता॥

श्वश्रूश्वश्रूपती द्वौ च श्वश्रूपतिचतुष्टयः।  
ममापि पतयः पञ्च पतिवर्धि कुलं मम॥

श्यामा मन्थरगामिन्यः पीनोन्नतपयोधराः।  
महिष्यश्च महिष्यश्च सन्ति पुण्यवतां गृहे॥

श्यामलेनाङ्कितं बाले बाले केनापि लक्ष्मणा।  
मुखं तवान्तरासुप्तभृङ्गफुल्लाम्बुजायते॥

श्यामं च वर्तुलाकारं पुन्नाम चतुरक्षरम्।  
शकारादि मकारान्तं यो जानाति स पण्डितः॥

श्याममेव परं रूपं पुरी मधुपुरी वरा।  
वयः कैशोरकं ध्येयमाद्य एव परो रसः॥

श्यामौ तव स्तनावेतौ पिबन्ति सततं मुदा।  
अत्र कर्तृपदं गुप्तं मर्यादा दशवार्षिकी॥

सिद्धमन्त्रौषधं धर्मं गृहच्छिद्रं च मैथुनम्।  
कुभुक्तिं कुश्रुतं चैव वचनं न प्रकाशयेत्॥

सिक्तं स्फटिककुम्भान्तः स्थितं श्वेतीकृतैर्जलैः।  
मौक्तिकं चेल्लतां सूते तत्पुष्पैस्ते समं यशः॥

सिंहादेकं बकादेकं षट् शुनस्त्रीणि गर्दभात्।  
वायसात्पाञ्च शिक्षेच्च चत्वारि कुक्कुटादपि॥

स्कन्धोपनेयः संधिश्च षोडशः परकीर्तितः।  
इति षोडशकं प्राहुः संधिं सन्धिविचक्षणाः॥

स्नानवैरीणि गात्राणि श्मश्रुकाननमाननम् ।  
सुरागन्धि वचश्चेति कवेर्नव्यस्य लक्षणम् ॥

स्नानोपवासयात्रादौ हिमक्षुत्त्त्रुट् श्रमादिना।  
दुःखं पुण्यफलं दत्वा पुण्यमेवाभिवर्धयेत्॥

स्मृतीनां विद्यते घोषः 'पुत्रो वै स्वर्गकारणम्'।  
सत्यं, ज्येष्ठेन जातेन पृथ्वी स्वर्गायते खलु॥

स्मृत्योर्विरोधे न्यायस्तु बलवान्व्यवहारतः ।  
अर्थशास्त्रात्तु बलवद्धर्मशास्त्रं इति स्थितिः ।

स्मरकल्पद्रुमो बाले तव भाले द्विपत्त्रकः।  
पत्त्रयोरनयोश्छाया भ्रुवोर्व्याजादुदञ्चति॥

स्मर्तव्योऽहं त्वया कान्ते न स्मरिष्याम्यहं तव।  
स्मरणं चेतसो धर्मस्तच्चेतो भवदाहृतम्॥

स्नेहच्छेदेऽपि साधूनां गुणा नायान्ति विक्रियाम्।  
भङ्गेनापि मृणालानामनुबध्नन्ति तन्तवः॥

स्नेहसम्वर्धितान् बालान् दृढं बध्नाति सुन्दरी।  
करुणा हरिणाक्षीणां कुतः कठिनचेतसाम्॥

स्नेहेन भूतिदानेन कृतः स्वच्छोऽपि दुर्जनः।  
दर्पणश्चान्तिके तिष्ठन्करोत्येकमपि द्विधा॥

स्मेरराजीवनयने नयने किं निमीलिते।  
पश्य निर्जितकन्दर्पं कन्दर्पवशगं प्रियम्॥

स्निग्ध-वृद्ध-द्विजातीनां    
कथाः शृण्वन् मनःप्रियाः।  
आशावान् व्याधि-मोक्षाय    
क्षिप्रं व्रणमपोहति॥

स्मितपुष्पोद्गमोऽयं ते दृश्यतेऽधरपल्लवे।  
फलं तु जातं मुग्धाक्षि चक्षुषोर्मम पश्यतः॥

स्मितेनोपायनं दूरादागतस्य कृतं मम।  
स्तनोपपीडमाश्लेषः कृतो द्यूते पणस्तया॥

सोमः शौचं ददौ तासां गन्धर्वाश्च शुभां गिरम्।  
अग्निः सर्वाङ्गकान्तित्वं तस्मान्निष्कसमाः स्त्रियः॥

सोमकान्तो मणिः स्वच्छः सूर्यकान्तस्तथा न किम्।  
उद्गारे तु विशेषोऽस्ति तयोरमृतवह्नयः॥

सोऽस्य दोषो न मन्तव्यः क्षमा हि परमं बलम्।  
क्षमा गुणो ह्यशक्तानां शक्तानां भूषणं क्षमा॥

स्पृशन्नपि गजो हन्ति जिघ्रन्नपि भुजङ्गमः।  
हसन्नपि नृपो हन्ति मानयन्नपि दुर्जनः॥

स्पर्शः स्तनतटस्पर्शो वीक्षणं वक्रवीक्षणम्।  
तस्याः केलिकथालापसमयः समयः सखे॥

स्पर्शमात्रफला ग्रन्थाः समयाभावतोऽधुना ।  
पुत्रवन्नेत्रहीनस्य सन्तीत्येव सुखं मम ॥

स्फटिकस्य गुणो योऽसौ स एवायाति दोषताम्।  
धत्ते स्वच्छतया छायां यतो मलवतामपि॥

स्फुरन्तः पिङ्गलाभासो धरण्यामिन्द्रगोपकाः।  
सरक्तवान्तपान्थस्त्रीजीवा इव चकाशिरे॥

स्फुरत्कुवलयानन्दः प्राज्ञहंसो जयत्यसौ ।  
पक्षोल्लासप्रवृद्धश्रीरप्पयोदीक्षितश्चिरम् ॥

स्फुरिते जठरे विष्णोर्नवनीतभुजः शिशोः।  
मक्षिकापादघातेन कम्पितं भुवनत्रयम्॥

स्तूयते स्तूयतां कृष्णो नीलाङ्ग इति माथुरैः ।  
राधाकज्जलनीलोष्ठं पल्ली तं वेत्ति भूयसा ॥

स्तनाभोगे पतन्भाति कपोलात्कुटिलोऽलकः।  
शशाङ्कबिम्बतो मेरौ लम्बमान इवोरगः॥

स्तनभाराय मध्येन त्रिवलिव्याजतः कृता।  
तस्याः शङ्कितभङ्गेन भ्रूभङ्गानामिवावलिः॥

स्तनभारोऽत्र वक्त्रेन्दुचन्द्रिकावरणं मम।  
इति तत्पादयोर्लग्ना वेद्मि प्राङ्गणपद्मिनी॥

स्तनमण्डलमाश्रित्य नखस्य वरयोषिताम्।  
कदाकर्णयते गीतं रमया सह रङ्गराट्॥

स्तनौ भारार्पणव्यग्रौ काञ्ची कलकलोन्मुखी।  
कस्यां दिशि न मध्यस्य तस्याः कार्श्यं सहेतुकम्॥

स्तनौ तुङ्गौ समारूढे चापन्यस्तभरे स्मरे।  
कोदण्डाटनिमुद्रेव जाता नाभी न तद्भ्रुवः॥

स्थान एव नियोज्यन्ते भृत्याश्चाभरणानि च।  
नहि चूडामणिः पादे नूपुरं मूर्ध्नि धार्यते॥

स्थानं नास्ति क्षणो नास्ति नास्ति प्रार्थयिता नरः।  
तेन नारद नारीणां सतीत्वमुपजायते॥

स्थाने शमवतां शक्त्या  
व्यायामे वृद्धिरङ्गिनाम्।  
अयथाबलमारम्भो  
निदानं क्षयसम्पदः॥

स्थायिनोऽर्थे प्रवर्तन्ते भावाः सञ्चारिणो यथा।  
रसस्यैकस्य भूयांसस्तथा नेतुर्महीभृतः॥

स्थिरा शैली गुणवतां खलबुद्ध्या न बाध्यते।  
रत्नदीपस्य हि शिका वात्ययापि न नाश्यते॥

स्थितेऽपि साधुसङ्घाते नीचो नीचं गवेषते ।  
गत्वा देवकुलद्वारं शुनको लेढि पादुकाम् ॥

स्थित्यै दण्डयतो दण्ड्यान्परिणेतुः प्रसूतये ।  
अप्यर्थकामौ तस्यास्तां धर्म एव मनीषिणः ॥२५

स्तोतारः के भविष्यन्ति मूर्खस्य जगतीतले ।  
न स्तौति चेत्स्वयं च स्वं कदा तस्यास्तु निर्वृतिः ॥

स्त्रीबालस्वामिमित्त्रघ्नो गोघ्नो विश्वासघातकः।  
सुरापो ब्रह्महा चोरो यान्त्येते सर्वनारकान्॥

स्त्रीणा च प्रेक्षणात् स्पर्शाद्धास्यशृङ्गारभाषणात्।  
स्पन्दते ब्रह्मचर्यें च, न दारेष्वृतुसड्गमात्॥

स्त्रीणां द्विगुण आहारो लज्जा चापि चतुर्गुणा।  
साहस्रं षङ्गुणं चैव कामश्चाष्टगुणः स्मृतः॥

स्त्रीरूपं मोहकं पुंसो यून एव भवेत्क्षणम्।  
कनकं स्त्रीबालवृद्धषण्ढानामपि सर्वदा॥

स्त्री विनश्यति रूपेण ब्राह्मणो राजसेवया।  
गावो दूरप्रचारेण हिरण्यं लोभलिप्सया॥

स्त्रियः पवित्रमतुलं नैता दुष्यन्ति कर्हिचित्।  
मासि मासि रजो यासां दुष्कृतान्यपकर्षति॥

स्त्रियश्चापुरुषाः मार्गे सर्वालङ्कारभूषिताः।  
निर्भयाः प्रतिपद्यन्ते यदि रक्षति भूमिपः॥

स्त्रियस्तु यः कामयते सन्निकर्षं च गच्छति।  
ईषत्प्रकुरुते सेवां तं तमिच्छन्ति योषितः॥

स्त्रियो हि नाम खल्वेता निसर्गादेव पण्डिताः।  
पुरुषाणां तु पाण्डित्यं शास्त्रेणैवोपदिश्यते॥

स्त्रियो ह्यकरुणाः क्रूरा दुर्मर्षाः प्रियसाहसाः।  
घ्नन्त्यल्पार्थेऽपि विश्रब्धं पतिं भ्रातरमप्युत॥

स्त्रियोऽवतारयन्त्येते मृण्मया इव निश्चलाः।  
नास्ति हस्तिसमो बन्धुर्नास्ति हस्तिसमः सखा॥

स्त्र्यालोकालम्भविगमः सर्वभूतात्मदर्शनम्।  
त्यागः परिग्रहाणां च जीर्णकाषायधारणम्॥

स्तुतं स्तुवन्ति कवयो न स्वतो गुणदर्शिणः ।  
कीटः कश्चिदलिर्नाम कियती तत्र वर्णना  ॥

स्तुवे शिवौ ययोरेकवपुर्वासानुशीलनात् ।  
अर्धिता क्षुत्तृषोर्बाधा प्रीतिस्तु द्विगुणाभवत् ॥

सुभाषितमयैर्द्रव्यैः सङ्ग्रहं न करोति यः।  
सोऽपि प्रस्तावयज्ञेषु कां प्रदास्यति दक्षिणाम्॥

सुभाषितरसास्वादबद्धरोमाञ्चकञ्चुकाः।  
विनापि कामिनीसङ्गं कवयः सुखमासते॥

सुभाषितरसास्वादः प्रौढस्त्रीसङ्गमस्तथा।  
सेवा विवेकिनो राज्ञो दुःखनिर्मूलनं त्रयम्॥

सुभाषितेन गीतेन युवतीनां च लीलया।  
मनो न भिद्यते यस्य स योगी ह्यथवा पशुः॥

सुभग त्वत्कथारम्भे कर्णकण्डूतिलालसा।  
उज्जृम्भवदनाम्भोजा भिनत्त्यङ्गानि साङ्गना॥

सुभगे कोटिसङ्ख्यत्वमुपेत्य मदनाशुगैः।  
वसन्ते पञ्चता त्यक्ता पञ्चतासीद्वियोगिनाम्॥

सुभिक्षं कृषके नित्यं नित्यं सुखमरोगिणि।  
भार्या भर्तुः प्रिया यस्य तस्य नित्योत्सवं गृहम्॥

सुदीर्घा रागशालिन्यो बहुपर्वमनोहराः।  
तस्या विरेजुरङ्गुल्यः कामिनां सङ्कथा इव॥

सुगन्धं केतकीपुष्पं कण्टकैः परिवेष्टितम्।  
यथा पुष्पं तथा राजा दुर्जनैः परिवेष्टितः॥

सुगतो यदि सर्वज्ञः कपिलो नेति का प्रमा ।  

अथोभावपि सर्वज्ञौ मतभेदस्तयोः कथम् ॥

सुगतो यदि सर्वज्ञः कपिलो नेति का प्रमा ।  
तावुभौ यदि सर्वज्ञौ मतभेदः कथं तयोः ॥

सुहृदां हि धनं भुक्त्वा कृत्वा प्रणयमीप्सितम्।  
प्रतिकर्तुमशक्तस्य जीवितान्मरणं वरम्॥

सुहृदां हितकामानां यः शृणोति न भाषितम्।  
विपत्संनिहिता तस्य स नरः शत्रुनन्दनः॥

सुजनं व्यजनं मन्ये चारुवंशसमुद्भवम्।  
आत्मानं च परिभ्राम्य परतापनिवारणम्॥

सुकवेः शब्दसौभाग्यं सुकविर्वेत्ति नापरः।  
कलादवन्न जानाति परः कङ्कणचित्रताम्॥

सुकविद्वितयं मन्ये निखिलेऽपि महीतले।  
भवभूतिः शुकश्चायं वाल्मीकिस्तु तृतीयकः॥

सुखार्थी त्यजते विद्यां विद्यार्थी त्यजते सुखम्।  
सुखार्थिनः कुतो विद्या कुतो विद्यार्थिनः सुखम्॥

सुखदुःखप्रदायिन्यस् तृतीये यौवने स्थिताः।  
जायन्ते गहना रामाः संसारस्येव रीतयः॥

सुखमापतितं सेव्यं दुःखमापतितं तथा।  
चक्रवत्परिवर्तन्ते दुःखानि च सुखानि च॥

सुखमर्थो भवेद्दातुं सुखं प्राणाः सुखं तपः ।  
सुखमन्यद्भवेत्सर्वं दुःखं न्यासस्य रक्षणम् ॥

सुखमेधन्ति बहवो यस्मिंस्तु निहते सति।  
तस्मिन् हते नास्ति भद्रे पातकं नोपपातकम्॥

सुखं शेते सत्यवक्ता सुखं शेते मितव्ययी।  
हितभुक् मितभुक् चैव तथैव विजितेन्द्रियः॥

सुकुले योजयेत्कन्यां पुत्रं विद्यासु योजयेत्।  
व्यसने योजयेच्छत्रुमिष्टं धर्मेण योजयेत्॥

सुलभाः पुरुषा राजन्सततं प्रियवादिनः।  
अप्रियस्य च पथ्यस्य वक्ता श्रोता च दुर्लभः॥

सुलभं वस्तु सर्वस्य न यात्यादरणीयताम्।  
स्वदारपरिहारेण परदारार्थिनो जनाः॥

सुमहान्त्यपि शास्त्राणि धारयन्तो बहुश्रुताः।  
छेत्तारः संशयानां च क्लिश्यन्ते लोभमोहिताः॥

सुमनोवररत्नानां धारणं दिव्यरूपकृत्।  
पापालक्ष्मीप्रशमनं चन्दनाद्यनुलेपनम्॥

सुमन्त्रिते सुविक्रान्ते सुकृतौ सुविचारिते।  
प्रारम्भे कृतबुद्धीनां सिद्धिरव्यभिचारिणी॥

सुमन्त्रिते सुविक्रान्ते सुकृतेसुविचारिते।  
सिद्ध्यन्त्यर्था महाबाहो दैवं चात्र प्रदक्षिणम् ॥

सुन्दरी सा भवत्येवं विवेकः केन जायते।  
प्रभामात्रं हि तरलं दृश्यते नात्र संशयः॥

सुमेरुशिखरप्रान्तस्फुरद्दिव्यवधूमुखैः।  
परितः स्फुरितैः शङ्के शतचन्द्रं नभस्तलम्॥

सुमुखोऽपि सुवृत्तोऽपि सन्मार्गपतितोऽपि सन्।  
सतां वै पादलग्नोऽपि व्यथयत्येव कण्टकः॥

सुपूरा स्यात्कुनदिका सुपूरो मूषकाञ्जलिः।  
सुसन्तुष्टः कापुरुषः स्वल्पकेनापि तुष्यति॥

सुप्तो वस्त्राञ्चलं मातुर्गृह्णन् गाढेन मुष्टिना ।  
भीतवद्भातु वश्चित्ते भवभीतिहरो हरिः ॥

सुपुत्रः खलु बालस्स पितरं योऽतिरिच्यते ।  
त्रिनेत्रं द्वादशाक्षोऽयम् अतिशेते चतुर्गुणम् !!

सुरासुरशिरोरत्नकान्तिविच्छुरिताङ्घ्रये।  
नमस्त्रिभुवनेशाय हरये सिंहरूपिणे॥

सुरूपं पुरुषं दृष्ट्वा भ्रातरं यदि वा सुतम्।  
योनिः क्लिद्यति नारीणामामपात्रमिवाम्भसा॥

सुरते च समाधौ च माया यत्र न लीयते।  
ध्यानेनापि हि किं तेन किं तेन सुरतेन वा॥

सुसन्दिग्धस्य भक्तस्य दन्तस्य चलितस्य च।  
अमात्यस्य च दुष्टस्य मूलादुद्धरणं वरम्॥

सुशीलः स्वर्णगौराङ्गः पूर्णचन्द्रनिभाननः।  
सुगतः कस्य न प्रीतिं तनोति हृदि सम्स्थितः॥

सुश्यामा चन्दनवती कान्ता तिलकभूषिता।  
कस्यैषानङ्गभूः प्रीतिं भुजङ्गस्य करोति न॥

सुतभृत्यसुहृद्वैरिस्वामिसद्गुरुदैवते।  
एकैकोत्तरतो वृद्ध्या श्रीकारः पत्त्रमूर्धनि॥

सुवासिनीः कुमारीश्च रोगिणो गर्भिणीः स्त्रियः ।  
अतिथिभ्योऽग्र एवैतान् भोजयेदविचारयन् ॥

सुवृत्तस्यैकरूपस्य परप्रीत्यै धृतोन्नतेः।  
साधोः स्तनयुगस्येव पतनं कस्य तुष्टये॥

सुवर्णालङ्कृता कन्या हेमालङ्कारवर्जिता।  
सा कन्या विधवा जाता गृहे रोदिति तत्पतिः॥

सुवर्णैः पट्टचेलैश्च शोभा स्याद्वारयोषिताम्।  
पराक्रमेण दानेन राजन्ते राजनन्दनाः॥

सुवर्णपुष्पां पृथिवीं चिन्वन्ति पुरुषास्त्रयः।  
शूरश्च कृतविद्यश्च यश्च जानाति सेवितुम्॥

सुवर्णस्य सुवर्णस्य सुवर्णस्य च जानकि।  
प्रेषिता तव रामेण सुवर्णस्य च मुद्रिका॥

सुवर्णवर्णललिता पदविन्यासशालिनी।  
वाणीव भाति ललिता सभा ते जगतीपते॥

सुविज्ञश्चोद्धरेन्मूर्खं न मूर्खो मूर्खमुद्धरेत्।  
शिलां संतारयेन्नौर्हि किं शिलां तारयेच्छिलाम्॥

स्वाध्याये नित्ययुक्तः स्याद् दैवे चैवैह कर्मणि ।  
दैवकर्मणि युक्तो हि बिभर्तीदं चराचरम् ॥

स्वाम्यादेशात्सुभृत्यस्य न भीः सञ्जायते क्वचित्।  
प्रविशेन्मुखमाहेयं दुस्तरं वा महार्णवम्॥

स्वाम्यादिष्टस्तु यो भृत्यः समं विषममेव च।  
मन्यते न स सन्धार्यो भूभुजा भूतिमिच्छता॥

स्वाम्यमात्यश्च राज्यं च कोषो दुर्गं बलं सुहृत्।  
एतावदुच्यते राज्यं सत्त्वबुद्धिव्यपाश्रयम्॥

स्वाम्युक्ते यो न यतते स भृत्यो भृत्यपाशकः।  
तज्जीवनमपि व्यर्थमजागलकुचाविव॥

स्वात्मन्येव लयं यातु तादृशो गुणिनां गुणः।  
स्वयं प्रख्याप्यमानोऽपि यस्तृणाय न मन्यते॥

स्वभावकठिनस्यास्य कृत्रिमां बिभ्रतो नतिम्।  
गुणोऽपि परहिंसायै चापस्य च खलस्य च॥

स्वभावं नैव मुञ्चन्ति सन्तः संसर्गतोऽसताम्।  
न त्यजन्ति रुतं मञ्जु काकसंपर्कतः पिकाः॥

स्वभावं न जहात्येव साधुरापद्गतोऽपि सन्।  
कर्पूरः पावकस्पृष्टः सौरभं लभतेतराम्॥

स्वभावशूरमस्त्रज्ञमविरक्तं जितश्रमम्।  
प्रसिद्धक्षत्रियप्रायं बलं श्रेष्ठतमं विदुः॥

स्वभावसुन्दरं वस्तु न संस्कारमपेक्षते।  
मुक्तारत्नस्य शाणाश्मघर्षणं नोपयुज्यते॥

स्वभावेनैव निशितः कृतपक्षग्रहोऽपि सन्।  
शरवद्गुणनिर्मुक्तः खलः कस्य न भेदकः॥

स्वभावेन हि तुष्यन्ति देवाः सत्पुरुषः पिता।  
ज्ञातयस्त्वन्नपानेन वाक्प्रदानेन पण्डिताः॥

स्वभावो नोपदेशेन शक्यते कर्तुमन्यथा ।  
सुतप्तमपि पानीयं पुनर्गच्छति शीतताम् ॥

स्वच्छन्दवनजातेन शाकेनापि प्रपूर्यते।  
अस्य दग्धोदरस्यार्थे कः कुर्यात्पातकं महत्॥

स्वदेशजं कुलाचारं विशुद्धमथवा शुचिम्।  
मन्त्रज्ञमव्यसनिनं व्यभिचारविवर्जितम्॥

स्वजातीयं विना वैरी न जय्यः स्यात्कदाचन।  
विना वज्रमणिं मुक्तामणिर्भेद्यः कथं भवेत्॥

स्वजातीयविघाताय माहात्म्यं दृश्यते नृणाम्।  
श्येनो विहङ्गमानेव हिनस्ति न भुजङ्गमान्॥

स्वजनः स्वात्मवज्जन्तुर्ज्ञायते गुणवान्परैः।  
गोपैर्गोपवदाज्ञायि हरिर्देवो जगत्पतिः॥

स्वकान्तदवकान्तारो यद्वैरिसुदृशामभूत्।  
जघनस्तनमुच्चैर्यो व्यलिखत्कण्टकैर्नखैः॥

स्वकीयं हृदयं भित्त्वा निर्गतौ यौ पयोधरौ।  
हृदयस्यान्यदीयस्य भेदने का कृपा तयोः॥

स्वमस्तकसमारूढं मृत्युं पश्येज्जनो यदि।  
आहारोऽपि न रोचेत किमुतान्या विभूतयः॥

स्वप्नेऽपि समरेषु त्वां विजयश्रीर्न मुञ्चति।  
प्रभावप्रभवं कान्तं स्वाधीनपतिका यथा॥

स्वर्गस्थिता यदा तृप्तिं गच्छेयुस्तत्र दानतः ।  
प्रासादस्योपरिस्थानामत्र कस्मान्न दीयते ॥

स्वस्ति क्षत्रियदेवाय जगद्देवाय भूभुजे।  
यद्यशःपुण्डरीकान्तर्गगनं भ्रमरायते॥

स्वयमप्राप्तदुःखो यः स दुनोति न विस्मयः।  
त्वं स्मर प्राप्तदाहोऽपि दहसीति किमुच्यते॥

स्वयम्भूः शम्भुरम्भोजलोचने त्वत्पयोधरः।  
नखेन कस्य धन्यस्य चन्द्रचूडो भविष्यति॥

स्वयं कर्म करोत्यात्मा स्वयं तत्फलमश्नुते।  
स्वयं भ्रमति संसारे स्वयं तस्माद्विमुच्यते॥

स्वयं पञ्चमुखः पुत्रौ गजाननषडाननौ।  
दिगम्बरः कथं जीवेदन्नपूर्णा न चेद्गृहे॥

स्वयं प्रणमतेऽल्पेऽपि परवायावुपेयुषि।  
निदर्शनमसाराणां लघुर्बहुतृणं नरः॥

स्वेच्छाकेसरिणः  स्वच्छस्वच्छायायासितेन्दवः ।  
त्रायन्तां वो मधुरिपोः प्रपन्नार्तिच्छिदो नखाः ॥

ताडिता अपि दण्डेन शस्त्रैरपि विखण्डिताः।  
न वशं योषितो यान्ति न दानैर्न च संस्तवैः॥

ताडितोऽपि दुरुक्तोऽपि दण्डितोऽपि महीभुजा।  
न चिन्तयति यः पापं स भृत्योऽर्हो महीभुजाम्॥

ताम्बूलेन विना राजञ्जडीभूता सरस्वती।  
न निःसरेन्मुखाद्वाणी गृहात्कुलवधूरिव॥

तापाच्छेदाच्च निकषात् सुवर्णमिव पण्डिताः।  
परीक्ष्य भिक्षवो ग्राह्यं मद्वचो न तु गौरवात्॥

तापनैरिव तेजोभिर्दग्धनिर्वाणमेचकाः।  
दिशो जाताः प्रतीची तु समुदाचरति क्रमात्॥

तारतारतरैरेतैरुत्तरोत्तरतो रुतैः।  
रतार्ता तित्तिरी रौति तीरे तीरे तरौ तरौ॥

तार्किका बहवः सन्ति शाब्दिकाश्च सहस्रशः।  
विरलाः कवयो लोके सरलालापपेशलाः॥

तातेन कथितं पुत्र लेखं लिख ममाज्ञया।  
न तेन लिखितो लेखः पितुराज्ञा न लोपिता॥

तावद्भयाद्धि भेतव्यं यावद्भयमनागतम्।  
आगतं तु भयं वीक्ष्य प्रहर्तव्यमभीतवत्॥

तावदेव हरे वर्ष प्रेम यावत्सहामहे ।  
जाते प्रेम्णोऽतिवर्षे कः कं गोवर्धनमुद्धरेत् ॥

तावद्गर्जन्ति मण्डूकाः कूपमाश्रित्य निर्भयाः।  
यावत्करिकराकारः कृष्णसर्पो न विद्यते॥

तावद्गुणा गुरुत्वं च यावन्नार्थयते परम्।  
अर्थित्वे वर्तमानस्य न गुणा न च गौरवम्॥

तावन्महत्त्वं पाण्डित्यं कुलीनत्वं विवेकिता।  
यावज्ज्वलति नाङ्गेषु स्वतः पञ्चेषु पावकः॥

तावन्मौनेन नीयन्ते कोकिलैश्चैव वासराः।  
यावत्सर्वजनानन्ददायिनी वाक्प्रवर्तते॥

तावत् भा भारवेः भाति यावत् माघस्य नोदयः ।  
उदिते च पुनर्माघे भारवेर्भा रवेरिव ॥

तावत्कविविहङ्गानां ध्वनिर्लोकेषु शस्यते।  
यावन्नो विशति श्रोत्रे मयूरमधुरध्वनिः॥

तावत्कुलस्त्रीमर्यादा यावल्लज्जावगुण्ठनम्।  
हृते तस्मिन्कुल्लस्त्रीभ्यो वरं वेश्याङ्गनाजनः॥

तावत्स्यात्सर्वकृत्येषु पुरुषोऽत्र स्वयं प्रभुः।  
स्त्रीवाक्याङ्कुशविक्षुण्णो यावन्नो ध्रियते बलात्॥

तावत् स्यात् सुप्रसन्नास्यस्तावद्गुरुजने रतः।  
पुरुषो योषितां यावन्न शृणोति वचो रहः॥

तीव्रे तपसि लीनानामिन्द्रियाणां न विश्वसेत्।  
विश्वामित्त्रोऽपि सोत्कण्ठं कण्ठे जग्राह मेनकाम्॥

तीक्ष्णधारेण खड्गेन वरं जिह्वा द्विधाकृता।  
न तु मानं परित्यज्य देहि देहीति भाषितम्॥

तीक्ष्णतीक्ष्णाः कथं न स्युर्वचोबाणा दुरात्मनाम् ।  
तेजितास्तेजिता नित्यं मनश्शाणोपले सताम् ॥

तृष्णा हि चेत्परित्यक्ता को दरिद्रः क ईश्वरः।  
तस्याश्चेत्प्रसरो दत्तो दास्यं च शिरसि स्थितम्॥

तृष्णाखनिरगाधेयं दुष्पूरा केन पूर्यते।  
या महद्भिरपि क्षिप्तैः पूरणैरेव खन्यते॥

तृष्णां चेह परित्यज्य को दरिद्रः क ईश्वरः।  
तस्याश्चेत्प्रसरो दत्तो दास्यं च शिरसि स्थितम्॥

तृष्णापहारी विमलो द्विजावासो जनप्रियः।  
ह्रदः पद्मकरः किं तु बुधस्त्वं स जलाश्रयः॥

तृष्णे देवि नमस्तुभ्यं धैर्यविप्लवकारिणि।  
विष्णुस्त्रैलोक्यनाथोऽपि यत्त्वया वामनीकृतः॥

तृष्णे देवि मनस्तुभ्यं या त्वं सर्वस्य सर्वदा।  
उत्पादयस्य यत्नेन गोष्पदे सागरभ्रमम्॥

तृष्णे कृष्णेऽपि ते शक्तिर्दृष्टा मर्त्येषु का कथा।  
त्रैलोक्यव्यापि यद्रूपं तद्रूपं वामनीकृतम्॥

तृष्णे त्वमपि तृष्णान्धा त्रिषु स्थानेषु वर्तसे।  
व्याधितेष्वनपत्येषु जरापरिणतेषु च॥

तृणादपि लघुस्तूलस्तूलादपि च याचकः।  
वायुना किं न नीतोऽसौ मामयं प्रार्थयेदिति॥

तृणानि भूमिरुदकं वाक्चतुर्थी च सूनृता।  
एतान्यपि सतां गेहे नोच्छिद्यन्ते कदाचन॥

तृणैरावेष्ट्यते रज्जुस्तया नागो हि बध्यते।  
एवं ज्ञात्वा नरेन्द्रेण भृत्याः कार्या विचक्षणाः॥

तृणं ब्रह्मविदः स्वर्गस्तृणं शूरस्य जीवितम्।  
जिताक्षस्य तृणं नारी निस्पृहस्य तृणं जगत्॥

तृणं चाहं वरं मन्ये नरादनुपकारिणः।  
घासो भूत्वा पशून्पाति भीरून्पाति रणाङ्गणे॥

तृप्तियोगः परेणापि महिम्ना न महात्मनाम्।  
पूर्णश्चन्द्रोदयाकाङ्क्षी दृष्टान्तोऽत्र महार्णवः॥

तृप्त्यर्थं भोजनं येषां सन्तानार्थं च मैथुनम्।  
वाक्सत्यवचनार्थाय दुर्गाण्यतितरन्ति ते॥

तृतीयार्थेन पञ्चास्यस्तुरीयाद् द्वैतमागतः ।  
अर्धनारीश्वरो भूत्वाऽजनयच्छण्मुखं सुतम् ॥

तूणेव मधुमासेऽस्मिन्सहकारद्रुमञ्जरी।  
इयमुन्निद्रमुकुलैर्भाति न्यस्तशिलीमुखा॥

तटस्थैः ख्यापिताश्चेतो विशन्ति गुणिनां गुणाः।  
उत्कोचितानां पद्मानां गन्धो वायुभिराहृतः॥

तदा रम्याण्यरम्याणि प्रियाः शल्यं तदासवः।  
तदैकाकी सबन्धुः सन्निष्टेन रहितो यदा॥

तदीयजघनाभोगगरिमा विस्मयास्पदम्।  
दूरपाती पृषत्कोऽभूद्येनानङ्गस्य साङ्गना॥

तदीयत्रिवलीमार्गसोपानारोहणश्रमः।  
अनङ्गत्वादनङ्गस्य जातो रत्येकगोचरः॥

तदेव काव्यमव्यग्रैर्मुखे कृत्वा कथासु यत् ।  
रसानुभूतये सद्भिस्ताम्बूलमिव चर्व्यते ॥

तद्गृहं यत्र वसतिस्तद्भोग्यं येन जीवति।  
तन्मुक्तये यदेवाक्तं ज्ञानमज्ञानमन्यथा॥

तद्दिव्यमव्ययं धाम सारस्वतमुपास्महे।  
यत्प्रसादात्प्रलीयन्ते मोहान्धतमसश्छटाः॥

तद्वियोगसमुत्थेन तच्चिन्ताविपुलार्चिषा।  
रात्रिं दिवं शरीरं मे दह्यते मदनाग्निना॥

त एव पदविन्यासास्ता एवार्थविभूतयः।  
तथापि नव्यं भवति काव्यं ग्रथनकौशलात्॥

तैलाद् रक्षेज् जलाद् रक्षेद् रक्षेच् छिथिलबन्धनात्।  
मूर्खहस्ते न मान् दद्याद् एवं वदति पुस्तकम् ॥

तजोहीने महीपाले स्वे परे च विकुर्वते।  
निःशङ्को हि जनो धत्ते पदं भस्मन्यनूष्मपि॥

तमाखुपत्रं राजेन्द्र भज माज्ञानदायकम्।  
तमाखुपत्रं राजेन्द्र भज माज्ञानदायकम्॥

तन्न कार्यं विधातव्यं  
शङ्कालज्जाभयान्वितम् ।  
तन्न कार्यं प्रहातव्यं  
यशोवित्तसुखान्वितम् ॥

तमस्तोम भृशं सोममण्डलोपरि राजसे।  
धूमपानेन किं नाम धाम गम्यमतःपरम्॥

तं चौरं बन्धुमिच्छेश्चेद्  
बन्धुमर्हसि गोपिके।  
खलो नोलूखले बध्यो  
बधानेमं दृढं हृदि ॥

तन्नितम्बस्य निन्दन्ति वृद्धिं परिजनाङ्गनाः।  
काञ्चीनवनवग्रन्थिग्रथनेन कदर्थिताः॥

तन्त्रावापविदा योगैर्मण्डलान्यधितिष्ठता।  
सुनिग्रहा नरेन्द्रेण फणीन्द्रा इव शत्रवः॥

तनुता तनुतां नीता तेन ते नीतनीतिना।  
नाता नूतनता तान्तिं तनौ तेनातनोति नः॥

तनुत्राणं तनुत्राणं शस्त्रं शस्त्रं रथो रथः।  
इति शुश्रुविरे विष्वगुद्भटाः सुभटोक्तयः॥

तं वन्दे पद्मसद्मानमुपवीतच्छटाछलात्।  
गङ्गा स्रोतस्त्रयेणैव यं सदैव निषेवते॥

तन्वङ्गीनां स्तनौ दृष्ट्वा शिरः कम्पायते युवा।  
तयोरन्तरसंलग्नां दृष्टिमुत्पाटयन्निव॥

तन्वङ्ग्याः स्तनयुग्मेन मुखं न प्रकटीकृतम्।  
हाराय गुणिने स्थानं न दत्तमिति लज्जया॥

तं वेधा विदधे नूनं महाभूतसमाधिना ।  
तथा हि सर्वे तस्यासन्परार्थैकफला गुणाः ॥२९

तपस्वी कां गतोऽवस्थामिति स्मेराननाविव।  
गिरिजायाः स्तनौ वन्दे भवभूतिसिताननौ॥

तपस्यतीव चन्द्रो ऽयं त्वन्मुखेन्दुजिगीषया ।  
कृशः शम्भुजटाजूटतटिनीतटम् आश्रितः ॥

तपो विद्या च विप्रस्य निःश्रेयसकरं परम् ।  
तपसा किल्बिषं हन्ति विद्ययाऽमृतमश्नुते ॥

तरङ्गस्तनुको ब्रूते महान्तमपरं पुरः ।  
"त्वत्तोऽभ्रावधि वर्धिष्णोर्लीये प्रागेव सागरे" ॥

तरत्तरलतृष्णेन किमिवास्मिन्धरातले।  
मया न कृतमज्ञेन पश्चात्तापाभिवृद्धये॥

तरुण्यालिङ्गितः कण्ठे नितम्बस्थलमाश्रितः।  
गुरूणां सन्निधानेऽपि कः कूजति मुहुर्मुहुः॥

तरुण्या नीयमानोऽसौ दीपोऽञ्चलपटावृतः।  
न दत्तौ विधिना हस्तौ धुनोतीति मुहुः शिरः॥

तस्करस्य कुतो धर्मो दुर्जनस्य कुतः क्षमा।  
वेश्यानां च कुतः स्नेहः कुतः सत्यं च कामिनाम्॥

तस्करेभ्यो नियुक्तेभ्यः शत्रुभ्यो नृपवल्लभात्।  
नृपतिर्निजलोभाच्च प्रजा रक्षेत्पितेव हि॥

तस्माद् देशं च कालं च    
प्रयोगं शास्त्रम् एव च।  
आत्मानं चापि सम्प्रेक्ष्य    
योगान् युञ्जीत वा न वा॥

तस्मान् माता पिता चेति राम सज्जेत यो नरः।  
उन्मत्त इव स ज्ञेयो नास्ति कश्चिद्धि कस्यचित्॥

तस्मात् परविरुद्धेषु नोत्सहन्ते महाशयाः।  
एतदुत्तमसत्त्वानां विधिसिद्धं हि सद्व्रतम्॥

तस्मात्सभ्यः सभां गत्वा रागद्वेषविवर्जितः।  
वचस्तथाविधं ब्रूयाद्यथा न नरकं व्रजेत्॥

तस्मात् सर्वप्रयत्नेन नामापि परिवर्जयेत्।  
स्त्रीणामिह हि सर्वासां य इच्छेत् सुखमात्मनः॥

तस्मिन्युद्धे क्षणेनैव त्वरितो वानरध्वजः।  
सरथं सध्वजं साश्वं भीष्ममन्तर्दधे शरैः॥

तस्याः कचभरव्याजात्तनयस्नेहलालितः।  
आरूढः पार्वतीबुद्ध्या गुहबर्हीव मूर्धनि॥

तस्याः पादनखश्रेणिः शोभते किल सुभ्रुवः।  
रत्नावलीव लावण्यरत्नाकरसमुद्गता॥

तस्याः पद्मपलाशाक्ष्यास्तन्व्यास्तज्जघनं घनम्।  
दृष्टं सखीभिर्याभिस्ताः पुम्भावं मनसा ययुः॥

तस्याः श्रवणमार्गेण चलिते यदि लोचने।  
कुतः प्रकामधवले धत्तः कृष्णानुरक्तताम्॥

तस्यास्तुङ्गस्तनच्छाया चकास्ति त्रिवलीतटे।  
लीना तिमिरलेखेव वदनेन्दोरगोचरे॥

तस्यैवाभ्युदयो भूयाद्भानोर्यस्योदये सति।  
विकासभाजो जायन्ते गुणिनः कमलाकराः॥

तस्य संवृतमन्त्रस्य गूढाकारेङ्गितस्य च ।  
फलानुमेयाः प्रारम्भाः संस्काराः प्राक्तना इव ॥

तत् तासु न प्रसक्तव्यं धीरसत्त्वैः सुबुद्धिभिः।  
शीलमभ्यसनीयं तु वीतरागपदाप्तये॥

ततः कोकवधूबन्धुर्बन्धूककुसुमप्रभः।  
उदयाद्रिशिरोरत्नमुद्ययौ तेजसां निधिः॥

ततः कुमुदनाथेन कामिनीगण्डपाण्डुना।  
नेत्रानन्देनचन्द्रेण माहेन्द्री दिगलङ्कृता॥

ततश्च जीवनोपायो ब्राह्मणैर्विहितस्त्विह ।  
मृतानां प्रेतकार्याणि न त्वन्यद्विद्यते क्वचित्‌ ॥

तथा गाढं प्रकाशस्ते  
शम्भो द्योतयते जगत् ।
यथा त्वमेव जातोऽसि  
दुरालोकश्चिराय नः ॥

तथैव भर्तारमृते भार्या धर्मादिसाधने।  
न समर्था त्रिवर्गोऽयं दाम्पत्यं समुपाश्रितः॥

तत्कृतं यन्न केनापि तद्दत्तं यन्न केनचित्।  
तत्साधितमसाध्यं यद्विक्रमार्केण भूभुजा॥

तत्कुचौ चरतः किञ्चिन्नूनं मनसिजव्रतम्।  
नित्योन्मुखौ यदासाते मौलिरत्नस्य भास्वतः॥

ततोऽरुणपरिस्पन्दमन्दीकृतवपुः शशी।  
दध्रे कामपरिक्षामकामिनीगण्डपाण्डुताम्॥

तत्पादनखरत्नानां यदलक्तकमार्जनम्।  
इदं श्रीखण्डलेपेन पाण्डुरीकरणं विधोः॥

तत्प्रियं मम यत्सत्यं तत्सत्यं यत्प्रियं मम ।  
पूर्वेण वचसा प्राज्ञः परेण ज्ञायते जडः ॥

तत्र मित्रं न वस्तव्यं यत्र नास्ति चतुष्टयम्।  
ऋणदाता च वैद्यश्च श्रोत्रियः सजला नदी॥

तत्र पूर्वश् चतुर्वर्गो दम्भार्थमपि सेव्यते।  
उत्तरस् तु चतुर्वर्गो महात्मन्येव तिष्ठति॥

तत्सर्वं यदहं जाने ततः सर्वज्ञतास्ति मे ।  
इति वर्धयताहन्तां जडेन ह्रास्यते जगत् ॥

तत्त्वं किमपि काव्यानां जानाति विरलो भुवि।  
मार्मिकः को मरन्दानामन्तरेण मधुव्रतम्॥

तवाहं वादिनं क्लीबं निर्हेतिं परमागतिम्।  
न हन्याद्विनिवृत्तं च युद्धं प्रेक्षितुमागतम्॥

तवैष विद्रुमच्छायो मरुमार्ग इवाधरः।  
करोति कस्य नो मुग्धे पिपासाकुलितं मनः॥

तवैतद्वाचि माधुर्यं जाने कोकिल कृत्रिमम्।  
प्रपोषितो यैस्तानेव जातपक्षो जहासि यत्।॥

तव निर्वर्णयद्वर्णं स्वर्णं वर्णयतो गिरा।  
त्वत्कोशगेहान्निर्गत्य तीर्थेषु वसति ध्रुवम्॥

तव तत्त्वं न जानामि कीदृशोऽसि महेश्वर ।  
यादृशोऽसि महादेव तादृशाय नमो नमः ॥

तवोच्छ्रितान् पातयितुः पतितांश्चोद्धरिष्यतः।  
विधातुरिव दृश्यन्ते भग चित्रा विभूतयः॥

तक्षकस्य विषं दन्ते मक्षिकाया विषं शिरः।  
वृश्चिकस्य विषं पुच्छं सर्वाङ्गे दुर्जनो विषम्॥

तया कवितया किं वा किं वा वनितया तया ।  
पदविन्यासमात्रेन मनो नापहृतं यया ? ।  
।

तयोरेकतरे मार्गे यद्येनमभिसंनयेत्।  
न सुखं प्राप्य संहृष्येत् न दुःखं प्राप्य संज्वरेत्॥

तेभ्यस् तेभ्यश्च कर्मभ्य उपसृष्टोऽभिवाञ्छति।  
चित्तमित्थं वर्त्तमानं यत्नाद्योगी निवर्त्तयेत्॥

ते धन्याः पुण्यभाजस्ते तैस्तीर्णः क्लेशसागरः।  
जगत्संमोहजननी यैराशाशीविषी जिता॥

ते धन्यास्ते महात्मानस्तेषां लोके स्थितं यशः।  
यैर्निबद्धानि काव्यानि ये वा काव्येषु कीर्तिताः॥

तेजः क्षमा धृतिः शौचम् अद्रोहो नातिमानिता।  
भवन्ति संपदं दैवीम् अभिजातस्य भारत॥

तेजः क्षमा वा नैकान्तं कालज्ञस्य महीपतेः।  
नैकमोजः प्रसादो वा रसभावविदः कवेः॥

तेजस्विमध्ये तेजस्वी दवीयानपि गण्यते।  
पञ्चमः पञ्चतपसस्तपनो जातवेदसाम्॥

तेनाधीतं श्रुतं तेन तेन सर्वमनुष्ठितम्।  
येनाशाः पृष्ठतः कृत्वा नैराश्यमवलम्बितम्॥

तेसस्विनि क्षमोपेते नातिकार्कश्यमाचरेत्।  
अतिनिर्मन्थनादग्निश्चन्दनादपि जायते॥

तिष्ठार्जुनाद्य सङ्ग्रामे  
त्वां हनिष्याम्य् अहं शरैः।  
तिष्ठामि कर्ण किं मूढ  
मृगात् सिंहः पलायते॥

तिमिरारिस्तमो हन्ति तेन शङ्कितमानसाः।  
वयं काका वयं काका रटन्तीति प्रगे द्विकाः॥

त्रातः काकोदरो येन द्रोग्धापि करुणात्मना।  
पूतनामारणख्यातः स मेऽस्तु शरणं प्रभुः॥

त्रैलोक्ये नोपमैतस्याः सखे किमिति भाषसे।  
अनन्तरा सा नादिर्वा न तृतीयेति मे मतिः॥

त्रयोऽग्नयस्त्रयो वेदास्त्रयो देवास्त्रयो गुणाः।  
त्रयो दण्डिप्रबन्धाश्च त्रिषु लोकेषु विश्रुताः॥

त्रिजगच्छाखिबीजाय त्रिजगत्पुष्पशाखिने ।  
त्रिजगत्फलपुष्पाय त्रिनेत्राय नमो नमः ॥

त्रिविधाः पुरुषा राजन्नुत्तमाधममध्यमाः।  
नियोजयेत्तथैवैतांस्त्रिविधेष्वपि कर्मसु॥

तुषारधवलः स्फूर्जन्महामणिधरोऽनघः।  
नागराजो जयत्येकः पृथिवीधरणक्षमः॥

तुष्यन्ति भोजनैर्विप्रा मयूरा घनगर्जितैः।  
साधवः परसन्तोषैः खलाः परविपत्तिषु॥

तुभ्यं दासेर दासीयं बदरी यदि रोचते।  
एतावता हि किं द्राक्षा न साक्षादमृतप्रिया॥

तुलामारुह्य रविणा वृश्चिके निहितं पदम्।  
भवता शिरसि न्यस्तमनत्नेनैव भोगिनाम्॥

तुल्यार्थं तुल्यसामर्थ्यं सर्वज्ञं व्यवसायिनम्।  
अर्धराज्यहरं भृत्यं यो न हन्यात्स हन्यते॥

तुल्यं परोपतापित्वं क्रुद्धयोः साधुनीचयोः।  
न दाहे ज्वलतोर्भिन्नं चन्दनेन्धनयोः क्वचित्॥

तुल्यवर्णच्छदः कृष्णः कोकिलैः सह सङ्गतः।  
केन विज्ञायते काकः स्वयं यदि न भाषते॥

तुरङ्गी तुरगारूढं प्रासेनाहत्य वक्षसि।  
पततस्तस्य नाज्ञासीत्प्रासघातं स्वके हृदि॥

तुरङ्गसादिनं शस्त्रहृतप्राणं गतं भुवि।  
आन्त्राढ्योऽपि महावाजी नात्रस्तनयनोऽत्यजत्॥

त्वां समाच्छिद्य विन्दामि त्रैलोक्यादपि रुन्धतः।  
प्रेम मे न प्रिये क्लीबं प्रेमा मे पौरुषोर्जितः ॥

त्वच्छरीराभिमर्शेन यातो गन्धवहः स्वयम्।  
स्पृशन्मांत्वादृशं कृत्वा मादृशं कं करिष्यति?

त्वच्चित्ते भोज निर्व्याजं द्वयं तृणकणायते।  
क्रोधे विरोधिनां सैन्यं प्रसादे कनकोच्चयः॥

त्वदङ्गमार्दवे दृष्टे कस्य चित्ते न भासते।  
मालतीशशभृल्लेखाकदलीनां कठोरता॥

त्वद्वाजिराजिनिर्धूतधूलीपटलपङ्किलाम्।  
न धत्ते शिरसा गङ्गां भूरिभारभिया हरः॥

त्वद्यशोजलधौ भोज निमज्जनभयादिव।  
सूर्येन्दुबिम्बमिषतो धत्ते कुम्भद्वयं नभः॥

त्वङ्मांसरुधिरस्नायुमेदोमज्जास्थिसंहतौ।  
विण्मूत्रपूये रमतां कृमीणां कियदन्तरम्॥

त्वं दूरमपि गच्छन्ती हृदयं न जहासि मे।  
दिनावसाने छायेव पुरो मूलं वनस्पतेः॥

त्वं दूति निरगाः कुञ्जं न तु पापीयसो गृहम्।  
किंशुकाभरणं देहे दृश्यते कथमन्यथा॥

त्वमेव चातकाधार इति केषां न गोचरः।  
धिगम्भोधर तस्यापि कार्पण्योक्तिं प्रतीक्षसे॥

त्वत्प्रतापानर्घहेमसम्पुटेऽतिमनोहरे।  
ब्रह्माण्डशालिग्रामोऽसौ धराधीश विराजते॥

त्वया मम समेतस्य कल्पा अपि समासमाः।  
भवत्या विप्रयुक्तस्य कल्पकल्पः क्षणोऽपि मे॥

त्वया वीर गुणाकृष्टा ऋजुदृष्ट्या विलोकिताः।  
लक्षं लब्ध्वैव गच्छन्ति मार्गणा इव मार्गणाः॥

त्वयि दृष्टे कुरङ्गाक्ष्याः स्रंसते मदनव्यथा।  
यथा ह्युदयभाजीन्दौ ग्लानिः कुमुदसंहतेः॥

त्वयि सङ्गरसम्प्राप्ते धनुषासादिताः शराः।  
शरैररिशिरस्तेन भूस्तया त्वं त्वया यशः॥

त्वयि वर्षति पर्जन्ये सर्वे पल्लविता द्रुमाः।  
अस्माकमर्कवृक्षाणां पूर्वपत्त्रेऽपि संशयः॥

त्यागभोगविहीनेन धनेन धनिनो यदि।  
भवामः किं न तेनैव धनेन धनिनो वयम्॥

त्याग एको गुणः श्लाघ्यः किमन्यैर्गुणराशिभिः।  
त्यागाज्जगति पूज्यन्ते पशुपाषाणपादपाः॥

त्यागो गुणो वित्तवतां वित्तं त्यागवतां गुणः।  
परस्परवियुक्तौ तु वित्तत्यागौ विडम्बना॥

त्यजेदेकं कुलस्यार्थे ग्रामस्यार्थे कुलं त्यजेत्।  
ग्रामं जनपदस्यार्थे ह्यात्मार्थे पृथिवीं त्यजेत्॥

त्यजेत्स्वामिनमत्युग्रमत्युग्रात्कृपणं त्यजेत्।  
कृपणादविशेषज्ञं तस्माच्च कृतशासनम्॥

त्यक्तं छन्दो गुणास्त्यक्तास्त्यक्तोऽलङ्कारविस्तरः ।  
रसो नव्यकवे त्यक्तस्त्यक्तुमर्हसि जीवितम् ॥

उच्छ्वासावधयः प्राणाः स चोच्छ्वासः समीरणः।  
समीरणाच्चलं नास्ति यत् प्राणिति तदद्भुतम्॥

उच्छ्वासोऽपि न निर्याति बाणे हृदयवर्तिनि।  
किं पुनर्विकटाटोप पदबन्धा सरस्वती॥

उच्छ्वसन्मण्डलप्रान्तरेखमाबद्धकुङ्मलम्।  
अपर्याप्तमुरो वृद्धेः शंसत्यस्याः स्तनद्वयम्॥

उच्छ्वसन् मण्दलप्रान्तरेखमाबद्धकुड्मलम्।  
अपर्याप्तमुरो वृद्धेः शंसत्यस्याः स्तनद्वयम्॥

उड्डीयाणं तु सहजं कथितं गुरुणा सदा।  
अभ्यसेदस्ततन्द्रस् तु वृद्धोऽपि तरुणो भवेत्॥

उषापतिमुखाम्भोजे नरीनर्ति सरस्वती।  
ऋतुराजकवेरेव गायन्ती गुणगौरवम्॥

उष्ट्राणां तु विवाहेषु   
गीतं गायन्ति गर्दभाः।  
परस्परं प्रशंसन्ति   
अहो रूपमहो ध्वनिः॥

उषःकालश्च गर्गश्च शकुनं च बृहस्पतिः।  
अङ्गिराश्च मनोत्साहो विप्रवाक्यं जनार्दनः॥

उषः शशंस गार्ग्यस्तु शकुनं तु बृहस्पतिः।  
मनोजयं तु माण्डव्यो विप्रवाक्यं जनार्दनः॥

उष्णीषवान् यथा वस्त्रैस् त्रिभिर्भवति संवृतः।  
संवृतोऽयं तथा देही सत्त्वराजसतामसैः॥

उष्णकाले जलं दद्याच् शीतकाले हुताशनम्।  
प्रावृट्काले गृहं देयं सर्वकाले च भोजनम्॥

उष्णमन्नं घृतं मद्यं तरुणी क्षीरभोजनम्।  
वापीकपवटच्छाया षड्कं तत् बलवर्धनम्॥

उभाभ्यांएव पक्षाभ्यां यथा खे पक्षिणां गतिः।  
तथा दैवेन युक्तं तु पौरुषं फलसाधकम्॥

उभाभ्यांएव पक्षाभ्यां यथा खे पक्षिणं गतिः।  
तथैव ज्ञानकर्मभ्यां जायते परमं पदम्॥

उभाभ्यां गतिरेकैव गर्भस्थस्य ऋणस्य च।  
हसन्ती धारयेद् गर्भं रुदन्ती प्रतिमुञ्चति॥

उभावेव चलौ यत्र लक्ष्यं चापि धनुर्धरः।  
तद् विज्ञेयं द्वयाचलं श्रमेणैव हि साध्यते॥

उभौ लोकावभिप्रेक्ष्य राजानमृषयः स्वयम्।  
असृजन् सुमहद् भूतम् अयं धर्मो भविष्यति॥

उभयी प्रकृतिः कामे सज्जेदिति मुनेर्मतम्।  
अपवर्गे तृतीयेति भणतः पाणिनेरपि॥

उभयत्रापि तेष्वेव सत्सु वर्णेषु पश्यत ।  
वाक्यं विन्यासवैचित्र्यात्काव्यमित्यभिधीयते ॥

उभयोरपि निस्तर्तुं शक्तः साधुस् तथापदम्।  
शत्रोः स्वस्य च निस्तीर्णौ गजग्राहौ यथापदम्॥

उभयोर्न स्वभोगेच्छा परार्थं धनसंचयम्।  
कृपणोदारयोः पश्य तथापि महदन्तरम्॥

उभयोर्मेलने प्रीतिर् यदि स्यान् मेलनं तदा।  
एकेन न हि हस्तेन जायते तालवादनम्॥

उभे एते हि करणे यत्नानन्तर्यके स्मृते।  
तस्मात् प्रयत्नसंरोधाद् भावयेन्निर्मनस्कताम्॥

उभे एव क्षमे वोढुम् उभयोर्बीजमाहितम्।  
सा वा शंभोस् तदीया वा मूर्तिर्जलमयी मम॥

उच्चारूढैर्नरैरात्मा रक्षणीयोऽतियत्नतः।  
दूरारोहपरिभ्रंशविनिपातः सुदुःसहः॥

उच्चासनगतो नीचः नीच एव न चोत्तमः।  
प्रसादशिखरस्थोऽपि काकः किं गरुडायते॥

उच्चावचकरान्याय्याः पूर्वराज्ञां युधिष्ठिर।  
यथा यथा न हीयेरंस् तथा कुर्यान् महीमतिः॥

उच्चावचं जगद्दौःस्थ्यम् एक एव निषेधति।  
प्रविष्टमात्रो नृपतिः प्रपञ्चमिव नः श्रुतिः॥

उच्चावचपदन्यासद्विगुणैर्नूपुरस्वनैः ।  
वाचालयन्ति धन्यानामर्भका भवनाङ्गणम् ॥

उच्छास्त्रपदविन्यासः सहसैवाभिसंपतः।  
शत्रुख गमुखग्रासम् अगत्वा न निवर्तते॥

उच्छीर्षे पदकं कृत्वा यदि शेते शुनस् तदा।  
आगच्छद्वल्लभं वक्ति तद्वेश्मन्यचिरादपि॥

उच्छलन् मत्स्यपुच्छाग्रदण्डपातहतार्णसि।  
जगदुद्यानमम्भोधाव् उन्ममज्ज ममज्ज च॥

उच्छेदनं चापचयः पीडनं कर्शनं तथा।  
इति विद्याविदः प्राहुः शत्रौ वृत्तं चतुर्विधम्॥

उच्छेद्यमपि विद्वांसो वर्धयन्त्यरिमेकदा।  
गुडेन वर्धितः श्लेष्मा यतो निःशेषतां व्रजेत्॥

उच्छिष्टं शिवनिर्माल्यं वमनं शवकर्पटम्।  
काकविष्ठासमुत्पन्नाः पञ्चैतेऽतिपवित्रकाः॥

उच्छिष्टो न स्पृशेत् ख गं निशिकुर्यान्न शीर्षके।  
दिवा च पूजयेदेनं गन्धमाल्यादिसंपदा॥

उच्छिद्यते धर्मवृत्तम् अधर्मो वर्तते महान्।  
भयमाहुर्दिवारात्रं यदा पापो न वार्यते॥

उच्चैः प्रकथनं हासः ष्ठीवनं कुत्सनं तथा।  
जृम्भणं गात्रभ गं च पर्वस्फोटं च वर्जयेत्॥

उच्चैःश्रवसमश्वानां विद्धि माममृतोद्भवम्।  
ऐरावतं गजेन्द्राणां नराणां च नराधिपम्॥

उच्चैःस्थितीनां विदुषां पदमारोढुमिच्छवः।  
सत्सुभाषितसोपानसेविनः सन्तु साधवः॥

उच्चैर्निषादगान्धारौ नीचैरृषभधैवतौ।  
शेषास्तु स्वरिता ज्ञेयाः षड्जमध्यमपञ्चमाः॥

उच्चैरुच्चैःश्रवास् तेन हयरत्नमहारि च।  
देहबद्धमिवेन्द्रस्य चिरकालार्जितं यशः॥

उच्चैरुद्घोष्य जेतव्यं मध्यस्थश्चेदपण्डितः।  
पण्डितो यदि तत्रैव पक्षपातोऽधिरोप्यताम्॥

उचितं नाम नार ग्यां केतक्यामपि कण्टकाः।  
रसगन्धोज्झिते किं ते कण्टकाः कण्टकारिके॥

उचितव्ययशीलस्य कृशत्वमपि शोभते।  
द्वितीयश्चन्द्रमा वन्द्यो न वन्द्यः पूर्णचन्द्रमाः॥

उचितेन विचारेण चारुतां यान्ति सूक्तयः।  
वेद्यतत्त्वावबोधेन विद्या इव मनीषिणाम्॥

उच्यमानोऽवलम्बेत परमर्मणि मूकताम्।  
स्वकर्मणि तु बाधिर्यस्थैर्यमाधुर्यसोष्मवान्॥

उदाहरणमाशीःषु प्रथमे ते मनस्विनाम्।  
शुष्केऽशनिरिवामर्षो यैररातिषु पात्यते॥

उदारांस् त्वदृते नान्यान् प्रपश्याम्ययि पार्वति।  
श्रीरामभक्तिमाणिक्यम् अदेयमपि देहि मे॥

उदारचरितात् त्यागी याचितः कृपणोऽधिकः।  
एको धनं ततः प्राणान् अन्यः प्राणांस् ततो धनम्॥

उदायुधो यावदहं तावदन्यैः किमायुधैः।  
यद्वा न सिद्धमस्त्रेण मम तत् केन सेत्स्यति॥

उदीच्यां सस्यनिष्पत्तिर् याम्यां निष्पत्तिनाशनम्।  
गृहान्निर्गच्छतां वमे शुभं क्षेत्रे च दक्षिणम्॥

उदीर्णमनसो योध वाहनानि च भारत।  
यस्यां भवन्ति सेनायां ध्रुवं तस्यां जयो भवेत्॥

उदधेरिव रत्नानि तेजांसीव विवस्वतः।  
स्तुतिभ्यो व्यतिरिच्यन्ते दूराणि चरितानि ते॥

उदकानलचौरेभ्यो मूषकेभ्यो विशेषतः।  
कष्टेन लिखितं शास्त्रं यत्नेन परिपालयेत्॥

उदकं चाग्निसंसृष्टकुम्भस गाद्यथैव हि।  
उद्वेगोद्वर्तनादौष्ण्यं भजते तद्वदेव हि॥

उदके सर्वबीजानि सर्वदेवा निजेश्वरे।  
कलत्रे सर्वसौख्यानि सर्वे धर्मा दयामयाः॥

उदक्यापतितम्लेच्छचाण्डालाद्यभिभाषणे।  
मार्जारमूषकस्पर्शे विण्मूत्रोत्सर्गदर्शने॥

उदन्वानिव योऽक्षोभ्यो ज्ञायते संश्रितैः प्रभुः।  
का ह्रीस्ततोऽन्या सोऽन्यैर्यत् तेषामग्रेऽभिभूयते॥

उदरार्थं न यत्किंचिन् निषेवेत कदाचन।  
न हंसो वर्णसाम्येऽपि बकवन् मत्स्यभुग् यतः॥

उदर्कभूतिमिच्छद्भिः सद्भिः खलु न दृश्यते।  
चतुर्थीचन्द्रलेखेव परस्त्रीभालपट्टिका॥

उदयन्नेष सविता पद्मेष्वर्पयति श्रियम्।  
विभावयितुमृद्धीनां फलं सुहृदनुग्रहम्॥

उदयं प्राप्य तीक्ष्णत्वाद् दुष्प्रेक्ष्यत्वमुपेयुषः।  
पादान्तिके वसुमतो न हि मानी निषीदति॥

उदयं संहता एव संहता एव च क्षयम्।  
प्रयान्तः स्पृहणीयत्वं तन्त्रिणः कस्य नागमन्॥

उदयप्रभसूरीन्द्रः प्रथितः प्रतिभोदयः।  
नानादिव्यप्रबन्धानां निर्मातायं विराजते॥

उदयप्रभसूरीन्द्रे प्रकाशयति भूतलम्।  
अपरे विबुधाः सर्वे निष्प्रभा इव सर्वतः॥

उदयस्थः सहस्रांशुर् दृष्टेरायाति गम्यताम्।  
अतिरिक्तं कदा कं वा ल घयन्ति न योषितः॥

उदये सवितारक्तो रक्तश्चास्तमये तथा।  
संपत्तौ च विपत्तौ च महतामेकरूपता॥

उद्बन्धनं दृढं गाढं सिंहोऽपि सहते यदि।  
कथं करटिनस्तर्हि नृपचिह्नानि बिभ्रति॥

उद्धृतेष्वपि शस्त्रेषु दूतो वदति नान्यथा।  
ते वै यथोक्तवक्तारो न वध्याः पृथिवीभुजा॥

उद्धृतेष्वपि शस्त्रेषु बन्धुवर्गवधेष्वपि।  
परुषाण्यपि जल्पन्तो वध्या दूता न भूभुजा॥

उद्धरेदात्मनात्मानं नात्मानमवसादयेत्।  
आत्मैव ह्यात्मनो बन्धुर् आत्मैव रिपुरात्मनः॥

उद्धता अलमुद्धर्तुम् औद्धत्यं दुरितात्मनाम्।  
क्षाराणामेव सामर्थ्यं मलनाशाय वाससाम्॥

उदेति सविता ताम्रस् ताम्र एवास्तमेति च।  
संपत्तौ च विपत्तौ च महतामेकरूपता॥

उदेतुमत्यजन्नीहां राजसु द्वादशस्वपि।  
जिगीषुरेको दिनकृद् आदित्येष्विव कल्पते॥

उद्गता मथनक्षोभात् फेनराजिः पयोदधेः।  
तारकावलिरित्यज्ञैर् इयं सखि निवेद्यते॥

उद्घाटितनवद्वारे पञ्जरे विहगोऽनिलः।  
यत् तिष्ठति तदाश्चार्यं प्रयाणे विस्मयः कुतः॥

उद्ग्राहस्याद्यखण्डे च न्यासः स ध्रुवको मतः।  
एवं हि षट्पदः प्रोक्त उत्तमो ध्रुवको बुधैः॥

उद्ग्राहो ध्रुपदश्च स्याद् आभोगस्तदनन्तरम्।  
नियमस् त्रिविधो ज्ञेयो मण्ठकस्य विचक्षणैः॥

उद्दिष्टं वस्तु रागादौ किंचिदाधिक्यचिन्तितम्।  
तद्धातुमातुनिष्पन्नं प्रत्यन्तरमितीरितम्॥

उदितैरन्यपुष्टानाम् आरुतैर्मे हतं मनः।  
उदितैरपि ते दूति मारुतैरपि दक्षिणैः॥

उदिते भास्करे लक्ष्यं पश्चिमायां निवेशयेत्।  
अपराह्णे च कर्तव्यं लक्ष्यं पूर्वदिगाश्रितम्॥

उदुम्बरद्रुमानष्टौ रोपयेत् स्वयमेव यः।  
प्रेरयेद् रोपणायापि चन्द्रलोके स मोदते॥

उदुम्बरफलानीव ब्रह्माण्डान्यत्ति यः सदा।  
सर्वगर्वापहः कालस् तस्य के मशका वयम्॥

उद्वेजनीयो भूतानां नृशंसः पापकर्मकृत्।  
त्रयाणामपि लोकानाम् ईश्वरोऽपि न तिष्ठति॥

उद्वेजयति तीक्ष्णेन मृदुना परिभूयते।  
तस्माद् यथार्हतो दण्डं नयेत् पक्षमनाश्रितः॥

उद्वेजयति भूतानि दण्डपारुष्यवान् नृपः।  
भूतान्युद्वेज्यमानानि द्विषतां यान्ति संश्रयम्॥

उद्वेजयति भूतानि यस्य राज्ञः कुशासनम्।  
सिंहासनवियुक्तस्य तस्य क्षिप्रं कुशासनम्॥

उद्वेजयति तीक्ष्णेन मृदुना परिभूयते।  
दण्डेन नृपतिस् तस्माद् युक्तदण्डः प्रशस्यते॥

उद्विजन्ते यथा सर्पान् नरादनृतवादिनः।  
धर्मः सत्यं परो लोके मूलं स्वर्गस्य चोच्यते॥

उद्यानमारुतोद्धूताश् चूतचम्पकरेणवः।  
उदश्रयन्ति पान्थानाम् अस्पृशन्तोऽपि लोचने॥

उद्यानं कौमुदी गीतं कान्ता केलिः सुहृत् कथा।  
कृतिनां सुकृतक्रीतः स्वर्गभोगो भुवि स्थितः॥

उद्यानसहकाराणाम् अनुद्भिन्ना न मञ्जरी।  
देयः पथिकनारीणां सतिलः सलिलाञ्जलिः॥

उद्यद्विवेकतपनप्रफुल्ले हृदयाम्बुज।  
विशते भगवद्भक्तिर् अरविन्द इवेन्दिरा॥

उद्यमाख्यानमपरं प्रकीर्णाख्यानकं तथा।  
समस्याख्यानमपरं प्रहेल्यादिप्रशंसनम्॥

उद्यमी लभते सिद्धिम् अयोग्योऽपि सुनिश्चितम्।  
अनूरुर्गगनस्यान्तं प्रयात्येव दिने दिने॥

उद्यमी सिद्धिमाप्नोति सहाय्यविकलोऽपि चेत्।  
एकचक्ररथोऽनूरुसूतोऽर्को व्योम गाहते॥

उद्यमः कलहः कण्डूर् द्यूतमद्यपरस्त्रियः।  
निद्रा मैथुनमालस्यं सेवनात् तु विवर्धते॥

उद्यमं कुरुते जन्तुर् दैवं सर्वत्र कारणम्।  
समुद्रमन्थनाल्लेभे हरिर्लक्ष्मीं हरो विषम्॥

उद्यमं कुर्वतां पुंसां फलं भाग्यानुसारतः।  
समुद्रमन्थनाल्लेभे हरिर्लक्ष्मीं हरो विषम्॥

उद्यमं कुर्वतां पुंसां फलं मार्जारकर्मवत्।  
जन्मप्रभृति गौर्नास्ति पयः पिबति नित्यशः॥

उद्यमस्साहसं धैर्य बुद्धिः शक्तिः पराक्रमः ।  
षडेते यत्र वर्तन्ते तत्र देवः सहायकृत् ॥

उद्यमस्य प्रसादेन दृश्यन्ते विविधाः कलाः।  
कातरा एव जल्पन्ति यद् भाव्यं तद् भविष्यति॥

उद्यमे नास्ति दारिद्र्यं जप्यतो नास्ति पातकम्।  
मौनेन कलहो नास्ति नास्ति जागरतो भयम्॥

उद्यमेन ही सिद्ध्यन्ति   
कार्याणि न मनोरथैः ।  
न हि सुप्तस्य सिंहस्य  
प्रविशन्ति  मुखे मृगाः ॥

उद्यमेन हि सिध्यन्ति कार्याणि न मनोरथैः।  
नहि सुप्तस्य सिंहस्य प्रविशन्ति मुखे मृगाः॥

उद्यमेनैव कार्याणि सिध्यन्ति न मनोरथैः।  
नहि सुप्तस्य सिंहस्य विशन्ति वदने मृगाः॥

उद्यमेन विना राजन् न सिध्यन्ति मनोरथाः।  
कातरा इति जल्पन्ति यद् भाव्यं तद् भविष्यति॥

उद्यमेन विना राजन् न सिध्यन्ति मनोरथाः।  
नहि सुप्तस्य सिंहस्य प्रविशन्ति मुखे मृगाः॥

उद्यन्तु शतमादित्या उद्यन्तु शतमिन्दवः।  
न विना विदुषां वाक्यैर् नश्यत्याभ्यन्तरं तमः॥

उद्यतासिर्नृपो यत्र तत्रैव धनरक्षणम्।  
कण्टकाकुलशाख्यायां लग्नं गृह्णाति नो फलम्॥

उद्यतं शस्त्रमालोक्य विषादं याति विह्वलः।  
जीवनं प्रति संत्रास्तो नास्ति मृत्युसमं भयम्॥

उद्यतस्य हि कामस्य प्रतिवादो न शस्यते।  
अपि निर्मुक्तस गस्य कामरक्तस्य किं पुनः॥

उद्यतस्य परं हन्तुं स्तब्धस्य विवरैषिणः।  
पतनं जायतेऽवश्यम् कृच्छ्रेण पुनरुन्नतिः॥

उद्यतेष्वपि शस्त्रेषु दूतो वदति नान्यथा।  
सदैवावध्यभावेन यथार्थस्य हि वाचकः॥

उद्यतेष्वपि शस्त्रेषु यथोक्तं शासनं वदेत्।  
रागापरागौ जानीयाद् दृष्टिवक्त्रविचेष्टितैः॥

उद्यतेत यथाशक्ति न प्रसज्येत जातुचित्।  
साध्यानां सिद्ध्यसिद्धी यन् नियत्या नियते कृते॥

उद्ययौ दीर्घिकागर्भान् मुकुलं मेचकोत्पलम्।  
नारीलोचनचातुर्यश कासंकुचितं यथा॥

उद्योगादनिवृत्तस्य सुसहायस्य धीमतः।  
छायेवानुगता तस्य नित्यं श्रीः सहचारिणी॥

उद्योगानुसारी लक्ष्मीः कीर्तिस् त्यागानुसारिणी।  
अभ्यासानुसारी विद्या बुद्धिः कर्मानुसारिणी॥

उद्योगः कलहः कण्डूर्द्यूतं मद्यं परस्त्रियः।  
आहारो मैथुनं निद्रा सेवनात्तु विवर्धते॥

उद्योगे नास्ति दारिद्र्यं जपतो नास्ति पातकम् ।  
मौनेन कलहो नास्ति नास्ति जागरिते भयम् ॥

उद्योगेन कृते कार्ये सिद्धिर्यस्य न विद्यते।  
दैवं तस्य प्रमाणं हि कर्तव्यं पौरुषं सदा॥

उद्योगेन विना नैव कार्यं किमपि सिध्यति।  
नहि सुप्तस्य सिंहस्य प्रविशन्ति मुखे मृगाः॥

उद्योगिनः करालम्बं करोति कमलालया।  
अनुद्योगिकरालम्बं करोति कमलाग्रजा॥

उग्ररूपं कुचद्वन्द्वं हारग गाधरं तव।  
चन्द्रचूडं करिष्यामि कुरु तावद् दिगम्बरम्॥

उग्रत्वं च मृदुत्वं च समयं वीक्ष्य संश्रयेत्।  
अन्धकारमसंहृत्य नोग्रो भवति भास्करः॥

उज्ज्वलालोकया स्निग्धा त्वया त्यक्ता न राजते।  
मलीमसमुखी वर्तिः प्रदीपशिखया यथा॥

उज्ज्वलम् मित्रसंयोगे सरलं पुत्रदर्शने।  
वक्रं च कामिनीभोगे आरक्तं शत्रुदर्शने॥

उज्ज्वलं सरलं चैव वक्रमारक्तमेव च।  
नेत्रं चतुर्विधं प्रोक्तं तस्य भावाः पृथक् पृथक्॥

उक्तं च वक्ष्यमानं च भर्त्सनं तिर्यगीक्षणम्।  
क्वचिद् यथार्थकथनं व्याख्या तन्त्रस्य षड्विधाः॥

उक्तं परस्यामिषताम् अनुक्तं यात्यदृश्यताम्।  
हृदये शल्यतां धत्ते निधने धनिनां धनम्॥

उक्तस्य शतशोऽप्युच्चैर्नीचैरुक्तस्य चैकधा ।  
असत्यस्य न सत्यत्वं न सत्यस्याप्यसत्यता ॥

उक्तेन बहुना किं वा किं कृतैः शपथैर्घनैः।  
वदामि सत्यमेवैतत् त्वमेव मम मानसे॥

उलूखलं यथा मध्ये तैलयन्त्रे दृढं स्थितम्।  
सर्वाधारस् तथा मेरुर् मध्ये भूमण्डले स्थितम्॥

उल्लसत्सौरभैः पुष्पैर् बिभ्रन्मालां सुगुम्फिताम्।  
पर्य्यन्तस्थायिनोऽप्यन्यान् आमोदयति भूपतिः॥

उल्बेन संवृतस्तस्मिन्न् आर्द्रैश्च बहिरावृतः।  
आस्ते कृत्वा शिरः कुक्षौ भुग्नपृष्ठशिरोधरः॥

उन्मादमेके पुष्यन्ति यान्त्यन्ये द्विषतां वशम्।  
दास्यमेके च गच्छन्ति परेषामर्थहेतुना॥

उमाकोमलहस्ताब्जसम्भावितललाटिकम्।  
हिरण्यकुण्डलं वन्दे कुमारं पुष्करस्रजम्॥

उमामिमां समुद्वीक्ष्य शीतदीधितिशेखराम्।  
एषा तु भारती भानुं मत्तं स्वीकृत्य नृत्यति॥

उमामिमां समुद्वीक्ष्य शीतदीधितिशेखर।  
एषापि भारती भानुयुतं सीत्कृत्य नर्तति॥

उमारूपेण यूयं ते संयमस्तिमितं मनः।  
शंभोर्यतध्वमाक्रष्टुम् अयस्कान्तेन लोहवत्॥

उमा तिलकताले तु द्रुतौ लघुगुरू स्मृतौ।  
चाराख्यस्त्वडतालः स्याद् विद्वद्भिस् तेन गीयते॥

उमा वधूर्भवान् दाता याचितार इमे वयम्।  
वरः शंभुरलं ह्येष त्वत्कुलोद्भूतये विधिः॥

उन्मत्तानां भुज गानां मद्यपानां च दन्तिनाम्।  
स्त्रीणां राजकुलानां च विश्वसन्ति गतायुषः॥

उन्मत्तानां भुज गानां शृ गिणां शस्त्रपाणिनाम्।  
विश्वासो नैव कर्तव्यः स्त्रीषु राजकुलेषु च॥

उन्मत्तानां च या गाथाः शिशूनां यच्च भाषितम्।  
स्त्रियो यच्च प्रभाषन्ते तस्य नास्ति व्यतिक्रमः॥

उन्नतानां सुवंशानां द्वैधं तावन्न जायते।  
यावत् कुठारधारेव योषिद् विशति नान्तरम्॥

उन्नतः प्रोल्लसद्धारः कालागुरुमलीमसः।  
पयोधरभरस्तन्व्याः कं न चक्रेऽभिलाषिणम्॥

उन्नतं मानसं यस्य भाग्यं तस्य समुन्नतम्।  
नोन्नतं मानसं यस्य भाग्यं तस्यासमुन्नतम्॥

उन्मत्तं पतितं क्लीबमबीजं पापरोगिणम् ।  
न त्यागोऽस्ति द्विषन्त्याश्च न च दायापवर्तनम् ॥

उन्मत्तेव प्रमत्तेव प्रहृष्टेवातुरेव च।  
न शक्योपासितुं रामा प्रौढं यौवनमाश्रिता॥

उन्मुक्तमानकलहा रमध्वं दयितान्विताः।  
इतीव मधुरालापाः कोकिला जगदुर् जनान्॥

उन्नम्योन्नम्य तत्रैव दरिद्राणां मनोरथाः।  
पतन्ति हृदये व्यर्था विधवास्त्रीस्तना इव॥

उन्नम्योन्नम्य तत्रैव निर्धनानां मनोरथाः हृदयेष्वेव लीयन्ते विधवास्त्रीस्तनाविव॥

उपाधिस्तु महाव्याधि पक्षता प्राणघातिनी  
नमः प्रामाण्यवादाय मत्कवित्वाऽपहारिणे

उपाध्यायश्च वैद्यश्च प्रतिभूर्भुक्तनायिका।  
सूतिका दूतिकाश्चैव सिद्धे कार्ये तृणोपमाः॥

उपाध्यायश्च वैद्यश्च ऋतुकाले वरस्त्रियः।  
सूतिका दूतिका नौका कार्यान्ते ते च शष्पवत्॥

उपानहौ च यो दद्यात् पात्रभूते द्विजोत्तमे।  
सोऽपि लोकानवाप्नोति दैवतैरभिपूजितान्॥

उपार्जितानामर्थानां त्याग एव हि रक्षणम्।  
तडागोदरसंस्थानां परीवाह इवाम्भसाम्॥

उपासते यथा बाला मातरं क्षुधयार्दिताः।  
श्रेयस्कामास् तथा गङ्गाम् उपासन्तीह देहिनः॥

उपायानां च सर्वेषाम् उपायः पण्यसंभवः।  
धनार्थं शस्यते ह्येकस् तदन्यः संशयात्मकः॥

उपाया युक्तयो मायाः कालयापनमुच्यते।  
निरपायो जयस्तूर्णम् एक एव पराक्रमः॥

उपायैरप्यशक्यास्ते जाने जेतुं नरेश्वराः।  
उपेक्षिता भविष्यन्ति संकल्पेऽप्यथ दुर्जयाः॥

उपायैरिव तैः काले चतुर्भिः सुप्रयोजितैः।  
मैलुगिक्षोणिपालस्य राज्यं जातं सदोन्नतम्॥

उपायकुशलं वैद्यं भृत्यसंदूषणे रतम्।  
शूरमैश्वर्यकामं च यो न हन्ति स वध्यते॥

उपायमास्थितस्यापि नश्यन्त्यर्थाः प्रमाद्यतः।  
हन्ति नोपशयस्थोऽपि शयालुर्मृगयुर्मृगान्॥

उपायनीकृतं यत् तु सुहृत्सम्बन्धिबन्धुषु।  
विवाहादिषु चाचारदत्तं ह्रीदत्तमेव तत्॥

उपायं चिन्तयेत् प्राज्ञो ह्यपायमपि चिन्तयेत्।  
पश्यतो बकमूर्खस्य नकुलैर्भक्षिताः सुताः॥

उपायं यं पुरस्कृत्य सेवते सेवकः प्रभुम्।  
अनन्तरज्ञस् तत्रैव योग्यं तं किल मन्यते॥

उपायपूर्वं लिप्सेत कालं वीक्ष्य समुत्पतेत्।  
पश्चात्तापाय भवति विक्रमैकरसज्ञता॥

उपायेन हि यच्छक्यं न तच्छक्यं पराक्रमैः।  
काकी कनकसूत्रेण कृष्णसर्पमघातयत्॥

उपायेन हि यच्छक्यं न तच्छक्यं पराक्रमैः।  
शृगालेन हतो हस्ती गच्छता पङ्कवर्त्मना॥

उपायेन जयो यादृग् रिपोस् तादृङ् न हेतिभिः।  
उपायज्ञोऽल्पकायोऽपि न शूरैः परिभूयते॥

उपभोगादृते तस्य नाश एव न विद्यते।  
प्राक्तनं बन्धनं कर्म कोऽन्यथा कर्तुमर्हति॥

उपभोगाय च धनं जीवितं येन रक्षितम्।  
न रक्षिता तु भूर्येन किं तस्य धनजीवितैः॥

उपभोगैरपि त्यक्तं नात्मानमवसादयेत्।  
चण्डालत्वेऽपि मानुष्यं सर्वथा तात दुर्लभम्॥

उपभोगेन पुण्यानां प्राक्तनानां तथांहसाम्।  
कर्तव्यमिति नित्यानाम् अकामकरणात् तथा॥

उपभोक्तुं न जानाति कदापि कृपणो जनः।  
आकण्ठजलमग्नोऽपि कुक्कुरो लेढि जिह्वया॥

उपभोक्तुं न जानाति श्रियं प्राप्यापि मानवः।  
आकण्ठजलमग्नोऽपि श्वा लिहत्येव जिह्वया॥

उपभुक्तं यथा वासः स्रजो वा मृदिता यथा।  
एवं राज्यात् परिभ्रष्टः समर्थोऽपि निरर्थकः॥

उपचारविधिज्ञोऽपि निर्धनः किं करिष्यति।  
निर कुश इवारूढो मत्तद्विरदमूर्धनि॥

उपच्छन्द्यापि दातव्यं बलिने शान्तिमिच्छता।  
समूलमेव गान्धारिर् अप्रयच्छन् गतः क्षयम्॥

उपदेशं विदुः शुद्धं सन्तस् तमुपदेशिनः।  
श्यामायते न युष्मासु यः काञ्चनमिवाग्निषु॥

उपदेशो हि मूर्खाणां क्रोधायैव शमाय न।  
पयःपानं भुज गानां विषायैवामृताय न॥

उपदेशो हि मूर्खाणां प्रकोपाय न शान्तये।  
पयःपानं भुज गानां केवलं विषवर्धनं॥

उपदेशो न दातव्यो यादृशे तादृशे नरे।  
पश्य वानरमूर्खेण सुगृही निर्गृहीकृता॥

उपधाशोधिताः सम्यग् ईहमानाः फलोदयम्।  
तेऽस्य सर्वं परीक्षेरन् सानुरागाः कृताकृतम्॥

उपद्रष्टानुमन्ता च भर्ता भोक्ता महेश्वरः।  
परमात्मेति चाप्युक्तो देहेऽस्मिन् पुरुषः परः॥

उपहासादिकं दूत्या नायिकायास्ततः परम्।  
अथ संभोगशृङ्गारे परस्परविलोकनम्॥

उपजापः कृतस्तेन तानाकोपवतस्त्वयि।  
आशु दीपयिताल्पोऽपि साग्नीनेधानिवानिलः॥

उपजापहृतस्वामिस्नेहसीम्नि पराश्रयम्।  
मौले वाञ्छति मेदिन्याः पत्युः पातो न संशयः॥

उपजापश्चिरारोधोऽवस्कन्दस् तीव्रपौरुषम्।  
दुर्गस्य ल घनोपायाश् चत्वारः कथिता इमे॥

उपजीव्या हता कन्या स्वार्थे पाकक्रिया हता।  
शूद्रभिक्षाहतो यागः कृपणस्य हतं धनं॥

उपजप्यानुपजपेद् बुध्येतैव च तत्कृतम्।  
युक्ते च दैवे युध्येत जयप्रेप्सुरपेतभीः॥

उपकाराच्च लोकानां निमित्तान्मृगपक्षिणाम्।  
भयाल्लोभाच्च मूर्खाणां मैत्री स्याद् दर्शनात् सताम्॥

उपकारादृतेऽप्याशु मित्रं श्रेयसि तिष्ठति।  
मित्रवान् साधयत्यर्थान् दुःसाध्यानप्यनादरात्॥

उपकाराय या पुंसां न परस्य न चात्मनः।  
पत्रसंचयसंभारैः किं तया भारविद्यया॥

उपकारः परो धर्मः परोऽर्थः कर्मनैपुणम्।  
पात्रे दानं परः कामः परो मोक्षो वितृष्णता॥

उपकारगृहीतेन शत्रुणा शत्रुमुद्धरेत्।  
पादलग्नं करस्थेन कण्टकेनेव कण्टकम्॥

उपकारं सुहृद्वर्गे योऽपकारं च शत्रुषु।  
नृमेघो वर्षति प्राज्ञस् तस्येच्छन्ति सदोन्नतिम्॥

उपकारप्रधानः स्याद् अपकारपरेऽप्यरौ।  
संपद्विपत्स्वेकमना हेतावीर्ष्येत् फले न तु॥

उपकारशतेनापि गृह्यते केन दुर्जनः।  
साधुः संमानमात्रेण भवत्येवात्मविक्रयी॥

उपकारशतेनापि दानैश्चापि सुविस्तरैः।  
लालनात् प्रीतिपूर्वाच्च न ग्राह्यो भगिनीसुतः॥

उपकारश्चापकारो यस्य व्रजति विस्मृतिम्।  
पाषाणहृदयस्यास्य जीवतीत्यभिधा मुधा॥

उपकारे कृतज्ञत्वम् अपकारे कृतघ्नता।  
विषयस्य गुणावेतौ कर्तुः स्यातां विपर्ययौ॥

उपकारेण दूयन्ते न सहन्तेऽनुकम्पिताम्।  
आपत्स्वपि दुराराध्या नित्यदुःखा मनस्विनः॥

उपकारेण नीचानाम् अपकारो हि जायते।  
पयःपानं भुजंगानां केवलं विषवर्धनम्॥

उपकारेण वीरस्तु प्रतिकारेण युज्यते।  
अकृतज्ञोऽप्रतिकृतो हन्ति सत्त्ववतां मनः॥

उपकारिषु यः साधुः साधुत्वे तस्य को गुणः।  
अपकारिषु यः साधुः स साधुः सद्भिरुच्यते॥

उपकारिणि विक्षीणे शनैः केदारवारिणि।  
सानुक्रोशतया शालिर् अभूत् पाण्डुरवा मुखः॥

उपकारोऽपि नीचानामपकारो हि जायते।  
पयःपानं भुजङ्गानां केवलं विषवर्धनम्॥

उपकार्योपकारित्वं दूरे चेत् सा हि मित्रता।  
पुष्पवन्तौ किमासन्नौ पश्य कैरवपद्मयोः॥

उपकरोत्यपकृतो ह्युत्तमोऽप्यन्यथाधमः।  
मध्यमः साम्यमन्विच्छेद् अपरः स्वार्थतत्परः॥

उपकर्ताधिकाराढ्यः स्वापराधं न मन्यते।  
उपकारं ध्वजीकृत्य सर्वमेव विलुम्पति॥

उपकर्त्रारिणा संधिर् न मित्रेणापकारिणा।  
उपकारापकारौ हि लक्ष्यं लक्षणमेतयोः॥

उपकर्तुः कृतघ्नस्याप्य् उभयोरियती भिदा।  
सद्यो हि विस्मरत्याद्यः कृतं पश्चात् तु पश्चिमः॥

उपकर्तुः स्थिरं द्रव्यं यत्नस् तत्कालसंभवः।  
किमस्ति तालवृन्तस्य मन्दमारुतसंग्रहः॥

उपकर्तुं प्रियं वक्तुं कर्तुं स्नेहमनुत्तमम्।  
सज्जनानां स्वभावोऽयं केनेन्दुः शिशिरीकृतः॥

उपकर्तुं यथा स्वल्पः समर्थो न तथा महान्।  
प्रायः कूपस्तृषां हन्ति सततं न तु वारिधिः॥

उपमा कालिदासस्य भारवेरर्थगौरवम्।  
दण्डिनः पदलालित्यं माघे सन्ति त्रयो गुणाः॥

उपमा कालिदासस्य प्रसिद्धा चेत्कथं मया ।  
उपमा कालिदासस्य प्राप्ता न हि विचिन्वता ॥

उपंशुक्रीडितोऽमात्यः स्वयं राजायते यतः।  
अवज्ञा क्रियते तेन सदा परिचयाद् ध्रुवम्॥

उपपन्नं ननु शिवं सप्तस्वङ्गेषुयस्य मे।  
दैवीनां मानुषीणां च प्रतिहर्ता त्वमापदाम्॥

उपपत्तिभिरम्लाना नोपदेशैः कदर्थिताः।  
स्वसंवेदनसंवेद्यसाराः सहृदयोक्तयः॥

उपप्रदानं सान्त्वं वा भेदं काले च विक्रमम्।  
योगं च रक्षसाम् श्रेष्ठ तावुभौ च नयानयौ॥

उपरिष्ठा यदा नारी रमते कामुकं नरम्।  
विपरीतं रतं ज्ञेयं सर्वकामिजनप्रियम्॥

उपरिस्था भक्तिरन्तर् निर्मूला तारयेत् कथम्।  
नहि भारक्षमा दृष्टा वारां सान्द्रापि नीलिका॥

उपर्यष्टौ शतान्याहुस् तथा भूयश्च सप्ततिः।  
गजानां तु परीमाणम् एतदेव विनिर्दिशेत्॥

उपर्यंशुमतः सिद्धाश् चरन्तो यस्य सानुषु।  
छत्राण्यातपसंत्रासाद् अवाचीनानि बिभ्रति॥

उपर्युपरि लोकस्य सर्वो गन्तुं समीहते।  
यतते च यथाशक्ति न च तद् वर्तते तथा॥

उपसर्गाः क्रियायोगे पाणिनेरिति संमतम्।  
निष्क्रियोऽपि तवारातिः सोपसर्गः सदा कथम्॥

उपसर्गाः प्रवर्तन्ते दृष्टेऽप्यात्मनि योगिनः।  
ये तांस्ते संप्रवक्ष्यामि समासेन निबोध मे॥

उपसर्गैर्जितैरेभिर् उपसर्गास् ततः पुनः।  
योगिनः संप्रवर्तन्ते सात्त्वराजसतामसाः॥

उपसर्गेऽन्यचक्रे च दुर्भिक्षे च भयावहे।  
असाधुजनसंपर्के यः पलायेत् स जीवति॥

उपस्थितायां विपदि घोरायां स्वीयरक्षणे।  
धीमद्भिः पुरुषैर्युक्तं वस्त्रं त्यक्त्वा पलायनम्॥

उपस्थितस्य कामस्य प्रतिवादो न विद्यते।  
अपि निर्मुक्तदेहस्य कामरक्तस्य किं पुनः॥

उपस्थिते विवाहे च दाने यज्ञे तथा विभो।  
समाचरति यो विघ्नं स मृत्वा जायते कृमिः॥

उपविष्टः सभामध्ये यो न वक्ति स्फुटं वचः।  
तस्माद् दूरेण स त्याज्यो न यो वा कीर्तयेद् ऋतम्॥

उपेतः कोशदण्डाभ्यां सामात्यः सह मन्त्रिभिः।  
दुर्गस्थश्चिन्तयेत् साधु मण्डलं मण्डलाधिपः॥

उपेत्य धीयते यस्माद् उपधेति ततः स्मृता।  
उपाय उपधा ज्ञेया तयामात्यान् परीक्षयेत्॥

उपेक्षेत समर्थः सन् धर्मस्य परिपन्थिनः।  
स एव सर्वनाशाय हेतुभूतो न संशयः॥

उपेक्षितानां मन्दानां धीरसत्त्वैरवज्ञया।  
अत्रासितानां क्रोधान्धैर् भवत्येषा विकत्थना॥

उपेक्ष्य लोष्टक्षेप्तारं लोष्टं दशति मण्डलः।  
सिंहस् तु शरमपेक्ष्य शरक्षेप्तारमीक्षते॥

उपेक्ष्यपक्षे भूपानां मानः स्वार्थस्य सिद्धये।  
स तु प्राणानुपेक्ष्यापि ग्राह्यपक्षे मनस्विनाम्॥

उपोष्यैकादशीः सर्वास् तथा कृष्णाश्चतुर्दशीः।  
ध्यात्वा हरिहरं देवं प्राप्नोति परमं पदम्॥

उपोदकी समायाति तिन्तिडीमन्त्रिणा सह।  
पलायध्वं पलायध्वं रे रे शाकविडम्बकाः॥

उप्यमानं मुहुः क्षेत्रं स्वयं निर्वीर्यतामियात्।  
न कल्पते पुनः सूत्या उप्तं बीजं च नश्यति॥

उरः पृष्ठं कटिश्चैव मुखतुल्यं समादिशेत्।  
कर्णौ सप्ताङ्गुलौ प्रोक्तौ तालुकं च षडङ्गुलम्॥

उरोजाताश्च कीराश्च तुरुष्कारट्टजाश्च ये।  
टक्कजाः सैन्धवा मध्याः स्थलजातास् तथा हयाः॥

उरो मासद्वये जाते त्रिभिर्मासैस् तथोदरम्।  
चतुर्मासैर्नितम्बं च हस्तपादाविव स्थितः॥

उरो विशालं शस्तं च कक्षे दीर्घोन्नते शुभे।  
ऊरू वृत्तौ समौ बाहू गूढं जानु प्रशस्यते॥

उरुगुं द्युगुरुं युत्सु चुकुशुस्तुष्टुवुः पुरु।  
लुलुभुः पुपुषुर्मुत्सु मुमुहुर्नु मुहुर्मुहुः॥

उर्वशी यदि रूपेण रम्भा यदि तिलोत्तमा।  
गोपाली मेनका चैव वर्जनीयाः परस्त्रियः॥

उर्व्यसावत्र तर्वाली मर्वन्ते चार्ववस्थितिः।  
नात्रर्जु युज्यते गन्तुं शिरो नमय तन्मनाक्॥

उशना वेद यच्छास्त्रं यच्च वेद बृहस्पतिः।  
स्त्रीबुद्ध्या न विशिष्येते ताः स्म रक्ष्याः कथं नरैः॥
_____________
उशना वेद यच्छास्त्रं यच्च वेद बृहस्पतिः।  
स्त्रीबुद्ध्या न विशेष्येत तस्माद्रक्ष्याः कथं हि ताः॥

उत्तालताटकोत्पातदर्शनेऽप्यप्रकम्पितः।  
नियुक्तस्तत्प्रमाथाय स्त्रैणेन विचिकित्सति॥

उत्तानफललुब्धानां वरं राजोपजीविनः।  
न तु तत्स्वामिनस्तीव्रपरिक्लेशैः फलन्ति ये॥

उत्तानौ चरणौ कृत्वा ऊरुसंस्थौ प्रयत्नतः।  
ऊरुमध्ये तथोत्तानौ पाणी पद्मासनं त्विदम्॥

उत्तानोच्छूनमण्डूकपाटितोदरसंनिभे।  
क्लेदिनि स्त्रीव्रणे सक्तिर् अकृमेः कस्य जायते॥

उत्तारकमतिस्निग्धं भ्रूक्षेपवशवर्ति च।  
सदा मुखस्थं मित्रं चेन् नेत्रेण चपलेन किम्॥

उत्तीर्य दक्षिणे पूर्वं पश्चाद् वामेऽतिनिन्दिताः।  
कैश्चित् कृष्णो मृगश्चैकः कैश्चित् सर्वेऽपि नादृताः॥

उत्तीर्य पृष्ठतो याति वेष्टनं वाकरोति चेत्।  
स्वस्थस्य वेष्टनप्राप्तिः सभयस्य भयं हरेत्॥

उत्तमा आत्मनः ख्याताः पितुः ख्याताश्च मध्यमाः।  
अधमा मातुलात् ख्याताः श्वशुराच् चाधमाधमः॥

उत्तमाः स्वार्जितैर्द्रव्यैः पितुर्वित्तेन मध्यमाः।  
अधमा मातृवित्तेन स्त्रीवित्तेनाधमाधमाः॥

उत्तमाः स्वगुणैः ख्याता मध्यमाश्च पितुर्गुणैः।  
अधमा मातुलस्यापि श्वशुरस्याधमाधमाः॥

उत्तमाभिजनोपेतान् न नीचैः सह वर्धयेत्।  
कृशोऽपि हि विवेकज्ञो याति संश्रयणीयताम्॥

उत्तमाधममध्यानां श्रोतव्यं वचनं बुधैः।  
तत्र चात्महितं ग्राह्यं वस्तवाक्यं यथा नृपः॥

उत्तमाधममध्यानि बुद्ध्वा कार्याणि पार्थिवः।  
उत्तमाधममध्येषु पुरुषेषु नियोजयेत्॥

उत्तमाधमसंसक्तौ जानन् सदृशवृत्तिताम्।  
नारीणां शुचिबाह्यानाम् अ गनाख्यां व्यधाद् विधिः॥

उत्तमा गोद्भवाज् ज्यैष्ठ्याद् ब्रह्मणश्चैव धारणात्।  
सर्वस्यैवास्य सर्गस्य धर्मतो ब्राह्मणः प्रभुः॥

उत्तमानामपि स्त्रीणां विश्वासो नैव विद्यते।  
राजप्रियाः कैरविण्यो रमन्ते मधुपैः सह॥

उत्तमानां स्वभावोऽयं परदुःखासहिष्णुता।  
स्वयं दुःखं च संप्राप्तं मन्यतेऽन्यस्य वार्यते॥

उत्तमानेव सेवेत प्राप्ते काले तु मध्यमान्।  
अधमांस्तु न सेवेत य इच्छेच् श्रेय आत्मनः॥

उत्तमानुत्तमानेव गच्छन् हीनांश्च वर्जयन्।  
ब्राह्मणः श्रेष्ठतामेति प्रत्यवायेन शूद्रताम्॥

उत्तमाश्चात्मना ख्याताः पित्रा ख्याताश्च मध्यमाः।  
अधमा मातुलैः ख्याताः श्वशुरैश्चाधमाधमाः॥

उत्तमास् ताजिकाः प्रोक्ताः पारसीकाः समुद्रजाः।  
कोक्काणाखतलाणाश्च तथा सौराष्ट्रजा हयाः॥

उत्तमः षट्पदः प्रोक्तो मध्यमः पञ्चभिस् तथा।  
कनिष्ठस्तु चतुर्भिः स्याद् एवं स्युर्ध्रुवकास् त्रिधा॥

उत्तमः क्लेशविक्षोभं क्षमः सोढुं न हीतरः।  
मणिरेव महाशाणघर्षणं न तु मृत्कणः॥

उत्तमैः सह स गेन को न याति समुन्नतिम्।  
मूर्ध्ना तृणानि धार्यन्ते ग्रथितैः कुसुमैः सह॥

उत्तमैः सह सांगत्यं पण्डितैः सह संकथाम्।  
अलुब्धैः सह मित्रत्वं कुर्वाणो नावसीदति॥

उत्तमैः सह सांगत्यं यत् प्राज्ञैः सत्यवादिभिः।  
बन्धनस्थोऽपि तिष्ठेत न तु राज्ये नराधमैः॥

उत्तमैः स्वीकृतो नीचो नीच एव न चोत्तमः।  
भैरवाधिष्ठितः श्वा तु कदाचिन् नैव केसरी॥

उत्तमैरननुज्ञातं कार्यं नेच्छेच् च तैः सह।  
देवैः साकं सुधापानाद् राहोश् छिन्नं शिरो यतः॥

उत्तमैरुत्तमैर्नित्यं संबन्धानाचरेत् सह।  
निनीषुः कुलमुत्कर्षम् अधमानधमांस् त्यजेत्॥

उत्तमं प्रणिपातेन शूरं भेदेन योजयेत्।  
नीचमल्पप्रदानेन समशक्तिं पराक्रमैः॥

उत्तमं प्रणिपातेन शूरं भेदेन योजयेत्।  
नीचमल्पप्रदानेन इष्टं धर्मेण योजयेत्॥

उत्तमं पुष्करक्षेत्रं ताराक्षेत्रं न मध्यमम्।  
अधमं च कुरुक्षेत्रं प्रभासं त्वधमाधमम्॥

उत्तमं सुचिरं नैव विपदोऽभिभवन्त्यलम्।  
राहुग्रसनसंभूतिः क्षणं विच्छाययेद् विधुम्॥

उत्तमं स्वार्जितं वित्तं मध्यमं पितुरर्जितम्।  
अधमं भ्रातृवित्तं च स्त्रीवित्तमधमाधमम्॥

उत्तमं स्वार्जितं भुक्तं मध्यमं पितुरार्जितम्।  
कनिष्ठं भ्रातृवित्तं च स्त्रीवित्तमधमाधमम्॥

उत्तमर्णमुखं पश्यन्न् अधमर्णो ह्रिया नमन्।  
मृत्युजीवितयोर्युद्धसंभ्रमं परिलोकते॥

उत्तमश् चिन्तितं कुर्यात् प्रोक्तकारी तु मध्यमः।  
अधमोऽश्रद्धया कुर्याद् अकर्तोच्चरितम् पितुः॥

उत्तमस्तोषमायाति तद गं पोष्यते यदि।  
वृक्षः प्रसीदति प्रायः पादाभ्य गेन न स्वयम्॥

उत्तमस्यापि वर्णस्य नीचोऽपि गृहमागतः।  
पूजनीयो यथायोग्यं सर्वदेवमयोऽतिथिः॥

उत्तमस्यापि वर्णस्य नीचोऽपि गृहमागतः।  
बालो वा यदि वा वृद्धः सर्वस्याभ्यागतो गुरुः॥

उत्तमस्य क्षणं कोपो मध्यस्य प्रहरद्वयम्।  
अधमस्य त्वहोरात्रं पापिष्ठो नैव मुच्यते॥

उत्तमेनोत्तमं सर्वं मनुष्याणां प्रयत्नतः।  
अदृष्टमीक्ष्य सर्वेषां वक्तव्यं सुविचक्षणैः॥

उत्तमे तु क्षणं कोपो मध्यमे घटिकाद्वयम्।  
अधमे स्यादहोरात्रं चाण्डाले मरणान्तिकः॥

उत्तमे विघ्नवत्तास्ति अधमो दुःखभाजनम्।  
तस्मात् सर्वत्र योग्यत्वाच् श्रेष्ठो वै मध्यमः स्मृतः॥

उत्तमो नातिवक्ता स्याद् अधमो बहुभाषकः।  
न हि स्वर्णे ध्वनिस् तादृग् यादृक् कांस्ये प्रजायते॥
__________________
उत्तमो नातिवक्ता स्यात् अधमो बहु भाषते ।  
न काञ्चने ध्वनिस्तादृक् यादृक् कांस्ये प्रजायते ॥

उत्तमो मध्यमो नीचोऽधमो भ्रातृगुणैर्नरः।  
कन्यास्त्रीभगिनीभाग्यो नरोऽधमतमो मतः॥

उत्तमोऽप्रार्थितो दत्ते मध्यमः प्रार्थितः पुनः।  
याचकैर्याच्यमानोऽपि दत्ते न त्वधमाधमः॥

उत्तमोऽप्यधमस्य स्याद् याच्ञानम्रकरः क्वचित्।  
कौस्तुभादीनि रत्नानि ययाचे हरिरम्बुधिम्॥

उत्तमो रसवादश्च धातुवादश्च मध्यमः।  
अधमो मन्त्रवादश्च मिथ्यावादोऽधमाधमः॥

उत्तरादुत्तरं वाक्यम् उत्तरादेव जायते।  
सुवृष्टिगुणसंपन्नाद् बीजाद् बीजमिवापरम्॥

उत्तरापथकान्तानां किं ब्रूमो रामणीयकम्।  
यासां तुषारसंभेदे न म्लायति मुखाम्बुजम्॥

उत्तरेण किमात्मैव पञ्चबाणाग्निसाक्षिकम्।  
तव सख्यै मया दत्तो न सेव्यः सेविता रहः॥

उत्तरेण सदा कार्यं प्राणस्य न विरोधकम्।  
संग्रामेण विना कार्यं न लक्ष्यं दक्षिणामुखम्॥

उत वा तृणवान् मार्गः समो गम्यः प्रशस्यते।  
सुशोध्यस् त्रिविधो मार्गः षड्विधं च स्वकं बलम्॥

उत्तिष्ठमानस्तु परो नोपेक्ष्यः पथ्यमिच्छता।  
समौ हि शिष्टैराम्नातौ वर्त्स्यन्तावामयः स च॥

उत्तिष्ठ यदि जीवन्तीं मामिच्छसि तमानय।  
अहं नेतुमशक्यापि सुदूरमिदमन्तरम्॥

उत्तिष्ठोत्तिष्ठ किं शेषे प्राप्ते परिभवे नवे।  
अद्य वै निर्भया ल कां प्रविष्टाः सूर्यरश्मयः॥

उत्कामुन्मनयन्त्येते बालां तदलकत्विषः।  
अम्भोधरास् तडित्वन्तो गम्भीराः स्तनयित्नवः॥

उत्कृष्टबलवीर्यस्य विजिगीषोर्जयैषिणः।  
गुणानुरक्तप्रकृतेर् यात्रा यानमिति स्मृतम्॥

उत्कण्ठयति मेघानां माला वृन्दं कलापिनाम्।  
यूनां चोत्कण्ठयत्येष मानसं मकरध्वजः॥

उत्कण्ठित मनो बाला सुदूरस्था नवं वयः।  
विधिर्वामो रिपुः कामो हा हा दुःखपरम्परा॥

उत्कर्षो नैव नित्यः स्यान्नापकर्षस् तथैव च।  
प्राक् कर्मवशतो नित्यं सधनो निर्धनो भवेत्॥

उत्कर्तितुं समर्थोऽपि गन्तुं चैव सपक्षकः।  
द्विरेफो गन्धलोभेन कमले याति बन्धनम्॥

उत्कोचकाश्चौपधिका वञ्चकाः कितवास् तथा।  
म गलादेशवृत्ताश्च भद्रप्रेक्षणिकैः सह॥

उत्कोचं प्रीतिदानं च द्यूतद्रव्यं सुभाषितम्।  
कामिनीं प्रथमावस्थां सद्यो गृह्णाति बुद्धिमान्॥

उत्क्रामद्भिश्च यः प्राणैः प्रयतः शिष्टसंमतः।  
चिन्तयेन् मनसा ग गां स गतिं परमां लभेत्॥

उत्पादकब्रह्मदात्रोर् गरीयान् ब्रह्मदः पिता।  
ब्रह्मजन्म हि विप्रस्य प्रेत्य चेह च शाश्वतम्॥

उत्पादनमपत्यस्य जातस्य परिपालनम्।  
प्रत्यर्थं लोकयात्रायाः प्रत्यक्षं स्त्रीनिबन्धनम्॥

उत्पादयति लोकस्य प्रीतिं मलयमारुतः।  
ननु दाक्षिण्यसंपन्नः सर्वस्य भवति प्रियः॥

उत्पाद्य कृत्रिमान् दोषान् धनी सर्वत्र बाध्यते।  
कृतदोषसहस्रोऽपि निर्धनः परमेश्वरः॥

उत्पद्यन्ते विपद्यन्ते मद्विधाः क्षुद्रजन्तवः।  
परार्थबद्धकक्ष्याणां तादृशामुद्भवः कुतः॥

उत्पलस्य च पद्मस्य मत्स्यस्य कुमुदस्य च।  
एकजातिप्रसूतानां रूपं गन्धः पृथक् पृथक्॥

उत्पलस्य हि रक्तिमा साधोः परोपकारिता।  
असाधोः करुणाभावः स्वभावास्त्रिविधा यथा॥

उत्पन्नामापदं यस्तु समाधत्ते स बुद्धिमान्।  
वणिजो भार्यया जारः प्रत्यक्षे निह्नुतो यथा॥

उत्पन्नपरितापस्य बुद्धिर्भवति यादृशी।  
तादृशी यदि पूर्वं स्यात् कस्य न स्यान्महोदयः॥

उत्पन्नपुत्रमात्रस्य पुंसः स्वर्गो भवेद् ध्रृवम्।  
टिट्टिभोत्पादनादेव मन्दपालो दिवं ययौ॥

उत्पन्नस्य रुरोः शृ गं वर्धमानस्य वर्धते।  
प्रार्थना पुरुषस्येव तस्य मात्रा न विद्यते॥

उत्पन्नेषु च कार्येषु मतिर्यस्य न हीयते।  
स निस्तरति दुर्गाणि गोपी जारद्वयं यथा॥

उत्पन्नमिह लोके वै जन्मप्रभृति मानवम्।  
विविधान्युपवर्तन्ते दुःखानि च सुखानि च॥

उत्पतन्ती भ्रमन्ती सा नमन्ती नलिनेक्षना।  
शम्पाशतं वितन्वाना भ्रमरीव भ्रमं व्यधात्॥

उत्पतन्ति यदाकाशे निपतन्ति महीतले।  
पक्षिणस् तदपि प्राप्त्या नादत्तमुपतिष्ठते॥

उत्पतन्त्वन्तरिक्षं वा पातालं प्रविशन्तु वा।  
चरन्तु वा दिशः सर्वा ह्यदत्तं नोपलभ्यते॥

उत्पततोऽप्यन्तरिक्षं गच्छतोऽपि महीतलम्।  
धावतः पृथिवीं सर्वां नादत्तमुपतिष्ठति॥

उत्पतेत् सरुजाद् देशाद् व्याधिदुर्भिक्षपीडितात्।  
अन्यत्र वस्तुं गच्छेद् वा वसेद् वा नित्यमानितः॥

उत्पथा दुर्नदाः केचिद् बहुभ गभ्रमाविलाः।  
तटस्थानपि निघ्नन्ति तरसा भिन्नसेतवः॥

उत्पथेन क्वचिद् याति क्वचिन् मार्गेण गच्छति।  
मुहुरुष्णो मुहुः शीतश् चपलश्चपलायते॥

उत्पत्तिर्देवयजनाद् ब्रह्मवादी नृपः पिता।  
सुप्रसन्नोज्ज्वला मूर्तिर् अस्यां स्नेहं करोति मे॥

उत्पत्तिरेव विप्रस्य मूर्तिर्धर्मस्य शाश्वती।  
स हि धर्मार्थमुत्पन्नो ब्रह्मभूयाय कल्पते॥

उत्फुल्लगल्लैरालापाः क्रियन्ते दुर्मुखैः सुखम्।  
जानाति हि पुनः सम्यक् कविरेव कवेः श्रमम्॥

उत्फुल्लपद्मवदनां दलत्कुवलयेक्षणाम्।  
बन्धूककमनीयौष्ठां मन्दारस्तबकस्तनीम्॥

उत्फुल्लप कजवनं ददर्श विमलं सरः।  
स्फाटिकं वनदेवीनाम् इव विभ्रमदर्पणम्॥

उत्साहातिशयं वत्स तव बाल्यं च पश्यतः।  
मम हर्षविषादाभ्याम् आक्रन्तं युगपन्मनः॥

उत्साहप्रभुशक्तिभ्यां मन्त्रशक्त्या च भारत।  
उपपन्नो नृपो यायाद् विपरीतमतोऽन्यथा॥

उत्साहशक्तिहीनत्वाद् वृद्धो दीर्घामयस् तथा।  
स्वैरेव परिभूयेते द्वावप्येतावसंशयम्॥

उत्साहस्य प्रभोर्मन्त्रस्यैवं शक्तित्रयं जगुः।  
आत्मनः सुहृदश्चैव तन्मित्रस्योदयास् त्रयः॥

उत्साहवन्तः पुरुषा दुर्बला बलिनं रिपुम्।  
हनिष्यन्ति हि संयाता तथैते पञ्च कुञ्जरम्॥

उत्साहो बलवानार्य नास्त्युत्साहात् परं बलम्।  
उत्साहारम्भमात्रेण जायन्ते सर्वसंपदः॥

उत्साहो बलवानार्य नास्त्युत्साहात् परं बलम्।  
सोत्साहस्य हि लोकेषु न किंचिदपि दुर्लभम्॥

उत्सीदेरन् प्रजाः सर्वा न कुर्युः कर्म चेद् यदि।  
तथा ह्येता न वर्धेरन् कर्म चेद् अफलं भवेद्॥

उत्सृज्य जलसर्वस्वं विमलाः सितमूर्तयः।  
तत्यजुश्चाम्बरं मेघा विग्रहं योगिनो यथा॥

उत्सृज्य विनिवर्तन्ते ज्ञातयः सुहृदः सुताः।  
अपुष्पानफलान् वृक्षान् यथा तात पतत्रिणः॥

उत्सवादपि नीचानां कलहोऽपि सुखायते।  
कपर्दकार्धलाभेन कुशलो बहु मन्यते॥

उत्सवादुत्सवं यान्ति स्वर्गात् स्वर्गं सुखात् सुखम्।  
श्रद्धधानाश्च दान्ताश्च धनाढ्याः शुभकारिणः॥

उत्सवे व्यसने प्राप्ते दुर्भिक्षे शत्रुसंकटे।  
राजद्वारे श्मशाने च यस्तिष्ठति स बान्धवः॥

उत्थानधीरः पुरुषो वाग्धीरानधितिष्ठति।  
उत्थानधीरं वाग्धीरा रमयन्त उपासते॥

उत्थानहीनो राजा हि बुद्धिमानपि नित्यशः।  
धर्षणीयो रिपूणां स्याद् भुजंग इव निर्विषः॥

उत्थानमभिजानन्ति सर्वभूतानि भारत।  
प्रत्यक्षं फलमश्नन्ति कर्मणां लोकसाक्षिकम्॥

उत्थानं संयमो दाक्ष्यम् अप्रमादो धृतिः स्मृतिः।  
समीक्ष्य च समारम्भो विद्धि मूलं भवस्य तत्॥

उत्थानं तु मनुष्याणां दक्षाणां दैववर्जितम्।  
अफलं दृश्यते लोके सम्यगप्युपपादितम्॥

उत्थानयुक्तः सततं परेषामन्तरैषणे।  
आनृण्यमाप्नोति नरः परस्यात्मन एव च॥

उत्थानेनामृतं लब्धम् उत्थानेनासुरा हताः।  
उत्थानेन महेन्द्रेण श्रैष्ठ्यं प्राप्तं दिवीह च॥

उत्थानेनैधयेत् सत्त्वम् इन्धनेनेव पावकम्।  
श्रियो हि सततोत्थायी दुर्बलोऽपि समश्नुते॥

उत्थाप्य भुजगीं शक्तिं मूलवातैरधःस्थिताम्।  
सुषुम्नान्तर्गतां पञ्चचक्राणां भेदिनीं शिवाम्॥

उत्थातव्यं जागृतव्यं योक्तव्यं भूतिकर्मसु।  
भविष्यतीत्येव मनः कृत्वा सततमव्यथैः॥

उत्थाय हृदि लीयन्ते दरिद्राणां मनोरथाः।  
बालवैधव्यदग्धानां कुलस्त्रीणां कुचा इव॥

उत्थाय पश्चिमे यामे कृतशौचः समाहितः।  
हुत्वाग्निं ब्राह्मणांश्चार्य प्रविशेच्च शुभां सभाम्॥

उत्थायोत्थाय बोद्धव्यं किमद्य सुकृतं कृतम्।  
आयुषः खण्डमादाय रविरस्तं गमिष्यति॥

उत्थायोत्थाय बोद्धव्यं किमद्य सुकृतं कृतम्।  
दत्तं वा दापितं वापि वाक् सत्या वापि भाषिता॥

उत्थायोत्थाय बोद्धव्यं महद्भयमुपस्थितम्।  
मरणव्याधिशोकानां किमद्य निपतिष्यति॥

उत्थायोत्थाय लीयन्ते दरिद्राणां मनोरथाः।  
बालवैधव्यदग्धानां कुलस्त्रीणां कुचा इव॥

उत्थिता एव पूज्यन्ते जनाः कार्यार्थिभिर्नरैः।  
शत्रुवत् पतितं को नु वन्दते मानवं पुनः॥

उत्तु गमत्तमात गमस्तकन्यस्तलोचनः।  
आसन्न्ऽएपि च सार गे न वाञ्च्छां कुरुते हरिः॥

उत्तुङ्गमत्तमातङ्गमस्तकन्यस्तलोचनः।  
आसन्नेऽपि च सारङ्गे न वाञ्छां कुरुते हरिः॥

उत्क्षिप्ता अपि दन्तीद्रैः कोपनैः पत्तयः परम्।  
तदसूनहरन् खड्गघातैः स्वस्य पुरः प्रभोः॥

उत्क्षिप्ता अपि हस्तीन्द्रैः कोपनैः पत्तयः करैः।  
ते रिपूनहनन्खड्गपातैः स्वस्य पुरः प्रभोः॥

उत्क्षिप्य टिट्टिभः पादाव् आस्ते भ गभयाद् दिवः।  
स्वचित्तकल्पितो गर्वः कस्य नात्रापि विद्यते॥

उत्क्षिप्य करिभिर्दूरान् मुक्तानां योधिनां दिवि।  
प्रापि जीवात्मभिर्दिव्या गतिर्वा विग्रहैर्मही॥

उत्क्षिप्य करिभिर्दूरं मुक्तानां योधिनां दिवि।  
प्रापि जीवात्मभिर्दिव्याङ्गनाकण्ठपरिग्रहः॥

वागर्थाविव सम्पृक्तौ शतकोटिप्रविस्तरम्।  
तुरासाहं पुरोधाय नेमुः सर्वे सुराः शिवौ॥

वागर्थाविव संपृक्तौ वागर्थप्रतिपत्तये ।  
जगतः पितरौ वन्दे पार्वतीपरमेश्वरौ ॥

वाग्वादमर्थसम्बन्धं परोक्षे दारदर्शनम्।  
यदीच्छेद्विपुलां प्रीतिं त्रीणि तत्र न कारयेत्॥

वाग्वैखरी शब्दझरी शास्त्रव्याख्यानकौशलम्।  
विदुषामिह वैदुष्यं भुक्तये न तु मुक्तये॥

वाहितं चाश्ववाणिज्यं राजसेवा तपोवनम्।  
धीराश्चत्वारि कुर्वन्ति कृषिं कुर्वन्ति कातराः॥

वाहि वात यतः कान्ता तां स्पृष्ट्वा मामपि स्पृश ।  
त्वयि मे गात्रसंस्पर्शश् चन्द्रे दृष्टिसमागमः ॥

वाजिवारणलोहानां काष्ठपाषाणवाससाम्।  
नारीपुरुषतोयानामन्तरं महदन्तरम्॥

वाक्यात् प्रकरणादर्थात् स्वरूपाद् देशकालतः।  
शब्दार्थाः प्रविभज्यन्ते न रूपादेव केवलम् ॥

वाक्यात् प्रकरणादर्था-  
दौचित्याद् देशकालतः।  
शब्दार्थाः प्रविभज्यन्ते  
न रूपादेव केवलात्॥

वामाङ्गीकृतवामाङ्गि कुण्डलीकृतकुण्डलि।  
आविरस्तु पुरो वस्तु भूतिभूत्यम्बराम्बरम्॥

वाणी रसवती यस्य यस्य श्रमवती क्रिया ।  
लक्ष्मीर्दानवती यस्य सफलं तस्य जीवितम् ॥

वान्ति कह्लारसुभगाः सप्तच्छदसुगन्धयः।  
वाता नवरतग्लानवधूगमनमन्थराः॥

वान्ति रात्रौ रतिक्लान्तकामिनीसुहृदोऽनिलाः।  
ललनालोलधम्मिल्लमल्लिकामोदवासिताः॥

वारणेन्द्रो भवेत्कीदृक्प्रीतये भृङ्गसंहतेः।  
यद्यवश्यं तदास्मै किमकरिष्यमहं धनम्॥

वारिदस्तृप्तिमाप्नोति सुखमक्षय्यमन्नदः ।  
भूमिदो भूमिमाप्नोति दीर्घमायुर्हिरण्यदः

वारिजेनेव सरसी शशिनेव निशीथिनी।  
यौवनेनेव वनिता नयेन श्रीर्मनोहरा॥

वार्त्ताहर नमस्तुभ्यं कवीन्द्रोऽसि न वञ्चकः।  
वार्त्ताच्छलेऽपि यत्काव्ये मूषको दिग्गजायते॥

वासनाद्वासुदेवस्य वासितं भुवनत्रयम्।  
सर्वभूतनिवासोऽसि वासुदेव नमोऽस्तु ते॥

वासनावासुदेवस्य वासितं भुवनत्रयम्।  
सर्वभूतनिवासीनां वासुदेव नमोऽस्तु ते॥

वातोल्लासितकल्लोल धिक्ते सागर गर्जितम्।  
यस्य तीरे तृषाक्रान्तः पान्थः पृच्छति वापिकाम्॥

वायुरेव महाभूतं वदन्तु निखिला जनाः।  
आयुरेवैष भूतानामिति मन्यामहे वयम्॥

वीणेव श्रोत्रहीनस्य लोलाक्षीव विचक्षुषः।  
व्यसोः कुसुममालेव श्रीः कदर्यस्य निष्फला॥

वीराणां शस्त्रभिन्नानां शिरांसि निपतन्त्यपि।  
अधावन्दन्तदष्टौष्ठभीषणान्यरिषु क्रुधा॥

वीराणां विषमैर्घोषैर्विद्रुता वारणा रणे।  
शास्यमाना अपि त्रासाद्भेजुर्धूताङ्कुशा दिशः॥

वीरमत्यद्भुतं लोके किमलं वच्म्यतः परम्।  
कर्तृकर्मक्रियागुप्तं मर्यादा ब्रह्मणो वयः॥

वीरसिंहारिनारीणामञ्जनाक्ताश्रुबिन्दवः।  
उरोजे पतिता रेजुः सरोजे मधुपा इव॥

वीक्षितुं न क्षमा श्वश्रूः स्वामी दूरतरं गतः।  
अहमेकाकिनी बाला तवेह वसतिः कुतः॥

वृषपुंगवलक्ष्माणं शिखिपावकलोचनम्।  
ससर्वमङ्गलं नौमि पार्वतीसखमीश्वरम्॥

वृष्णीनां वासुदेवोऽस्मि पाण्डवानां धनञ्जयः।  
मुनीनामप्यहं व्यासः कवीनामुशना कविः॥

वृद्धस्य वचनं ग्राह्यमापत्काले ह्युपस्थिते।  
सर्वत्रैवं विचारेण नाहारे न च मैथुने॥

वृत्तं यत्नेन संरक्ष्येद् वित्तमेति च याति च।  
अक्षीणो वित्ततः क्षीणो वृत्ततस्तु हतो हतः॥

वृथाज्वलितकोपाग्नेः परुषाक्षरवादिनः।  
दुर्जनस्यौषधं नास्ति किञ्चिदन्यदनुत्तरात्॥

वृथा वृष्टिः समुद्रेषु वृथा तृप्तस्य भोजनम्।  
वृथा दानं समर्थस्य वृथा दीपो दिवापि च॥

वृत्त्यर्थं नातिचेष्टेत सा हि धात्रैव निर्मिता।  
गर्भादुत्पतिते जन्तौ मातुः प्रस्रवतः स्तनौ॥

वृक्षांश्छित्वा पशून्हत्वा कृत्वा रुधिरकर्दमम् ॥  
यद्येव गम्यते स्वर्गो नरकः केन गम्यते ॥

वृक्षमूलेऽपि दयिता यत्र तिष्ठति तद्गृहम्।  
प्रसादोऽपि तया हीनो ह्यरण्यसदृशः स्मृतः॥

वृक्षमूलेऽपि दयिता यस्य तिष्ठति तद् गृहम्।  
प्रासादोऽपि तया हीनः कान्तारमिति निश्चितम्॥

वृक्षस्याग्रे फलं दृष्टं फलाग्रे वृक्ष एव च।  
अकारादि सकारान्तं यो जानाति स पण्डितः॥

वटवृक्षो महानेष मार्गमावृत्य तिष्ठति।  
तावत्त्वया न गन्तव्यं यावन्नान्यत्र गच्छति॥

वचस्तत्रैव वक्तव्यं यत्रोक्तं सफलं भवेत्।  
स्थायीभवति चात्यन्तं रङ्गः शुक्लपटे यथा॥

वदनाच्च बहिर्यान्ति प्राणा याञ्चाक्षरैः सह।  
ददामीत्यक्षरैर्दातुः पुनः कर्णाद्विशन्ति हि॥

वदन्ती जारवृत्तान्तं पत्यौ धूर्ता सखीधिया।  
पतिं बुद्ध्वा सखि ततः प्रबुद्धास्मीत्यपूरयत्॥

वद वल्लभ सर्वत्र साधुर्भवति कीदृशः।  
गोविन्देनानसि क्षिप्ते नन्दवेश्मनि काभवत्॥

वहन्ति शोकशङ्कुं च कुर्वन्ति च यथोचितम्।  
कोऽप्येष महतां हन्त गम्भीर्यानुगुणो गुणः॥

वहेदमित्रं स्कन्देन यावत्कालविपर्ययः।  
अथैवमागते काले भिन्द्याद्घटमिवाश्मनि॥

वह्निज्वालेव गृहिणी रक्षणीया प्रयत्नतः।  
वृद्धिक्षयविकाराभ्यां स्वाश्रयक्षेममिच्छता॥

वैद्यानामातुरः श्रेयान्व्यसनी मौनियोगिनाम्।  
विदुषां जीवनं मूर्खः सद्वर्णो जीवनं सताम्॥

वैद्यानां शारदी माता   
पिता च कुसुमाकरः।  
यमदंष्ट्रा स्वसा प्रोक्ता   
हितभुङ् मितभुग् रिपुः॥

वैद्यः क्रूरो यमः क्रूरो वैद्यः क्रूरो यमादपि।  
यमो हरत्यसूनेव वैद्यस्तु सवसूनसून्॥

वैद्यराज नमस्तुभ्यं यमराजसहोदर।  
यमस्तु हरति प्राणान्वैद्यः प्राणान्धनानि च॥

वैद्यराज नमस्तुभ्यं क्षपिताशेषमानव।  
त्वयि विन्यस्तभारोऽयं कृतान्तः सुखमेधते॥

वैद्यो हरेच्छतं पश्यन् सहस्रं पुनरालपन् ।  
वदँल्लक्षं चिकित्संस्तु प्राणानेव शरीरिणाम् ।

वैरिणं नोपसेवेत सहायं चैव वैरिणः ।  
अधार्मिकं तस्करं च परस्यैव च योषितम् ॥

वैश्यासौ मदनज्वाला रूपेन्धनसमेधिता।  
कामिभिर्यत्र हूयन्ते यौवनानि धनानि च॥

वैवस्वतो मनुर् नाम माननीयो मनीषिणाम् आसीन्महीक्षिताम् आद्यः प्रणवश् छन्दसाम् इव।

वज्रादपि कठोराणि मृदूनि कुसुमादपि।  
लोकोत्तराणां चेतांसि को हि विज्ञातुमर्हति॥

वज्रं च राजतेजश्च द्वयमेवातिभीषणम्।  
एकमेकत्र पतति पतत्यन्यत्समन्ततः॥

वक्रैः क्रूरतरैर्लुब्धैर्न कुर्यात्प्रीतिसङ्गतिम्।  
वसिष्ठस्याहरद्धेनुं विश्वामित्त्रो निमन्त्रितः॥

वक्रतां बिभ्रतो यस्य गुह्यमेव प्रकाशते।  
कथं खलु समो न स्यात्पुच्छेन पिशुनः शुनः॥

वक्त्रे गुरुत्वं यदि ते छन्दःशास्त्रविदो विदुः।  
कठिने कुचयुग्मेऽस्या वदतां किं नु हीयते॥

वल्लभोत्सङ्गसङ्गेन विना हरिणचक्षुषः।  
राकाविभावरीजानिर्विषज्वालाकुलोऽभवत्॥

वलिभिर्मुखमाक्रान्तं पलितैरङ्कितं शिरः।  
गात्राणि शिथिलायन्ते तृष्णैका तरुणायते॥

वनानि दहतो वह्नेः सखा भवति मारुतः।  
स एव दीपनाशाय कृशे कस्यास्ति सौहृदम्॥

वनान्यमूनि न गृहाण्येता नद्यो न योषितः।  
द्रुमा इमे न दायादास्तन्मे नन्दति मानसम्॥

वन्दामहे महेशानचण्डकोदण्डखण्डनम्।  
जानकीहृदयानन्दचन्दनं रघुनन्दनम्॥

वन्दे वाञ्छितलाभाय कर्म किं तन्न कथ्यते ।  
किं दम्पतिमिति ब्रूयामुताहो दम्पती इति ॥

वन्दे वन्दारु-मन्दारम्  
इन्दु-भूषण-नन्दनम्।  
अमन्दानन्द-सन्दोह-  
बन्धुरं सिन्धुराननम्॥

वने जाता वने त्यक्ता वने तिष्ठति नित्यशः।  
पण्यस्त्री न तु सा वेश्या यो जानाति स पण्डितः॥

वनेऽखिलकलासक्ताः परिहृत्य निजस्त्रियः।  
त्वद्वैरिवनितावृन्दे पुलिन्दाः कुर्वते रतिम्॥

वने वसति को वीरो योऽस्थिमांसविवर्जितः।  
असिवत्कुरुते कार्यं कार्यं कृत्वा वनं गतः॥

वपुर्विषमसंस्थानं कर्णज्वरकरो रवः।  
करभस्याशुगत्यैव छादिता दोषसंहितः॥

वर्षानिलरजोघर्महिमादीनां निवारणम्।  
राज्यलक्ष्म्या गृहं धन्यं चक्षुष्यं छत्त्रधारणम्॥

वरमल्पबलं सारं न बह्वी मुण्डमालिका।  
कुर्यादसारभङ्गो हि सारभङ्गमपि स्फुटम्॥

॥ वरमश्रीकता लोके नासमानसमानता।  
इतीव कुमुदोद्भेदे कमलैर्मुकुलायितम्॥

वरमत्यन्तविफलः सुखसेव्यो हि सज्जनः।  
न तु प्राणहरस्तीक्ष्णः शरवत्सफलः खलः॥

वरं दारिद्र्यमन्यायप्रभवाद्विभवादिह।  
कृशताभिमता देहे पीनता न तु शोफतः॥

वरं हालाहलं पीतं सद्यः प्राणहरं विषम्।  
न तु दृष्टं धनान्धस्य भ्रूभङ्गकुटिलं मुखम्॥

वरं हि नरके वासो न तु दुश्चरिते गृहे।  
नरकात्क्षीयते पापं कुगृहात्परिवर्धते॥

वरं कृतध्वस्तगुणादत्यन्तमगुणः पुमान्।  
प्रकृत्या ह्यगुणः श्रेयान्नालङ्कारश्च्युतोपलः॥

वरं प्राणपरित्यागः शिरसो वापि कर्तनम्।  
न तु स्वामिपदावाप्तिपातकेच्छोरुपेक्षणम्॥

वरमुन्नतलाङ्गूलात्सटाधूननभीषणात्।  
सिंहात्पादप्रहारोऽपि न शृगालाधिरोहणम्॥

वरं वरयते कन्या माता वित्तं पिता श्रुतम्।  
बान्धवाः कुलमिच्छन्ति मृष्टान्नमितरे जनाः॥

वरं विभवहीनेन प्राणैः संतर्पितोऽनलः।  
नोपचारपरिभ्रष्टः कृपणः प्रार्थितो जनः॥

वर्दनं वाथ संमानं खलानां प्रीतये कुतः।  
फलन्त्यमृतसेकेऽपि न पथ्यानि विषद्रुमाः॥

वर्धतां वर्धतां म्लेच्छा वैशसं वो दिनाद्दिनम् ।  
ततोऽपि वर्धमानं नो रामागारमुदीक्ष्यताम् ॥

वर्धते सुभ्रुवां संख्या पक्षपातोऽथवासु मे।  
ता एव भान्ति सर्वत्र भूयः सम्प्रति मां प्रति॥

वर्धेते स्पर्धयेवोभौ संपदा शतशाखया।  
अङ्कुरोऽवस्करोद्भूतः पुरुषश्चाकुलोद्भवः॥

वर्धितैः सेवितैः किं तैः सत्यश्वत्थेऽन्यपादपैः।  
वर्धितो नरकाद्रक्षेत्स्पृष्टोऽरिष्टानि हन्ति यः॥

वर्जनीयो मतिमता दुर्जनः सख्यवैरयोः।  
श्वा भवत्यपकाराय लिहन्नपि दशन्नपि॥

वर्जयेदिन्द्रियजयी निर्जने जननीमपि।  
पुत्रीकृतोऽपि प्रद्युम्नः कामितः शम्बरस्त्रिया॥

वर्णाकारप्रतिध्वानैर्नेत्रवक्त्रविकारतः।  
अप्यहन्ति मनो धीरास्तस्माद्रहसि मन्त्रयेत्॥

वर्णयन्ति नराभासान् वाणीं लब्ध्वापि ये जनाः ।  
लब्ध्वापि कामधेनुं ते लाङ्गले विनियुञ्जते ॥

वर्तते येन न विना नरो वाञ्छतु नाम तत्।  
ततोऽधिकार्थप्रणयी पृष्टो दद्यात्किमुत्तरम्॥

वश्यभावेन सुमनाः सुव्रता सुसमाहिता।  
अनन्यचित्ता सुमुखी भर्तुः सा धर्मचारिणी॥

वस्त्रहीनस्त्वलङ्कारो घृतहीनं च भोजनम्।  
स्तनहीना च या नारी विद्याहीनं च जीवनम्॥

वस्त्रं गां च बहुक्षीरां जलपात्रमुपानहौ।  
औषधं बीजमाहारं सङ्क्रीणीत यथाप्नुयात्॥

वयं काका वयं काका जल्पन्तीति प्रगे द्विकाः।  
तिमिरारिस्तमो हन्यादिति शङ्कितमानसाः॥

वयोवृद्धास्तपोवृद्धा ज्ञानवृद्धाश्च ये परे।  
ते सर्वे धनवृद्धस्य द्वारे तिष्ठन्ति किङ्कराः॥

वेदानां सामवेदोऽस्मि देवानामस्मि वासवः।  
इन्द्रियाणां मनश्चास्मि भूतानामस्मि चेतना॥

वेदानधीत्य वेदौ वा वेदं वापि यथाक्रमम्   
अविप्लुतब्रह्मचर्यो गृहस्थाश्रममावसेत् ॥

वेदाङ्गपादयूपस्य   
दर्भरोमाङ्गदेहिनः।  
अग्निजिह्वस्यदेवस्य   
नताः स्म चरणे तव।

वेदः स्मृतिः सदाचारः स्वस्य च प्रियमात्मनः।  
एतच्चतुर्विधं प्राहुः साक्षाद् धर्मस्य लक्षणम् ॥

वेदमेवाभ्यसेन्नित्यं यथाकालमतन्द्रितः ।  
तं ह्यस्याहुः परं धर्ममुपधर्मोऽन्य उच्यते ॥

वेदमेव सदाभ्यस्येत् तपस्तप्स्यन् द्विजोत्तमः।  
वेदाभ्यासो हि विप्रस्य तपः परमिहोच्यते ॥

वेदनिन्दारतान् मर्त्यान् देवनिन्दारतांस्तथा ।  
द्विजनिन्दारतांश्चैव मनसापि न चिन्तयेत् ॥

वेदवेदाङ्गतत्त्वज्ञो जपहोमपरायणः।  
आशीर्वादपरो नित्यमेष राजपुरोहितः॥

वेधा द्वेधा भ्रमं चक्रे कान्तासु कनकेषु च।  
तासु तेष्वप्यनासक्तः साक्षाद्भर्गो नराकृतिः॥

वेधा वेदनयाश्लिष्टो गोविन्दोऽपि गदान्वितः।  
शम्भुः शूली विषादी च देव केनोपमीयसे॥

वेदोऽखिलो धर्ममूलं स्मृतिशीले च तद्विदाम्।  
आचारश्चैव साधूनां आत्मनस् तुष्टिरेव च ।

वेणी श्यामा भुजङ्गीयं नितम्बान्मस्तकं गता।  
वक्त्रचन्द्रसुधां लेढुं सान्द्रसिन्दूरजिह्वया॥

वेपथुर्मलिनं वक्त्रं दीना वाग्गद्गदः स्वरः।  
मरणे यानि चिह्नानि तानि चिह्नानि याचके॥

वेश्यानामिव विद्यानां मुखं कैः कैर्न चुम्बितम्।  
हृदयग्राहिणस्तासां द्वित्राः सन्ति न सन्ति वा॥

वेतण्डगण्डकण्डूतिपाण्डित्यपरिपन्थिना।  
हरिणा हरिणालीषु कथ्यतां कः पराक्रमः॥

विडम्बनैव पुंसि श्रीः परप्रणयपांसुले।  
कान्तिं कामिह कुर्वीत कुणौ कटककल्पना॥

विषादी भैक्ष्यमश्नाति सदा रोगं न मुञ्चति।  
रुष्टेनापि त्वया वीरं शम्भुनारिः समः कृतः॥

विषादप्यमृतं ग्राह्यममेध्यादपि काञ्चनम्।  
नीचादप्युत्तमां विद्यां स्त्रीरत्नं दुष्कुलादपि॥

विषभारसहस्रेण गर्वं नायाति वासुकिः।  
वृश्चिको बिन्दुमात्रेण ऊर्ध्वं वहति कण्टकम्॥

विषदिग्धस्य भक्तस्य दन्तस्य चलितस्य च।  
अमात्यस्य च दुष्टस्य मूलादुद्धरणं सुखम्॥

विषहीनो यथा नागो मदहीनो यथा गजः।  
सर्वेषां वश्यतां याति दुर्गहीनस्तथा नृपः॥

विषमा मलिनात्मानो द्विजिह्वा जिह्मगा इव।  
जगत्प्राणहरा नित्यं कस्य नोद्वेजकाः खलाः॥

विषमां हि दशां प्राप्य   
दैवं गर्हयते नरः ।  
आत्मनः कर्मदोषांस्तु   
नैव जानात्यपण्डितः ॥

विषं भुङ्क्ष्व महाराज स्वजनैः परिवारितः।  
विना केन विना नाभ्यां कृष्णाजिनमकण्टकम्॥

विषं चङ्कमणं रात्रौ विषं राज्ञोऽनुकूलता।  
विषं स्त्रियोऽप्यन्यहृदो विषं व्याधिरवीक्षितः॥

विषस्य विषयाणां हि दृश्यते महदन्तरम्।  
उपभुक्तं विषं हन्ति विषयाः स्मरणादपि॥

विषयेन्द्रियसंरोधस् तन्द्रालस्यविवर्जनम्।  
शरीरपरिसंख्यानं प्रवृत्तिष्वघदर्शनम्॥

विष्णोः का वल्लभा देवी लोकत्रितयपावनी।  
वर्णावाद्यन्तयोर्दत्त्वा कः शब्दस्तुल्यवाचकः॥

विष्णुक्रान्ता च सर्वासां जटा ग्राह्या रवेर्दिने।  
बद्धा भुजे विलेपाद्वा काये शस्त्रौघवारिका॥

विभूतिं रभसावाप्तां यश्च संत्यज्य तत्क्षणम्।  
नीत्या कामयतेऽन्येद्युः शोच्यस्ताभ्यां परोऽस्ति कः॥

विभवो हि यथा लोके न शरीराणि देहिनाम्।  
चाण्डालोऽपि नरः पूज्यो यस्यास्ति विपुलं धनम्॥

विभ्रमैर्विश्वहृद्यैस्त्वं विद्ययाप्यनवद्यया।  
केनापि हेतुना मन्ये प्राप्ता विद्याधरी क्षितिम्॥

विबुधावलिसम्पूर्णा सुखपूर्णदिगीश्वरा।  
चतुराननसम्पूर्णा स्वर्गादपि सभाधिका॥

विचरन्ति विलासिन्यो यत्र श्रोणिभरालसाः।  
वृककाकशिवास्तत्र धावन्त्यरिपुरे तव॥

विचित्रचरितं वन्दे सिंहसंहननं हरिम्।  
येन रूक्षेण रूपेण करुणा निभृतं भृता॥

विदग्धे सुमुखे रक्ते नितम्बोपरि संस्थिते।  
कामिन्याश्लिष्टसुगले कूजितं रतिकूजितम्॥

विधाया(लीकविश्रम्भमज्ञेषु त्यक्तसौहृदाः।  
नवं नवमभीप्सन्त्यः पुश्चल्यः स्वैरवृत्तयः॥

विधायापूर्वपूर्णेन्दुमस्या मुखमभूद्ध्रुवम्।  
धाता निजासनाम्भोजविनिमीलनदुःस्थितः॥

विधाय वैरं सामर्षे नरोऽरौ य उदासते।  
प्रक्षिप्योदर्चिषं कक्षे शेरते तेऽभिमारुतम्॥

विधे पिधेहि शीतांशुं यावन्नायाति मे प्रियः।  
आगते दयिते कुर्याः शतचन्द्रं नभस्तलम्॥

विधिना मन्त्रयुक्तेन रूक्षापि मथितापि च।  
प्रयच्छति फलं भूमिररणीव हुताशनम्॥

विदुषां वदनाद्वाचः सहसा यान्ति नो बहिः।  
याताश्चेन्न पराञ्चन्ति द्विरदानां रदा इव॥

विद्वानेव विजानाति विद्वज्जनपरिश्रमम्।  
नहि वन्ध्या विजानाति गुर्वीं प्रसववेदनाम्॥

विद्वांसः कवयो भट्टा गायकाः परिहालकाः।  
इतिहासपुराणज्ञाः सभा सप्ताङ्गसंयुता॥

विद्वान् वसति विद्वत्सु मूर्खेषु मूर्ख एव हि।  
वायस ईहते कुत्र कदाचित्कोकिलायितुम्॥

विद्वत्ता चैव शौर्यं च सौजन्यं च कुलीनताम्।  
खलीकरोति याञ्चैका दुःशीलेवाङ्गना कुलम्॥

विद्वत्त्वं च नृपत्वं च नैव तुल्यं कदाचन।  
स्वदेशे पूज्यते राजा विद्वान्सर्वत्र पूज्यते॥

विद्याभ्यासो विचारश्च समयोरेव शोभते।  
विवाहश्च विवादश्च समयोरेव शोभते॥

विद्यालयश्चिताभूमिश्चण्डाला गुरवस्तथा ।  
पिशाचा दुर्धियश्छात्रा दाह्यं वाण्याः कलेवरम् ॥

विद्या मित्त्रं प्रवासेषु भार्या मित्त्रं गृहेषु च।  
व्याधितस्यौषधं मित्त्रं धर्मो मित्त्रं मृतस्य च॥

विद्या शस्त्रं च शास्त्रं च द्वे विद्ये प्रतिपत्तये।  
आद्या हास्याय वृद्धत्वे द्वितीयाद्रियते सदा॥

विद्या तपश्च योनिश्च एतद् ब्राह्मणकारकम्।  
विद्यातपोभ्यां यो हीनो जातिब्राह्मण एव सः॥

विद्यावतां महेच्छानां शिल्पविक्रमशालिनाम्।  
सेवावृत्तिविदां चैव नाश्रयः पार्थिवं विना॥

विद्यावतः कुलीनस्य धनं याचितुमिच्छतः।  
कण्ठे पारावतस्येव वाक्करोति गतागतम्॥

विद्याविधिविहीनेन किं कुलीनेन देहिनाम्।  
अकुलीनोऽपि यो विद्वान्दैवतैरपि पूज्यते॥

विद्यायां दुर्मदो येषां  
कार्पण्यं विभवे सति।  
तेषां दैवाभि-शप्तानां  
सलिलाद् अग्निर् उत्थितः॥

विद्यया सह मर्तव्यं कुशिष्याय न दापयेत्।  
तथापि दीयते विद्या पश्चात्सञ्जायते रिपुः॥

विद्यया शस्यते लोके पूज्यते चोत्तमैः सदा।  
विद्याहीनो नरः प्राज्ञः सभायां नैव शोभते॥

विद्यया विनयावाप्तिः सा चेदविनयावहा।  
किं कुर्मः कं प्रति ब्रूमो गरदायां स्वमातरि॥

विद्ययैव समं कामं स्मर्तव्यं ब्रह्मवादिना।  
आपद्यपि हि घोरायां न त्वेनामिरिणे वपेत्॥

विगृहीतः पदाक्रान्तो भूयो भूयश्च खण्डितः।  
माधुर्यमेवावहति सुश्लोक इव सज्जनः॥

विहङ्गा वाहनं येषां त्रिकञ्चधरपाणयः।  
पासालसहिता देवाः सदा तिष्ठन्तु ते गृहे॥

विजेतुं प्रयतेतारीन्न युद्धेन कदाचन।  
अनित्यो विजयो यस्माद्दृश्यते युध्यमानयोः॥

विजिगीषुररिर्मित्त्रं पार्ष्णिग्राहोऽप्यमध्यमः।  
उदासीनोऽन्तरान्तर्धिरित्येषा नृपतेः स्थितिः॥

विजितात्मभवद्वेषिगुरुपादहतो जनः।  
हिमापहामित्रधरैर्व्याप्तं व्योमाभिनन्दति॥

विकृन्ततीव मर्माणि देहं शोषयतीव मे।  
दहतीवान्तरात्मानं क्रूरः शोकाग्निरुत्थितः॥

विकृतिं नैव गच्छन्ति सङ्गदोषेण साधवः।  
आवेष्टितं महासर्पैश्चन्दनं न विषायते॥

विकसन्नेत्रनीलाब्जे तथा तन्व्याः स्तनद्वयी।  
तव दत्तां सदा मोदं लसत्तरलहारिणी॥

विक्रीतं निजमात्मानं वस्त्रैः संस्कुरुते जडः।  
परेभ्यः स्वशरीरस्य के वा भूषां वितन्वते॥

विक्रमेण विना पुंसां श्मश्रुणा केवलेन किं?  
बीभत्सा भीरवः क्षुद्राः श्मश्रुमन्तो ऽपि तैलपाः॥

विलसत्याननं तस्या नासाग्रस्थितमौक्तिकम्।  
आलक्षितबुधाश्लेषं राकेन्दोरिव मण्डलम्॥

विनाकृता महाप्राणैरल्पप्राणावशेषिता ।  
श्वसिष्यसि कियत्कालं मातः कर्णाटभारति ॥

विना खदिरसारेण हारेण हरिणीदृशाम्।  
नाधरे जायते रागो नानुरागः पयोधरे॥

विना मद्यं विना मांसं परस्वहरणं विना।  
विना परापवादेन दिविरो दिवि रोदिति॥

विना परीक्षां नो तत्त्वं प्रसिद्धं ज्ञायते सतः।  
स्ववर्णबन्धान्नो शुद्धिर्ज्ञायते कर्षणं विना॥

विनायकपतेः शत्रुस्तस्य नाम षडक्षरम्।  
पूर्वार्धं तव राजेन्द्र उत्तरार्धं तु वैरिणाम्॥

विनायौवनमागर्णे गच्छन्तौ लपितं मया।  
हरेः कृत्यं दर्शयतां पश्येत्युक्ते न दृश्यते॥

विनयं राजपुत्रेभ्यः पण्डितेभ्यः सुभाषितम्।  
अनृतं द्यूतकारेभ्यः स्त्रीभ्यः शिक्षेत कैतवम्॥

विपाकदारुणो राज्ञां रिपुरल्पोऽप्यरुन्तुदः।  
उद्वेजयति सूक्ष्मोऽपि चरणं कण्टकाङ्कुरः॥

विपदो नैव विपदः सम्पदो नैव सम्पदः ।  
विपद्विस्मरणं विष्णोः सम्पन्नारायणस्मृतिः ॥

विपद्यमानता सिद्धा सर्वस्यैव निरूष्मणः।  
यथात्र भस्म पद्भ्यां च निर्वाणं हन्त्ययं जनः॥

विपत्प्रशान्त्यै सेव्यन्ते यदि कष्टेन भूभृतः।  
तत्करिष्यति कष्टापि विपत्किमधिकं ततः॥

विपक्षमखिलीकृत्य प्रतिष्ठा खलु दुर्लभा।  
अनीत्वा पङ्कतां धूलिमुदकं नावतिष्ठते॥

विप्रार्थेषु धनक्षीणं स्वदारगतयौवनम्।  
स्वामिकार्ये हतप्राणमन्ते तिष्ठति माधवः॥

विराटनगरे राजन्कीचकादुपकीचकम्।  
अत्र क्रियापदं गुप्तं यो जानाति स पण्डितः॥

विराजराजपुत्रारेर्यन्नाम चतुरक्षरम्।  
पूर्वार्धं तव शत्रूणां परार्धं तव सङ्गरे॥

विरहे तव तन्वङ्गी कथं क्षपयतु क्षपाम्।  
दारुणव्यवसायस्य पुरस्ते भणितेन किम्॥

विरोधं नोत्तमैर्गच्छेन्नाधमैश्च सदा बुधः।  
विवाहश्च विवादश्च तुल्यशीलैर्नृपेष्यते॥

विसृज्य शूर्पवद्दोषान् गुणान् गृह्णन्ति साधवः।  
दोषग्राही गुणत्यागी चालनी इव दुर्जनः॥

विशाखान्ता गता मेघाः प्रसूतान्तं च यौवनम्।  
प्रणामान्तः सतां कोपो याचनान्तं हि गौरवम्॥

विशालाक्षीकटाक्षस्य साक्षी त्र्यक्षो महेश्वरः।  
नाद्यापि प्रकृतिं याति येन विद्धो दिगम्बरः॥

विशालाक्ष्याः कटाक्षेण विकृष्टं रश्मिनेव मे।  
हृदयं किं करिष्यामि न पुनर्विनिवर्तते॥

विशिखव्यालयोरन्त्यवर्णाभ्यां यो विनिर्मितः।  
परस्य हरति प्राणान्नैतच्चित्रं कुलोचितम्॥

विशोधयेन्महीपालो मन्त्रिशालामशेषतः।  
अयुक्तो नार्हति स्थातुमस्यां मन्त्ररहस्यवित्॥

विश्वासः सम्पदां मूलं तेन यूथपतिर्गजः।  
सिंहो मृगाधिपत्येऽपि न मृगैरुपयुज्यते॥

विश्वासप्रतिपन्नानां वञ्चने का विदग्धता।  
अङ्कमारुह्य सुप्तानां हन्तुः किं नाम पौरुषम्॥

विश्वम्भराप्रलम्बघ्नव्रीहिमानुषसंयुगाः।  
कथं वाच्या भवन्त्येता दिनान्ते विकसन्ति काः॥

विस्मयः सर्वथा हेयः प्रत्यूहः सर्वकर्मणाम्।  
तस्माद्विस्मयमुत्सृज्य साध्यसिद्धिर्विधीयताम्॥

विस्तारिणा मुहुस्तस्याः श्रोणीबिम्बेन पीडिता।  
त्रुटिता त्रुटितास्मीति पूत्करोतीव मेखला॥

वित्तम् बन्धुर्वयः कर्म विद्या भवति पञ्चमी ।  
एतानि मान्यस्थानानि गरीयो यद्यदुत्तरम् ॥

वित्ते त्यागः क्षमा शक्तौ दुःखे दैन्यविहीनता।  
निर्दम्भता सदाचारे स्वभावोऽयं महात्मनाम्॥

विवादो धनसम्बन्धो याचनं स्त्रीषु सङ्गतिः।  
आदानमग्रतः स्थानं मैत्त्रीभङ्गस्य हेतवः॥

विवृण्वती पुरस्तैक्ष्ण्यं पृष्ठतः कुर्वती गुणम्।  
कर्णान्विध्यति लोकस्य सूचीवत्सूचकस्य वाक्॥

विवर्णवचनैर्मृत्युर्गूढोऽप्यन्तः प्रकाशते।  
इन्धनान्तरसंस्थैश्च ज्वलत्यग्निः पयःकणैः॥

विवेकः सह सय्यत्या विनयो विद्यया सह।  
प्रभुत्वं प्रश्रयोपेतं चिह्नमेतन्महात्मनाम्॥

विवेक एव व्यसनं पुंसां क्षपयितुं क्षमः।  
अपहर्तुं समर्थोऽसौ रविरेव निशातमः॥

वियोगवह्निकुण्डेऽस्मिन्हृदये ते वियोगिनि।  
प्रियसङ्गसुखायैव मुक्ताहारस्तपस्यति॥

व्याघ्रादिव्यपदेशेन यथा बालो निवर्त्यते ।  
असत्योऽपि तथा कश्चित् प्रत्यवायो विधीयते॥

व्याकुलोऽपि विपत्पातैः स्मरेद्विष्णुं सदा हृदि।  
शरतल्पगतो भीष्मः सस्मार गरुडध्वजम्॥

व्यामोहं तव भिन्दुन्तु छिन्दन्तु दुरितानि च।  
कर्तृगुप्तमिमं श्लोकं य जानन्ति विचक्षणाः॥

व्यासवाल्मीकिसत्कव्योर्जयन्त्यौ पूर्णिमे इति।  
द्वादश्यां प्रश्रयेणासीत्कालिदासस्य जन्म किम्॥

व्यूढोरस्को वृषस्कन्धः शालप्रांशुर्महाभुजः ।  
आत्मकर्मक्षमं देहं क्षात्रो धर्म इवाश्रितः ॥

व्यज्यमानकलङ्कस्य वृद्धौ सति कलानिधेः।  
आशास्महे वयं पूर्वां सर्वश्लाघ्यां कृशां दशाम्॥

व्यसनानन्तरं सौख्यं स्वल्पमप्यधिकं भवेत्।  
काषायरसमास्वाद्य स्वाद्वतीवाम्बु विन्दते॥

व्यसनं प्राप्य यो मोहात्केवलं परिदेवयेत्।  
क्रन्दनं वर्धयत्येव तस्यान्तं नाधिगच्छति॥

व्यसनेष्वेव सर्वेषु यस्य बुद्धिर्न हीयते।  
स तेषां पारमभ्येति तत्प्रभावादसंशयम्॥

व्यवसायात्मिका बुद्धिरेकेह कुरुनन्दन ।  
बहुशाखा ह्यनन्ताश्च बुद्धयोऽव्यवसायिनाम् ॥

व्ययवासाः पञ्चशिरा यरिर्वीनारिभूषणः।  
असिरोमा क्रियादुर्वः शङ्कलायनवीक्षणः॥

व्योमावधिरयं नूनमयमेव भुवोऽवधिः।  
अपामवधिरेवायमिति को दर्दुरं विना॥

क्षीणः क्षीणः समीपत्वं पूर्णः पूर्णोऽतिदूरताम्।  
उपैति मित्त्राद्यच्चन्द्रो युक्तं तन्मलिनात्मनः॥

क्षीरसागरकल्लोललोललोचनयानया।  
असारोऽपि हि संसारः सारवानिव लक्ष्यते॥

क्षमा शस्त्रं करे यस्य दुर्जनः किं करिष्यति ।  
अतृणे पतितो वह्निः स्वयमेवोपशाम्यति ॥

क्षमा शत्रौ च मित्त्रे च यतीनामेव भूषणम्।  
अपराधिषु सत्त्वेषु नृपाणां सैव दूषणम्॥

क्षमातुल्यं तपो नास्ति न सन्तोषात्परं सुखम्।  
न तृष्णायाः परो व्याधिर्न च धर्मो दयापरः॥

क्षणमात्रं ग्रहावेशो याममात्रं सुरामदः।  
लक्ष्मीमदस्तु मूर्खाणामादेहमनुवर्तते ॥

क्षणमप्यनुगृह्णाति यं दृष्टिस्तेऽनुरागिणी।  
ईर्ष्ययेव त्यजत्याशु तं नरेन्द्र दरिद्रता॥

क्षमया दयया प्रेम्णा सूनृतेनार्जवेन च।  
वशीकुर्याज्जगत्सर्वं विनयेन च सेवया ॥

क्षन्तव्यो मन्दबुद्धीनामपराधो मनीषिणा।  
नहि सर्वत्र पाण्डित्यं सुलभं पुरुषे क्वचित्॥

क्षत्रियं चैव सर्पं च ब्राह्मणं च बहुश्रुतम् ।  
नावमन्येत वै भूष्णुः कृशानपि कदा चन ॥

क्षत्रियस्योरसि क्षत्त्रं पृष्ठे ब्रह्म व्यवस्थितम्।  
तेन पृष्ठं न दातव्यं पृष्ठदो ब्रह्महा भवेत्॥

क्षयक्षयिणि सापाये भोगे रज्यन्ति नोत्तमाः।  
सन्त्यज्याम्भोजकिञ्जल्कं न प्रार्थयति शैवलम्॥

क्षिपेद्वाक्यशरान्घोरान्न पारुष्यविषप्लुतान्।  
वाक्पारुष्यरुषा चक्रे भीमः कुरु कुलक्षयम्॥

क्षिप्रमायमनालोच्य व्ययानश्च स्ववाञ्छया।  
परिक्षीयत एवासौ धनी वैश्रवणोपमः॥

क्षुद्रस्य किल दोषेण दोषवानेव हन्यते ।  
दोषवान्भूपतिर्हन्ति सर्वमात्मविवर्जितम् ॥

क्षुत्तृडाशाः कुटुम्बिन्यो मयि जीवति नान्यगाः।  
तासामाशा महासाध्वी कदाचिन्मां न मुञ्चति॥

याः पश्यन्ति प्रियं स्वप्ने धन्यास्ताः सखि योषितः।  
अस्माकं तु गते कान्ते गता निद्रापि वैरिणी॥

या भार्या दुष्टचरिता सततं कलहप्रिया।  
भार्यारूपेण सा ज्ञेया विदग्धैर्दारुणा जरा॥

याचितो यः प्रहृष्येत दत्त्वा च प्रीतिमान्भवेत्।  
तं दृष्ट्वाप्यथवा श्रुत्वा नरः स्वर्गमवाप्नुयात्॥

यादृशी वः क्षमा पुत्र्यः सर्वासामविशेषतः।  
क्षमा दानं क्षमा यज्ञः क्षमा सत्यं च पुत्रिकाः॥

यादृशं पुस्तकं दृष्टं तादृशं लिखितं मया ।  

यदि शुद्धम् अशुद्धं वा मम दोषो न दीयते ॥

या गम्याः सत्सहायानां यासु खेदो भयं यतः।  
तासां किं यन्न दुःखाय विपदामिव सम्पदाम्॥

या हठादिव निष्कृष्टा किं तयापि प्रशंसया? ।  
पङ्कवद्भाति सा नूनमस्थाने चन्दनं यथा ॥

या हि शश्वद्बहुमता रक्ष्यन्ते दयिताः स्त्रियः।  
अपि ताः सम्प्रसज्जन्ते कुब्जान्धजडवामनैः॥

या जयश्रीर्मनोजस्य यया जगदलङ्कृतम्।  
यामेणाक्षीं विना प्राणा विफला मे कुतोऽद्य सा॥

या कटाक्षच्छटापातैः पवित्रयति मानवम्।  
एकान्ते रोपितप्रीतिरस्ति सा कमलालया॥

या माता ममता माया मा परोक्षक्षरोपमा।  
तारोने गगनेऽरो तामक्षगछछगक्षम॥

यामीति प्रियपृष्टायाः कान्तायाः कण्ठवर्त्मनि।  
वचोजीवितयोरासीद्बहिर्निस्सरणे रणः॥

यानि मिथ्याभिभूतानां पतन्त्यश्रूणि रोदताम्।  
तानि सन्तापकान्घ्नन्ति सपुत्रपशुबान्धवान्॥

यान्ती गुरुजनैः सार्धं स्मयमानमुखाम्बुजा।  
तिर्यग्ग्रीवं यदद्राक्षीत्तन्निष्पत्त्राकरोज्जगत्॥

यान्ति न्यायप्रवृत्तस्य तिर्यञ्चोऽपि सहायताम्।  
अपन्थानं तु गच्छन्तं सोदरोऽपि विमुञ्चति॥

यासां नाम्नापि कामः स्यात् सङ्गमं दर्शनं विना।  
तासां दृक्सङ्गमं प्राप्य यन्न द्रवति कौतुकम्॥

यासामञ्चलवातेन दीपो निर्वाणतां गतः।  
तासामालिङ्गने पुंसां नरके पतनं कुतः॥

यासां कटाक्षविशिखैः स्मरचौरेण ताडिताः।  
हृतचैतन्यसर्वस्वा मोह्यन्ते मुग्धकामुकाः॥

या शरान्मन्दहासेन भ्रुवा कोदण्डवल्लरीम् ।  
वाचा विजयते वाहं पत्युर्जयति सा रतिः ॥

या स्वसद्मनि पद्मेऽपि संध्यावधि विजृम्भते।  
इन्दिरा मन्दिरेऽन्येषां कथं तिष्ठति सा चिरम्॥

याता यान्ति च यातारो लोकाः शोकाधिका भुवि।  
काव्यसंबन्धिनी कीर्तिः स्थायिनी निरपायिनी॥

यात्रामात्रप्रसिद्ध्यर्थं स्वैः कर्मभिरगर्हितैः ।  
अक्लेशेन शरीरस्य कुर्वीत धनसञ्चयम् ॥

यावानर्थ उदपाने सर्वतः संप्लुतोदके तावान् सर्वेषु वेदेषु ब्राह्मणस्य विजानतः

यावच्छकलितो वायुरेकीभवितुमर्हति।  
तावदेव तुरङ्गोऽयमाजगाम जगाम च॥

यावद्दृष्टिर्मृगाक्षीणां नो नरीनर्ति भङ्गुरा।  
तावज्ज्ञानवतां चित्ते विवेकः कुरुते पदम्॥

यावज्जीवं सुखं जीवेदृष्टं कृत्वा घृतं पिबेत्।  
भस्मीभूतस्य जीवस्य पुनरागमनं कुतः॥

यावज्जीवेत्सुखं जीवेत् ऋणं कृत्वा घृतं पिबेत् ।  
भस्मीभूतस्य देहस्य पुनरागमनं कुतः ॥

यावतः कुरुते जन्तुः सम्बन्धान् मनसः प्रियान्।  
तावन्तोऽस्य निखन्यन्ते हृदये शोकशङ्कवः॥

यावत्स्वस्थमिदं देहं यावन्मृत्युश्च दूरतः।  
तावदात्महितं कुर्यात्प्राणान्ते किं करिष्यसि॥

या विपत्तिर्धनापाये नवा भोगिवदान्ययोः।  
प्रज्ञापकर्षात्प्रागेव प्राप्ता हि कृपणेन सा॥

यूयं वयं,वयं युयम्' इत्यासीन् मतिर् आवयोः।  
किं जातम् अधुना येन 'यूयं यूयं,' 'वयं वयम्' ॥

यः कृत्वा सुकृतं राज्ञो दुष्करं हितमुत्तमम्।  
लज्जया वक्ति नो किञ्चित्तेन राजा सहायवान्॥

यः करोति वधोदर्का निःश्रेयसकरीः क्रियाः।  
ग्लानिदोषच्छिदः स्वच्छाः स मूढः पङ्कयत्यपः॥

यः कुलाभिजनाचारैरतिशुद्धः प्रतापवान्।  
धार्मिको नीतिकुशलः स स्वामी युज्यते भुवि॥

यः कुर्यात्सचिवायत्तां श्रियं तद्व्यसने सति।  
सोऽन्धवज्जगतीपालः सीदेत्सञ्चारकैर्विना॥

यः पृष्ट्वा कुरुते कार्यं प्रष्टव्यान्स्वान्हितान्गुरून्।  
न तस्य जायते विघ्नः कस्मिंश्चिदपि कर्मणि॥

यः सम्मानं समाधत्ते भृत्यानां क्षितिपोऽधिकम्।  
वित्ताभावेऽपि तं दृष्ट्वा ते त्यजन्ति न कर्हिचित्॥

यः स्तोकेनापि सन्तोषं कुरुते मन्दधीर्जनः।  
तस्य भाग्यविहीनस्य दत्ता श्रीरपि मार्ज्यते॥

यः स्वभावो हि यस्यास्ति स नित्यं दुरतिक्रमः।  
श्वा यदि क्रियते राजा स किं नाश्नात्युपानहम्॥

यच्छक्यं ग्रसितुं ग्रासं ग्रस्तं परिणमेच्च यत्।  
हितं च परिणामे स्यात्तत्कार्यं भूतिमिच्छता॥

यद्ददासि विशिष्टेभ्यो यच्चाश्नासि दिने दिने।  
तत्ते वित्तमहं मन्ये शेषमन्यस्य रक्षसि॥

यद्ददाति यदश्नाति तदेव धनिनो धनम्।  
अन्ये मृतस्य क्रीडन्ति दारैरपि धनैरपि॥

यदीच्छसि वशीकर्तुं जगदेकेन कर्मणा।  
परापवादसस्येभ्यो गां चरन्तीं निवारय॥

यदीयबलमालोक्य गतः प्रेयान्वियुज्यते।  
आलोकये कथं सख्यस्तस्य चन्द्रमसो मुखम्॥

यदृच्छयाश्रुतो मन्त्रश्छन्नेनाथच्छलेन वा।  
पत्रेक्षितो वा व्यर्थस्स्यात् प्रत्युतानर्थदो भवेत्॥

यदभावि न तद्भावि भावि चेन्न तदन्यथा।  
इति चिन्ताविषघ्नोऽयमगदः किं न पीयते॥

यदभावि न तद्भावि भावि चेन्न तदन्यथा।  
इति चिन्ताविषघ्नोऽयं बोधो भ्रमनिवर्तकः॥

यदधोऽधः क्षितौ वित्तं निचखान मितम्पचः।  
तदधोनिरयं गन्तुं चक्रे पन्थानमग्रतः॥

यदैव भर्ता जानीयान्मन्त्रमूलपरां स्त्रियम्।  
उद्विजेत तदैवास्याः सर्पाद्वेश्मगतादिव॥

यदम्बुकणमादाय प्राप्तोऽसि जलदोन्नतिम्।  
तस्योपर्यम्बुधेर्गर्जा मलिनस्योचितैव ते॥

यदन्तस्तन्न जिह्वायां यज्जिह्वायां न तद्बहिः।  
यद्बहिस्तन्न कुर्वन्ति विचित्रचरिताः स्त्रियः॥

यदपथ्यवतामायुर्यदनीतिमतां श्रियः।  
तदेतत्काकतालीयं तदेतच्च घुणाक्षरम्॥

यदप्यल्पतरं कर्म तदप्येकेन दुष्करम्।  
पुरुषेणासहायेन किमु राज्यं महोदयम्॥

यदर्ज्यते परिक्लेशैरर्जितं यन्न भुज्यते।  
विभज्यते यदन्तेऽन्यैः कस्यचिन्मास्तु तद्धनम्॥

यदशक्यं न तच्छक्यं यच्छक्यं शक्यमेव तत्।  
नोदके शकटं याति न च नौर्गच्छति स्थले॥

यदक्षिभ्रूलतापाङ्गैः स्त्रियः कुर्वन्ति चापलम्।  
जघनेष्वेव तत्सर्वं पतत्यनपराधिषु॥

यदेव रोचते मह्यं तदेव कुरुते प्रिया ।  
इति वेत्ति न जानाति तत्प्रियं यत्करोति सा ॥

यद्गुणैर्ग्रथितैः शुद्धैरमितैर्ब्रह्मगोलकः।  
विधत्ते कीर्तिकन्यायाः क्रीडाकन्दुककौशलम्॥

यदि नाम कुले जन्म तत्किमर्थं दरिद्रता।  
दरिद्रत्वेऽपि मूर्खत्वमहो दुःखपरम्परा॥

यदि नात्मनि पुत्रेषु    
न चेत् पुत्रेषु नप्तृषु ।  
न त्व् एव तु कृतो ऽधर्मः    
कर्तुर् भवति निष्-फलः॥

यदि न स्यान्नरपतिः सम्यङ्नेता ततः प्रजा।  
अकर्णधारा जलधौ विप्लवेतेह नौरिव॥

यदि नो संस्कृता वाणी यदि नो संस्कृतं मनः ! यदि नो संस्कृता दृष्टिः संस्कृताध्ययनेन किम् ?

यदि प्रियावियोगेऽपि रुद्यते दीनदीनकम्।  
तदिदं दग्धमरणमुपयोगं क्व यास्यति॥

यदि सा चारुसर्वाङ्गी चित्ते वसति मे प्रिया ।  
तत्कथं शून्यचित्तोऽहम् अहो विधिविपर्ययः ।  
।

यदि सन्ति गुणाः पुंसां विकसन्त्येव ते स्वयम्।  
न हि कस्तूरिकामोदः शपथेन विभाव्यते॥

यदि स्मरामि तन्वङ्गीं जीविताशा कुतो मम।  
अथ विस्मृत्य जीवामि जीवितव्यसनेन किम्॥

यदि स्याच्छीतलो वह्निश्चन्द्रमा दहनात्मकः।  
सुस्वादः सागरः स्त्रीणां तत्सतीत्वं प्रजायते॥

यदि स्यान्मण्डले सक्तमिन्दोरिन्दीवरद्वयम्।  
तदोपमीयते तस्या वदनं चारुलोचनम्॥

यदि स्यात् पावकः शीतः प्रोष्णो वा शशलाञ्छनः।  
स्त्रीणां तदा सतीत्वं स्याद्यदि स्याद्दुर्जनो हितः॥

यदि वस्तुं मनः पुंसां स्वर्गस्त्रीभिः समं चिरात्।  
अपरां सुखितां कृत्वा सङ्ग्रामे म्रियतां तदा॥

यद्वामाभिनिवेशित्वं यतश्चैव निवार्यते ।  
दुर्लभत्वं च यन्नार्याः सा कामस्य रतिः परा ॥

यद्वीर्यं कूर्मराजस्य यश्च शेषश्य विक्रमः।  
पृथिव्या रक्षणे राजन्नेकत्र त्वयि तत्स्थितम्॥

यद्वद्वनमसिंहं च यद्वद्राष्ट्रमपार्थिवम्।  
यद्वच्छौर्यमशस्त्रं तु तद्वत्सैन्यमकुञ्जरम्॥

यद्यदाचरति श्रेष्ठस्तत्तदेवेतरो जनः।  
स यत्प्रमाणं कुरुते लोकस्तदनुवर्तते॥

यद्यदेव हि वाञ्छेत ततो वाञ्छा प्रवर्तते।  
प्राप्त एवार्थतः सोऽर्थो यतो वाञ्छा निवर्तते॥

यद्यदिष्टतमं तत्तद्देयं गुणवते किल।  
अत एव खलो दोषान्साधुभ्यः संप्रयच्छति॥

यद्यपि स्वच्छभावेन दर्शयत्युदधिर्मणीन्।  
तथापि जानुदघ्नोऽयमिति चेतसि मा कृथाः॥

यद्यपि क्षितिपालानामाज्ञा सर्वत्रगा स्वयम्।  
तथापि शास्त्रदीपेन चरत्येव मतिः सताम्॥

यद्यत्परवशं कर्म तत्तद्यत्नेन वर्जयेत्।  
यद्यदात्मवशं तु स्यात्तत्तत्सेवेत यत्नतः॥

य एवादिः स एवान्तो मध्ये भवति मध्यमः।  
य एतन्नाभिजानीयात्तृणमात्रं न वेत्ति सः॥

यैरेव स्तुतिभिः स्वामी प्राप्यते व्यसनावटम्।  
पश्चान्मूकत्वमापन्नैर् डद्धर्त्तुं नैव शक्यते॥

यजमानेन कः स्वर्गहेतुः सम्यग्विधीयते।  
विहायाद्यन्तयोर्वर्णौ गोत्वं कुत्र स्थितं वद॥

यजनं याजनं चाऽध्ययनमध्यापनं तथा।  
दानं प्रतिग्रहश्चेति षट् कर्माण्यग्रजन्मनाम्॥

यज्ञार्थात्कर्मणोऽन्यत्र लोकोऽयं कर्मबन्धनः ।  
तदर्थं कर्म कौन्तेय मुक्तसङ्गः समाचर ॥

यन्नाम्नातं स्वशाखायां परोक्तम् अविरोधि च ।  
विद्वद्भिस्तदनुष्ठेयम् अग्निहोत्रादिकर्मवत् ॥

यमान् सेवेत सततं न नित्यं नियमान् बुधः ।  
यमान् पतत्यकुर्वाणो नियमान् केवलान् भजन् ॥

यमाश्रित्य न विश्रामं क्षुधार्ता यान्ति सेवकाः।  
सोऽर्कवन्नृपतिस्त्याज्यः सदा पुष्पफलोऽपि सन्॥

यं मातापितरौ क्लेशं सहेते सम्भवे नृणाम्।  
न तस्य निष्कृतिः शक्या कर्तुं वर्षशतैरपि॥

यन्न भाति तदङ्गेषु लावण्यमतिसम्भृतम्।  
पिण्डीकृतमुरोदेशे तत्पयोधरतां गतम्॥

यन्न दृष्टं हि वेदेषु तद्दृष्टं स्मृतिषु द्विजाः ।  
उभयोर्यन्न दृष्टं हि तत्पुराणैः प्रगीयते ॥

यन्मध्यदेशादपि ते सूक्ष्मं लोलाक्षि दृश्यते।  
मृणालसूत्रमपि ते न संमाति स्तनान्तरे॥

यन्मध्ये यच्च पर्यन्ते यदापाते मनोरमम्।  
सर्वमेवापवित्रं तद्विनाशामेध्यदूषितम्॥

यन्नवे भाजने लग्नः   
संस्कारो नाऽन्यथा भवेत्।  
कथाच्छलेन बालानान्  
नीतिस्तदिह कथ्यते ॥

यन्निमित्तं भवेच्छोको दुःखं वा त्रास एव च।  
आयासो वा यतः शूलस्तदेकाङ्गमपि त्यजेत्॥

यमो वैवस्वतो राजा यस्तवैष हृदि स्थितः ।  
तेन चेदविवादस्ते मा गङ्गाम् मा कुरून् गमः ॥

यं वदन्ति तमोभूता मूर्खा धर्ममतद्विदः ।  
तत्पापं शतधा भूत्वा तद्वक्तॄननुगच्छति ॥

यं विद्म इति यद्ग्रन्थानभ्यस्यामोऽखिलानिति ।  
यस्य शिष्यास्म इति च श्लाघन्ते स्म विपश्चितः ॥

यं यं नृपोऽनुरागेण सम्मानयति संसदि।  
तस्य तस्योत्सारणाय यतन्ते राजवल्लभाः॥

यशःसौरभ्यलशुनः शान्तिशैत्यहुताशनः।  
कारुण्यकुसुमाकाशः खलः सज्जनदुःखदः॥

यश्च मूढतमो लोके यश्च बुद्धेः परं गतः।  
तावुभौ सुखमेधेते क्लिश्यत्यन्तरितो जनः॥

यस्मिन्देशे न सम्मानो न प्रीतिर्न च बान्धवाः।  
न च विद्यागमः कश्चिन्न तत्र दिवसं वसेत्॥

यस्मिन्नेवाधिकं चक्षुरारोपयति पार्थिवः।  
कुलीनो वाकुलीनो वा स श्रियो भाजनं भवेत्॥

यस्मिन्निपातिते सौख्यं बहूनामुपजायते॥ मुनयस्तद्वधं प्राहुरश्वमेधशताधिकम्॥

यस्मिन्कृत्यं समावेश्य निर्विशङ्केन चेतसा।  
आस्यते सेवकः स स्यात्कलत्रमिव चापरम्॥

यस्मिन्रुष्टे भयं नास्ति तुष्टे नैव धनागमः।  
निग्रहानुग्रहौ न स्तः स रुष्टः किं करिष्यति॥

यस्मिंस्तु निहते भद्र एधन्ते बहवः सुखम् ।  
तस्मिन्हते शुभे नास्ति पातकञ्चोपपातकम् ॥

यस्मिन्वंशे समुत्पन्नस्तमेव निजचेष्टितैः।  
दूषयत्यचिरेणैव घुणकीट इवाधमः॥

यस्तु सञ्चरते देशान् सेवते यस्तु पण्डितान् ।  
तस्य विस्तारिता बुद्धिस्तैलबिन्दुरिवाम्भसि ॥

यस् त्व् इन्द्रियाणि मनसा नियम्यारभतेऽर्जुन।  
कर्मेन्द्रियैः कर्मयोगम् असक्तः स विशिष्यते॥

यस्यार्थास्तस्य मित्राणि यस्यार्थास्तस्य बान्धवाः।  
यस्यार्थाः स पुमाँल्लोके यस्यार्थाः स च पण्डितः॥

यस्य षष्ठी चतुर्थी च विहस्य च विहाय च।  
अहं कथं द्वितीया स्याद्द्वितीया स्यामहं कथम्॥

यस्य भार्या शुचिर्दक्षा भर्तारमनुगामिनी।  
नित्यं मधुरवक्त्री च सा रमा न रमा रमा॥

यस्य भार्या विरूपा च कश्मला कलहप्रिया।  
अधिकाधिकभक्षा च सा जरा न जरा जरा॥

यस्य बुक्कितमोङ्कारो ब्रह्मगन्धानुसारि यत् ।  
स्वामी यस्यात्रिपुत्रस्तन्नौमि श्वानचतुष्टयम् ॥

यस्य चाप्रियमन्विच्छेत्तस्य कुर्यात्सदा प्रियम्।  
व्याधा मृगवधं कर्तुं सम्यग्गायन्ति सुस्वरम्॥

यस्य चेतसि निर्व्याजं द्वयं तृणकणायते।  
क्रोधे विरोधिनां सैन्यं प्रसादे कनकाचलः॥

यस्य देवे परा भक्तिर्यथा देवे तथा गुरौ।  
तस्यैते कथिता ह्यर्थाः प्रकाशन्ते महात्मनः  ॥

यस्य धर्मविहीनानि दिनान्यायान्ति यान्ति च।  
स लोहकारभस्त्रेव श्वसन्नपि न जीवति॥

यस्य जिह्वासहस्रं स्याज्जीवेत् साग्रशतं च यः।  
अनन्यकर्मा स्त्रीदोषान्सोऽप्यनुक्त्वा लयं व्रजेत्॥

यस्य कृत्यं न विघ्नन्ति शीतमुष्णं भयं रतिः।  
समृद्धिरसमृद्धिर्वा स वै पण्डित उच्यते॥

यस्य कोपोऽथवा तापो यस्य बाष्पाविलं मुखम् ।  
मृत्युं भजति लङ्केशे स को यदि न राक्षसः ॥

यस्य नास्ति स्वयं प्रज्ञा शास्त्रं तस्य करोति किम्।  
लोचनाभ्यां विहीनस्य दर्पणः किं करिष्यति॥

यस्य नास्ति विवेकस्तु केवलं यो बहुश्रुतः।  
न स जानाति शास्त्रार्थान्दर्वी पाकरसानिव॥

यस्य न ज्ञायते वीर्यं न कुलं न विचेष्टितम्।  
न तेन सङ्गतिं कुर्यादित्युवाच बृहस्पतिः॥

यस्य न ज्ञायते शीलं कुलं विद्या नरस्य च।  
कस्तेन सह विश्वासं पुमान्कुर्याद्विचक्षणः॥

यस्य प्रसादे पद्मास्ते विजयश्च पराक्रमे।  
मृत्युश्च वसति क्रोधे सर्वतेजोमयो हि सः॥

यस्य स्त्री तस्य भोगेच्छा निःस्त्रीकस्य क्व भोगभूः।  
स्त्रियं त्यक्त्वा जगत्त्यक्तं जगत्त्यक्त्वा सुखी भवेत्॥

यस्य वाचमिव श्रोतुं ब्रह्माप्यवयवोज्झितम् ।  
आशिश्रिये श्रुतीस्तस्मै नमः शङ्करयोगिने ॥

यस्य वज्रमणेर्भेदे भिद्यन्ते लोहसूचयः।  
करोति तत्र किं नाम नारीनखविलेखनम्॥

यस्य क्षेत्रं नदीतीरे भार्या वापि परप्रिया।  
पुत्रस्य विनयो नास्ति मृत्युरेव न संशयः॥

यस्य यस्य हि यो भावस्तेन तेन हि तं नरम्।  
अनुप्रविश्य मेधावी क्षिप्रमात्मवशं नयेत्॥

यतःप्रभृति ते कान्तं मुखमालोकितं मया।  
कामः कामं ममाङ्गानि व्यथयत्यभितः शरैः॥

यतः सत्यं ततो धर्मो यतो धर्मस्ततो धनम्।  
यतो रूपं ततः शीलं यतो नागास्ततो जयः॥

यत एवागतो दोषस्तत एव निवर्तते।  
अग्निदग्धस्य विस्फोटशान्तिः स्यादग्निना ध्रुवम्॥

यथा बीजाङ्कुरः सूक्ष्मः प्रयत्नेनाभिवर्धितः।  
फलप्रदो भवेत्काले तद्वल्लोकाः सुरक्षिताः॥

यथाभिलषितैः कामैर् भिन्द्यादेतांश्चतुर्विधान्।  
परपक्षे स्वपक्षे च यथावत् प्रशमं नयेत्॥

यथा चित्तं तथा वाचो यथा वाचस्तथा क्रियाः।  
चित्ते वाचि क्रियायां च साधूनामेकरूपता॥

यथा दोषो विभात्यस्य जनस्य न तथा गुणः।  
प्रायः कलङ्क एवेन्दोः प्रस्फुटो न प्रसन्नता॥

यथा गजपतिः श्रान्तश्छायार्थी वृक्षमाश्रितः।  
विश्रम्य तं द्रुमं हन्ति तथानीचः स्वमाश्रयम्॥

यथा गौर्दुह्यते काले पाल्यते च तथा प्रजा।  
सिच्यते चीयते चैव लता पुष्पफलप्रदा॥

यथाऽहं भवता सृष्टो जात्या रूपेण चेश्वरः ।  
स्वभावेन च संयुक्तस्तथेदं चेष्टितं मया ॥

यथा हि पथिकः कश्चित् छायामाश्रित्य तिष्ठति।  
विश्रम्य च पुनर्गच्छेत् तद्वद् भूतसमागमः ॥

यथा हि शृङ्गं गोः काले वर्धमानस्य वर्धते।  
एवं तृष्णापि चित्तेन वर्धमानेन वर्धते॥

यथा काष्ठमयो हस्ती यथा चर्ममयो मृगः।  
तथा वेदं विना विप्रस्त्रयस्ते नामधारकाः॥

यथा काष्ठं च काष्ठं च समेयातां महोदधौ ।  
समेत्य च व्यपेयातां तद्वद् भूतसमागमः ॥

यथा खनन्खनित्रेण नरो वार्यधिगच्छति।  
तथा गुरुगतां विद्यां शुश्रूषुरधिगच्छति॥

यथा नयति कैलासं नगं गानसरस्वती।  
तथा नयति कैलासं न गङ्गा न सरस्वती॥

यथामिषं जले मत्स्यैर्भक्ष्यते श्वापदैर्भुवि।  
आकाशे पक्षिभिश्चैव तथा सर्वत्र वित्तवान्॥

यथा परोपकारेषु नित्यं जागर्ति सज्जनः।  
तथा परापकारेषु जागर्ति सततं खलः॥

यथा प्लवेनोपलेन निमज्जत्युदके तरन् ।  
तथा निमज्जतोऽधस्तादज्ञौ दातृप्रतीच्छकौ ॥

यथा प्रभुकृतान्मानाद्युध्यन्ते भुवि मानवाः।  
न तथा बहुभिर्दत्तैर्द्रविणैरपि भूपते॥

यथा सत्प्रसवः स्निग्धः सन्मार्गविहितस्थितिः।  
तथा सर्वाश्रयः सत्यमयं मे वकुलद्रुमः॥

यथा तथापि यः पूज्यो यत्र तत्रापि योऽर्चितः।  
योऽपि वा सोऽपि वा योऽसौ देवस्तस्मै नमोऽस्तु ते॥

यथा वायुं समाश्रित्य वर्तन्ते सर्वजन्तवः ।  
तथा गृहस्थमाश्रित्य वर्तन्ते सर्व आश्रमाः॥

यथा वृष्टिः समुद्रेषु भुक्तस्योपरि भोजनम्।  
एवं प्रीतिः खलैः सार्धमुत्पन्नेऽर्थेऽवसीदति॥

यथा यथा विशत्यस्या हृदये हृदयेश्वरः।  
तथा तथा बहिर्यातौ मन्ये सङ्कोचतः कुचौ॥

यथा यथैव स्नेहेन भूयिष्ठमुपचर्यते।  
धत्ते तथा तथा तापं महावैश्वानरः खलः॥

यथोर्ध्वाक्षः पिबत्यम्बु पथिको विरलाङ्गुलिः।  
तथा प्रपापालिकापि धारां वितनुते तनुम्॥

यत्कर्म कुर्वतोऽस्य स्यात्परितोषोऽन्तरात्मनः।  
तत्प्रयत्नेन कुर्वीत विपरीतं तु वर्जयेत्॥

यत्करोत्यरतिं क्लेशं तृष्णां मोहं प्रजागरम्।  
न तद्धनं कदर्याणां हृदये व्याधिरेव सः॥

यत्नादन्विष्य का ग्राह्या लेखकैर्मसिमल्लिका।  
घनान्धकारे निःशङ्कं मोदते केन बन्धकी॥

यतो गजैर्विना राज्ञां राज्यशोभा न जायते।  
जयप्रतापौ सैन्यस्य रक्षा तस्मादिहोच्यते॥

यत् पुण्यफलमाप्नोति गां दत्त्वा विधिवद् गुरोः ।  
तत् पुण्यफलमाप्नोति भिक्षां दत्त्वा द्विजो गृही ॥

यत्रात्मीयो जनो नास्ति भेदस्तत्र न विद्यते।  
कुठारैर्दण्डनिर्मुक्तैर्भिद्यन्ते तरवः कथम्॥

यत्रायुद्धे ध्रुवं मृत्युर्युद्धे जीवितसंशयः।  
तमेव कालं युद्धस्य प्रवदन्ति मनीषिणः॥

यत्र ब्रह्म च क्षत्रं च सम्यञ्चौ चरतः सह।  
तं लोकं पुण्यं प्रज्ञेषं यत्र देवा सहाग्निना॥

यत्र देशेऽथवा स्थाने भोगान्भुक्त्वा स्ववीर्यतः।  
तस्मिन्विभवहीनो यो वसेत्स पुरुषाधमः॥

यत्र कामसुखं लोके यच्च दिव्यं महत्सुखम्।  
तृष्णाक्षयसुखस्यैते नार्हतः षोडशीं कलाम्॥

यत्र सूक्तं दुरुक्तं च समं स्यान्मधुसूदन ।  
न तत्र प्रलपेत्प्राज्ञो बधिरेष्विव गायनः ॥

यत्र स्त्री यत्र कितवो बालो यत्र प्रशासिता।  
राजन्निर्मूलतां याति तद्गृहं भार्गवोऽब्रवीत्॥

यत्र तुष्यति भर्त्रा स्त्री स्त्रिया भर्ता च तुष्यति ।  
तत्र वेश्मनि कल्याणं सम्पद्येत पदेपदे ॥

यत्र विद्वज्जनो नास्ति श्लाघ्यस्तत्राल्पधीरपि।  
निरस्तापादपे देश एरण्डोऽपि द्रुमायते॥

यत्सकाशान्न लाभः स्यात्केवलाः स्युर्विपत्तयः।  
स स्वामी दूरतस्त्याज्यो विशेषादनुजीविभिः॥

यत्स्मृत्वैव परां यान्ति सन्तः संतापसंततिम्।  
तदसन्तो हसन्तोऽपि हेलयैव हि कुर्वते॥

यौवनं धनसम्पत्तिः प्रभुत्वमविवेकिता।  
एकैकमप्यनर्थाय किमु यत्र चतुष्टयम्॥

यौवनं जरया ग्रस्तमारोग्यं व्याधिभिर्हतम्।  
जीवितं मृत्युरभ्येति तृष्णैका निरुपद्रवा॥

यौवने वर्तमानानां मृष्टाभरणवाससाम्।  
नारीणां स्वैरवृत्तीनां स्पृहयन्ति कुलस्त्रियः॥

यक्षं विरहिणं कञ्चित्त्रासयामास तेजसा।  
यक्ष एव विलोमेन संल्लग्नोऽभूद्विधौ क्षयः॥

ययोरारोपितस्तारो हारस्तेऽरिवधूजनैः।  
निधीयन्ते तयोः स्थूलाः स्तनयोरश्रुबिन्दवः॥

ययोरेव समं वित्तं ययोरेव समं कुलम्।  
तयोर्मैत्त्री विवाहश्च न तु पुष्टविपुष्टयोः॥

ययोरेव समं वित्तं ययोरेव समं बलम्।  
तयोर्विवादो मैत्त्री वा नोत्तमाधमयोः क्वचित्॥

येषां बाहुबलं नास्ति येषां नास्ति मनोबलम् तेषां चन्द्रबलं देव किं कुर्यादम्बरस्थितम्

येषां निमेषोन् मेषाभ्यां जगतां प्रलयोदयौ।  
तादृशाः पुरुषा याता मादृशां गणनैव का॥

येषां प्राणिवधः क्रीडा नर्म मर्मच्छिदो गिरः।  
कार्यं परोपतापित्वं ते मृत्योरपि मृत्यवः॥

येषु येषु दृढं बद्धा भावना दृष्टवस्तुषु।  
तानि तानि विनष्टानि दृष्टानि किमिहोत्तमम्॥

ये बकव्रतिनो विप्रा ये च मार्जारलिङ्गिनः ।  
ते पतन्त्यन्धतामिस्रे तेन पापेन कर्मणा ॥

ये च प्राहुर्दुरात्मानो दुराराध्या महीभुजः।  
प्रमादालस्य जाड्यानि ख्यापितानि निजानि तैः॥

ये ह्याहवेषु वध्यन्ते स्वाम्यर्थमपराङ्मुखाः।  
विकटैरायुधैर्यान्ति ते स्वर्गं योगिनो यथा॥

ये जात्यादिमहागर्वान्नरेन्द्रान्नोपयान्ति च।  
तेषामामरणं भिक्षा प्रायश्चित्तं विनिर्मितम्॥

येनाहङ्कारयुक्तेन चिरं विलसितं पुरा।  
दीनं वदति तत्रैव यः परेषां स निन्दितः॥

येनाकारि पराभूतिर्दिननायकसूनवे।  
यद्गोत्रात्मभवाकान्तं तन्महः श्रेयसेऽस्तु वः॥

येनास्य पितरो याता येन याताः पितामहाः ।  
तेन यायात् सतां मार्गं तेन गच्छन्न रिष्यति ॥

येनात्मा पण्यतां नीतः स एवान्विष्यते जनैः।  
हस्ती हेमसहस्रेण क्रीयते न मृगाधिपः॥

येनैवाम्बरखण्डेन संवीतो निशि चन्द्रमाः।  
तेनैव च दिवा भानुरहो दौर्गत्यमेतयोः॥

येन केन प्रकारेण यस्य कस्यापि देहिनः ।  
सन्तोषं जनयेत् प्राज्ञः तदेवेश्वर पूजनम् ॥

येन पाषाणखण्डस्य मूल्यमल्पं वसुन्धरा।  
अनस्तमितसारस्य तेजसस्तद्विजृम्भितम्॥

येन शुक्लीकृता हंसाः शुकाश्च हरितीकृताः।  
मयूराश्चित्रिता येन स ते वृत्तिं विधास्यति॥

ये श्रमं हर्तुमीहन्ते महतां चिरसंभृतम्।  
वन्द्यास्तेऽसरलात्मानो दुर्जनाः सज्जना इव॥

यो ध्रुवाणि परित्यज्य ह्यध्रवं परिषेवते।  
ध्रुवाणि तस्य नश्यन्ति ह्यध्रुवं नष्टमेव च॥
______________
यो ध्रुवाणि परित्यज्य अध्रुवाणि निषेवते।  
ध्रुवाणि तस्य नश्यन्ति अध्रुवाणि नष्टमेव हि॥

योगानन्दमयाः केचिद्भोगानन्दपराः परे।  
वयं सर्वप्रदातारं रसानन्दमुपास्महे॥

योगीन्द्रश्छन्दसां स्रष्टा रामायणमहाकविः।  
वल्मीकजन्मा जयति प्राच्यः प्राचेतसो मुनिः॥

योगस्थः कुरु कर्माणि सङ्गं त्यक्त्वा धनञ्जय ।  
सिद्ध्यसिद्ध्योः समो भूत्वा समत्वं योग उच्यते ॥

यो हि दत्वा द्विपश्रेष्ठं कक्ष्यायां कुरुते मनः ।  
रज्जुस्नेहेन किं तस्य त्यजतः कुञ्जरोत्तमम्॥

योऽनाहूतः समभ्येति द्वारे तिष्ठति सर्वदा।  
पृष्टः सत्यं मितं ब्रूते स भृत्योऽर्हो महीभुजाम्॥

योऽनधीत्य द्विजो वेद-  
मन्यत्र कुरुते श्रमम्  ।  
स जीवन्नेव शूद्रत्व-  
माशु गच्छति सान्वयः॥

यो न वेत्ति गुणान्यस्य न तं सेवेत पण्डितः।  
नहि तस्मात्फलं तस्य सुकृष्टादूषरादिव॥

योऽम्भस्तातस्य कूपोऽयमिति कौपं पिबेत्कटु ।  
त्यक्त्वा गाङ्गं पुरःस्थं तं कोऽनुशासति रागिणम् ॥२,१८.४ ॥

यो मे गर्भगतस्यापि वृत्तिं कल्पितवान्स्वयम्।  
शेषवृत्तिविधाने च स किं सुप्तोऽथवा मृतः॥

यो मित्त्रं कुरुते मूढ आत्मनोऽसदृशं कुधीः।  
हीनं वाप्यधिकं वापि हास्यतां यात्यसौ जनः॥

यो मोहान्मन्यते मूढो रक्तेयं मम कामिनी।  
स तस्या वशगो नित्यं भवेत्क्रीडाशकुन्तवत्॥

योऽसकृत्परगोत्राणां पक्षच्छेदक्षणक्षमः।  
शतकोटिदतां बिभ्रद्विबुधेन्द्रः स राजते॥

योऽत्ति यस्य यदा मांसमुभयोः पश्यतान्तरम्।  
एकस्य क्षणिका प्रीतिरन्यः प्राणैर्विमुच्यते॥

यो वेदो चतुरो वेदान्साङ्गोपनिषदो द्विजाः ।  
पुराणं नैव जानाति न च स स्याद्विचक्षणः ॥

यो यमर्थं प्रार्थयते यदर्थं घटतेऽपि च।  
अवश्यं तदवाप्नोति न चेच्छ्रान्तो निवर्तते॥

यो यत्र कुशलः कार्ये तं तत्र विनियोजयेत्।  
कर्मस्वदृष्टकर्मा यः शास्त्रज्ञोऽपि विमुह्यति॥

यो येन प्रतिबद्धः स्यात्सह तेनोदयी व्ययी।  
स विश्वस्तो नियोक्तव्यः प्राणेषु च धनेषु च॥

युष्मत्कृष्णस्य पर्याप्तं पत्रं पुष्पं फलं जलम् ।  
अस्मत्कृष्णस्य नो तृप्त्यै सर्पिर्मस्तु पयो दधि ॥

युद्धकालेऽग्रगो यः स्यात्सदा पृष्ठानुगः पुरे।  
प्रभोर्द्वाराश्रितो हर्म्ये स भवेद्राजवल्लभः॥

युद्धं च प्रातरुत्थानं भोजनं सह बन्धुभिः।  
स्त्रियमापद्गतां रक्षेच्चतुः शिक्षेत कुक्कुटात्॥

युधिष्ठिरः कस्य पुत्रो गङ्गा वहति कीदृशी।  
हंसस्य शोभा का वास्ति धर्मस्य त्वरिता गतिः॥

युधिष्ठिरोऽसि भीमोऽसि चरितैरर्जुनो भवान्।  
प्रज्ञया सहदेवोऽसि वाच्यता न कुलस्य ते॥

युध्यन्ते पक्षिपशवः पठन्ति शुकसारिकाः।  
दातुं शक्नोति यो वित्तं स शूरः स च पण्डितः॥

युध्यन्ति पशवः सर्वे पठन्ति शुकसारिकाः।  
दातुं जानाति यो वित्तं स शूरः स च पण्डितः॥

युक्तः प्रमाद्यसि हितादपेतः परितप्यसे।  
यदि नेष्टात्मनः पीडा मा सञ्जि भवता जने॥

युक्तं मध्ये कृशा तन्वी कार्मुकीकरणाय यत्।  
अत्रैव कुसुमास्त्रेण पीड्यते श्लिष्टमुष्टिना॥

युक्तमुक्तं पुराविद्भिश्चिन्ता जूर्तिः सुदारुणा।  
न भेषजैर्लङ्घनैर्वा न चान्यैरुपशाम्यति॥

युक्तियुक्तं प्रगृह्णीयाद्बालादपि विचक्षणः।  
रवेरविषयं वस्तु किं न दीपः प्रकाशयेत्॥

युक्तियुक्तं वचो ग्राह्यं बालादपि शुकादपि।  
युक्तिहीनं वचस् त्याज्यं वृद्धादपि शुकादपि॥

युक्त्या परोक्षं बाधेत विपक्षक्षपणक्षमः।  
शोषयत्यचिरेणैव प्रान्तरस्थमलं पयः॥