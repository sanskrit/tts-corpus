---
title: साण्ख्यसारः

---
  
 साङ्ख्यसारः   
  
पूर्वभागः ।  
प्रथमः परिच्छेदः ।  
  
महदाख्यः स्वयम्भूर्यो जगदङ्कुर ईश्वरः ।  
सर्वात्मने नमस्तस्मै विष्णवे सर्वजिष्णवे ॥ १॥  
  
साङ्ख्यकारिकया लेशादात्मतत्त्वं विवेचितम् ।  
साङ्ख्यसारविवेकोऽतो विज्ञानेन प्रपञ्च्यते ॥ २॥  
  
प्रायः सङ्कलिता साङ्ख्यप्रक्रिया कारिकागणे ।  
साऽतोऽत्र वर्ण्यते लेशात् तदनुक्तांशमात्रतः ॥ ३॥  
  
साङ्ख्यभाष्ये प्रकृत्यादेः स्वरूपं विस्तरान् मया ।  
प्रोक्तं तस्मात् तदप्यत्र सङ्क्षेपादेव वक्ष्यते ॥ ४॥  
  
आत्मानात्मविवेकसाक्षात्कारात् कर्तृत्वाद्यखिलाभिमाननिवृत्त्या  
तत्कार्यरागद्वेषधर्माधर्माद्यनुत्पादात् पूर्वोत्पन्नकर्मणां  
चाविद्यारागादिसहकार्युच्छेदरूपदानेन विपाकानारम्भकत्वात्  
प्रारब्धसमाप्त्यनन्तरं पुनर्जन्माभावेन त्रिविधदुःखात्यन्तनिवृत्तिरूपो  
मोक्षो भवतीति श्रुतिस्मृतिडिण्डिमः । तत्र श्रुतयः । अथाकामयमानो  
योऽकामो निष्कामो न तस्य प्राणा उत्क्रामन्तीहैव समवलीयन्ते ।  
आत्मानं चेद्विजानीयादयमस्तीति पूरुषः ।  
किमिच्छन् कस्य कामाय शरीरमनुसञ्चरेत् ॥  
  
यदा सर्वे प्रमुच्यन्ते कामा येऽस्य हृदि श्रिताः ।  
अथ मर्त्योऽमृतो भवत्यत्र ब्रह्म समश्नुते ॥  
  
कामान् यः कामयते मन्यमानः  
स कर्मभिर्जायते तत्र तत्र ।  
पर्याप्तकामस्य कृतात्मनस्तु  
इहैव सर्वे प्रविलीयन्ति कामाः ॥  
  
इत्याद्याः । स्मृतयश्च कौर्माद्याः । यथा कौर्मे ।  
रागद्वेषादयो दोषाः सर्वे भ्रान्तिनिबन्धनाः ।  
कार्यो ह्यस्य भवेद्दोषः पुण्यापुण्यमिति श्रुतिः ॥  
  
तद्वशादेव सर्वेषां सर्वदेहसमुद्भवः ।  
इति । मोक्षधर्मे च ।  
इन्द्रियाणीन्द्रियार्थाश्च नोपसर्पन्त्यतर्षुलम् ।  
हीनश्च करणैर्देही न देहं पुनरर्हति ॥  
  
तस्मात् तर्षात्मकाद् रागाद् बीजाज्जायन्ति जन्तवः ।  
इति । ननु रागाभावेऽपि केवलकर्मवशान्नरकादिप्राप्तेः कथं रागस्य  
कर्मसहकारित्वं विपाकारम्भ उपपन्नम् । नरकादौ विशेषतो  
रागाभावेऽपि सामान्यतो रागसत्त्वात् । निषिद्धस्त्र्यादिगामिनां  
स्त्र्यादिरागादेव तप्तलोहमयनारीसमालिङ्गनादिरूपनरकोत्पत्तेः ।  
यद्यप्यविद्यास्मितारागद्वेषभयाख्यं क्लेशपञ्चकमेव जन्मादिविपाकारम्भे  
कर्मणां सहकारि भवति ।  
तदेव सक्तः सह कर्मणैति  
लिङ्गं मनो यत्र निषिक्तमस्य ।  
इति श्रुतावभिमानरागद्वेषादिजन्यस्य विषयवासनाख्यसङ्गसामान्यस्यैव  
जन्मादिविपाकारम्भे कर्मसहकारित्वसिद्धेः ।  
यत्र यत्र मनो देही धारयेत् सकलं धिया ।  
स्नेहाद्द्वेषाद्भयाद्वाऽपि याति तत्तत्सरूपताम् ॥  
  
इत्यादिस्मृतेश्च । तथा च क्लेशमूलः कर्माशयः । सति मूले  
तद्विपाको जात्यायुर्भोगा इति योगसूत्राभ्यामप्यदृष्टे तद्विपाकारम्भे  
च क्लेशानां हेतुत्ववचनाच्च । तथाऽप्यविद्यास्मितासत्त्वे  
रागस्यावश्यकत्वाद्द्वेषभययोश्च रागमूलकत्वाद्राग एव मुख्यतो  
जन्मादिहेतुतया यथोक्तवाक्यैर्निर्दिश्यत इति । ननु ।  
क्षीयन्ते चास्य कर्माणि तस्मिन् दृष्टे परावरे ।  
इत्यादिश्रुतेर्ज्ञानस्य प्राचीनकर्मनाशकत्वमेवोचितं दाहकत्वं  
कथमिष्यत इति चेन्न ।  
ज्ञानाग्निदग्धकर्माणं तमाहुः पण्डितं बुधाः ।  
इत्यादिवाक्यैर्दाहस्यापि श्रवणेन लाघवाद्दाहपरत्वस्यैव नाशादिवाक्येष्वपि  
कल्पनौचित्यात् । कर्मणां दाहश्च क्लेशाख्यसहकार्युच्छेदेन नैष्फल्यम् ।  
कर्मणां नाशस्तु प्रारब्धभोगान्ते चित्तनाशादेव भविष्यति । अतो  
लोकसिद्धेनाविद्यानाशेनैव द्वारेण कर्मफलानुत्पत्तिसम्भवान्न ज्ञानस्य  
कर्मनाशकत्वं गौरवादित्यादिकं योगवार्त्तिके प्रप्रञ्चितमस्माभिरिति  
दिक् । तस्माद्विवेकसाक्षात्कारादविद्यास्मितारागादिक्लेशनिवृत्तौ  
त्रिविधदुःखात्यन्तनिवृत्तिरूपपरमपुरुषार्थः सिद्ध्यतीत्युपपन्नम् ।  
तथा च योगसूत्रद्वयम् । हेयं दुःखमनागतम् । विवेक्ख्यातिरविप्लवा  
हानोपाय इति ।  
  
इति श्रीविज्ञानभिक्षुविरचिते साङ्ख्यसारेऽभ्यर्हितत्त्वादादौ  
विवेकख्यातिफलस्य परमपुरुषार्थस्य परिच्छेदः ॥ *॥  
  
------------------  
  
अथ द्वितीयः परिच्छेदः  
  
अथात्मानात्मविवेकज्ञानस्य किं स्वरूपं तदुच्यते । आत्मा  
तावत् सुखदुःखाद्यनुभवितेति सामान्यतो लोकप्रसिद्धिः अनात्मा च  
प्रकृत्यादिर्जडवर्गः तयोरन्योन्यवैधर्म्येण परिणामित्वापरिणामित्वादिरूपेण  
दोषगुणात्मकेन हेयोपादेयतया पृथक्त्वेन ज्ञानं विवेकज्ञानम् ।  
तथा च श्रुतिः । स एष नेति नेत्यात्माऽगृह्यो न हि गृह्यतेऽशीर्यो  
न हि शीर्यतेऽसङ्गो न हि सज्यतेऽसितो न व्यथते न रिष्यतीत्यादि ।  
स्मृतिश्च ।  
सोऽथ प्रतिनिवृत्ताक्षो गुरुदर्पणबोधितः ।  
स्वतोऽन्यां विक्रियां मौढ्यादास्थितामञ्जसैक्षत ॥  
  
अथासौ प्रकृतिर्नाहमियं हि कलुषात्मिका ।  
शुद्धबुद्धस्वभावोऽहमिति त्यजति तां विदन् ॥  
  
एवं देहेन्द्रियादिभ्यः शुद्धत्वेनात्मनि स्मृते ।  
निखिला सविकारेयं त्यक्तप्रायाऽहिचर्मवत् ॥  
  
इति । सूत्रं च । एवं तत्त्वाभ्यासान्नेति नेतीति त्यागाद्विवेकसिद्धिरिति ।  
तत्त्वज्ञानस्य लक्षणं च मात्स्ये कृतम् ।  
अव्यक्ताद्ये विशेषान्ते विकारेऽस्मिंश्च वर्णिते ।  
चेतनाचेतनान्यत्वज्ञानेन ज्ञानमुच्यते ॥  
  
इति । यद्यप्यन्योन्यभेदज्ञानमेव विवेकज्ञानं तथाप्यात्मविशेष्यकमेव  
तन्मोक्षकारणं भवति । आत्मा वाऽरे द्रष्टव्य इत्यादि  
श्रुतिस्मृतिभ्यः । नन्वनात्मन्यात्मबुद्धिरूपा याऽविद्या  
पातञ्जलादिषूक्ता तस्याः कथमात्मविशेष्यकविवेकज्ञाननाश्यत्वं  
प्रकारादिभेदादिति चेन्न । तादृशाविद्याया  
अनात्मविशेष्यकविवेकज्ञानद्वारेणात्मविशेष्यकविवेकज्ञाननाश्यत्वादिति ।  
यच्च योगेन निर्विकल्पकमात्मज्ञानं जायते तद्विवेकज्ञानद्वारैव  
मोक्षकारणं भवति न तु साक्षादविद्यानिवर्तकत्वाभावात् ।  
अहं गौरः कर्ता सुखी दुःखीत्यादि ज्ञानमेव ह्यविद्या  
संसारानर्थहेतुतया श्रुतिस्मृतिन्यायसिद्धा तस्याश्च निवर्तिका  
नाहं गौर इत्यादिरूपा विवेकख्यातिरेव भवति । समाने विषये  
ग्राह्याभावत्वप्रकारकग्राह्याभावज्ञानत्वेनैव विरोधात् । अन्यथा  
शुक्तनिर्विकल्पकस्यापि इदं रजतमिति ज्ञानविरोधित्वापत्तेः । किञ्च  
यतोक्ताभावज्ञाने ग्राह्यज्ञानविरोधित्वस्यावश्यकतया निर्विकल्पकज्ञानस्य  
भ्रमनिवर्तकत्वं न पृथक् कल्प्यते गौरवात् । अपि चाथाऽत  
आदेशो नेति नेति न ह्येतस्मादिति नेत्यन्यत् परमस्तीत्यादिश्रुत्या  
विवेकोपदेशापेक्षयोत्तमोपदेशो नास्तीत्युच्यते ।  
क्षेत्रक्षेत्रज्ञयोरेवमन्तरं ज्ञानचक्षुषा ।  
भूतप्रकृतिमोक्षं च ये विदुर्यान्ति ते परम् ॥  
  
इति गीतादिवाक्यैश्च विवेकज्ञानस्यैव मोक्षहेतुत्वमुच्यते ।  
अतो विवेकज्ञानमेव साक्षादविद्यानिवृत्त्या  
मोक्षहेतुः । योगेन केवलात्मसाक्षात्कारस्तु  
योग्यानुपलब्धिविधयोपाध्यादिगतधर्माभावमुपाध्यादिभेदं  
च ग्राहयति ततोऽविद्यानिवृत्तिरिति । एतेन सर्वभूतेषु  
समताज्ञानमात्मनः सर्वात्मकत्वादिज्ञानं च श्रुतिस्मृत्योर्गीयमानं  
विवेकज्ञानस्यैव शेषभूतं सर्वदर्शनेषु मन्तव्यम् । ज्ञानान्तराणां  
साक्षादभिमानानिवर्तकत्वात् । ब्रह्ममीमांसायां त्वयं विशेषो यत्  
परमात्मविवेकशेषत्वम् । साङ्ख्यशास्त्रे तु सामान्यात्मविवेकशेषत्वमिति  
दिक् । ननु यथोक्तविवेकख्यातितोऽप्यत्यन्तमविद्योच्छेदो न घटते ।  
विवेकख्यातेरविद्याप्रतिबन्धकत्वमात्रत्वेन विवेकख्यातिनाशोत्तरं  
पुनरभिमानसम्भवात् । शुक्तिरजतविवेकदर्शिनोऽपि कालान्तरे  
शुक्तौ रजतभ्रमवदिति । मैवम् । दृष्टान्तवैषम्यात् । शुक्त्यादिषु  
जातेऽपि साक्षात्कारे दूरत्वादिरूपविषयदोषाणां पटलादिरूपकरणदोषाणां  
चोत्पत्तिसम्भवेन पुनर्भ्रमो युक्तः । अनात्मन्यात्माभिमाने त्वनादिवासनैव  
दोषः सर्वास्तिकसम्मतः जातमात्रस्याभिमाने दोषान्तरानुपलब्धेः ।  
सा मिथ्याज्ञानवासना यदा विवेकख्यातिपरम्पराजन्यदृढवासनोन्मूलिता  
तदैव विवेकसाक्षात्कारनिष्ठोच्यते । तत्पूर्वमवश्यं वासनालेशतो  
मिथ्यांशस्य कस्याप्यात्मनि भावात् तस्यां च विवेकख्यातिनिष्ठायां जातायां  
न पुनरभिमानः सम्भवति वासनाख्यदोषाभावादिति तु महद्वैषम्यम् । यदि  
तु बुद्धिपुरुषयोरन्योन्यप्रतिबिम्बनादिकमविवेककारणं दोष इष्यते तदा तु  
तद्दोषं बाधित्वैव विवेकसाक्षात्कार उदित इति न तस्य पुनर्भ्रमहेतुत्वं  
फलबलेन योगजधर्मासहकृतस्यैव तस्य दोषत्वकल्पनासम्भवादिति ।  
विवेकख्यातिनिष्ठा च गीतादिषु लक्षिता ।  
प्रकाशं च प्रवृत्तिं च मोहमेव च पाण्डव ।  
न द्वेष्टि सम्प्रवृत्तानि न निवृत्तानि काङ्क्षति ॥  
  
उदासीनवदासीनो गुणैर्यो न विचाल्यते ।  
सर्वारम्भपरित्यागी गुणातीतः स उच्यते ॥  
  
इति । गुणातीतो निवृत्तगुणाभिमानः । अधिकं तु ज्ञानिलक्षणमग्रे  
वक्ष्यामः । नन्वेवमपि विवेकप्रतियोगिपदार्थानामानन्त्येन प्रातिस्विकरूपैः  
सर्वपदार्थेभ्यो विवेकग्रहासम्भवात् कथं विवेकख्यातेर्मोक्षहेतुत्वमिति  
चेन्न । दृश्यत्वपरिणामित्वादिसामान्यरूपैर्विवेकग्रहसम्भवात् ।  
तथा हि । द्रष्टा स्वसाक्षात्प्रकाशेभ्यो भिन्नः प्रकाशकत्वाद्यो  
यस्य प्रकाशकः स तस्माद्भिन्नः यथा घटादालोको  
वृत्तिप्रकाश्याच्च वृत्तिरित्यनुमानेनादावन्तर्दृश्येभ्यो  
बुद्धिवृत्तितदारूढार्थेभ्यो विवेकतो बुद्धीसाक्षी सिध्यति ।  
कर्मकर्तृविरोधश्चानुकूलस्तर्कः । अत्र आत्मनि व्यभिचारवारणाय  
साक्षात्पदम् । वृत्तिद्वारैवात्मनः स्वविषयत्वात् । नन्वत्रानुमाने  
बुद्धिवृत्तिमात्राद्विवेकः सिध्यतु । तस्या एव साक्षदात्मदृश्यत्वात्  
न प्रकृत्यादिभ्य इति चेन्न । वृत्तीनामज्ञातसत्त्वाभावेन  
ह्यत्रानुमाने लाघवाद्वक्ष्यमाणतर्कगणाच्चाखिलवृत्तीनां द्रष्टा  
विभुकूटस्थनित्यैकज्ञानस्वरूपतयैव सिध्यति । यथा नैयायिकानां  
क्षितिः सकर्तृका कार्यत्वादित्यनुमाने लाघवात् कर्तुरेकत्वनित्यत्वादिकं  
तद्वत् । तत्र विभुत्वं परिच्छिन्नभिन्नत्वं कूटस्थत्वादिकत्वं  
च परिणामिभिन्नत्वादिकमतो बुद्ध्यात्मनोर्दृग्दृश्यरूपतो  
विवेकग्रहे सति तदुत्तरानुमानेन परिणामित्वापरिणामित्वादिरूपैः  
सामान्यतोऽप्यात्मानात्मविवेकग्रहो घटत इति । अतएव पातञ्जले  
सत्त्वपुरुषान्यताख्यातिरेव मोक्षहेतुतया स्थले स्थले व्यासभाष्ये  
प्रोक्ता । सत्त्वपुरुषान्यताख्यातिरूपदृग्दृश्यविवेकग्रहोत्तरं  
यथोक्तरीत्या प्रकृत्यादिविवेकग्रहात् । तत्र च सत्त्वशब्दे  
बुद्धिस्थत्वेन बुद्धिसत्त्वमुक्तमिति । एवं च प्रकृत्यादिपदार्थानां  
विशिष्यज्ञानाभावेऽपि तद्विवेकज्ञानं घटते । एतेन  
दृग्दृश्यविवेकादविद्यानिवृत्तिरिति प्राचां प्रवादोऽप्युपपादितः ।  
किञ्चात्मा प्रकृतितत्कार्येभ्यो भिन्नोऽपरिणामित्वादित्याद्यनुमानैरपि  
सामान्यतो दृश्यविवेको द्रष्टरि सम्भवतीति । यत्त्वाधुनिका वेदान्तिब्रुवा  
दृश्यत्वेनैव प्रकृत्यादीनां द्रष्टृत्वेन च प्रकृत्याद्यखिलजडेभ्य  
आत्मविवेकं मन्यन्ते ।  
घटद्रष्टा घटाद्भिन्नः सर्वथा न घटो यथा ।  
देहद्रष्टा तथा देहो नाहमित्यादिरूपतः ॥  
  
तन्न । आत्मा वाऽरे द्रष्टव्य इत्यादिश्रुतिभिरात्मनोऽपि दृश्यत्वात्  
साक्षाद्दृश्यत्वविवक्षया च प्रकृत्यादेरसङ्ग्रहात् करणद्वारैव  
तद्दर्शनात् । अथैवं कल्पनीयं आत्मनो वृत्तिव्याप्यत्वमेव  
दृश्यत्वं श्रुत्यादिभिर्विधीयते न तु प्रकाश्यत्वरूपफलव्याप्यत्वम् ।  
स्वयम्प्रकाशस्वरूपस्य प्रकाशापेक्षाविरहात् । अतोऽत्र  
दृश्यत्वं प्रकाश्यत्वं तच्चात्मनि नास्तीति तदपि तुच्छम् ।  
यथा ह्यहमित्यनुभूयमानोऽप्यात्मा चैतन्याख्यफलव्याप्यो न भवतीति  
भवद्भिरुच्यते तथैव बौद्धैरपीष्यते सुखदुःखादिमत्त्वेनापि बुद्धिः  
स्वप्रकाशतया चैतन्यव्याप्या न भवतीति । तथा चात्मनीव बुद्धावपि  
दृश्यत्वासिद्ध्या दृश्यत्वेन रूपेण बुद्धिविवेकोऽत्यन्तापेक्षितोऽपि  
न सिध्यतीति भाष्यादिषु चान्यान्यत्र दूषणान्युक्तानीति दिक् । ननु  
सम्भवत्येवं सामान्यरूपेण विवेकग्रहः । तथापि सामान्यान्येव बहूनि सन्ति  
परिणामित्वसंहत्यकारित्वसुखदुःखमोहात्मकत्वचतुर्विंशतितत्त्वत्वादीन्यतस्तैस्तै  
रूपैर्विवेकग्रहाणां मोक्षहेतुत्वेऽननुगमदोष इति चेन्न ।  
अभिमानप्रतिबन्धकज्ञानत्वेनैवानुगमादिति । अथैवं  
सामान्यरूपेण विवेकस्यैव सर्वाभिमाननिवर्तकतया नाहं  
देहो नेन्द्रियाणित्यादिप्रत्येकरूपैर्विवेकग्रहाणां मोक्षहेतुत्वं  
श्रुतिस्मृत्योरुच्यमानं कथं घटेतेति चेन्न । अवान्तरविवेकानां  
सामान्यविवेकप्रपञ्चमात्रत्वादिति ॥  
  
इति श्रीविज्ञानभिक्षुविरचिते साङ्ख्यसारे मोक्षहेतुविवेकज्ञानस्य  
स्वरूपस्य परिच्छेदः ॥ *॥  
  
--------------------  
  
अथ तृतीयः परिच्छेदः ।  
  
अथ के ते प्रकृत्यादयो येभ्यः पुरुषो विवेचनीय इत्युच्यते ।  
प्रकृतिर्बुद्ध्यहङ्कारौ तन्मात्रैकादशेन्द्रियम् ।  
भूतानि चेति  सामान्याच्चतुर्विंशतिरेव ते ॥  
  
एतेष्वेव धर्मधर्म्यभेदेन गुणकर्मसामान्यानामन्तर्भावः । तत्र  
प्रकृतित्वं साक्षात् परम्परयाऽखिलविकारोपादानत्वं प्रकृष्टाकृतिः  
परिणामरूपाऽस्या इति व्युत्पत्तेः । प्रकृतिः शक्तिरजा प्रधानमव्यक्तं  
तमो मायाऽविद्येत्यादयः प्रकृतेः पर्यायाः ।  
ब्राह्मीति विद्याऽविद्येति मायेति च तथा परे ।  
प्रकृतिश्च परा चेति वदन्ति परमर्षयः ॥  
  
इति स्मृतेः । सा च साम्यावस्थयोपलक्षितं सत्त्वादिद्रव्यत्रयम् ।  
कार्यसत्त्वादिवारणायोपलक्षितान्तम् । साम्यावस्था च  
न्यूनाधिकभावेनासंहननावस्था अकार्यावस्थेति यावत् । महदादिकं तु  
कार्यसत्त्वादिकं न कदाऽप्यकार्यावस्थं भवतीति तद्व्यावृत्तिः ।  
वैषम्यावस्थायामपि प्रकृतित्वसिद्धय उपलक्षितमित्युक्तम् ।  
अकार्यमिति तूपलक्षितान्तस्य निष्कृष्टार्थः । सत्त्वादिगुणवती  
सत्त्वाद्यतिरिक्ता प्रकृतिरिति न शङ्कनीयम् । सत्त्वादीनामतद्धर्मत्वं  
तद्रूपत्वादिति साङ्ख्यसूत्रेण सत्त्वादीनां प्रकृतिस्वरूपहेतुना  
प्रकृतिधर्मत्वप्रतिषेधात् । योगसूत्रतद्भाष्याभ्यामपि  
गुणानामेव प्रकृतित्ववचनाच्च । गुणेभ्य एव कार्योत्पत्तौ  
तदन्यप्रकृतिकल्पनावैयर्थ्याच्च । प्रकृतेर्गुणा इत्यादिवाक्यं तु  
वनस्य वृक्षा इतिवद् बोध्यम् ।  
सत्त्वं रजस्तम इति प्रकृतेरभवन् गुणाः ।  
इति सत्त्वादीनां प्रकृतिकार्यत्ववचनं तु गुणनित्यतावाक्यविरोधेन  
महत्तत्त्वकारणीभूतकार्यसत्त्वादिपरमेव । महदादिसृष्टिर्हि  
गुणवैषम्यात् श्रूयते । तच्च वैषम्यं सजातीयसवलनेन  
गुणान्तरव्यावृत्तप्रकाशादिफलोपहितः सत्त्वादिव्यवहारयोग्यः  
परिणाम इति । एतेनाष्टाविंशतितत्त्वपक्षोऽप्युपपादितो मन्तव्यः ।  
वैषम्य एव सत्त्वादिव्यवहारश्च श्रुतौ दृश्यते । यथा तम  
एवेदमग्र आस तत्परेणेरितं विषमत्वं प्रयात्येतद् वै रजसो  
रूपं खल्वीरितं विषमत्वं प्रयात्येतद् वै सत्त्वस्य रूपमिति ।  
सत्त्वादित्रयं च सुखप्रकाशलाघवप्रसादादिगुणवत्तया ।  
संयोगविभागादिमत्तयाऽनाश्रितत्वोपादानत्वादिना च द्रष्टव्येऽपि  
पुरुषोपकरणत्वात् पुरुषबन्धकत्वाच्च गुणशब्देनोच्यते ।  
इन्द्रियादिवत् । गुणानां सुखदुःखमोहात्मकत्वप्रवादस्तु  
धर्मधर्म्यभेदात् । मनसः सङ्कल्पात्मकत्ववत् । तत्र सत्त्वं  
सुखप्रसादप्रकाशाद्यनेकधर्मकं प्राधान्यतस्तु सुखात्मकमुच्यते ।  
एवं रजोऽपि दुःखकालुष्यप्रवृत्त्याद्यनेकधर्मकं प्राधान्यतस्तु  
दुःखात्मकमुच्यते । तथा तमोऽपि मोहावरणस्तम्भनाद्यनेकधर्मकं  
प्राधान्यतस्तु मोहात्मकमुच्यते । त एव धर्मास्तेषां लक्षणानि  
भवन्ति । सत्त्वादिसञ्ज्ञा चान्वर्था । सतो भावः सत्त्वमुत्तमत्वमिति  
व्युत्पत्त्या हि धर्मप्राधान्येनोत्तमं पुरुषोपकरणं सत्त्वशब्दार्थः ।  
मध्यमं च रजःशब्दार्थो रागयोगात् । अधमं च तमःशब्दार्थः ।  
अधर्मावरणयोगात् । तानि च सत्त्वादीनि प्रत्येकमसङ्ख्यव्यक्तयः ।  
लघुत्वादिधर्मैरन्योन्यसाधर्म्यं वैधर्म्यं च गुणानामिति साङ्ख्यसूत्रात् ।  
अत्र हि सूत्रे लघुत्वादिना बहूनां सत्त्वानां साधर्म्यं तेनैव रजस्तमोभ्यां  
वैधर्म्यम् । एवं चलत्वादिना गुरुत्वादिना च बहूनां रजसां बहूनां च  
तमसां तदुभयमुक्तमिति । किञ्च यदि सत्त्वादित्रयमेकैकव्यक्तिरेव स्यात्  
तत् त्रयं विभ्वेव वक्तव्यम् । एकदाऽनेकब्रह्माण्डादिसृष्टिश्रवणात् । तथा  
च कार्याणामनन्तवैचित्र्यं न घटते । न च संयोगवैचित्र्याद्वैचित्र्यं  
स्यादिति वाच्यम् । विभूनां त्रयाणां गुणानां स्वतः संयोगवैचित्र्यासम्भवात् ।  
द्रव्यान्तरस्य चावच्छेदकीभूतस्याभावादिति । तस्मात्  
सत्त्वादीन्यसङ्ख्यव्यक्तिकान्येव द्रव्याणि । तेषु त्रित्ववचनं तु  
सत्त्वत्वादिविभाजकोपाधित्रयेण वैशेषिकाणां नवद्रव्यवचनवदिति  
सिद्धम् । तानि च सत्त्वादीनि यथायोग्यमणुविभुपरिमाणकानि ।  
अन्यथा रजसश्चलस्वभावत्ववचनविरोधात् । आकाशकारणत्वस्य  
च विभुत्वौचित्यात् । सर्वेषां कारणद्रव्याणां विभुत्वे कार्याणां  
परिच्छिन्नत्वानुपपत्तेश्च । नन्वेवं वैशेषिकोक्तान्येव पार्थिवाण्वादीनि  
प्रकृतिरित्यायायमिति चेन्न । गन्धादिगुणशून्यत्वेन कारणद्रव्येषु  
पृथिवीत्वाद्यभावतोऽस्माकं विशेषात् । तदुक्तं विष्णुपुराणादिषु ॥  
  
अव्यक्तं कारणं यत् तत् प्रधानमृषिसत्तमैः ।  
प्रोच्यते प्रकृतिः सूक्ष्मा नित्यं सदसदात्मकम् ॥  
  
शब्दस्पर्शविहीनं तद्रूपादिभिरसंयुतम् ।  
त्रिगुणं तज्जगद्योनिरनादिप्रभवाप्ययम् ॥  
  
इत्यादिना ।  
वैशेषिकाणां कारणद्रव्येषु गन्धाद्यनुमानं  
तु भाष्येऽस्माभिर्निराकृतम् । अथैवमपि  
प्रकृतेरणुविभुसाधारणसत्त्वाद्यनेकव्यक्तिरुपत्वेऽपरिच्छिन्नत्वैकत्वाक्रियत्वसिद्धान्तक्षतिरिति  
मैवम् । कारणद्रव्यत्वरूपप्रकृतित्वेनैवापरिच्छिन्नत्ववचनात् ।  
गन्धत्वेन गन्धानां पृथिवीव्यापकतावत् । आकाशादिप्रकृतीनां  
विभुत्वेनैव प्रकृतिविभुत्वसिद्धान्तोपपत्तेश्च । तथा  
पुरुषभेदेन सर्गभेदेन च भेदाभावस्यैवैकशब्दार्थत्वात् ।  
अजामेकामिति श्रुतितस्तथाऽवगमात् ।  
अथाध्यवसायाभिमानादिक्रियाराहित्यस्यैवाक्रियशब्दार्थत्वात् ।  
अन्यथा श्रुतिस्मृतिषूक्तस्य प्रकृतिक्षोभस्यानुपपत्तेरिति ।  
प्रकृतिगताश्चापरे विशेषा भाष्ये द्रष्टव्याः । प्रकृत्यनुमानं चेदम् ।  
सुखदुःखमोहात्मकं महदादिकार्यं सुखदुःखमोहात्मकद्रव्यकार्यं  
सुखदुःखमोहात्मकत्वात् वस्त्रादिकार्यशय्यादिवदिति । श्रुतिस्मृती  
चात्रानुग्राहकस्तर्कः । एवं सामान्यतोऽनुमितायाः प्रकृतेर्विशेषाः  
शास्त्राद्योगाच्चावगन्तव्याः । अनुमानस्य सामान्यमात्रविषयकत्वात् ।  
नन्वन्तरेव सुखादिकमुपलभ्यते बाह्यवस्तुषु सुखादौ किं प्रमाणं येन  
दृष्टान्तता स्यादिति । उच्यते । अन्तःकरणस्य सुखादिहेतुतया विषयेषु  
सुखादिकं सिध्यति । न च रूपादिगतोत्तमत्वादिकमेव सुखाद्युत्पादने  
नियामकम् । उत्तमत्वादेर्जातिरूपत्वे नीलत्वपीतत्वादिना जातिसाङ्कर्यापत्तेः ।  
कालादिभेदैरेकस्या एव रूपव्यक्तेः सुखदुःखोत्पादकत्वाच्च ।  
अतः सुखादिमत्त्वमेवोत्तमत्वादिकम् । किञ्च घटरूपमिति प्रत्ययवत्  
स्त्रीसुखं चन्दनसुखमित्यादिप्रत्ययादपि विषये सुखाद्युचितम् ।  
अधिकं तु भाष्ये द्रष्टव्यम् । तदेवं प्रकृतिर्निरूपिता । महत्तत्त्वं  
निरूप्यते । प्रकृतेः सकाशाद्बुद्ध्याख्यं महत्तत्त्वं जायते । तस्य  
धर्मादिरूपप्रकृष्टगुणयोगान् महत्सञ्ज्ञा तदेव च लक्षणम् । महान्  
बुद्धिः प्रज्ञेत्यादयश्च तस्य पर्यायाः । तथा चोक्तमनुगीतायाम् ।  
महानात्मा मतिर्विष्णुर्जिष्णुः शम्भुश्च वीर्यवान् ।  
बुद्धिः प्रज्ञोपलब्धिश्च तथा ब्रह्मा धृतिः स्मृतिः ॥  
  
पर्यायवाचकैरेतैर्महानात्मा निगद्यते ।  
सर्वतः पाणिपादश्च सर्वतोऽक्षिशिरोमुखः ॥  
  
सर्वतः श्रुतिमांल्लोके सर्वं व्याप्य स तिष्ठति ।  
अणिमा लघिमा प्राप्तिरीशानो ज्योतिरव्ययः ॥  
  
ज्ञानवन्तश्च ये केचिदलुब्धा जितमन्यवः ।  
विमुक्ताः सर्व एवैते महत्त्वमुपयान्त्युत ।  
विष्णुरेवादिसर्गेषु स्वयम्भूर्भवति प्रभुः ॥  
  
इति । अत्र सत्त्वाद्यंशत्रयेण महतो देवतात्रयोपाधित्वात् तदविवेकेन  
ब्रह्मविष्णुशिवत्ववचनम् । तदुक्तं विष्णौ ।  
सात्त्विको राजसश्चैव तामसश्च त्रिधा महान् ।  
इति । मात्स्ये च ।  
सविकारात् प्रधानात् तु महत्तत्त्वमजायत ।  
महानिति यतः ख्यातिर्लोकानां जायते सदा ॥  
  
गुणेभ्यः क्षोभ्यमाणेभ्यस्त्रयो देवा विजज्ञिरे ।  
एका मूर्तिस्त्रयो देवा ब्रह्मविष्णुमहेश्वराः ॥  
  
इति । अणिमेत्यादिभावनिर्देशो धर्मधर्म्यभेदात् ।  
ब्रह्मशङ्करापेक्षयाऽप्यादौ विष्णुरूपेणैव महानाविर्भवतीति  
विष्णुरेवेत्यर्धेनोक्तम् । एकमेव महत्तत्त्वमंशतो  
रजस्तमःसम्भेदेन परिणतं सद् व्यष्टिजीवानामुपाधिरधर्मादियुक्तं  
क्षुद्रमपि भवति । महदुपरागाद्विपरीतमिति साङ्ख्यसूत्रात् ।  
महत्तत्त्वस्य प्राधान्येनासाधारण्येन चाध्यवसायो वृत्तिः ।  
महदहङ्कारमनस्त्रितयात्मकस्यान्तःकरणस्य महत्तत्त्वं बीजावस्थेति ।  
अत्र प्रकृतेर्महान् महतोऽहङ्कार इत्यादिसृष्टिक्रमे शास्त्रमेव प्रमाणम् ।  
अनुमानेन सामान्यतः कार्याणां सकारणकत्वमात्रसिद्धेः न तु सृष्टौ  
भूतादिक्रमो वाऽन्तःकरणादिक्रमो वेत्येकतरवधारकमनुमानं सम्भवति ।  
स्पष्टलिङ्गाभावात् । श्रुतिस्मृत्यनुगृहीतं यथाकथञ्चिल्लिङ्गं तु  
महदादिक्रमेऽस्तीति भाष्येऽस्माभिः प्रदर्शितम् । महत्तत्त्वं निरूपितम् ।  
अहङ्कारो निरूप्यते । महत्तत्त्वादहङ्कार उत्पद्यते । अङ्कुरात् शाखावत् ।  
तस्य चाभिमानवृत्तिकत्वादहङ्कारसञ्ज्ञा । कुम्भकारसञ्ज्ञावत् ।  
तदेव लक्षणम् । तस्य च पर्यायाः कौर्मे प्रोक्ताः ।  
अहङ्कारोऽभिमानञ्च कर्ता मन्ता च संस्मृतः ।  
आत्मा च प्रकुलो जीवो यतः सर्वाः प्रवृत्तयः ॥  
  
इति । स चाहङ्कारस्त्रिविधतया त्रिविधकार्यहेतुः । तदुक्तं कौर्मे ।  
वैकारिकस्तैजसश्च भूतादिश्चैव तामसः ।  
त्रिविधोऽयमहङ्कारो महतः सम्बभूव ह ॥  
  
तैजसादिन्द्रियाणि स्युर्देवा वैकारिकाद्दश ।  
एकादशं मनश्चात्र स्वगुणेनोभयात्मकम् ॥  
  
भूततन्मात्रसर्गस्तु भूतादेरभवन् प्रजाः ।  
इति । वैकारिकः सात्त्विकः । तैजसो राजसः । स्वगुणेनिन्द्रियवृत्तिषु  
साहाय्यरूपेणोत्कर्षेण । उभयात्मकं ज्ञानकर्मोभयेन्द्रियात्मकम् ।  
अन्यत्रमना अभूवं नाऽश्रौषमित्यादिश्रुत्या मनसो  
ज्ञानकर्मोभयेन्द्रियसहकारित्वसिद्धेरिति । एकादशेन्द्रियदेवाश्च ।  
दिग्वातार्कप्रचेतोश्विवह्नीन्द्रोपेन्द्रमित्रकाः ।  
चन्द्रश्च  
इति । अहङ्कारो निरूपितः । इन्द्रियादीनि निरूप्यन्ते । अहङ्कारादादौ मन  
उत्पद्यते ।  
शब्दरागाच्छ्रोत्रमस्य जायते भावितात्मनः ।  
रूपरागात् तथा चक्षुर्घ्राणं गन्धजिघृक्षया ॥  
  
इत्यादिना मोक्षधर्मादाविन्द्रियादीनां मनोवृत्तिरागादिकार्यत्वश्रवणात् ।  
ततश्चाहङ्कारात् सङ्कल्पपूर्वकं दशेन्द्रियाणि पञ्चतन्मात्रानि  
चोत्पद्यन्ते । इन्द्रियतन्मात्रयोश्च कार्यकारणभावस्याभावात् क्रमनियमो  
नास्ति । तत्रेन्द्रियेषु नास्त्यवान्तरकार्यकारणभावः प्रमाणाभावात् ।  
तन्मात्रेषु त्वस्ति । स यथा । शब्दतन्मात्राद्वक्ष्यमाणक्रमेण  
स्पर्शतन्मात्रं शब्दस्पर्शोभयगुणकमेवं क्रमेणैकैकगुणवृद्ध्या  
परतन्मात्रत्रयं पूर्वपूर्वतन्मात्रेभ्य उत्पद्यते पातञ्जलभाष्ये  
तन्मात्रेषु क्रमेणैकैकगुणवृद्धिवचनात् । ततश्च पञ्चतन्मात्रेभ्यः  
पञ्चभूतानि जायन्ते । तत्राहङ्कारात् पञ्चतन्मात्राणां तद्द्वारा भूतानां  
चोत्पत्तौ क्रमः कूर्मविष्ण्वादिपुराणेषूक्तः । यथा कूर्मे ।  
भूतादिस्तु विकुर्वाणः शब्दमात्रं ससर्ज ह ।  
आकाशं सुषिरं तस्मादुत्पन्नं शब्दलक्षणम् ॥  
  
आकाशस्तु विकुर्वाणः स्पर्शमात्रं ससर्ज ह ।  
वायुरुत्पद्यते तस्मात् तस्य स्पर्शो गुणो मतः ॥  
  
इत्यादिक्रमेणेति । नन्वेवमाकाशादिभूतचतुष्टयस्यापि  
तत्त्वान्तरारम्भकत्वेन प्रकृतित्वापत्त्या  
केवलविकृतित्वसिद्धान्तक्षतिरिति चेन्न । आकाशादीनां  
स्पर्शादितन्मात्रेष्वहङ्कारोपष्टम्भमात्रेण कारणत्वस्य  
पुराणेषूक्तत्वादिति । तदेवं त्रयोविंशतितत्त्वानामुत्पत्तिरुक्ता । तत्र  
पञ्चभूतानि वर्जयित्वाऽहङ्कारं च बुद्धौ प्रवेश्य सप्तदशकं  
लिङ्गशरीरसञ्ज्ञं भवति वह्नेरिन्धनवदात्मनोऽभिव्यक्तिस्थानत्वात् ।  
तच्च सर्वपुरुषाणां सर्गादावुत्पद्य प्राकृतप्रलयपर्यन्तं तिष्ठति ।  
तेनैव चेहलोकपरलोकयोः संसरणं जीवानां भवति । प्राणश्च  
बुद्धेरेव वृत्तिभेद इत्यतो न लिङ्गशरीरात् पृथङ् निर्दिश्यते । तस्य  
लिङ्गशरीरस्य सूक्ष्माणि पञ्चभूतान्याश्रयश्चित्रादिवदाश्रयं  
विना परमसूक्ष्मस्य लोकान्तरगमनासम्भवात् । इदं च  
लिङ्गशरीरमादौ स्वयम्भुव उपाधिभूतमेकमेव जायते । तस्यैव  
विराडाख्यवक्ष्यमाणस्थूलशरीरवत् । ततश्च व्यष्टिजीवानामुपाधिभूतानि  
व्यष्टिलिङ्गशरीराणि तदंशभूतानि ततो विभज्यन्ते । पितुर्लिङ्गशरीरात्  
पुत्रलिङ्गशरीरवत् । तदुक्तं सूत्रकारेण । व्यक्तिभेदः कर्मविशेषादिति ।  
मनुनाऽप्युक्तम् ।  
तेषां त्ववयवान् सूक्ष्मान्  षण्णामप्यमितौजसाम् ।  
सन्निवेश्यात्ममात्रासु सर्वभूतानि निर्ममे ॥  
  
इति । षण्णामिति षडिन्द्रियं समस्तलिङ्गशरीरोपलक्षकम् ।  
तथा च स्वयम्भूः स्वलिङ्गशरीरावयवान् सूक्ष्मान् अल्पान्  
आत्ममात्रासु स्वांशचेतनेषु संयोज्य सर्वप्राणिनः ससर्जेत्यर्थः ।  
लिङ्गशरीरं निरूपितम् । स्थूलशरीरोत्पत्तिरुच्यते ।  
दशगुणितमहत्तत्त्वमध्येऽहङ्कारोऽहङ्कारस्यापि दशगुणितस्य मध्ये  
व्योम व्योम्नोऽपि दशगुणितस्य मध्ये वायुर्वायोरपि दशगुणितस्य मध्ये  
तेजः तेजसोऽपि दशगुणितस्य मध्ये जलं जलस्यापि दशगुणितस्य  
मध्ये पृथिवी समुत्पद्यते । सैव स्थूलशरीरस्य बीजम् । तदेव च  
पृथिवीरूपं बीजमण्डरूपेण परिणमते । तस्यापि दशगुणितस्याण्डरूपस्य  
पृथिव्यावरणस्य मध्ये चतुर्दशभुवनात्मकं स्वयम्भुवं स्थूलशरीरं  
तत्सङ्कल्पादेवोत्पद्यते । तेनैव शरीरेण स्वयम्भूर्नारायण इत्युच्यते ।  
तदुक्तं मनुना स्वयम्भुवं प्रकृत्य ।  
सोऽभिध्याय शरीरात् स्वात् सिसृक्षुर्विविधाः प्रजाः ।  
अप एव ससर्जादौ तासु बीजमवासृजत् ॥  
  
तदण्डमभवद्धैमं सहस्रांशुसमप्रभम् ।  
तस्मिन् जज्ञे स्वयं ब्रह्मा सर्वलोकपितामहः ॥  
  
स वै शरीरी प्रथमः स वै पुरुष उच्यते ।  
आदिकर्ता स भूतानां ब्रह्माग्रे समवर्तत ॥  
  
आपे नारा इति प्रोक्ता आपो वै नरसूनवः ।  
ता यदस्यायनं पूर्वं तेन नारायणः स्मृतः ॥  
  
इत्यादिनेति । तत एव चादिपुरुषात् व्यष्टिपुरुषाणां विभागादन्ते च  
तत्रैव लयात् स एव चैक आत्मेति श्रुतिस्मृत्योर्व्यवह्रियते । अतो न  
व्यवहारपरतया नारायण एव सर्वभूतानामात्मेति श्रुतिस्मृतिविरोध इति ।  
ततश्च स नारायणो विराट् शरीरी स्वनाभिकमलकर्णिकास्थानीयस्य  
सुमेरोरुपरि चतुर्मुखाख्यस्वयम्भुवं सृष्ट्वा तद्द्वाराऽन्यानपि  
व्यष्टिशरीरिणः स्थावरान्तान् ससर्ज । तथा च स्मर्यते ।  
तच्छरीरसमुत्पन्नैः कार्यैस्तैः करणैः सह ।  
क्षेत्रज्ञाः समजायन्त गात्रेभ्यस्तस्य धीमतः ॥  
  
इति । यत्तु शेषशायिनो नारायणस्य  
नाभिकमलश्रोत्रचक्षुरादिभ्यश्चतुर्मुखस्याविर्भावः  
श्रूयते तद्दैनन्दिनसर्गेष्वेव कल्पभेदेन मन्तव्यम् ।  
दैनन्दिनप्रलयेष्वेव हि नारायणशरीरे प्रविश्यैकीभूय सुप्तानां  
देवानां चतुर्मुखादिक्रमेणाविर्भावः शेषशायिनः सकाशाद्घटते न  
त्वादिसर्गेषु । दैनन्दिनप्रलय एव लीलाविग्रहेण शयनादिति । तदेवं  
सङ्क्षेपतश्चतुर्विंशतितत्त्वानि तेषां सृष्टिरूपं प्रयोजनं चोक्तम् ।  
तत्र यद्यस्माज्जायते तस्य तदापूरणेनैव स्थितिः ततस्तस्य संहारोऽपि  
तत्रैव भवति ।  
यद्यस्माज्जायते तत्त्वं तत्तत्र प्रविलीयते ।  
लीयन्ते प्रतिलोमानि जायन्ते चोत्तरोत्तरम् ॥  
  
इति भारतादिभ्य इति । एते च सृष्टिस्थितिसंहाररूपाः स्थूला एव  
परिणामाश्चतुर्विंशतितत्त्वानां कूटस्थपुरुषविवेकाय प्रदर्शिताः ।  
सूक्ष्मा अप्यन्ये प्रतिक्षणपरिणामा एतेषां स्मर्यन्ते । तथा ।  
नित्यदा ह्यङ्गभूतानि भवन्ति न भवन्ति च ।  
कालेनालक्ष्यवेगेन सूक्ष्मत्वात्तन्न दृश्यते ॥  
  
इति । अतश्च सर्वं जडवस्तु परमार्थतः सर्वदैवासदुच्यते ।  
ततश्च तस्माद्विरज्यात्मैव परमार्थसत्यो दुःखभीरुभिर्द्रष्टव्यः ।  
तदुक्तमनुगीतायाम् ।  
अव्यक्तबीजप्रभवो बुधिस्कन्धमयो महान् ।  
महाहङ्कारविटप इन्द्रियाङ्कुरकोटरः ॥  
  
महाभूतप्रशाखश्च विशेषप्रतिशाखवान् ।  
सदापर्णः सदापुष्पः शुभाशुभफलोदयः ॥  
  
आजीवः सर्वभूतानां ब्रह्मवृत्तः सनातनः ।  
एतज्ज्ञात्वा च तत्त्वेन ज्ञानेन परमासिना ॥  
  
छित्त्वा चाक्षरतां प्राप्य जहाति मृत्युजन्मनी ।  
  
इति श्रीविज्ञानभिक्षुविरचिते साङ्ख्यसारे विवेकप्रतियोगिनां  
प्रकृत्यादीनां स्वरूपपरिच्छेदः ॥ *॥  
  
इति साङ्ख्यसारस्य पूर्वभागः ॥  
  
--------------------  
  
अथोत्तरभागः ॥  
  
प्रथमः परिच्छेदः ॥  
  
अथ शिष्यैः सुखेनैव ग्रहीतुं पद्यमालया ।  
विवेकस्यानुयोग्यात्मा पुरुषाख्यो निरूप्यते ॥ १॥  
  
तत्र सामान्यतः सिद्धो जानेऽहमिति धीबलात् ।  
द्रष्टाऽतो नित्यविभ्वादिधर्मैरेव स साध्यते ॥ २॥  
  
भोक्ता नित्यस्तदर्थत्वात् तत्कर्मोत्पादितत्वतः ।  
महदादिविकाराणां सर्वेषामविशेषतः ॥ ३॥  
  
अपि चादृष्टसंस्काराधारत्वाद्बीजरूपतः ।  
धीरनादिरतोऽस्याश्च सिद्धा भोक्तुरनादिता ॥ ४॥  
  
स्वस्वामिभावानादित्वमृते भोक्तृव्यवस्थितेः ।  
स्वभक्तवृत्तिसंस्कारवत्त्वं स्वत्वं तु बुद्धिषु ॥ ५॥  
  
स्वाम्यं स्वनिष्ठसंस्कारहेतुवृत्तेश्च भोक्तरि ।  
अतश्च घटते स्वत्वनाशे कैवल्यमात्मनः ॥ ६॥  
  
भोक्तुश्चानादिभावस्य विनाशे हेत्वसम्भवात् ।  
न नाशो भोक्तुरस्तीति भोक्ता नित्यो हि सिध्यति ॥ ७॥  
  
जन्यो ज्ञानप्रकाशोऽस्य नित्यत्वे तु न युज्यते ।  
न ह्यप्रकाशे कुत्रापि प्रकाशोत्पत्तिरीक्ष्यते ॥ ८॥  
  
कार्ये प्रकाशाख्यगुणेऽवयवानां हि तद्गुणः ।  
कारणं तेन नानित्यः प्रकाशो नित्यवस्तुनि ॥ ९॥  
  
प्रकाशाश्रयसंयोगात् प्रकाशभूम इन्धने ।  
आदर्शे चावृतेर्भङ्गात् प्रकाशोत्पत्तिविभ्रमः ॥ १०॥  
  
तस्मान्नित्यात्मनो ज्ञानं नित्यं वाच्यं तथा सति ।  
लाघवाज्ज्ञानमेवात्मा निराधारः प्रकल्प्यते ॥ ११॥  
  
अनाश्रिततया द्रव्यं संयोगादेश्च तन्मतम् ।  
अतो ज्ञानेऽहमित्यादिबुद्धिरप्युपपद्यते ॥ १२॥  
  
पिण्डेऽहन्धीर्हि मूढानां ध्रुवैवानादिदोषतः ।  
संयोगात्तत्र पिण्डे तु ज्ञानवत्त्वमतिः प्रमा ॥ १३॥  
  
सन्तु वाऽऽधेयताऽल्पत्वजन्मनाशादिबुद्धयः ।  
श्रोत्रस्य नभसीवार्थज्ञानस्य ज्ञानमात्रके ॥ १४॥  
  
तस्माल्लाघवतर्केण बाधकाभावतस्तथा ।  
श्रुत्यादिभिश्च नित्यात्मा चिद्रूपेणैव सिध्यति ॥ १५॥  
  
तज्ज्ञानं विभु नित्यत्वाद्देहव्यापितयाऽपि च ।  
मध्यत्वे नाशिता हि स्यादणुत्वे वाऽल्पदेशता ॥ १६॥  
  
विभुत्वेऽपि स्वधीवृत्तेरेव साक्षान्निरीक्षणात् ।  
न सर्वत्र सदा सर्वभानं ज्ञाने प्रसज्यते ॥ १७॥  
  
अर्थभानं चितावर्थप्रतिबिम्बो मतो बुधैः ।  
वृत्तेरेव चित्तौ साक्षात्प्रतिबिम्बनयोग्यता ॥ १८॥  
  
अतोऽसङ्गेऽपि कूटस्थचैतन्ये विभुनि ध्रुवे ।  
वृत्तिद्वारकमेवान्यभानं फलबलान् मतम् ॥ १९॥  
  
अन्वयव्यतिरेकाभ्यां वृत्तिजन्यतयाऽखिलः ।  
वृत्यैकाधिकरण्येन कामादिर्धीषु नात्मसु ॥ २०॥  
  
अतोऽन्तःस्वविकाराणां स्वस्वबुद्धिष्ववस्थितेः ।  
कूटास्थ एव सर्वोऽपि चिदाकाशगणः समः ॥ २१॥  
  
नित्यशुद्धो नित्यबुद्धो नित्यमुक्तो निरञ्जनः ।  
स्वप्रकाशो निराधारः प्रदीपः सर्ववस्तुषु ॥ २२॥  
  
नन्वेवमेकतैवास्तु लाघवादात्मनां स्ववत् ।  
धीष्वेव सुखदुःखादिवैधर्म्यादिति चेन्न तत् ॥ २३॥  
  
भोगाभोगादिवैधर्म्येणैकरूपेऽपि चिद्गणे ।  
श्रुतिस्मृतिभ्यामुक्तेन भेदसिद्धेः परस्परम् ॥ २४॥  
  
सुखादिप्रतिबिम्भात्मा भोगोऽप्यस्य न वस्तुतः ।  
तथाऽप्यस्य चितौ भावाभावौ स्यातां हि भेदकौ ॥ २५॥  
  
औपाधिकौ यथा श्यामरागौ स्फटिकभेदकौ ।  
स्वदृष्टान्तश्च विषमो वैधर्म्यासिद्धितोऽम्बरे ॥ २६॥  
  
इति श्रीविज्ञानभिक्षुविरचिते साङ्ख्यसारे पुरुषस्वरूपपरिच्छेदः ॥ *॥  
  
-------------------  
अथ द्वितीयः परिच्छेदः ॥  
  
अथात्मानात्मवैधर्म्ये गुणदोषात्मके तयोः ।  
वक्ष्ये विस्तारतो येन विवेकोऽतिस्फुटो भवेत् ॥ १॥  
  
सामान्यात्मघनाकाशे सान्निध्येरितशक्तिभिः ।  
जायते लीयते भूत्वा भूयोऽयं जगदम्बुदः ॥ २॥  
  
त्रिगुणात्मकशक्तीनां परिणामैरतश्चितिः ।  
आधारविधया विश्वोपादानमविकारतः ॥ ३॥  
  
यथाऽऽधरतया तोयं धरोपादानमिष्यते ।  
स्वस्थपार्थिवतन्मात्रद्वारेणैवं चितिर्मता ॥ ४॥  
  
अतो जगदुपादानमपि ब्रह्माविकारतः ।  
कूटस्थनित्यपर्यायपरमार्थसदुच्यते ॥ ५॥  
  
स्वार्थत्वात् स्वानुभूत्या च सिद्धत्वात् परमार्थसत् ।  
स्वतः स्थित्या स्वतः सिद्ध्या लोकैः सन्निति हीर्यते ॥ ६॥  
  
प्रतिक्षणविकारेण तैस्तै रूपैरपायतः ।  
प्रकृत्यादिरसत् सर्वो जडार्थोऽब्धौ तरङ्गवत् ॥ ७॥  
  
यत्तु कालान्तरेणापि नान्यसञ्ज्ञामुपैति वै ।  
परिणामादिसम्भूतां तद्वस्त्वित्यादिकस्मृतेः ॥ ८॥  
  
परार्थाधीनसत्त्वाच्च परदृष्ट्या च सिद्धितः ।  
परतः सन्नसन्नेव तत्परापेक्षया मतः ॥ ९॥  
  
सतोऽस्तित्वं तु नासत्ता नास्तित्वे सत्यता कुतः ।  
इति गारुडतश्चैवं सदसत्त्वव्यवस्थितेः ॥ १०॥  
  
अतो न सन्नासदिदं जगत् सदसदात्मकम् ।  
असद्विषयकत्वाच्च तस्य धीस्तात्त्विको भ्रमः ॥ ११॥  
  
जगद्वृक्षस्य चैतन्यं सारोऽसारस्तथेतरत् ।  
प्रपञ्चस्य स्थिरांशो हि चितिरेवाविकारतः ॥ १२॥  
  
तदन्यदखिलं तुच्छमसारत्वादुदीर्यते ।  
तथाऽनृतमसच्चापि तदपेक्षास्थिरत्वतः ॥ १३॥  
  
एवंविधैवात्मसत्ता अन्यासत्ता च दर्शिता ।  
वासिष्ठादौ विस्तरतो यथा लेशात्तदुच्यते ॥ १४॥  
  
स्वप्नो जाग्रत्यसद्रूपः स्वप्ने जाग्रदसद्वपुः ।  
मृतिर्जन्मन्यसद्रूपा मृतौ जन्माप्यसन्मयम् ॥ १५॥  
  
जगन्मयी भ्रान्तिरिति न कदापि न विद्यते ।  
विद्यते न कदाचिच्च जलबुद्बुदवत् स्थितम् ॥ १६॥  
  
आत्मैवास्ति परं सत्यं नान्याः संसारदृष्टयः ।  
शुक्तिकारजतं यद्वद्यथा मरुमरीचिका ॥ १७॥  
  
अस्ति सर्वगतं शान्तं परमात्मघनं शुचि ।  
अचिन्त्यचिन्मात्रवपुः परमाकाशमाततम् ॥ १८॥  
  
तत्सर्वगं सर्वशक्ति सर्वं सर्वात्मकं स्वयम् ।  
यत्र यत्र यथोदेति यथाऽऽस्ते तत्र तत्र वै ॥ १९॥  
  
आविर्भावतिरोभावमयास्त्रिभुवनोर्मयः ।  
स्फुरन्त्यतितते यस्मिन् मराविव मरीचयः ॥ २०॥  
  
असतेव सती तोयनद्येव लहरी चला ।  
मनसेवेन्द्रजालश्रीर्जागती प्रवितन्यते ॥ २१॥  
  
ब्रह्मणा तन्यते विश्वं मनसैव स्वयम्भुवा ।  
मनोमयमतो विश्वं यन्नाम परिदृश्यते ॥ २२॥  
  
यो ह्यशुद्धमतिर्मूढो रूढो न वितते पदे ।  
वज्रसारमिदं तस्य जगदस्त्यसदेव सत् ॥ २३॥  
  
अव्युत्पन्नस्य कनके कानके कटके यथा ।  
कटकज्ञप्तिरेवास्ति न मनागपि हेमधीः ॥ २४॥  
  
तथाऽज्ञस्य पुरागारनगनागेन्द्रभासुरा ।  
इयं दृश्यदृगेवास्ति न त्वन्या परमार्थदृक् ॥ २५॥  
  
इत्यादिवाक्यैर्वासिष्ठे नात्यन्तासत्यतोदिता ।  
जगतोऽपरवाक्यैर्हि सत्कार्यं प्राकृतं मतम् ॥ २६॥  
  
नामरूपविनिर्मुक्तं यस्मिन् सन्तिष्ठते जगत् ।  
तमाहुं प्रकृतिं केचिन् मायामेकेऽपरे त्वणून् ॥ २७॥  
  
सुषुप्तावस्थया चक्रपद्मरेखाशिलोदरे ।  
यथा स्थिता चितेरन्तस्तथेयं जगदावली ॥ २८॥  
  
प्रकृतिव्रततिर्व्योम्नि जाता ब्रह्माण्डसत्फला ।  
इत्यादिवाक्यैः साङ्ख्यीयसत्कार्याद्युपवर्णनात् ॥ २९॥  
  
इति श्रीविज्ञानभिक्षुविरचिते साङ्ख्यसारे आत्मानात्मनोः  
सत्यत्वासत्यत्ववैधर्म्यपरिच्छेदः ॥ *॥  
  
-------------------  
  
अथ तृतीयः परिच्छेदः ॥  
  
तदेवात्मनः सत्ता दर्शिताऽन्यविलक्षणा ।  
अथ चिद्रूपतां वक्ष्ये बुद्धिवृत्तिविलक्षणाम् ॥ १॥  
  
अनुभूतिश्चितिर्बोधो वेदनं चोच्यते पुमान् ।  
वेद्यं जडं तमोऽज्ञानं प्रधानादिकमुच्यते ॥ २॥  
  
वेदनं वेद्यसम्बन्धादेव वेत्त्रभिधीयते ।  
यथा प्रकाश्यसम्बन्धात् प्रकाशोऽपि प्रकाशकः ॥ ३॥  
  
यथा वाऽर्थोपरागेण भानमर्थस्य भासकम् ।  
एवं वेद्योपरक्तस्यास्वांशस्याधारतांऽशिनि ॥ ४॥  
  
असङ्गायां चितौ वेद्योपरागोऽयं न धीष्विव ।  
किन्तु साक्षाद्द्वारतो वा चिति तत्प्रतिबिम्बनम् ॥ ५॥  
  
बाह्यं वृत्त्याख्यकरणाभावादनुपरागतः ।  
चितिर्नैवेक्षते चेत्यं विभुत्वेऽपि च सर्वतः ॥ ६॥  
  
तथा चिदपि वृत्त्याख्यकरणाभावतोऽर्थवत् ।  
स्वगोचरां वृत्तिमृते तिष्ठत्यज्ञातसत्तया ॥ ७॥  
  
तदेवं चिन्निराकारा प्रकाशाकाशरूपिणी ।  
तिष्ठत्यव्यक्तरूपा च मोक्षादौ वृत्त्यभावतः ॥ ८॥  
  
बुद्धिवृत्तिस्तु साकारा परिच्छिन्ना च दीपवत् ।  
व्यक्ता च सर्वदा तद्वदसङ्ख्या क्षणभङ्गुरा ॥ ९॥  
  
जडा च परदृश्यत्वाद्घटदीपादिवन् मता ।  
वृत्तेः प्रकाशता त्वर्थाकारत्वादक्षतैव हि ॥ १०॥  
  
यथाऽस्याकारतार्हत्वादादर्शस्तत्प्रकाशकः ।  
सर्वाकारत्वयोग्यत्वात् सैवं सर्वप्रकाशिका ॥ ११॥  
  
न पुनर्वृत्तिद्रष्टृत्वं चितस्तद्भिन्नद्रष्टृता ।  
वृत्तेर्यतो गौरवं स्याद्द्वयोर्ज्ञातृत्वकल्पने ॥ १२॥  
  
बुद्ध्यारूढं त्वन्यवस्तु तद्द्वारा प्रतिबिम्बितम् ।  
पश्यत्यनुभवो नान्यो द्रष्टा बुद्ध्यादिकोऽखिलः ॥ १३॥  
  
इत्येवं बुद्धिवृत्तिभ्यो वैलक्षण्यं चितीरितम् ।  
चिदचित्त्वाख्यवैधर्म्यं देहादिभ्यः स्फुटन्त्विदम् ॥ १४॥  
  
अन्योन्यप्रतिबिम्बेन सारूप्याद्वृतिबोधयोः ।  
बोधव्यवहृतिर्वृत्तौ लोहेऽग्निव्यवहारवत् ॥ १५॥  
  
नैवाल्पबुद्ध्याशक्योऽयं विवेको वृत्तिबोधयोः ।  
तार्किका यत्र सम्मूढाः साङ्ख्यानां श्रेष्ठता यतः ॥ १६॥  
  
विज्ञानवादिनो बौद्धा वृत्तिबोधाविवेकतः ।  
ज्ञातात्मत्वश्रुतौ मूढा मेनिरे क्षणिकां चितिम् ॥ १७॥  
  
सत्त्वपुंसो विवेकोऽयं वृत्तितद्बोधरूपयोः ।  
नाशक्यः सुधियां यद्वद्धंसानां क्षीरनीरयोः ॥ १८॥  
  
एतदन्तश्च संसारो मोक्षास्तत्रैव संस्थितः ।  
यद्वृत्तिभ्यो विवेकेन तद्बोधस्यावधारणम् ॥ १९॥  
  
सर्वोऽप्यनुभवं वेद न कश्चिदपि वेदताम् ।  
विवेकमात्रमस्मिन् हि भासमानेऽप्यपेक्षते ॥ २०॥  
  
आत्मा विवेक्तुं बाह्यार्थे न शक्यो वृतिमिश्रणात् ।  
अतो वृत्तौ विवेक्तव्यो वृत्तिबोधतयैव सः ॥ २१॥  
  
यथा बुद्ध्या विवेकार्हो नाग्निरङ्गारमिश्रणात् ।  
सोऽङ्गारे तु विवेकार्हो काष्ठदग्धृतया स्फुटम् ॥ २२॥  
  
अतएव श्रुतौ स्वप्ने दृश्यवृत्तिविवेकतः ।  
स्वयञ्ज्योतिःस्वरूपेण तस्या द्रष्टा प्रदर्शितः ॥ २३॥  
  
साक्षात् प्रकाशो यो यस्य स तद्भिन्नो मतो बुधैः ।  
घटादिभ्यो यथाऽऽलोक आलोकाच्चापि वृत्तयः ॥ २४॥  
  
वृत्तेः साक्षात् प्रकाशत्वादतोऽनुभवरूपकः ।  
वृत्तिभ्यो भिन्न आत्मेति शीघ्रो मार्गः स्वदर्शने ॥ २५॥  
  
एवमादिप्रकारेण बुद्धिसत्त्वप्रकाशतः ।  
विलक्षणतया सिद्धश्चित्प्रकाशोऽस्य भासकः ॥ २६॥  
  
स्वप्नदेहादिदृष्टान्तैस्तस्माच्छ्रुत्यादिदर्शितैः ।  
जाग्रद्देहेन्द्रियार्थेभ्यश्चितिर्भिन्नतया मता ॥ २७॥  
  
स्वप्ने देहादिकं सर्वं चिद्भिन्नं चिति भासते ।  
जाग्रत्येवं विशेषस्तु यद्बाह्यमपि भासते ॥ २८॥  
  
स्वप्ने मनोमयत्वाच्च साक्षाच्चिद्विषयोऽखिलम् ।  
करणद्वारतो बाह्यं चितो जाग्रति गोचरः ॥ २९॥  
  
सर्वं देहादिकं स्वप्नजाग्रतोरेकरूपतः ।  
भाति चिद्व्योम्नि नात्रार्थबाह्यान्तर्भेदतो भिदा ॥ ३०॥  
  
चिद्व्योम्नि वासनातो धीः प्रमाणाद्वाऽर्थरूपिणी ।  
ततश्चितोऽर्थभानं यत् तत् समं स्वप्नजाग्रतोः ॥ ३१॥  
  
तदिदं स्वानुभूत्यैव प्रोच्यते न परोक्षतः ।  
स्वप्नदृष्टान्तसदृशो नोपायोऽस्त्यात्मदर्शने ॥ ३२॥  
  
सुषुप्तौ हि यथा स्वप्ने स्वात्मन्येवेक्षतेऽखिलम् ।  
आत्मानं चैकदेशस्थं मन्यते जागरे तथा ॥ ३३॥  
  
सुषुप्तिरात्मनस्तत्त्वं स्वरूपावस्थितेस्तदा ।  
जाग्रत्स्वप्नौ मायिकौ तु मृषासारूप्यतो धिया ॥ ३४॥  
  
बुद्धेः सुषुप्तिस्तमसाऽऽवरणं तद्विलक्षणा ।  
चितेः सुषुप्तिर्वृत्त्याख्यदृश्यावरणशून्यता ॥ ३५॥  
  
पूर्णः कूटस्थनित्यश्च स्वस्वधीमात्रवृत्तिदृक् ।  
वृत्त्याख्यदृश्यविरहात् सर्वदा नेक्षते पुमान् ॥ ३६॥  
  
वृत्तिदेशे यथा बोधस्तथा सर्वत्र सर्वदा ।  
वृथैव तप्यते मूढैर्व्ययनाशादिनाऽऽत्मनः ॥ ३७॥  
  
दुःखभोगमहारोगनिदानं देहगेहिनी ।  
बुद्धिर्न त्यज्यते मूढैर्महानिद्रासुखं यतः ॥ ३८॥  
  
अनादिबुद्धिगार्हस्थ्यं विवेकस्त्यज्यते न चेत् ।  
न मोक्षो बाह्यसन्न्यासादिहामुत्रासुखं परम् ॥ ३९॥  
  
समचिन्मात्ररूपेषु स्वपरात्मसु सर्वदा ।  
बुद्धिमात्रविवेकेन स्वपरादिभिदा मृषा ॥ ४०॥  
  
चिन्मात्रे निर्गुणे स्वामिन्यारोप्यैवात्मकर्तृताम् ।  
स्वाम्यवज्ञापराधेन वध्यते धीः स्वकर्मभिः ॥ ४१॥  
  
साध्वी तु धीः पतिं दृष्ट्वा याथातथ्येन तत्परा ।  
इहानन्दमयी चान्ते पतिदेहे लयं व्रजेत् ॥ ४२॥  
  
नाहं कर्ता सुखी दुःखी चिन्मात्राकाशरूपकः ।  
एवं नाथं चिन्तयन्ती न पत्युर्दुःखभोगदा ॥ ४३॥  
  
इति श्रीविज्ञानभिक्षुविरचिते साङ्ख्यसारे  
आत्मानात्मनोश्चिदचित्त्ववैधर्म्यपरिच्छेदः ॥ *॥  
  
-------------------  
  
अथ चतुर्थः परिच्छेदः ॥  
  
इत्येवमात्मनः प्रोक्तो बुद्ध्यादिभ्यो विलक्षणः ।  
चित्प्रकाशोऽधुनाऽऽनन्दरूपता वक्ष्यते तथा ॥ १॥  
  
दुःखं कामसुखापेक्षा सुखं दुःखसुखात्ययः ।  
इति स्मृतेः सुखात्मत्वं नित्यनिर्दुःखताऽऽत्मनः ॥ २॥  
  
परिभाषाबलाद्रूढिबाधः सर्वत्र सम्मतः ।  
अन्यथा परिभाषेयं मोक्षशास्त्रे भवेद्वृथा ॥ ३॥  
  
यद्वा परोक्षवादेन परमप्रियताप्तये ।  
रूपिका सुखगीः पुंसि विभुत्वाप्त्यै स्वशब्दवत् ॥ ४॥  
  
नानन्दं न निरानन्दमित्यादिश्रुतिभिः स्फुटम् ।  
आत्मन्यानन्दरूपत्वनिषेधाद्युक्तिसंयुतात् ॥ ५॥  
  
उपासाद्यर्थशून्यत्वान्नेति नेति श्रुतेस्तथा ।  
निषेधवाक्यं बलवद्विधिवाक्यादिति स्थितिः ॥ ६॥  
  
निर्निरानन्दमिति च स्वोपाध्यानन्दभोक्तृताम् ।  
स्वामित्वरूपिणीं वक्ति न निर्धन इतीव हि ॥ ७॥  
  
प्रेयोऽन्यस्माच्च सर्वस्मादिति श्रुत्या सुखादपि ।  
उक्त आत्मा प्रियस्तस्य सुखत्वोक्तिश्च नोचिता ॥ ८॥  
  
आनन्दाद्याः प्रधानस्य इति वेदान्तसूत्रतः ।  
वेदान्तेऽपि न सिद्धान्त आत्मनः सुखरूपता ॥ ९॥  
  
विस्ताराद्ब्रह्ममीमांसाभाष्येऽस्माभिः परीक्षितम् ।  
चितेरसुखरूपत्वं प्रेमा व्याख्यायतेऽधुना ॥ १०॥  
  
मा न भूवमहं शश्वद्भूयासमिति रूपकः ।  
निर्निमित्तोऽनुरागो यः स प्रेमा परमश्चिति ॥ ११॥  
  
अन्याशेषतया बुद्धेः स्नेहोऽयं न सुखेष्वपि ।  
अतः प्रियतमः स्वात्मा नान्योऽतो ह्यधिकः प्रियः ॥ १२॥  
  
आत्मत्वेनात्मनि प्रेमा न सुखत्वाद्यपेक्षते ।  
अहं स्यामिति चेद्यस्मात् सुखं स्यामिति नेष्यते ॥ १३॥  
  
तथा च सुखतादुःखाभावते वाऽऽत्मताऽपि च ।  
प्रेम्णि प्रयोजिका सिद्धा स्वतःप्रेमात्मतैव तु ॥ १४॥  
  
तस्माद्वस्तुत आत्मैव प्रियो नैपाधिकत्वतः ।  
औपाधिकीतरप्रीतिरस्थिरत्वान्न तात्त्विकी ॥ १५॥  
  
प्रीतिरन्यत्र चानित्याविवेकाद्यैः सुखादिषु ।  
आत्मप्रीतिस्तु नित्याऽतो नित्यानन्दः पुमान् मतः ॥ १६॥  
  
आत्मनः प्रियतां बुद्धिर्यदि पश्येत् समाहिता ।  
सर्वातिशायिनीं तर्हि सुखाब्धौ किं न मज्जति ॥ १७॥  
  
प्रियदर्शनतो बुद्धेः सुखं लोकेषु दृश्यते ।  
अतोऽनुमेयं परमप्रियदृष्ट्या परं सुखम् ॥ १८॥  
  
आत्मार्थत्वेन सर्वत्र प्रीतिरात्मा स्वतः प्रियः ।  
इति शश्वच्छ्रुतिः प्राह आत्मदृष्टिविधित्सया ॥ १९॥  
  
ततोऽप्यनुपमं ज्ञेयं प्रियात्मेक्षणतः सुखम् ।  
भुञ्जते तत् सुखं धीरा जीवन्मुक्ता महाधियः ॥ २०॥  
  
अन्तरात्मसुखं सत्यमविसंवादि योगिनम् ।  
अपश्यन् कृपणो बाह्यसुखार्थी वञ्चितो जनः ॥ २१॥  
  
सुखाशया बहिः पश्यन् देही हीन्द्रियरन्ध्रकैः ।  
वातायनैर्गृहीत्वाऽन्तः सुखं वेत्ति न बाह्यदृक् ॥ २२॥  
  
दुखलभ्यान् दुःखमयान् परिणामेऽतिदुःखदान् ।  
विषयोत्थान् सुखाभासान् धिक् स्वात्मसुखरोधकान् ॥ २३॥  
  
इति श्रीविज्ञानभिक्षुविरचिते साङ्ख्यसारे आत्मानात्मनोः  
प्रियाप्रियत्ववैधर्म्यपरिच्छेदः ॥ *॥  
  
-------------------  
  
अथ पञ्चमः परिच्छेदः ।  
  
परिच्छेदत्रयेणोक्तं सच्चिदानन्दरूपकम् ।  
गीयमानं श्रुतिस्मृत्योरात्मनो लक्षणत्रयम् ॥ १॥  
  
तद्वैपरीत्यमन्येषां लक्षणं चेरितं स्फुटम् ।  
आभ्यां तु गुणदोषाभ्यां विवेको दोषहृत् परः ॥ २॥  
  
नैर्गुण्यसगुणत्वादिवैधर्म्याण्यपराण्यपि ।  
बहूनि वक्ष्ये सङ्क्षेपात् पुम्प्रकृत्योरतः परम् ॥ ३॥  
  
धियोऽर्थाकारया वृत्त्या जनितत्वात् सुखादयः ।  
सामानाधिकरण्येन कल्प्यन्ते लाघवाद् धियाम् ॥ ४॥  
  
महदादेर्जडत्वेन तद्धेतुश्च जडो मतः ।  
कार्यकारणसाजात्यं दृष्टं लोके हि सर्वतः ॥ ५॥  
  
अत आत्मा बोधमात्रतया सिध्यति लाघवात् ।  
गुणाः सर्वे प्रकृत्यादेर्विकाराश्चेतरेऽखिलाः ॥ ६॥  
  
आत्मा तु निर्गुणस्तद्वत् कूटस्थश्च मतो बुधैः ।  
चितेः कूटस्थसञ्ज्ञा तु स्थिरत्वाद् गिरिकूटवत् ॥ ७॥  
  
लेपश्चेतरसम्बन्धे तद्रूपैरुपरक्तता ।  
यथा विषयसम्बन्धाद्बुद्धौ भवति वासना ॥ ८॥  
  
भाण्डादौ द्रव्ययोगाच्च तत्तद्द्रव्यस्य वासना ।  
लेपहेतुश्च सम्बन्धः सङ्गः सम्बन्धि चाञ्जनम् ॥ ९॥  
  
अतो निरञ्जनोऽसङ्गो निर्लेपश्चोच्यते पुमान् ।  
नभःपुष्करपत्रादिदृष्टान्तैः परमर्षिभिः ॥ १०॥  
  
चिन्मात्रानन्तशक्त्यब्धौ पुमर्थपवनेरिताः ।  
सत्त्वादिशक्तयो यान्ति विश्वबुद्बुदरूपताम् ॥ ११॥  
  
अत ईशश्चिदात्मैव जगतः सन्निधानतः ।  
मणिवत् प्रेरकत्वेन जडानामयसामिव ॥ १२॥  
  
पुमानेव जगत्कर्ता जगद्भर्ताऽखिलेश्वरः ।  
स्वाम्यर्थे मृत्यवद्यस्माज्जडवर्गः प्रवर्तते ॥ १३॥  
  
करणानि च देहेषु राजार्थमधिकारिवत् ।  
भोग्यजातं मनोमन्त्रिण्यर्पयन्ति स्वभावतः ॥ १४॥  
  
तैर्भोग्यैर्युक्तमात्मानमावेदयति धीश्चिति ।  
ईक्षामात्रेण तद्भुङ्क्ते राजेवात्माऽखिलेश्वरः ॥ १५॥  
  
धनादेरीश्वरो देहो देहस्येन्द्रियमीश्वरम् ।  
इन्द्रियस्येश्वरी बुद्धिर्बुद्धेरात्मेश्वरः परः ॥ १६॥  
  
कूटस्थस्येश्वरस्यान्यो नास्ति प्रेरक इत्यतः ।  
ईश्वरस्यावधित्वेन द्रष्टा वै परमेश्वरः ॥ १७॥  
  
अन्यस्यागन्तुकैश्वर्यं बहुव्यापारसङ्कुलम् ।  
निर्व्यापारस्य निर्दोषमनाद्यैश्वर्यमात्मनः ॥ १८॥  
  
सर्वशक्तिमयो ह्यात्मा शक्तिमण्डलताण्डवः ।  
संसारं तन्निवृत्तिं च माययाऽऽप्नोति हेलया ॥ १९॥  
  
सर्वातिशायि निर्दोषमैश्वर्यमिदमात्मनः ।  
पश्यतो योगिनो ब्राह्ममप्यैश्वर्यं तृणायते ॥ २०॥  
  
बाह्यस्यात्मोच्यते देहो देहस्यात्मेन्द्रियाणि च ।  
बुद्धिरात्मेन्द्रियान्तस्य बुद्धेरात्मा तु चिन्नभः ॥ २१॥  
  
अत आत्मावधित्वेन परमात्मोच्यते चितिः ।  
तथाऽन्तःकरणैर्योगाज्जीव इत्युच्यते चितिः ॥ २२॥  
  
अविद्याकार्यरहितः परमात्मनि च स्मृतिः ।  
यस्य यद्व्यापकं तस्य तद्ब्रह्माऽतो धरादिकम् ॥ २३॥  
  
प्रकृत्यन्तं भवेद्ब्रह्म स्वस्वकार्याद्यपेक्षया ।  
सेश्वरे साङ्ख्यवादेऽपि चितेरेवानुमन्यते ॥ २४॥  
  
परे वा परमात्मत्वादिकं तु न जडे क्वचित् ।  
अध्यक्षव्यापकत्वाभ्यां परं ब्रह्म तु चेतनः ॥ २५॥  
  
तस्याध्यक्षं व्यापकं च न हेतुविधयाऽस्ति हि ।  
असङ्ख्यात्मा नभोराशिरविभक्तैकरूपकः ॥ २६॥  
  
सोऽतश्चिद्घनविज्ञानघनात्मघनसञ्ज्ञकः ।  
प्रकाशस्यानपेक्षत्वात् स्वस्य द्रष्टृतयाऽपि च ॥ २७॥  
  
स्वप्रकाशः पुमानुक्त इतरे तद्विलक्षणाः ।  
भोगोऽभ्यवहृतिः सा च कूटस्थे नास्ति धीष्विव ॥ २८॥  
  
धीवृत्तिप्रतिबिम्बाख्यगौणभोगा तु भोक्तृता ।  
साक्षाद्धीवृतिद्रष्टृत्वाद् बुद्धिसाक्ष्युच्यते पुमान् ॥ २९॥  
  
विना विकारं द्रष्टृत्वात् साक्षी तूक्तोऽखिलस्य सः ।  
चैत्योपरागरूपत्वात् साक्षिताऽप्यध्रुवा चितः ॥ ३०॥  
  
उपलक्षणमेवेदमपि व्यावृत्तये जडात् ।  
अतः पुमाननिर्देश्योऽणुश्च सूक्ष्मश्च कथ्यते ॥ ३१॥  
  
विना दृश्यमदृश्यत्वादव्यक्तश्चोच्यते सतः ।  
अदृश्यो दृश्यते राहुर्गृहीतेन यथेन्दुना ॥ ३२॥  
  
अदृश्यं चास्यमादर्शे चित् तथा स्वस्वबुद्धिषु ।  
चिति विश्वस्य सङ्गश्चेद् विश्वं भासेत सर्वदा ॥ ३३॥  
  
विश्वाधारोऽप्यतः शून्यमिति चिद्गीयते खवत् ।  
दृश्यदोषान् मृषाबुद्धिर्दृष्ट्यारोप्य निर्मले ॥ ३४॥  
  
आदर्शे मलवद्व्योम्नि दोषदृष्ट्या तु तप्यते ।  
वस्तुतश्चिति नास्त्येव मलो दृश्याश्रितः सदा ॥ ३५॥  
  
अतश्च निर्मलः स्वस्थो निर्दोषश्चोच्यते पुमान् ।  
सजातीयेषु वैधर्म्यलक्षणा नास्ति यद्भिदा ॥ ३६॥  
  
अत आत्मा समः प्रोक्त ऐकरूप्याच्च सर्वदा ।  
देहाध्यक्षतया देही पुर्यभिव्यक्तितः पुमान् ॥ ३७॥  
  
एकाकिएवादद्वितीयः केवलश्चोच्यते तु सः ।  
चिच्छक्त्यप्रतिबन्धेन प्रोच्यतेऽनावृतः पुमान् ॥ ३८॥  
  
सर्वस्वामितया चात्मा क्षेत्रज्ञः क्षेत्रवेदनात् ।  
हृत्सरोवरधीपद्मदलवृत्तिषु लीलया ॥ ३९॥  
  
चरन्निवानन्दमीनान् भुञ्जानो हंस उच्यते ।  
हकारेण बहिर्याति सकारेण विशन् पुनः ॥ ४०॥  
  
प्रानवृत्त्याऽनय चापि प्राण्यात्मा हंस उच्यते ।  
शरीरागरिहृद्द्यामगुहायां बुद्धिभार्यया ॥ ४१॥  
  
व्यज्यमानस्तया सार्धं स्वपन्निव गुहाशयः ।  
त्रिगुणात्मकमायां स्वां सान्निध्यात् परिणामयन् ॥ ४२॥  
  
मायीति कथ्यते चात्मा तत्कृतानृतवेषधृक् ।  
स्वान्येकादश भूतानि पञ्चैतानि तु षोडश ॥ ४३॥  
  
पुंसः कलास्तत्त्वतस्तु निरंशत्वात् स निष्कलः ।  
अहंशब्दः स्वामिवाची स्वामी साक्षी तु चेतसः ॥ ४४॥  
  
अतोऽहमिति शब्देन चिन्मात्रं प्रोच्यते बुधैः ।  
सर्वेश्वरः सर्ववेत्ता सर्वकर्ताऽद्वयः पुमान् ॥ ४५॥  
  
सामान्यादुच्यते यद्वद् राजा सर्वनराधिपः ।  
आत्माद्वैतस्य सूत्रेण जातिमात्रेण वर्णनात् ॥ ४६॥  
  
प्रलये हि विजातीयद्वैतशून्यत्वमात्मनाम् ।  
असङ्गत्वान्नित्यशुद्धो नित्यबुद्धश्च चित्त्वतः ॥ ४७॥  
  
नित्यमुक्तस्तथा नित्यनिर्दुःखत्वात् पुमान् मतः ।  
इत्यादुगुरुशास्त्रोक्तदिशा स्वानुभवेन च ॥ ४८॥  
  
वैधर्म्यादात्मनोऽनात्मविवेकः क्रियतां बुधैः ।  
परिच्छेदचतुष्केण पुम्प्रकृत्योः सुविस्तरात् ।  
वैधर्म्यगण उक्तोऽयं ध्यायिनामाशु मुक्तिदः ॥ ४९॥  
  
इति श्रीविज्ञानभिक्षुविरचिते साङ्ख्यसारे आत्मवैधर्म्यगणपरिच्छेदः  
॥ *॥  
  
-------------------  
  
अथ षष्ठः परिच्छेदः ।  
  
विवेकमेव सद्युक्त्या मत्वा तदनुभूयते ।  
राजयोगं यथा कुर्यात् समासेन तदुच्यते ॥ १॥  
  
अशक्तो राजयोगस्य हठयोगेऽधिकारवान् ।  
वासिष्ठे च वसिष्ठाय भुसुण्डेनैवमीरितम् ॥ २॥  
  
ज्ञानावृत्ती राजयोगे प्राणायमासने हठे ।  
मुख्ये तेऽङ्गतयाऽन्योन्यं सेव्ये शक्त्यनुसारतः ॥ ३॥  
  
विषयेऽनन्तदोषा ये श्रुतिस्मृतिसमीरिताः ।  
त आदौ परिद्रष्टव्याश्चित्तस्थैर्याय योगिभिः ॥ ४॥  
  
कामबीजान्यनन्तानि सम्प्ररोहन्ति यद्धृदि ।  
तत्राटवीनिभे ज्ञानपुण्यसस्यं न वर्धते ॥ ५॥  
  
दोषदृष्ट्यग्निसन्दग्धे कामबीजे तु चेतसि ।  
गुरुशास्त्रहलैः कृष्टे सुक्षेत्रे तद्विवर्धते ॥ ६॥  
  
सत्येष्वसत्तां प्रचुरां तथा रम्येष्वरम्यताम् ।  
सुखेषु प्रचुरं दुःखं पश्यन् धीरो विरज्यते ॥ ७॥  
  
ब्रह्मलोकोऽपि नरको विनाशामेध्यपूरितः ।  
युक्तश्च स्वाधिकैरन्यैस्त्रैगुण्यादपि दुःखयुक् ॥ ८॥  
  
तत्रत्यैरपि मुक्त्यर्थं यत्यते जन्मभीरुभिः ।  
अतो ज्ञेयः समासेन लोकः सर्वोऽपि दुःखयुक्त् ॥ ९॥  
  
इदं मे स्यादिदं मा स्यादितीच्छाव्यथितं मनः ।  
स्वभावात् तेन विज्ञेयं दुःखं चित्तेन सङ्गतिः ॥ १०॥  
  
सुखं सुषुप्तिः परमा दुःखं विषयवेदनम् ।  
सुखदुःखसमासोऽयं किमन्यैर्बहुभाषितैः ॥ ११॥  
  
तस्मादनर्थानर्थाभान् परीक्ष्य विषयान् सुधीः ।  
उत्सृजेत् परमार्थार्थी बालरम्यानहीनिव ॥ १२॥  
  
इत्यादिकानन्तदोषदृष्ट्या रागस्य तानवे ।  
मायाविवेकतः शुद्धमात्मानं चिन्तयेत् सदा ॥ १३॥  
  
इदं तदिति निर्देष्टुं गुरुणाऽपि न शक्यते ।  
उदासीनस्यात्मतत्त्वं स्वयमेव प्रकाशते ॥ १४॥  
  
बुद्धिबोधात्मको बुद्धिसाक्षी बुद्धेः परो विभुः ।  
कूटस्थोऽहं चिदादित्य इत्येकाग्रोऽनुचिन्तयेत् ॥ १५॥  
  
वृत्तिबोधो घटच्छिद्रमिव नाश्यल्प ईक्ष्यते ।  
वस्तुतो वृत्तिबोधोऽहं पूर्णो व्योमवदक्षयः ॥ १६॥  
  
अन्तर्यद् दृश्यते सर्वं तद्बुद्धेर्वृत्तिरुच्यते ।  
तेभ्यो दुःखात्मकेभ्योऽहं साक्षात् तद्वीक्षिता पृथक् ॥ १७॥  
  
कर्मकर्तृविरोधो हि वृत्त्या वृत्तिप्रकाशने ।  
वृत्तिधाराकल्पने च गौरवादिति निश्चितम् ॥ १८॥  
  
हर्षशोकभयक्रोधलोभमोहमदैस्तथा ।  
द्वेषाभिमानकार्पण्यनिद्रालस्यस्मरादिभिः ॥ १९॥  
  
धर्माधर्मैश्च सम्पूर्णा बुद्धिर्दुःखमयी तु मे ।  
आत्मानं दर्शयत्येव भास्करायेव रोगिणः ॥ २०॥  
  
अहं सर्वगतं शान्तं परमात्मघनं शुचि ।  
अचिन्त्यचिन्मात्रनभो विश्वदर्पणमक्षयम् ॥ २१॥  
  
निरञ्जनं निराधारं निर्गुणं निरुपद्रवम् ।  
निर्विशेषं सजातीयात् समस्तार्थावभासकम् ॥ २२॥  
  
ब्रह्मविष्णुमहेशाद्याः स्थावरान्ताश्च चेतनाः ।  
अवैधर्म्यात्मकाभेदादहमित्यनुचिन्तयेत् ॥ २३॥  
  
अहमन्ये च पुरुषाः समचिद्व्योमरूपिणः ।  
अत आत्मैक एवाऽहमिति श्रुतिषु गीयते ॥ २४॥  
  
इति पश्यन् स्वभोगैश्च योगी विश्वं प्रपूजयेत् ।  
आत्मयोगोऽप्ययं प्रोक्तः श्रुत्युक्तः साङ्ख्ययोगिनाम् ॥ २५॥  
  
सर्वभूतस्थमात्मानं सर्वभूतानि चात्मनि ।  
समं पश्यन्नात्मयाजी स्वाराज्यमधिगच्छति ॥ २६॥  
  
इत्येवं मनुनाऽप्यात्मयागो ज्ञानाङ्गमीरितः ।  
तस्मादभयदानेन स्वभोगाद्यर्चनेन च ॥ २७॥  
  
सम्मानयन् भूतजातमात्मानमनुचिन्तयेत् ।  
ब्रह्मविष्णुशिवादीनां भोगे रागश्च हीयते ॥ २८॥  
  
तेषां स्वसाम्यदृष्ट्याऽतः साम्यं योगी विचिन्तयेत् ।  
उत्पत्तौ प्रलये चैव सर्वावस्थासु सर्वदा ॥ २९॥  
  
सर्वेषामेकरूपत्वं द्रष्टू रागादिकं कुतः ।  
विष्ण्वादयो महैश्वर्यं भुञ्ज ना अपि नाधिका ॥ ३०॥  
  
मत्तोऽतोऽलं तदैश्वर्यैरविवेकिजनप्रियैः ।  
गुणकर्मादिभिः किञ्चिन्निरीक्ष्याधिकमात्मनः ॥ ३१॥  
  
तदर्थं यतते लोको नाहं पश्यामि मेऽधिकम् ।  
तथा न्यूनं न पश्यामि यदतिक्रमशङ्कया ॥ ३२॥  
  
देवा दैत्यजयायेव यतिष्ये तज्जयाशया ।  
अहं यथा तथैवान्ये आब्रह्मा नारका जनाः ॥ ३३॥  
  
दृश्यन्ते स्वात्मवत् प्रेम्णा पितृभ्रातृसुतादिवत् ।  
क ईश ईशितव्यो वा कः श्रेष्ठः कोऽधमोऽपि वा ॥ ३४॥  
  
अभिन्ने भेददृष्ट्या स्यान्मृत्योर्भयमिति श्रुतिः ।  
चिद्व्योमस्वेकरूपेषु ईशानीशादिरूपकः ॥ ३५॥  
  
रूपभेदो ह्यसन् सर्वः स्फटिके रूपभेदवत् ।  
धियां रूपैः पुमानेको बहुरूप इवेयते ॥ ३६॥  
  
वृकचर्मादिरूपाद्यैर्मायीव बहुरूपधृक् ।  
मामालिङ्ग्य निराकारं विविधाकारधारिणी ॥ ३७॥  
  
मायैवैका हि नृत्यन्ती मोहयत्यखिला धियः ।  
पुंसां भेदो बुद्धिभेदादम्बुभेदाद्यथा रवेः ॥ ३८॥  
  
व्योम्नश्च छिद्ररूपेण भेदः कुम्भादिभेदतः ।  
अतः शुद्धो बुद्धमुक्तः सर्वदा सर्वगोऽव्ययः ॥ ३९॥  
  
अहमन्ये च तत्राऽहो शत्रुमित्रादिधीर्मृषा ।  
ब्रह्मणीशे हराविन्द्रे सर्वभूतगणे तथा ॥ ४०॥  
  
उत्तमाधममध्यत्वविभागो मायया मृषा ।  
त्रिगुणात्मकमायायास्त्रैविद्यादात्मनोऽपि हि ॥ ४१॥  
  
उत्तमाधममध्यत्वत्रैविध्यं नैव हि स्वतः ।  
यथा देहे तथाऽन्यत्र चित्प्रकाशोऽयमव्ययः ॥ ४२॥  
  
व्यक्तताव्यक्ततामात्रभेदो ह्यन्तरबाह्ययोः ।  
एवमन्येऽपि पुरुषा बद्धमुक्ताविशेषतः ॥ ४३॥  
  
ईशानीशाविशेषाच्च पुरुषार्थो न मेऽस्त्यतः ।  
महानिद्रैव मे साध्वी दुःखभोगहरा प्रिया ॥ ४४॥  
  
अप्रिया मूढचित्तानामसाध्वी धीहतात्मनाम् ।  
चिदादर्शे मयि धियो यद्यपि प्रतिबिम्बनम् ॥ ४५॥  
  
तत्त्वतो नैव दोषाय तथाऽपि त्याज्यमेव तत् ।  
स्वभावादस्य हेयत्वं स्वानुभूत्या हि सिध्यति ॥ ४६॥  
  
यथा कोऽपि परस्यापि वैरूप्यं न दिदृक्षति ।  
स्वामिन्यारोप्यात्मदोषान् साध्वीयमनुतप्यते ॥ ४७॥  
  
निर्दोषं स्वामिनं दृष्ट्वा निर्दोषा स्यात् पतिव्रता ।  
एवमस्या रूपभेदेऽप्येकरूपोऽस्मि सर्वदा ॥ ४८॥  
  
भुञ्जानो वाऽप्यभुञ्जानस्तां मदर्थामनन्यगाम् ।  
यथैकरूपतोपाधियोगायोगदशास्वहो ॥ ४९॥  
  
आदर्शस्यामलस्यैव चिन्नभोदर्पणस्य मे ।  
दृश्यबुद्धिगता दोषाः साक्षात्तद्द्रष्टरि प्रभौ ॥ ५०॥  
  
न सन्ति मयि मोहाद्या भास्करे भास्यदोषवत् ।  
दुःखैर्बद्धा स्वमात्मानं त्यक्त्वा मद्भावमागता ॥ ५१॥  
  
मुच्यते दुःखबन्धाद्धीर्न मे मोक्षो न बन्धनम् ।  
कूटस्थासङ्गचिद्व्योम्नि धीदुःखप्रतिबिम्बनम् ॥ ५२॥  
  
योऽन्यो बन्धो भोगरूपः सोऽपि चिद्दर्पणे मृषा ।  
जाग्रदादित्रयावस्थासाक्षी ताभिर्विवर्जितः ॥ ५३॥  
  
अहं पूर्णश्चिदादित्य उदयास्तविवर्जितः ।  
दर्पणे मुखवद्विश्वं मयि बोधे न तात्त्विकम् ॥ ५४॥  
  
विभुत्वे च बाह्यान्तः सुषुप्त्यादावदर्शनात् ।  
मयि वाऽन्यत्र वा पुंसि केवलानुभवे विभौ ॥ ५५॥  
  
भाति यत्तद्विवर्त्तो धीप्रतिबिम्बात्मकत्वतः ।  
शुक्तौ रजतवद् विश्वमतो मयि न दोषकृत् ॥ ५६॥  
  
मरीचौ तोयवत् तद्वद्व्योमादौ नगरादिवत् ।  
कालत्रयेऽपि नास्त्येव मयि विश्वं सनातने ॥ ५७॥  
  
अन्यत्रास्त्वथवा माऽस्तु बुद्ध्यादौ मम तेन किम् ।  
मयि सर्वं यथा व्योम्नि सर्वत्राहं यथा नभः ॥ ५८॥  
  
न सर्वं मयि सर्वत्र नाहं चालेपतः खवत् ।  
अत एवाविभागाख्याभेदेन क्षीरनीरवत् ॥ ५९॥  
  
ज्ञानात्मकमिदं विश्वं गायन्ति परमर्षयः ।  
जगन्मम मदर्थत्वान्मच्छरीरसुखादिवत् ॥ ६०॥  
  
यथ मम तथाऽन्येषां ममैवेति धियो भ्रमः ।  
वस्तुतस्तु न कस्यापि किमपि व्यभिचारतः ॥ ६१॥  
  
स्वामित्वस्याध्रुवत्वेन पान्थस्यावासगेहवत् ।  
एकं चिन्मात्रमस्तीह शुद्धं शून्यं निरञ्जनम् ॥ ६२॥  
  
सूक्ष्मात् सूक्ष्मतरं तत्र न जगन्न जगत्क्रिया ।  
दृश्यते सर्वदृश्याढ्या स्वस्वबुद्धिपरम्परा ॥ ६३॥  
  
चिन्मण्डलमहादर्शे प्रतिबिम्बमुपागता ।  
क्वचिद्व्यक्तं क्वचित् सूक्ष्मं नभः सर्वत्र तिष्ठति ॥ ६४॥  
  
यथा तथा चिदाकाशं धीदेशेऽन्यत्र च स्थितम् ।  
चिदाकाशमयं विश्वं यतोऽतो धीरितस्ततः ॥ ६५॥  
  
भ्रमन्ती तत्र तत्रैव भासतेऽर्के घटादिवत् ।  
धर्माधर्मौ जन्ममृत्यू सुखदुःखादि चाखिलम् ॥ ६६॥  
  
जाग्रत्यपि मृषा स्वप्न इव जन्मादिकं मम ।  
दृश्ययोगवियोगाभ्यां चितो जन्मविनाशधीः ॥ ६७॥  
  
अभिव्यक्त्यनभिव्यक्तिदोषाभ्यां शशिनो यथा ।  
महासुषुप्तौ भवजन्ममृत्यु-  
दुःस्वप्नधाराः क्षणभङ्गुरा धियः ।  
पश्याम्यहं ताभिरलिप्तरूपो  
घनैरूर्तैर्विगतै रवेः किम् ॥ ६८॥  
  
इत्येवं सततं ध्यायन्नेकाग्रमनसा सुधीः ।  
साक्षात्करोत्यात्मतत्त्वं वागगोचररूपतः ॥ ६९॥  
  
स्वरूपं निर्मलं शान्तं मनस्त्यजति चेत् क्षणम् ।  
तदैव दृश्यसंस्कारशेषात् सङ्क्षुभ्यतीन्द्रियम् ॥ ७०॥  
  
उत्थितनुत्थितांस्तत्र इन्द्रियारीन् पुनः पुनः ।  
विवेकेनैव वज्रेण हन्यादिन्द्रो गिरीनिव ॥ ७१॥  
  
इति श्रीविज्ञानभिक्षुविरचिते साङ्ख्यसारे राजयोगप्रकारपरिच्छेदः  
॥ *॥  
  
-------------------  
  
अथ सप्तमः परिच्छेदः ।  
  
एवमात्मानुभविनो जीवन्मुक्तस्य लक्षणम् ।  
स्पष्टं वक्ष्ये भवेद्येन ज्ञानाज्ञानपरीक्षणम् ॥ १॥  
  
श्रवणान् मननाद्वाऽपि अन्यथाऽऽत्मज्ञताभ्रमात् ।  
कुर्याद्गुरुमविद्वांसं स्याच्चाज्ञो ज्ञाभिमान्यपि ॥ २॥  
  
नैश्वर्यानागतज्ञत्वादिकं ज्ञानस्य लक्षणम् ।  
तदृतेऽपि हि कैवल्यं योगभाष्यकृतेरितम् ॥ ३॥  
  
श्रौतस्मार्तानि वाक्यानि ज्ञानिनो मोक्षभागिनः ।  
लक्षकाण्येव लिख्यन्ते विश्वासातिशयाय वै ॥ ४॥  
  
यत्र सर्वाणि भूतानि आत्मैवाभूद् विजानतः ।  
तत्र को मोहः कः शोक एकत्वमनुपश्यतः ॥ ५॥  
  
यः सर्वत्रानभिस्नेहस्तत् तत् प्राप्य शुभाशुभम् ।  
नाभिनन्दन्ति न द्वेष्टि तस्य प्रज्ञा प्रतिष्ठिता ॥ ६॥  
  
न विस्मरति सर्वत्र यथा सततगो गतिम् ।  
न विस्मरति निश्चेत्यं चिन्मात्रं प्राज्ञधीस्तथा ॥ ७॥  
  
नोदेति नास्तमायाति सुखे दुःखे मुखप्रभा ।  
यथापूर्वस्थितिर्यस्य स जीवन्मुक्त उच्यते ॥ ८॥  
  
यो जागर्त्ति सुषुप्तस्थो यस्य जाग्रन्न विद्यते ।  
यस्य निर्वासनो बोधः स जीवन्मुक्त उच्यते ॥ ९॥  
  
रागद्वेषभयादीनामनुरूपं चरन्नपि ।  
योऽन्तर्व्योमवदत्यच्छः स जीवन्मुक्त उच्यते ॥ १०॥  
  
यस्य नाहङ्कृतो भावो बुद्धिर्यस्य न लिप्यते ।  
कुर्वतोऽकुर्वतो वाऽपि स जीवन्मुक्त उच्यते ॥ ११॥  
  
अपि शीतरुचावर्के अत्युष्णेऽपीन्दुमण्डले ।  
अप्यधःप्रसवत्यग्नौ जीवन्मुतो न चान्यधीः ॥ १२॥  
  
चिदात्मन इमा नित्यम्प्रस्फुरन्तीह शक्तयः ।  
इत्यस्याश्चर्यजालेषु नाभ्युदेति कुतूहलम् ॥ १३॥  
  
परव्यसनिनी नारी व्यग्राऽपि गृहकर्मणि ।  
तदेवास्वादयत्यन्तर्नरसङ्गरसायनम् ॥ १४॥  
  
एवं तत्त्वे परे शुद्धे धीरो विश्रान्तिमागतः ।  
तदेवास्वादयत्यन्तर्बहिर्व्यवहरन्नपि ॥ १५॥  
  
यो नित्यमध्यात्ममयो नित्यमन्तर्मुखः सुखी ।  
गम्भीरश्च प्रसन्नश्च गिराविव महाहृदः ॥ १६॥  
  
परानन्दरसाक्षुब्धो रमते स्वात्मनाऽऽत्मनि ।  
सर्वकर्मपरित्यागी नित्यहृष्टो निरामयः ॥ १७॥  
  
न पुण्येन न पापेन नेतरेणापि लिप्यते ।  
येन केन चिदाच्छन्नो येन केन चिदाशितः ॥ १८॥  
  
यत्र क्वचन शायी च स सम्राडिव राजते ।  
वर्णधर्माश्रमाचारशास्त्रमन्त्रनयेप्सितः ॥ १९॥  
  
निर्गच्छति जगज्जालात् पञ्जरादिव केसरी ।  
वाचामतीतविषमो विषयाशादृशेक्षितः ॥ २०॥  
  
कामप्युपगतः शोभां शरदीव नभस्तलम् ।  
निःस्तोत्रो निर्नमस्कारः पूज्यपूजाविवर्जितः ॥ २१॥  
  
संयुक्तो वा वियुक्तो वा सदाचारनयक्रमैः ।  
एतावदेव खलु लिङ्गमलिङ्गमूर्त्तेः  
संशान्तसंसृतिचिरभ्रमनिर्वृत्तस्य ।  
तद्यस्य यन्मदनकोपविषादलोभ-  
मोहापदामनुदिनं निपुणं तनुत्वम् ॥ २२॥  
  
तुर्यविश्रान्तियुक्तस्य प्रतितीपस्य भवार्णवात् ।  
न कृतेनाकृतेनार्थो न श्रुतिस्मृतिविभ्रमैः ॥ २३॥  
  
तनुं तयजतु वा तीर्थे श्वपचस्य गृहेऽथवा ।  
ज्ञानसम्प्राप्तिसमये मुक्त एवामलाशयः ॥ २४॥  
  
न मोक्षो नभसः पृष्ठे न पाताले न भूतले ।  
सर्वाशासङ्क्षये चेतःक्षयो मोक्ष इति श्रुतेः ॥ २५॥  
  
जीवन्मुक्तपदं त्यक्ता स्वदेहे कालसात्कृते ।  
विशत्यदेहमुक्तत्वं पवनोऽस्पन्दतामिव ॥ २६॥  
  
अनाप्ताखिलशैलादिप्रतिबिम्बे हि यादृशी ।  
स्याद्दर्पणे दर्पणता केवलात्मस्वरूपिणी ॥ २७॥  
  
अहं त्वं जगदित्यादौ प्रशान्ते दृश्यसम्भ्रमे ।  
स्यात् तादृशी केवलता स्थिते द्रष्टर्यवीक्षणे ॥ २८॥  
  
चिन्मात्रं चेत्यरहितमनन्तमजरं शिवम् ।  
अनादिमध्यनिलयं यदनाधि निरामयम् ॥ २९॥  
  
न शून्यं नापि चाकारं न दृश्यं न च दर्शनम् ।  
अनाख्यमनभिव्यक्तं तत् किञ्चिदवशिष्यते ॥ ३०॥  
  
इति श्रीविज्ञानभिक्षुविरचिते साङ्ख्यसारे जीवन्मुक्तिपरममुक्त्योः  
परिच्छेदः ॥ *॥  
  
इति साङ्ख्यसारस्योत्तरभागः । साङ्ख्यसाराख्यं प्रकरणं समाप्तम् ।  
  
