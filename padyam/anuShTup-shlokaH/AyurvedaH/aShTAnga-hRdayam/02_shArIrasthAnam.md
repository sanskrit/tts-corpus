---
title: ०२ शारीरस्थानम्

---

प्रथमोऽध्यायः 

।  
अथातो गर्भावक्रान्ति शारीरं व्याख्यास्यामः 

।  
इति ह स्माहुरात्रेयादयो महर्षयः 

।  
शुद्धे शुक्रार्तवे सत्वः स्वकर्मक्लेशचोदितः 

।  
गर्भः सम्पद्यते युक्तिवशादग्निरिवारणौ १

बीजात्मकैर्महाभूतैः सूक्ष्मैः सत्वानुगैश्च सः 

।  
मातुश्चाहाररसजैः क्रमात्कुक्षौ विवर्द्धते २

तेजो यथाऽकरश्मीनां स्फटिकेन तिरस्कृतम् 

।  
नेन्धनं दृश्यते गच्छत्सत्वो गर्भाशयं तथा ३

कारणानुविधायित्वात्कार्याणां तत्स्वभावता 

।  
नानायोन्याकृतीः सत्वो धत्तेऽतो द्रुतलोहवत् ४

अत एव च शुक्रस्य बाहुल्याज्जायते पुमान् 

।  
रक्तस्य स्त्री तयोः साम्ये क्लीबः शुक्रार्तवे पुनः ५

वायुना बहुशो भिन्ने यथास्वं बह्वपत्यता 

।  
वियोनिविकृताकारा जायन्ते विकृतैर्मलैः ६

मासि मासि रजः स्त्रीणां रजसं स्रवति त्र्\! यहम् 

।  
वत्सराद्द्वादशादूर्ध्वं याति पञ्चाशतः क्षयम् ७

पूर्णषोडशवर्षा स्त्री पूर्णविंशेन सङ्गता 

।  
शुद्धे गर्भाशये मार्गे रक्ते शुक्रेऽनिले हृदि ८

वीर्यवन्तं सुतं सूते ततो न्यूनाब्दयोः पुनः 

।  
रोग्यल्पायुरधन्यो वा गर्भो भवति नैव वा ९

वातादिकुणपग्रन्थिपूयक्षीण मलाह्वयम् 

।  
बीजासमर्थं रेतोस्रम् स्वलिङ्गैर्दोषजं वदेत् १०

रक्तेन कुणपं श्लेष्मवाताभ्यां ग्रन्थिसन्निभम् 

।  
पूयाभं रक्तपित्ताभ्याङ्क्षीणं मारुतपित्ततः ११

कृच्छ्राण्येतान्यसाध्यं तु त्रिदोषं मूत्रविट्प्रभम् 

।  
कुर्याद्वातादिभिर्दुष्टे स्वौषधम् कुणपे पुनः १२

धातकीपुष्पखदिरदाडिमार्जुन साधितम् 

।  
पाययेत्सर्पिरथवा विपक्वमसनादिभिः १३

पलाशभस्माश्मभिदा ग्रन्थ्याभे पूयरेतसि 

।  
परुषकवटादिभ्याम् क्षीणे शुक्रकरी क्रिया १४

संशुद्धो विट्प्रभे सर्पिर्हिङ्गुसेव्यादि इ\!ग्निइ\! साधितम् 

।  
पिबेत् ग्रन्थ्यार्तवे पाठाव्योषवृक्षकजं जलम् १५

पेयं कुणपपूयास्रे चन्दनं वक्ष्यते तु यत् 

।  
गुह्यरोगे च तत्सर्वं कार्यं सोत्तरबस्तिकम् १६

शुक्रं शुक्लं गुरु स्निग्धं मधुरं बहलं बहु 

।  
घृतमाक्षिकतैलाभं सद्गर्भाय आर्तवं पुनः १७

लाक्षारसशशास्राभं धौतं यच्च विरज्यते 

।  
शुद्धशुक्रार्तवं स्वस्थं संरक्तं मिथुनं मिथः १८

स्नेहैः पुंसवनैः स्निग्धं शुद्धं शीलितबस्तिकम् 

।  
नरं विशेषात्क्षीराज्यैर्मधुरौषधसंस्कृतैः १९

नारीं तैलेन माषैश्च पित्तलैः समुपाचरेत् 

।  
क्षामप्रसन्नवदनां स्फुरच्छ्रोणिपयोधराम् २०

स्वस्ताक्षिकुक्षिं पुंस्कामां विद्यादृतुमतीं स्त्रियम् 

।  
पद्मं सङ्कोचमायाति दिनेऽतीते यथा तथा २१

ऋतावतीते योनिः सा शुक्रं नातः प्रतीच्छति 

।  
मासेनोपचितं रक्तं धमनीभ्यामृतौ पुनः २२

ईषत्कृष्णं विगन्धं च वायुर्योनिमुखान्नुदेत् 

।  
ततः पुष्पेक्षणादेव कल्याणध्यायिनी त्र्\! यहम् २३

मृजालङ्कार रहिता दर्भसंस्तरशायिनी 

।  
क्षैरेयं यावकं स्तोकं कोष्ठशोधनकर्षणम् २४

पर्णे शरावे हस्ते वा भुञ्जीत ब्रह्मचारिणी 

।  
चतुर्थेऽह्नि ततः स्नाता शुक्लमाल्याम्बरा शुचिः २५

इच्छन्ती भर्तृसदृशं पुत्रं पश्येत्पुरः पतिम् 

।  
ऋतुस्तु द्वादश निशाः पूर्वास्तिस्रोऽत्र निन्दिताः २६

एकादशी च युग्मासु स्यात्पुत्रोऽन्यासु कन्यका 

।  
उपाध्यायोऽथ पुत्रीयं कुर्वीत विधिवद्विधिम् २७

नमस्कारपरायास्तु शुद्रा या मन्त्रवर्जितम् 

।  
अवन्ध्य एवं संयोगः स्यादपत्यं च कामतः २८

सन्तो ह्याहुरपत्यार्थं दम्पत्योः सङ्गतिं रहः 

।  
दुरपत्यं कुलाङ्गारो गोत्रे जातं महत्यपि २९

इच्छेतां यादृशं पुत्रं तद्रू पचरितांश्च तौ 

।  
चिन्तयेतां जनपदांस्तदाचारपरिच्छदौ ३०

कर्मान्ते च पुमान् सर्पिःक्षीरशाल्योदनाशितः 

।  
प्राग्दक्षिणेन पादेन शय्यां मौहूर्तिकाज्ञया ३१

आरोहेत् स्त्री तु वामेन तस्य दक्षिणपार्श्वतः 

।  
तैलमाषोत्तराहारा तत्र मन्त्रम्प्रयोजयेत् ३२

ऊँ आहिरसि आयुरसि सर्वतः प्रतिष्ठासि धाता त्वां 

।  
दधातु विधाता त्वां दधातु ब्रह्मवर्चसा भवेति 

।  
ब्रह्मा बृहस्पितिर्विष्णुः सोमः सूर्यस्तथाऽश्विनौ 

।  
भगोऽथ मित्रावरुणौ वीरं ददतु मे सुतम् ३३

सान्त्वयित्वा ततोऽन्योन्यं संविशेतां मुदान्वितौ 

।  
उत्ताना तन्मना योषित्तिष्ठेदङ्गैः सुसंस्थितैः ३४

तथा हि बीजं गृह्णाति दोषैः स्वस्थानमास्थितैः 

।  
लिङ्गं तु सद्योगर्भाया योन्या बीजस्य सङ्ग्रहः ३५

तृप्तिर्गुरुत्वं स्फुरणं शुक्रास्राननुबन्धनम् 

।  
हृदयस्पन्दनं तन्द्रा तृड्ग्लानिर्लोमहर्षणम् ३६

अव्यक्तः प्रथमे मासि सप्ताहात्कललीभवेत् 

।  
गर्भः पुंसवनान्यत्र पूर्वं व्यक्तेः प्रयोजयेत् ३७

बली पुरुषकारो हि दैवमप्यतिवर्तते 

।  
पुष्ये पुरुषकं हैमं राजतं वाऽथवाऽयसम् ३८

कृत्वाऽग्निवर्णं निर्वाप्य क्षीरे तस्याञ्जलि पिबेत् 

।  
गौरदण्डमपामार्गं जीवकर्षभसैर्यकान् ३९

पिबेत्पुष्ये जले पिष्टानेकद्वित्रिसमस्तशः 

।  
क्षीरेण श्वेतबृहतीमूलं नासापुटे स्वयम् ४०

पुत्रार्थं दक्षिणे सिञ्चेद्वामे दुहितृवाञ्छया 

।  
पयसा लक्ष्मणामूलं पुत्रोत्पादस्थितिप्रदम् ४१

नासयाऽस्येन वा पीतं वटशुङ्गाष्टकं तथा 

।  
ओषधीर्जीवनीयाश्च बाह्यान्तरुपयोजयेत् ४२

उपचारः प्रियहितैर्भर्त्रा भृत्यैश्च गर्भधृक् 

।  
नवनीतघृतक्षीरैः सदा चैनामुपाचरेत् ४३

अतिव्यवायमायासं भारं प्रावरणं गुरु 

।  
अकालजागर स्वप्नं कठिनोत्कटकासनम् ४४

शोकक्रोधभयोद्वेगवेग श्रद्धाविधारणम् 

।  
उपवासाध्वतीक्ष्णोष्ण गुरुविष्टम्भिभोजनम् ४५

रक्तं निवसनं श्वभ्रकूपेक्षां मद्यमामिषम् 

।  
उत्तानशयनं यच्च स्त्रियो नेच्छन्ति तत्त्यजेत् ४६

तथा रक्तस्रुतिं शुद्धिं बस्तिमामासतोऽष्टमात् 

।  
एभिर्गभः स्रवेदामः कुक्षौ शुष्येन्म्रियेत वा ४७

वातलैश्च भवेद्गर्भः कुब्जान्धजडवामनः 

।  
पित्तलैः खलतिः पिङ्गः श्वित्रीपाण्डुः कफात्मभिः ४८

व्याधींश्चास्या मृदुसुखैरतीक्ष्णैरौषधैर्जयेत् 

।  
द्वितीये मासि कललाद्घनः पेश्यथवाऽबुदम् ४९

पुंस्त्रीक्लीबाः क्रमात्तेभ्यः तत्र व्यक्तस्य लक्षणम् 

।  
क्षामता गरिमा कुक्षेर्मूर्च्छा च्छर्दिररोचकः ५०

जृम्भा प्रसेकः सदनं रोमराज्याः प्रकाशनम् 

।  
अम्लेष्टता स्तनौ पीनौ सस्तन्यौ कृष्णचूचुकौ ५१

पादशोफो विदाहोऽन्ये श्रद्धाश्च विविधात्मिकाः 

।  
मातृजं ह्यस्य हृदयं मातुश्च हृदयेन तत् ५२

सम्बद्धं तेन गर्भिण्या नेष्टं श्रद्धाविमाननम् 

।  
देयमप्यहितं तस्यै हितोपहितमल्पकम् ५३

श्रद्धाविघाताद्गर्भस्य विकृतिश्च्युतिरेव वा 

।  
व्यक्तीभवति मासेऽस्य तृतीये गात्रपञ्चकम् ५४

मूर्द्धा द्वे सक्थिनी बाहू सर्वसूक्ष्माङ्गजन्म च 

।  
सममेव हि मूर्द्धाद्यैर्ज्ञानं च सुखदुःखयोः ५५

गर्भस्य नाभौ मातुश्च हृदि नाडी निबध्यते 

।  
यया स पुष्ठिमाप्नोति केदार इव कुल्यया ५६

चतुर्थे व्यक्तताऽङ्गानां चेतनायाश्च पञ्चमे 

।  
षष्ठे स्नायुसिरारोमबलवर्णनखत्वचाम् ५७

सर्वैः सर्वाङ्गसम्पूर्णो भावैः पुष्यति सप्तमे 

।  
गर्भेणोत्पीडिता दोषास्तस्मिन् हृदयमाश्रिताः 

।  
कण्डूं विदाहं कुर्वन्ति गर्भिण्याः किक्विसानि च ५८

नवनीतं हितं तत्र कोलाम्बुमधुरौषधैः 

।  
सिद्धमल्पपटुस्नेहं लघु स्वादु च भोजनम् ५९

चन्दनोशीरकल्केन लिम्पेदूरुस्तनोदरम् 

।  
श्रेष्ठया वैणहरिणशशशोणितयुक्तया ६०

अश्वघ्नपत्रसिद्धेन तैलेनाभ्यज्य मर्दयेत् 

।  
पटोलनिम्बमञ्जिष्ठासुरसैः सेचयेत्पुनः ६१

दार्वीमधुकतोयेन मृजां च परिशीलयेत् 

।  
ओजोऽष्टमे सञ्चरति मातापुत्रौ मुहुः क्रमात् ६२

तेन तौ म्लानमुदितौ तत्र जातो न जीवति 

।  
शिशुरोजोनवस्थानान्नारी संशयिता भवेत् ६३

क्षीरपेया च पेयाऽत्र सघृताऽन्वासनं घृतम् 

।  
मधुरैः साधितं शुद्ध्यै पुराणशकृतस्तथा ६४

शुष्कमूलककोलाम्लकषायेण प्रशस्यते 

।  
शताह्वाकल्कितो बस्तिः सतैलघृतसैन्धवः ६५

तस्मिंस्त्वेकाहयातेऽपि कालः सूतेरतः परम् 

।  
वर्षाद्विकारकारी स्यात्कुक्षौ वातेन धारितः ६६

शस्तश्च नवमे मासि स्निग्धो मांसरसौदनः 

।  
बहुस्नेहा यवागूर्वा पूर्वोक्तं चानुवासनम् ६७

तत एव पिचुं चास्या योनौ नित्यं निधापयेत् 

।  
वातघ्नपत्रभङ्गाम्भः शीतं स्नानेऽन्वहं हितम् ६८

निःस्नेहाङ्गीं न नवमान्मासात्प्रभृति वासयेत् 

।  
प्राग्दक्षिणस्तनस्तन्या पूर्वं तत्पार्श्वचेष्टिनी ६९

पुन्नामदौर्हृदप्रश्नरता पुंस्वप्नदर्शिनी 

।  
उन्नते दक्षिणे कुक्षौ गर्भे च परिमण्डले ७०

पुत्रं सूतेऽन्यथा कन्यां या चेच्छति नृसङ्गतिम् 

।  
नृत्यवादित्रगान्धर्वगन्धमाल्यप्रिया च या ७१

क्लीबं तत्सङ्करे तत्र मध्यं कुक्षेः समुन्नतम् 

।  
यमौ पार्श्वद्वयोन्नामात्कुक्षौ द्रो ण्यामिव स्थिते ७२

प्राक् चैव नवमान्मासात् सा सूतिगृहमाश्रयेत् 

।  
देशे प्रशस्ते सम्भारैः सम्पन्नं साधकेऽहनि ७३

तत्रोदीक्षेत सा सूतिं सूतिकापरिवारिता 

।  
अद्यश्वःप्रसवे ग्लानिःकुक्ष्यक्षिश्लथता क्लमः ७४

अधोगुरुत्वमरुचिः प्रसेको बहुमूत्रता 

।  
वेदनोरूदरकटीपृष्ठ हृद्बस्तिवङ्क्षणे ७५

योनिभेदरुजातोदस्फुरण स्रवणानि च 

।  
आवीनामनु जन्मातस्ततो गर्भोदकस्रुतिः ७६

अथोपस्थितगर्भां तां कृतकौतुकमङ्गलाम् 

।  
हस्तस्थपुन्नामफलां स्वभ्यक्तोष्णाम्बुसेचिताम् ७७

पाययेत्सघृतां पेयां तनौ भूशयने स्थिताम् 

।  
आभुग्नसक्थिमुत्तानामभ्यक्ताङ्गीं पुनः पुनः ७८

अधो नाभेर्विमृद्गीयात्कारयेज्जृम्भचङ्क्रमम् 

।  
गर्भः प्रयात्यवागेवं तल्लिङ्गं हृद्विमोक्षतः ७९

आविश्य जठरं गर्भो बस्तेरुपरि तिष्ठति

आव्योऽभित्वरयन्त्येनां खट्वामारोपयेत्ततः ८०

अथ सम्पीडिते गर्भे योनिमस्याः प्रसारयेत् 

।  
मृदु पूर्वं प्रवाहेत बाढमाप्रसवाच्च सा ८१

हर्षयेत्तां मुहुः पुत्रजन्मशब्दजलानिलैः 

।  
प्रत्यायान्ति तथा प्राणाः सूतिक्लेशावसादिताः ८२

धूपयेद्गर्भसङ्गे तु योनिं कृष्णाहिकञ्चुकैः 

।  
हिरण्यपुष्पीमूलं च पाणिपादेन धारयेत् ८३

सुवर्चलां विशल्यां वा जराय्वपतनेऽपि च 

।  
कार्यमेतत्तथोत्क्षिप्य बाह्वोरेनां विकम्पयेत् ८४

कटीमाकोटयेत्पार्ष्ण्या स्फिजौ गाढं निपीडयेत् 

।  
तालुकण्ठं स्पृशेद्वेण्या मूर्ध्नि दद्यात्स्नुहीपयः ८५

भूर्जलाङ्गलिकीतुम्बी सर्पत्वक्कुष्ठसर्षपैः 

।  
पृथग्द्वाभ्यां समस्तैर्वा योनिलेपनधूपनम् ८६

कुष्ठतालीसकल्कं वा सुरामण्डेन पाययेत् 

।  
यूषेण वा कुलत्थानां बाल्वजेनासवेन वा ८७

शताह्वासर्ष पाजाजीशिग्रुतीक्ष्णकचित्रकैः 

।  
सहिङ्गुकुष्ठमदनैर्मूत्रे क्षीरे च सार्षपम् ८८

तैलं सिद्धं हितं पायौ योन्यां वाऽप्यनुवासनम् 

।  
शतपुष्पावचा कुष्ठकणासर्षपकल्कितः ८९

निरूहः पातयत्याशु सस्नेहलवणोऽपराम् 

।  
तत्सङ्गे ह्यनिलो हेतुः सा निर्यात्याशु तज्जयात् ९०

कुशला पाणिनाऽक्तेन हरेत्कॢप्तनखेन वा 

।  
मुक्तगर्भापरां योनिं तैलेनाङ्गं च मर्दयेत् ९१

मक्कल्लाख्ये शिरोबस्तिकोष्ठशूले तु पाययेत् 

।  
सुचूर्णितं यवक्षारं घृतेनोष्णजलेन वा ९२

धान्याम्बु वा गुडव्योषत्रिजातकरजोन्वितम् 

।  
अथ बालोपचारेण बालं योषिदुपाचरेत् ९३

सूतिका क्षुद्वती तैलाद्घृताद्वा महतीं पिबेत् 

।  
पञ्चकोलकिनीं मात्रामनु चोष्णं गुडोदकम् ९४

वातघ्नौषधतोयं वा तथा वायुर्न कुप्यति 

।  
विशुध्यति च दुष्टास्रं द्वित्रिरात्रमयं क्रमः ९५

स्नेहायोग्या तु निःस्नेहममुमेव विधिं भजेत् 

।  
पीतवत्याश्च जठरं यमकाक्तं विवेष्टयेत् ९६

जीर्णे स्नाता पिबेत्पेयां पूर्वोक्तौषधसाधिताम् 

।  
त्र्\! यहादूर्ध्वं विदार्यादिवर्गक्वाथेन साधिता ९७

हिता यवागूः स्नेहाढ्या सात्म्यतः पयसाऽथवा 

।  
सप्तरात्रात्परं चास्यै क्रमशो बृंहणं हितम् ९८

द्वादशाहेऽनतिक्रान्ते पिशितं नोपयोजयेत् 

।  
यत्नेनोपचरेत्सूतां दुःसाध्यो हि तदामयः ९९

गर्भवृद्धि प्रसवरुक्क्लेदास्रस्रुतिपीडनैः 

।  
एवं च मासादध्यर्धान्मुक्ताहारादियन्त्रणा १००

गतसूताभिधाना स्यात्पुनरार्तवदर्शनात् १००-२

इति
श्रीवैद्यपतिसिंहगुप्तसूनुश्रीमद्वाग्भटविरचितायामष्टाङ्गहृदयसंहितायान्द्वितीये

शारीरस्थाने गर्भावक्रान्तिर्नाम प्रथमोऽध्यायः १

 

द्वितीयोऽध्यायः 

।  
अथातो गर्भव्यापदं शारीरं व्याख्यास्यामः 

।  
इति ह स्माहुरात्रेयादयो महर्षयः 

।  
गर्भिण्याः परिहार्याणां सेवया रोगतोऽथ वा 

।  
पुष्पेदृष्टेऽथवा शूले बाह्यान्तः स्निग्धशीतलम् १

सेव्याम्भोजहिम क्षीरिवल्ककल्काज्यलेपितान् 

।  
धारयेद्योनिबस्तिभ्यामाद्रा र्द्रा\! र्न्\! पिचुनक्तकान् २

शतधौतघृताक्तां स्त्रीं तदम्भस्यवगाहयेत् 

।  
ससिताक्षौद्र कुमुद कमलोत्पलकेसरम् ३

लिह्यात् क्षीरघृतं खादेच्छृङ्गाटककसेरुकम् 

।  
पिबेत्कान्ताब्जशालूकबालो दुम्बरवत्पयः ४

शृतेन शालिकाकोलीद्विबलामधुकेक्षुभिः 

।  
पयसा रक्तशाल्यन्नमद्यात्समधुशर्करम् ५

रसैर्वा जाङ्गलैः शुद्धिवर्जं चास्रोक्तमाचरेत् 

।  
असम्पूर्णत्रिमासायाः प्रत्याख्याय प्रसाधयेत् ६

आमान्वये च तत्रेष्टं शीतं रूक्षोपसंहितम् 

।  
उपवासो घनोशीरगुडूच्यरलुधान्यकाः ७

दुरालभापर्पटकचन्दनाति विषाबलाः 

।  
क्वथिताः सलिले पानं तृणधान्यानि भोजनम् ८

मुद्गादियूषैरामे तु जिते स्निग्धादि पूर्ववत् 

।  
गर्भे निपतिते तीक्ष्णं मद्यं सामर्थ्यतः पिबेत् ९

गर्भकोष्ठविशुद्ध्यर्थमर्तिविस्मरणाय च 

।  
लघुना पञ्चमूलेन रूक्षां पेयां ततः पिबेत् १०

पेयाममद्यपा कल्के साधितां पाञ्चकौलिके 

।  
बिल्वादिपञ्चकक्वाथे तिलोद्दालकतण्डुलैः ११

मासतुल्यदिनान्येवं पेयादिः पतिते क्रमः 

।  
लघुरस्नेहलवणो दीपनीययुतो हितः १२

दोषधातुपरिक्लेदशोषार्थं विधिरित्ययम् 

।  
स्नेहान्नबस्तयश्चोर्ध्वं बल्यदीपनजीवनाः १३

सञ्जातसारे महति गर्भे योनिपरिस्रवात् 

।  
वृद्धिमप्राप्नुवन् गर्भः कोष्ठे तिष्ठति सस्फुरः १४

उपविष्टकमाहुस्तं बर्द्धते तेन नोदरम् 

।  
शोकोपवासरूक्षाद्यैरथवा योन्यतिस्रवात् १५

वाते क्रुद्धे कृशः शुष्येद्गर्भो नागोदरं तु तम् 

।  
उदरं वृद्धमप्यत्र हीयते स्फुरणं चिरात् १६

तयोर्बृंहणवातघ्नमधुरद्र व्य संस्कृतैः 

।  
घृतक्षीररसैस्तृप्तिरामगर्भांश्च खादयेत् १७

तैरेव च सुभिक्षायाः क्षोभणं यानवाहनैः 

।  
लीनाख्ये निस्फुरे श्येनगोमत्स्योत्क्रोशबर्हिजाः १८

रसा बहुघृता देया माषमूलकजा अपि 

।  
बालबिल्वं तिलान्माषान्सक्तूंश्च पयसा पिबेत् १९

समेद्यमांसं मधु वा कट्यभ्यङ्गं च शीलयेत् 

।  
हर्षयेत्सततं चैनामेवं गर्भः प्रवर्द्धते २०

पुष्टोऽन्यथा वर्षगणैः कृच्छ्राज्जायेत् नैव वा 

।  
उदावर्तं तु गर्भिण्याः स्नेहैराशुतरां जयेत् २१

योग्यैश्च बस्तिभिर्हन्यात्सगर्भां स हि गर्भिणीम् 

।  
गर्भेऽतिदोषोपचयादपथ्यैर्दैवतोऽपि वा २२

मृतेऽन्तरुदरं शीतं स्तब्धं ध्मातं भृशव्यथम् 

।  
गर्भास्पन्दो भ्रमतृष्णा कृच्छ्रादुच्छ्वसनं क्लमः २३

अरतिः स्रस्तनेत्रत्वमावीनामसमुद्भवः 

।  
तस्याः कोष्णाम्बुसिक्तायाःपिष्ट्वा योनिं प्रलेपयेत् २४

गुडं किण्वं सलवणं तथान्तः पूरयेन्मुहुः 

।  
घृतेन कल्कीकृतया शाल्मल्यतसिपिच्छया २५

मन्त्रैर्योगैर्जरायूक्तैर्मूढगर्भो न चेत्पतेत् 

।  
अथापृच्छ्येश्वरं वैद्यो यत्नेनाशु तमाहरेत् २६

हस्तमभ्यज्य योनिं च साज्यशाल्मलिपिच्छया 

।  
हस्तेन शक्यं तेनैव गात्रं च विषमं स्थितम् २७

आञ्छनोत्पीडसम्पीड विक्षेपोत्क्षेपणादिभिः 

।  
आनुलोम्य समाकर्षेद्योनिं प्रत्यार्जवागतम् २८

हस्तपादशिरोभिर्यो योनिं भुग्नः प्रपद्यते 

।  
पादेन योनिमेकेन भुग्नोऽन्येन गुदं च यः २९

विष्कम्भौ नाम तौ मूढौ शस्त्रदारणमर्हतः 

।  
मण्डलाङ्गुलिशस्त्राभ्यां तत्र कर्म प्रशस्यते ३०

वृद्धिपत्रं हि तीक्ष्णाग्रं न योनाववचारयेत् 

।  
पूर्वं शिरःकपालानि दारयित्वा विशोधयेत् ३१

कक्षोरस्तालुचिबुकप्रदेशेऽन्यतमे ततः 

।  
समालम्ब्य दृढं कर्षेत्कुशलो गर्भशङ्कुना ३२

अभिन्नशिरसं त्वक्षिकूटयोर्गण्डयोरपि 

।  
बाहुं छित्त्वांऽससक्तस्य वाताध्मातोदरस्य तु ३३

विदार्य कोष्ठमन्त्राणि बहिर्वा सन्निरस्य च 

।  
कटीसक्तस्य तद्वच्च तत्कपालानि दारयेत् ३४

यद्यद्वायुवशादङ्गं सज्जेद्गर्भस्य खण्डशः 

।  
तत्तच्छित्त्वाऽहरेत्सम्यग्रक्षेन्नारीं च यत्नतः ३५

गर्भस्य हि गतिं चित्रां करोति विगुणोऽनिलः 

।  
तत्रानल्पमतिस्तस्मा दवस्थापेक्षमाचरेत् ३६

छिन्द्याद्गर्भं न जीवन्तं मातरं स हि मारयेत् 

।  
सहात्मना न चोपेक्ष्यः क्षणमप्यस्तजीवितः ३७

योनिसंवरणभ्रंशमक्कल्ल श्वासपीडिताम् 

।  
पूत्युद्गारां हिमाङ्गी च मूढगर्भां परित्यजेत् ३८

अथापतन्तीमपरां पातयेत्पूर्ववद्भिषक् 

।  
एवं निर्हृतशल्यां तु सिञ्चेदुष्णेन वारिणा ३९

दद्यादभ्यक्तदेहायै योनौ स्नेहपिचुं ततः 

।  
योनिर्मृदुर्भवेत्तेन शूलं चास्याः प्रशाम्यति ४०

दीप्यकातिविषारास्नाहिङ्ग्वेला पञ्चकोलकात् 

।  
चूर्णं स्नेहेन कल्कं वा क्वाथं वा तिआं\!इ\! पाययेत्ततः ४१

कटुकातिविषापाठाशाकत्वग्घिङ्गु तेजिनीः 

।  
तद्वच्च दोषस्यन्दार्थं वेदनोपशमाय च ४२

त्रिरात्रमेवं सप्ताहं स्नेहमेव ततः पिबेत् 

।  
सायं पिबेदरिष्टं च तथा सुकृतमासवम् ४३

शिरीषककुभक्वाथपिचून् योनौ विनिक्षिपेत् 

।  
उपद्र वाश्च येऽन्येस्युस्तान् यथास्वमुपाचरेत् ४४

पयो वातहरैः सिद्धं दशाहं भोजने हितम् 

।  
रसो दशाहं च परं लघुपथ्याल्पभोजना ४५

स्वेदाभ्यङ्गपरा स्नेहान् बलातैलादिकान् भजेत् 

।  
ऊर्ध्वं चतुर्भ्यो मासेभ्यः सा क्रमेण सुखानि च ४६

बलामूलकषायस्य भागाः षट् पयसस्तथा 

।  
यवकोलकुलत्थानां दशमूलस्य चैकतः ४७

निष्क्वाथभागो भागश्च तैलस्य तु चतुर्दशः 

।  
द्विमेदादारुमञ्जिष्ठा काकोलीद्वयचन्दनैः ४८

सारिवाकुष्ठतगरजीव कर्षभसैन्धवैः 

।  
कालानुसार्याशैलेयवचा गुरुपुनर्नवैः ४९

अश्वगन्धावरीक्षीरशुक्ला यष्टीवरारसैः 

।  
शताह्वाशूर्पपर्ण्येलात्वक्पत्रैः श्लक्ष्णकल्कितैः ५०

पक्वं मृद्वग्निना तैलं सर्ववातविकारजित् 

।  
सूतिकाबालमर्मास्थिहतक्षीणेषु पूजितम् ५१

ज्वरगुल्मग्रहोन्मादमूत्राघातान्त्र वृद्धिजित् 

।  
धन्वन्तरेरभिमतं योनिरोगक्षयापहम् ५२

बस्तिद्वारे विपन्नायाः कुक्षिः प्रस्पन्दते यदि 

।  
जन्मकाले ततः शीघ्रं पाटयित्वोद्धरेच्छिशुम् ५३

मधुकं शाकबीजं च पयस्या सुरदारु च 

।  
अश्मन्तकः कृष्णतिलास्ताम्रवल्ली शतावरी ५४

वृक्षादनी पयस्या च लता सोत्पलसारिवा 

।  
अनन्ता सारिवा रास्ना पद्मा च मधुयष्टिका ५५

बृहतीद्वयकाश्मर्यक्षीरिशुङ्गत्वचा घृतम् 

।  
पृश्निपर्णी बला शिग्रुः श्वदंष्ट्रा मधुपर्णिका ५६

शृङ्गाटकं बिसं द्रा क्षा कसेरु मधुकं सिता 

।  
सप्तैतान् पयसा योगानर्द्धश्लोकसमापनान् ५७

क्रमात्सप्तसु मासेषु गर्भे स्रवति योजयेत् 

।  
कपित्थबिल्वबृहतीपटोलेक्षुनिदिग्धिकात् ५८

मूलैः शृतं प्रयुञ्जीत क्षीरं मासे तथाऽष्टमे 

।  
नवमे सारिवानन्तापयस्यामधुयष्टिभिः ५९

योजयेद्दशमे मासि सिद्धं क्षीरं पयस्यया 

।  
अथवा यष्टिमधुकनागरामरदारुभिः ६०

अवस्थितं लोहित मङ्गनाया

वातेन गर्भं ब्रुवतेऽनभिज्ञाः 

।  
गर्भाकृतित्वात्कटु कोष्णतीक्ष्णैः

स्रुते पुनः केवल एव रक्ते ६१

गर्भं जडा भूतहृतं वदन्ति

मूर्तेर्न दृष्टं हरणं यतस्तैः 

।  
ओजोशनत्वादथ वाऽव्यवस्थै

र्भूतैरुपेक्ष्येत न गर्भमाता ६२

इति श्रीवैद्यपतिसिंहगुप्तसूनुश्रीमद्वाग्भटविरचितायामष्टाङ्गहृदयसंहितायां
द्वितीये शारीरस्थाने गर्भव्यापन्नाम द्वितीयोऽध्यायः२

 

तृतीयोऽध्यायः 

।  
अथातोऽङ्गविभागं शारीरं व्याख्यास्यामः 

।  
इतिह स्माहुरात्रेयादयो महर्षयः 

।  
शिरोऽन्तराधिर्द्वौ बाहू सक्थिनीति समासतः 

।  
षडङ्गमङ्गं प्रत्यङ्गं तस्याक्षिहृदयादिकम् १

शब्दः स्पर्शश्च रूपं च रसो गन्धः क्रमाद्गुणाः 

।  
खानिलाग्न्यब्भुवाम् एकगुणवृद्ध्य्न्वयः परे २

तत्र खात् खानि देहेऽस्मिन् श्रोत्रं शब्दो विविक्तता 

।  
वातात्स्पर्शत्वगुच्छ्वासा वह्नेर्दृग्रूपपक्तयः ३

आप्या जिह्वारसक्लेदा घ्राणगन्धास्थि पार्थिवम् 

।  
मृद्वत्र मातृजं रक्तमांसमज्जगुदादिकम् ४

पैतृकं तु स्थिरं शुक्रधमन्यस्थिकचादिकम् 

।  
चैतनं चित्तमक्षाणि नानायोनिषु जन्म च ५

सात्म्यजं त्वायुरारोग्यमनालस्यं प्रभा बलम् 

।  
रसजं वपुषो जन्म वृत्तिर्वृद्धिरलोलता ६

सात्विकं शौचमास्तिक्यं शुक्लधर्मरुचिर्मतिः 

।  
राजसं बहुभाषित्वं मानक्रुद्दम्भमत्सरम् ७

तामसं भयमज्ञानं निद्रा ऽलस्यं विषादिता 

।  
इति भूतमयो देहः तत्र सप्त त्वचोऽसृजः ८

पच्यमानात्प्रजायन्ते क्षीरात्सन्तानिका इव 

।  
धात्वाशयान्तरक्लेदो विपक्वः स्वंस्वमूष्मणा ९

श्लेष्मस्नाय्वपराच्छन्नः कलाख्यः काष्ठसारवत् 

।  
ताः सप्त सप्त चाधारा रक्तस्याद्यः क्रमात् परे १०

कफामपित्तपक्वानां वायोर्मूत्रस्य च स्मृताः 

।  
गर्भाशयोऽष्टमः स्त्रीणां पित्तपक्वाशयान्तरे ११

कोष्ठाङ्गानि स्थितान्येषु हृदयं क्लोम फुप्फुसम् 

।  
यकृत्प्लीहोन्दुकं वृक्कौ नाभिडिम्भान्त्रवस्तयः १२

दश जीवितधामानि शिरोरसनबन्धनम् 

।  
कण्ठोऽस्र हृदयं नाभिर्बस्तिः शुक्रौजसी गुदम् १३

जालानि कण्डराश्चाङ्गे पृथक् षोडश निर्दिशेत् 

।  
षट् कूर्चाः सप्त सीवन्यो मेढ्रजिह्वाशिरोगताः १४

शस्त्रेण ताः परिहरेच्चतस्रो मांसरज्जवः 

।  
चतुर्दशास्थिसङ्घाताः सीमन्ता द्विगुणा नव १५

अस्थ्नां शतानि षष्टिश्च त्रीणि दन्तनखैः सह 

।  
धन्वन्तरिस्तु त्रीण्याह सन्धीनां च शतद्वयम् १६

दशोत्तरं सहस्रे द्वे निजगादात्रिनन्दनः 

।  
स्नाव्नां नवशती पञ्च पुंसां पेशीशतानि तु १७

अधिका विंशतिः स्त्रीणां योनिस्तनसमाश्रिताः 

।  
दश मूलशिरा हृत्स्थास्ताः सर्वं सर्वतो वपुः १८

रसात्मकं वहन्त्योजस्तन्निबद्धं हि चेष्टितम् 

।  
स्थूलमूलाः सुसूक्ष्माग्राः पत्ररेखाप्रतानवत् १९

भिद्यन्ते तास्ततः सप्तशतान्यासां भवन्ति तु 

।  
तत्रैकैकं च शाखायां शतं तस्मिन्न वेधयेत् २०

सिरां जालन्धरां नाम तिस्रश्चाभ्यन्तराश्रिताः 

।  
षोडशद्विगुणाः श्रोण्यां तासां द्वे द्वे तु वङ्क्षणे २१

द्वे द्वे कटिकतरुणे शस्त्रेणाष्टौ स्पृशेन्न ताः 

।  
पार्श्वयोः षोडशैकैकामूर्ध्वगां वर्जयेत्तयोः २२

द्वादशद्विगुणाः पृष्ठे पृष्ठवंशस्य पार्श्वयोः 

।  
द्वे द्वे तत्रोर्ध्वगामिन्यौ न शस्त्रेण परामृशेत् २३

पृष्ठवज्जठरे तासां मेहनस्योपरि स्थिते 

।  
रोमराजीमुभयतो द्वे द्वे शस्त्रेण न स्पृशेत् २४

चत्वारिंशदुरस्यासां चतुर्दश न वेधयेत् 

।  
स्तनरोहिततन्मूलहृदये तु पृथग्द्वयम् २५

अपस्तम्भाख्ययोरेकां तथाऽपालापयोरपि 

।  
ग्रीवायां पृष्ठवत्तासां नीले मन्ये कृकाटिके २६

विधुरे मातृकाश्चाष्टौ षोडशेति परित्यजेत् 

।  
हन्वोः षोडश तासां द्वे सन्धिबन्धनकर्मणी २७

जिह्वायां हनुवत्तासामधो द्वे रसबोधने 

।  
द्वेच वाचःप्रवर्तिन्यौ नासायां चतुरुत्तरा २८

विंशतिर्गन्धवेदिन्यौ तासामेकां च तालुगाम् 

।  
षट्पञ्चाशन्नयनयो र्निमेषोन्मेषकर्मणी २९

द्वे द्वे अपाङ्गयोर्द्वे च तासां षडिति वर्जयेत् 

।  
नासानेत्राश्रिताः षष्टिर्ललाटे स्थपनीश्रिताम् ३०

तत्रैकां द्वे तथाऽवर्तौ चतस्रश्च कचान्तगाः 

।  
सप्तैवं वर्जयेत्तासाम् कर्णयोः षोडशात्र तु ३१

द्वे शब्दबोधने शङ्खौ सिरास्ता एव चाश्रिताः 

।  
द्वे शङ्खसन्धिगे तासाम् मूर्ध्नि द्वादश तत्र तु ३२

एकैकां पृथगुत्क्षेपसीमन्ताधिपतिस्थिताम् 

।  
इत्यवेध्यविभागार्थं प्रत्यङ्गं वर्णिताः सिराः ३३

अवेध्यास्तत्र कार्त्स्न्येन देहेऽष्टानवतिस्तथा 

।  
सङ्कीर्णा ग्रथिताः क्षुद्रा वक्राः सन्धिषु चाश्रिताः ३४

तासां शतानां सप्तानां पादोऽस्र वहते पृथक् 

।  
वातपित्तकफैर्जुष्टं शुद्धं चैवं स्थिता मलाः ३५

शरीरमनुगृह्णन्ति पीडयन्त्यन्यथा पुनः 

।  
तत्र श्यावारुणाः सूक्ष्माः पूर्णरिक्ताः क्षणात्सिराः ३६

प्रस्पन्दिन्यश्च वातास्रं वहन्ते पित्तशोणितम् 

।  
स्पर्शोष्णाः शीघ्रवाहिन्यो नीलपीताः कफं पुनः ३७

गौर्यः स्निग्धाः स्थिराः शीताः संसृष्टं लिङ्गसङ्करे 

।  
गूढाः समस्थिताः स्निग्धा रोहिण्यः शुद्धशोणितम् ३८

धमन्यो नाभिसम्बद्धा विंशतिश्चतुरुत्तरा 

।  
ताभिः परिवृता नाभिश्चक्रनाभिरिवारकैः ३९

ताभिश्चोर्ध्वमधस्तिर्यग्देहोऽय मनुगृह्यते 

।  
स्रोतांसि नासिके कर्णौ नेत्रे पाय्वास्यमेहनम् ४०

स्तनौ रक्तपथश्चेति नारीणामधिकं त्रयम् 

।  
जीवितायतनान्यन्तः स्रोतांस्याहुस्त्रयोदश ४१

प्राणधातुमलाम्भोन्नवाहीन्यहित सेवनात् 

।  
तानि दुष्टानि रोगाय विशुद्धानि सुखाय च ४२

स्वधातुसमवर्णानि वृत्तस्थूलान्यणूनि च 

।  
स्रोतांसि दीर्घाण्याकृत्या प्रतानसदृशानि च ४३

आहारश्च विहारश्च यः स्याद्दोषगुणैः समः 

।  
धातुभिर्विगुणो यश्च स्रोतसां स प्रदूषकः ४४

अतिप्रवृत्तिः सङ्गो वा सिराणां ग्रन्थयोऽपि वा 

।  
विमार्गतो वा गमनं स्रोतसां दुष्टिलक्षणम् ४५

बिसानामिव सूक्ष्माणि दूरं प्रविसृतानि च 

।  
द्वाराणि स्रोतसां देहे रसो यैरुपचीयते ४६

व्यधे तु स्रोतसां मोहकम्पाध्मानवमिज्वराः 

।  
प्रलापशूलविण्मूत्ररोधा मरणमेव वा ४७

स्रोतोविद्धमतो वैद्यः प्रत्याख्याय प्रसाधयेत् 

।  
उद्धृत्य शल्यं यत्नेन सद्यःक्षतविधानतः ४८

अन्नस्य पक्ता पित्तं तु पाचकाख्यं पुरेरितम् 

।  
दोषधातुमलादीनामूष्मेत्यात्रेयशासनम् ४९

तदधिष्ठानमन्नस्य ग्रहणाद्ग्रहणी मता 

।  
सैव धन्वन्तरिमते कला पित्तधराह्वया ५०

आयुरारोग्यवीर्यौजोभूत धात्वग्निपुष्टये 

।  
स्थिता पक्वाशयद्वारि भुक्तमार्गार्गलेव सा ५१

भुक्तमामाशये रुध्वा सा विपाच्य नयत्यधः 

।  
बलवत्यबला त्वन्नमाममेव विमुञ्चति ५२

ग्रहण्या बलमग्निर्हि स चापि ग्रहणीबलः 

।  
दूषितेऽग्नावतो दुष्टा ग्रहणी रोगकारिणी ५३

यदन्नं देहधात्वोजोबलवर्णादिपोषणम् 

।  
तत्राग्निर्हेतुराहारान्न ह्यपक्वाद्र सादयः ५४

अन्नं कालेऽभ्यवहृतं कोष्ठं प्राणानिलाहृतम् 

।  
द्र वैर्विभिन्नसङ्घातं नीतं स्नेहेन मार्दवम् ५५

सन्धुक्षितः समानेन पचत्यामाशयस्थितम् 

।  
औदर्योऽग्निर्यथा बाह्यः स्थालीस्थं तोयतण्डुलम् ५६

आदौ षड्रसमप्यन्नं मधुरीभूतमीरयेत् 

।  
फेनीभूतं कफं यातं विदाहादम्लतां ततः ५७

पित्तमामाशयात्कुर्याच्च्यवमानं च्युतं पुनः 

।  
अग्निना शोषितं पक्वं पिण्डितं कटु मारुतम् ५८

भौमाप्याग्नेयवायव्याः पञ्चोष्माणः सनाभसाः 

।  
पञ्चाहारगुणान्स्वान् स्वान् पार्थिवादीन् पचन्त्यनु ५९

यथास्वं ते च पुष्णन्ति पक्वा भूतगुणान् पृथक् 

।  
पार्थिवाः पार्थिवानेव शेषाः शेषांश्च देहगान् ६०

किट्टं सारश्च तत्पक्वमन्नं सम्भवति द्विधा 

।  
तत्राच्छं किट्टमन्नस्य मूत्रं विद्याद्धनं शकृत् ६१

सारस्तु सप्तभिर्भूयो यथास्वं पच्यतेऽग्निभिः 

।  
रसाद्र क्तं ततोमांसं मांसान्मेदस्ततोऽस्थि च ६२

अस्थ्नो मज्जा ततः शुक्रं शुक्राद्गर्भः प्रजायते 

।  
कफः पित्तं मलाः खेषु प्रस्वेदो नखरोम च ६३

स्नेहोऽक्षित्वग्विशामोजो धातूनां क्रमशो मलाः 

।  
प्रसादकिट्टौ धातूनां पाकादेवं द्विधर्छतः ६४

परस्परोपसंस्तम्भाद्धातु स्नेहपरम्परा 

।  
केचिदाहुरहोरात्रात्षडहादपरे परे ६५

मासेन याति शुक्रत्वमन्नं पाकक्रमादिभिः 

।  
सन्तता भोज्यधातूनां परिवृत्तिस्तु चक्रवत् ६६

वृष्यादीनि प्रभावेण सद्यः शुक्रादि कुर्वते 

।  
प्रायः करोत्यहोरात्रात्कर्मान्यदपि भेषजम् ६७

व्यानेन रसधातुर्हि विक्षेपोचितकर्मणा 

।  
युगत्पसर्वतोऽजस्रं देहे विक्षिप्यते सदा ६८

क्षिप्यमाणः खवैगुण्याद्र सः सज्जति यत्र सः 

।  
तस्मिन्विकारं कुरुते खे वर्षमिव तोयदः ६९

दोषाणामपि चैवं स्यादेकदेशप्रकोपणम् 

।  
अन्नभौतिकधात्वग्निकर्मेति परिभाषितम् ७०

अन्नस्य पक्ता सर्वेषां पक्तॄणामधिको मतः 

।  
तन्मूलास्ते हि तद्वृद्धिक्षयवृद्धिक्षयात्मकाः ७१

तस्मात्तं विधिवद्युक्तैरन्नपानेन्धनैर्हितैः 

।  
पालयेत्प्रयतस्तस्य स्थितौ ह्यायुर्बलस्थितिः ७२

समः समाने स्थानस्थे विषमोऽग्निर्विमार्गगे 

।  
पित्ताभिमूर्च्छिते तीक्ष्णो मन्दोऽस्मिन्कफपीडिते ७३

समोऽग्निर्विषमस्तीक्ष्णो मन्दश्चैवं चतुर्विधः 

।  
यः पचेत्सम्यगेवान्नं भुक्तं सम्यक् समस्त्वसौ ७४

विषमोऽसम्यगप्याशु सम्यग्वाऽपि चिरात्पचेत् 

।  
तीक्ष्णो वह्निःपचेच्छीघ्रमसम्यगपि भोजनम् ७५

मन्दस्तु सम्यगप्यन्नमुपयुक्तं चिरात्पचेत् 

।  
कृत्वाऽस्यशोषाटोपान्त्रकूजनाध्मानगौरवम् ७६

सहजं कालजं युक्तिकृतं देहबलं त्रिधा 

।  
तत्र सत्त्वशरीरोत्थं प्राकृतं सहजं बलम् ७७

वयस्कृतमृतूत्थं च कालजं युक्तिजं पुनः 

।  
विहाराहारजनितं तथोर्जस्करयोगजम् ७८

देशोऽल्पवारिद्रुनगो जाङ्गलः स्वल्परोगदः 

।  
आनूपो विपरीतोऽस्मात्समः साधारणः स्मृतः ७९   
मज्जमेदोवसामूत्रपित्तश्लेष्म
शकृन्त्यसृक् 

।  
रसो जलं च देहेऽस्मिन्नेकैकाञ्जलिवर्द्धितम् ८०

पृथक् स्वप्रसृतं प्रोक्तमोजोमस्तिष्करेतसाम् 

।  
द्वावञ्जली तु स्तन्यस्य चत्वारो रजसः स्त्रियाः ८१

समधातोरिदं मानं विद्याद्वृद्धिक्षयावतः ८२

शुक्रासृग्गर्भिणीभोज्यचेष्टा गर्भाशयर्तुषु 

।  
यः स्याद्दोषोऽधिकस्तेन प्रकृतिः सप्तधोदिता ८३

विभुत्वादाशुकारित्वाद्वलित्वादन्य कोपनात् 

।  
स्वातन्त्र्\! याद्बहुरोगत्वाद्दोषाणां प्रबलोऽनिलः ८४

प्रायोऽत एव पवनाध्युषिता मनुष्या

दोषात्मकाः स्फुटितधूसरकेशगात्राः 

।  
शीतद्विषश्चलधृति स्मृतिबुद्धिचेष्टा

सौहार्ददृष्टि गतयोऽतिबहुप्रलापाः ८५

अल्पवित्तबल जीवितनिद्रा ः\!

सन्नसक्त चलजर्जरवाचः 

।  
नास्तिका बहुभुजः सविलासा

गीतहासमृगयाकलिलोलाः ८६

मधुराम्लपटूष्ण सात्म्यकाङ्क्षाः

कृशदीर्घाकृतयः सशब्दयाताः 

।  
न दृढा न जितेन्द्रि या न चार्या

न च कान्तादयिता बहुप्रजा वा ८७

नेत्राणि चैषां खरधूसराणि

वृत्तान्यचारूणि मृतोपमानि 

।  
उन्मीलितानीव भवन्ति सुप्ते

शैलद्रुमांस्ते गगनं च यान्ति ८८

अधन्या मत्सराध्माताः स्तेनाः प्रोद्बद्धपिण्डिकाः 

।  
श्वशृगालोष्ट्रगृध्राखुकाकानूकाश्च वातिकाः ८९

पित्तं वह्निर्वह्निजं वा यदस्मा

त्पित्तोद्रि क्तस्तीक्ष्णतृष्णा बुभुक्षः 

।  
गौरोष्णाङ्ग स्ताम्र हस्ताङ्घ्रिवक्त्रः

शूरो मानी पिङ्गकेशोऽल्परोमा ९०

दयितमाल्य विलेपन मण्डनः

सुचरितः शुचिराश्रित वत्सलः 

।  
विभवसाहस बुद्धि बलान्वितो

भवति भीषु गतिर्द्विषतामपि ९१

मेधावी प्रशिथिल सन्धिम्बन्धमांसो

नारीणामनभिमतोऽल्प शुक्रकामः 

।  
आवासः पलिततरङ्गनीलिकानां

भुङ्क्तेऽन्न मधुरकषायतिक्तशीतम् ९२

घर्मद्वेषी स्वेदनः पूतिगन्धि

र्भूर्युच्चार क्रोधपानाशनेर्ष्यः 

।  
सुप्तः पश्येत्कर्णिकारान्पलाशान्

दिग्दाहोल्काविद्युदर्कानलांश्च ९३

तनूनि पिङ्गानि चलानि चैषां

तन्वल्पपक्ष्माणि हिमप्रियाणि 

।  
क्रोधेन मद्येन रवेश्च भासा रागं

व्रजन्त्याशु विलोचनानि ९४

मध्यायुषो मध्यबलाः पण्डिताः क्लेशभीरवः 

।  
व्याघ्रर्क्षकपिमार्जारयक्षानूकाश्च पैत्तिकाः ९५

श्लेष्मा सोमः श्लेष्मलस्तेन सौम्यो

गूढस्निग्धश्लिष्ट सन्ध्यस्थिमांसः 

।  
क्षुत्तृड्दुः खक्ले शघर्मैरतप्तो

बुद्ध्या युक्तः सात्विकः सत्यसन्धः ९६

प्रियङ्गुदूर्वाशर काण्डशस्त्र

गोरोचनापद्म सुवर्णवर्णः 

।  
प्रलम्बबाहुः पृथुपीनवक्षा

महाललाटो घननीलकेशः ९७

मृद्वङ्गः समसुविभक्त चारुदेहो

बह्वोजोरतिरस शुक्रपुत्रभृत्यः 

।  
धर्मात्मा वदति न निष्ठुरं च जातु

प्रच्छन्नं वहति दृढं चिरं च वैरम् ९८

समदद्विरदेन्द्र तुल्य यातो

जलदाम्भोधि मृदङ्ग सिंहघोषः 

।  
स्मृति मानभियोगवान् विनीतो

न च बाल्येऽप्यतिरोदनो न लोलः ९९

तिक्तं कषायं कटुकोष्णरूक्ष

मल्पं स भुङ्क्ते बलवांस्तथाऽपि 

।  
रक्तान्तसुस्निग्ध विशालदीर्घ

सुव्यक्तशुक्ला सितपक्ष्मलाक्षः १००

अल्पव्याहार क्रोध पानाशनेहः

प्राज्यायुर्वित्तो दीर्घदर्शी वदान्यः 

।  
श्राद्धो गम्भीरः स्थूललक्षः क्षमावा

नार्यो निद्रा लुर्दीर्घसूत्रः कृतज्ञः १०१

ऋजुर्विपश्चित्सुभगः सुलज्जो

भक्तो गुरूणां स्थिरसौहृदश्च 

।  
स्वप्ने सपद्मान्सविहङ्ग मालां

स्तोयाशयान् पश्यति तोयदांश्च १०२

ब्रह्मरुद्रे न्द्र वरुणतार्क्ष्य हंसगजाधिपैः 

।  
श्लेष्मप्रकृतयस्तुल्यास्तथा सिंहाश्वगोवृषैः १०३

प्रकृतीर्द्वयसर्वोत्था द्वन्द्वसर्वगुणोदये 

।  
शौचास्तिक्यादिभिश्चैवं गुणैर्गुणमयीर्वदेत् १०४

वयस्त्वाषोडशाद्वालं तत्र धात्विन्द्रि यौजसाम् 

।  
वृद्धिरासप्ततेर्मध्यं तत्रावृद्धिः परं क्षयः १०५

स्वं स्वं हस्तत्रयं सार्द्धं वपुः पात्रं सुखायुषोः 

।  
न च यद्युक्तमुद्रि क्तैरष्टाभिर्निन्दितैर्निजैः १०६

अरोमशासितस्थूलदीर्घत्वैः सविपर्ययैः 

।  
सुस्निग्धा मृदवः सूक्ष्मा नैकमूलाः स्थिराः कचाः १०७

ललाटमुन्नतं श्लिष्टशङ्खमर्धेन्दु सन्निभम् 

।  
कर्णौ नीचोन्नतौ पश्चान्महान्तौ श्लिष्टमांसलौ १०८

नेत्रे व्यक्तासितसिते सुबद्धघनपक्ष्मणी 

।  
उन्नताग्रा महोच्छ्वासा पीनर्जुर्नासिका समा १०९

ओष्ठौ रक्तावनुद्वृत्तौ महत्त्यौ नोल्बणे हनू 

।  
महदास्यं घना दन्ताः स्निग्धाः श्लक्ष्णाः सिताःसमाः ११०

जिह्वा रक्ताऽयता तन्वी मांसलं चिबुकं महत् 

।  
ग्रीवा ह्रस्वा घना वृत्ता स्कन्धावुन्नतपीवरौ १११

उदरं दक्षिणावर्तगूढनाभि समुन्नतम् 

।  
तनुरक्तोन्नतनखं स्निग्धमाताम्रमांसलम् ११२

दीर्घाच्छिद्रा ङ्गुलि महत्पाणिपादं प्रतिष्ठितम् 

।  
गूढवंशं बृहत्पृष्ठं निगूढाः सन्धयो दृढाः ११३

धीरः स्वरोऽनुनादी च वर्णः स्निग्धः स्थिरप्रभः 

।  
स्वभावजं स्थिरं सत्त्वमविकारि विपत्स्वपि ११४

उत्तरोत्तरसुक्षेत्रं वपुर्गर्भादि नीरुजम् 

।  
आयामज्ञानविज्ञानैर्वर्द्धमानं शनैः शुभम् ११५

इति सर्वगुणोपेते शरीरे शरदां शतम् 

।  
आयुरैश्वर्यमिष्टाश्च सर्वे भावाः प्रतिष्ठिताः ११६

त्वग्रक्तादीनि सत्त्वान्तान्यग्र्याण्यष्टौ यथोत्तरम् 

।  
बलप्रमाणज्ञानार्थं साराण्युक्तानि देहिनाम् ११७

सारैरुपेतः सर्वैः स्यात्परं गौरवसंयुतः 

।  
सर्वारम्भेषु चाशावान्सहिष्णुः सन्मतिः स्थिरः ११८

अनुत्सेकमदैन्यं च सुखं दुःखं च सेवते 

।  
सत्ववांस्तप्यमानस्तु राजसो नैव तामसः ११९

दानशीलदयासत्य ब्रह्मचर्यकृतज्ञताः 

।  
रसायनानि मैत्री च पुण्यायुर्वृद्धिकृद्गणः १२०

इति श्रीवैद्यपतिसिंहगुप्तसूनुश्रीमद्वाग्भटविरचितायामष्टाङ्गहृदय
संहितायां द्वितीये शारीरस्थानेऽङ्गविभागो नाम
तृतीयोऽध्यायः ३

 

चतुर्थोऽध्यायः 

।  
अथातो मर्मविभागं शारीरं व्याख्यास्यामः 

।  
इति ह स्माहुरात्रेयादयो महर्षयः 

।  
सप्तोत्तरं मर्मशतं तेषामेकादशादिशेत् 

।  
पृथक्सन्क्थोस्तथा बाह्वोस्त्रीणि कोष्ठे नवोरसि १

पृष्ठे चतुर्दशोर्ध्वं तु जत्रोस्त्रिंशच्च सप्त च 

।  
मध्ये पादतलस्याहुरभितो मध्यमाङ्गुलिम् २

तलहृन्नाम रुजया तत्र विद्धस्य पञ्चता 

।  
अङ्गुष्ठाङ्गुलिमध्यस्थं क्षिप्रमाक्षेपमारणम् ३

तस्योर्ध्वं द्व्यङ्गुले कूर्चः पादभ्रमणकम्पकृत् 

।  
गुल्फसन्धेरधः कूर्चशिरः शोफरुजाकरम् ४

जङ्घाचरणयोः सन्धौ गुल्फो रुक्स्तम्भमान्द्यकृत् 

।  
जङ्घान्तरे त्विन्द्र बस्तिर्मारयत्यसृजः क्षयात् ५

जङ्घोर्वोः सङ्गमे जानु खञ्जता तत्र जीवतः 

।  
जानुनस्त्र्\! यङ्गुलादूर्ध्वमाण्यूरुस्तम्भशोफकृत् ६

उर्व्यूरुमध्ये तद्वेधात्सक्थिशोषोऽस्रसङ्क्षयात् 

।  
ऊरुमूले लोहिताक्षं हन्ति पक्षमसृक्क्षयात् ७

मुष्कवङ्क्षणयोर्मध्ये विटपं षण्ढताकरम् 

।  
इति सन्क्थोस्तथा बाह्वोर्मणिबन्धोऽत्र गुल्फवत् ८

कूर्परं जानुवत्कौण्यं तयोर्विटपवत्पुनः 

।  
कक्षाक्षमध्ये कक्षाधृक् कुणित्वं तत्र जायते ९

स्थूलान्त्रबद्धः सद्योघ्नो विड्वातवमनो गुदः 

।  
मूत्राशयो धनुर्वक्रो बस्तिरल्पास्रमांसगः १०

एकाधोवदनो मध्ये कट्याः सद्यो निहन्त्यसून् 

।  
ऋतेऽश्मरीव्रणाद्विद्धस्तत्राप्युभयतश्च सः ११

मूत्रस्राव्येकतो भिन्ने व्रणो रोहेच्च यत्नतः 

।  
देहामपक्वस्थानानां मध्ये सर्वसिराश्रयः १२

नाभिः सोऽपि हि सद्यघ्नो द्वारमामाशयस्य च 

।  
सत्वादिधाम हृदयं स्तनोरःकोष्ठमध्यगम् १३

स्तनरोहितमूलाख्ये द्व्यङ्गुले स्तनयोर्वदेत् 

।  
ऊर्ध्वाधोऽस्रकफापूर्णकोष्ठो नश्येत्तयोः क्रमात् १४

अपस्तम्भावुरःपार्श्वे नाड्यावनिलवाहिनी 

।  
रक्तेन पूर्णकोष्ठोऽत्र श्वासात्कासाच्च नश्यति १५

पृष्ठवंशोरसोर्मध्ये तयोरेव च पार्श्वयोः 

।  
अधॐऽसकूटयोर्विद्यादपालापाख्यमर्मणी १६

तयोः कोष्ठेऽसृजा पूर्णे नश्येद्यातेन पूयताम् 

।  
पार्श्वयोः पृष्ठवंशस्य श्रोणीकर्णौ प्रति स्थिते १७

वंशाश्रिते स्फिजोरूर्ध्वं कटीकतरुणे स्मृते 

।  
तत्र रक्तक्षयात्पाण्डुर्हीनरूपो विनश्यति १८

पृष्ठवंशं ह्युभयतो यौ सन्धी कटिपार्श्वयोः 

।  
जघनस्य बहिर्भागे मर्मणी तौ कुकुन्दरौ १९

चेष्टाहानिरधःकाये स्पर्शाज्ञानं च तद्व्यधात् 

।  
पार्श्वान्तरनिबद्धौ यावुपरि श्रोणिकर्णयोः २०

आशयच्छादनौ तौ तु नितम्बौ तरुणास्थिगौ 

।  
अधःशरीरे शोफोऽत्र दौर्बल्यं मरणं ततः २१

पार्श्वान्तरनिबद्धौ च मध्ये जघनपार्श्वयोः 

।  
तिर्यगूर्ध्वं च निर्दिष्टौ पार्श्वसन्धी तयोर्व्यधात् २२

रक्तपूरितकोष्ठस्य शरीरान्तरसम्भवः 

।  
स्तनमूलार्जवे भागे पृष्ठवंशाश्रये सिरे २३

बृहत्यौ तत्र विद्धस्य मरणं रक्तसङ्क्षयात् 

।  
बाहुमूलाभिसम्बद्धे पृष्ठवंशस्य पार्श्वयोः २४

अंसयोः फलके बाहुस्वापशोषौ तयोर्व्यधात् 

।  
ग्रीवामुभयतः स्नाव्नी ग्रीवाबाहुशिरोन्तरे २५

स्कन्धांसपीठसम्बन्धावंसौ बाहुक्रियाहरौ 

।  
कण्ठनाडीमुभयतः सिरा हनुसमाश्रिताः २६

चतस्रस्तासु नीले द्वे मन्ये द्वे मर्मणी स्मृते 

।  
स्वरप्रणाशवैकृत्यं रसाज्ञानं च तद्व्यधे २७

कण्ठनाडीमुभयतो जिह्वानासागताः सिराः 

।  
पृथक् चतस्रस्ताः सद्यो घ्नन्त्यसून्मातृकाह्वयाः २८

कृकाटिके शिरोग्रीवासन्धौ तत्र चलं शिरः 

।  
अधस्तात्कर्णयोर्निम्ने विधुरे श्रुतिहारिणी २९

फणावुभयतो घ्राणमार्गं श्रोत्रपथानुगौ 

।  
अन्तर्गलस्थितौ वेधाद्गन्धविज्ञानहारिणौ ३०

नेत्रयोर्बाह्यतोऽपाङ्गौ भ्रुवोः पुच्छान्तयोरधः 

।  
तथोपरि भुवोर्निम्नावावर्तावान्ध्यमेषु तु ३१

अनुकर्णं ललाटान्ते शङ्खौ सद्योविनाशनौ 

।  
केशान्ते शङ्खयोरूर्ध्वमुत्क्षेपौ स्थपनी पुनः ३२

भ्रुवोर्मध्ये त्रयेऽप्यत्र शल्ये जीवेदनुद्धृते 

।  
स्वयं वा पतिते पाकात्सद्यो नश्यति तूद्धृते ३३

जिह्वाक्षिनासिका श्रोत्रखचतुष्टयसङ्गमे 

।  
तालुन्यास्यानि चत्वारि स्रोतसां तेषु मर्मसु ३४

विद्धः शृङ्गाटकाख्येषु सद्यस्त्यजति जीवितम् 

।  
कपाले सन्धयः पञ्च सीमन्तास्तिर्यगूर्ध्वगाः ३५

भ्रमोन्मादमनोनाशैस्तेषु विद्धेषु नश्यति 

।  
आन्तरो मस्तकस्योर्ध्वं सिरासन्धिसमागमः ३६

रोमावर्तोऽधिपो नाम मर्म सद्यो हरत्यसून् 

।  
विषमं स्पन्दनं यत्र पीडिते रुक् च मर्म तत् ३७

मांसास्थिस्नायुधमनीसिरा सन्धिसमागमः 

।  
स्यान्मर्मेति च तेनात्र सुतरां जीवितं स्थितम् ३८

बाहुल्येन तु निर्देशः षोढैवं मर्मकल्पना 

।  
प्राणायतनसामान्यादैक्यं वा मर्मणां मतम् ३९

मांसजानि दशेन्द्रा ख्यतलहृत्स्तनरोहिताः 

।  
शङ्खौ कटीकतरुणे नितम्बावंसयोः फले ४०

अस्थ्न्यष्टौ स्नावमर्माणि त्रयोविंशतिराणयः 

।  
कूर्चकूर्चशिरोऽपाङ्ग क्षिप्रोत्क्षेपांसबस्तयः ४१

गुदापस्तम्भविधुरशृङ्गाटानि नवादिशेत् 

।  
मर्माणि धमनीस्थानि सप्तत्रिंशत्सिराश्रयाः ४२

बृहत्यौ मातृका नीले मन्ये कक्षाधरौ फणौ 

।  
विटपे हृदयं नाभिः पार्श्वसन्धी स्तनाधरे ४३

अपालापौ स्थपन्युर्व्यश्चतस्रो लोहितानि च 

।  
सन्धौ विंशतिरावर्तौ मणिबन्धौ कुकुन्दरौ ४४

सीमन्ताः कूर्परौ गुल्फौ कृकाट्यौ जानुनी पतिः 

।  
मांसमर्म गुदोऽन्येषां स्नाव्नि कक्षाधरौ तथा ४५

विटपौ विधुराख्ये च शृङ्गाटानि सिरासु तु 

।  
अपस्तम्भावपाङ्गौ च धमनीस्थं न तैः स्मृतम् ४६

विद्धेऽजस्रमसृक्स्रावो मांसधावनवत्तनुः 

।  
पाण्डुत्वमिन्द्रि याज्ञानं मरणं चाशु मांसजे ४७

मज्जान्वितोऽच्छो विच्छिन्नः स्रावो रुक् चास्थिमर्मणि 

।  
आयामाक्षेपकस्तम्भाः स्नावजेऽभ्यधिकं रुजा ४८

यानस्थानासनाशक्ति र्वैकल्यमथवाऽन्तकः 

।  
रक्तं सशब्दफेनोष्णं धमनीस्थे विचेतसः ४९

सिरामर्मव्यधे सान्द्र मजस्रं बह्वसृक्स्रवेत् 

।  
तत्क्षयात्तृड्भ्रमश्वासमोहहिध्माभिरन्तकः ५०

वस्तु शूकैरिवाकीर्णं रूढे च कुणिखञ्जता 

।  
बलचेष्टाक्षयः शोषः पर्वशोफश्च सन्धिजे ५१

नाभिशङ्खाधिपापानहृच्छृङ्गाटकबस्तयः 

।  
अष्टौ च मातृकाः सद्यो निघ्नन्त्येकान्नविंशतिः ५२

सप्ताहः परमस्तेषां कालः कालस्य कर्षणे 

।  
त्रयस्त्रिंशदपस्तम्भतल हृत्पार्श्वसन्धयः ५३

कटीतरुणसीमन्तस्तन मूलेन्द्र बस्तयः 

।  
क्षिप्रापालापबृहती नितम्बस्तनरोहिताः ५४

कालान्तरप्राणहरा मासमासार्द्धजीविताः 

।  
उत्क्षेपौ स्थपनी त्रीणि विशल्यघ्नानि तत्रहि ५५

वायुर्मांसवसामज्जमस्तुलुङ्गानि शोषयन् 

।  
शल्यापाये विनिर्गच्छन् श्वासात्कासाच्च हन्त्यसून् ५६

फणावपाङ्गौ विधुरे नीले मन्ये कृकाटिके 

।  
असांसफलकावर्त विटपोर्वीकुकुन्दराः ५७

सजानुलोहिताक्षाणिकक्षा धृक्कूर्चकूर्पराः 

।  
वैकल्यमिति चत्वारि चत्वारिंशच्च कुर्वते ५८

हरन्ति तान्यपि प्राणान् कदाचिदभिघाततः 

।  
अष्टौ कूर्चशिरोगुल्फमणिबन्धा रुजाकराः ५९

तेषां विटपकक्षाधृगुर्व्यः कूर्चशिरांसि च 

।  
द्वादशाङ्गुलमानानि द्व्यङ्गुले मणिबन्धने ६०

गुल्फौ च स्तनमूले च त्र्\! यङ्गुलं जानुकूर्परम् 

।  
अपानबस्तिहृन्नाभिनीलाः सीमन्तमातृकाः ६१

कूर्चशृङ्गाटमन्याश्च त्रिंशदेकेन वर्जिताः 

।  
आत्मपाणितलोन्मानाः शेषाण्यर्द्धाङ्गुलं वदेत् ६२

पञ्चाशत्षट् च मर्माणि तिलव्रीहिसमान्यपि 

।  
इष्टानि मर्माण्यन्येषां चतुर्द्धोक्ताः सिरास्तु याः ६३

तर्पयन्ति वपुः कृत्स्नं ता मर्माण्याश्रितास्ततः 

।  
तत्क्षतात्क्षतजात्यर्थ प्रवृत्तेर्धातुसङ्क्षये ६४

वृद्धश्चलो रुजस्तीव्राः प्रतनोति समीरयन् 

।  
तेजस्तदुद्धृतं धत्ते तृष्णाशोषमदभ्रमान् ६५

स्विन्नस्रस्तश्लथतनुं हरत्येनं ततोऽन्तकः 

।  
वर्द्धयेत्सन्धितो गात्रं मर्मण्यभिहते द्रुतम् ६६

छेदनात्सन्धिदेशस्य सङ्कुचन्ति सिरा ह्यतः 

।  
जीवितं प्राणिनां तत्र रक्ते तिष्ठति तिष्ठति ६७

सुविक्षतोऽप्यतो जीवेदमर्मणि न मर्मणि 

।  
प्राणघातिनि जीवेत्तु कश्चिद्वैद्यगुणेन चेत् ६८

असमग्राभिघाताच्च सोऽपि वैकल्यमश्नुते 

।  
तस्मात्क्षारविषाग्न्यादीन् यत्नान्मर्मसु वर्जयेत् ६९

मर्माभिघातः स्वल्पोऽपि प्रायशो बाधतेतराम् 

।  
रोगा मर्माश्रयास्तद्वत्प्रक्रान्ता यत्नतोऽपि च ७०

इति श्रीवैद्यपतिसिंहगुप्तसूनुश्रीमद्वाग्भटविरचितायामष्टाङ्गहृदयसंहितायां
द्वितीये शारीरस्थाने मर्मविभागो नाम चतुर्थोऽध्यायः ४

 

पञ्चमोऽध्यायः 

।  
अथातो विकृतिविज्ञानीयं शारीरं व्याख्यास्यामः 

।  
इति ह स्माहुरात्रेयादयो महर्षयः 

।  
पुष्पं फलस्य धूमोऽग्नेर्वर्षस्य जलदोदयः 

।  
यथा भविष्यतो लिङ्गं रिष्टं मृत्योस्तथा ध्रुवम् १

इ\!आयुष्मति क्रियाः सर्वाः सफलाः सम्प्रयोजिताः 

।  
भवन्ति भिषजां भूत्यै कृतज्ञ इव भूभुजि १

क्षीणायुषि कृतं कर्म व्यर्थं कृतमिवाधमे 

।  
अयशो देहसन्देहं स्वार्थहानिं च यच्छति २

तर्हीदानीं गतासूनां लक्षणं सम्प्रचक्षते 

।  
विकृतिः प्रकृतेः प्राज्ञैः प्रदिष्टा रिष्टसञ्ज्ञया ३

अरिष्टं नास्ति मरणं दृष्टरिष्टं च जीवितम् 

।  
अरिष्टे रिष्टविज्ञानं न च रिष्टेऽप्यनैपुणात् २

केचित्तु तदिद्वधेत्याहुः स्थाय्यस्थायिविभेदतः 

।  
दोषाणामपि बाहुल्याद्रि ष्टाभासः समुद्भवेत् ३

स दोषाणां शमे शाम्येत्स्थाय्यवश्यं तु मृत्यवे 

।  
रूपेन्द्रि यस्वरच्छायाप्रतिच्छायाक्रियादिषु ४

अन्येष्वपि च भावेषु प्राकृतेष्वनिमित्ततः 

।  
विकृतिर्या समासेन रिष्टं तदिति लक्षयेत् ५

केशरोम निरभ्यङ्गं यस्याभ्यक्तमिवेक्ष्यते 

।  
यस्यात्यर्थं चले नेत्रे स्तब्धान्तर्गतनिर्गते ६

जिह्मे विस्तृतसङ्क्षिप्ते सङ्क्षिप्तविनतभ्रुणी 

।  
उद्भ्रान्तदर्शने हीनदर्शने नकुलोपमे ७

कपोताभे अलाताभे स्रुते लुलितपक्ष्मणी 

।  
नासिकाऽत्यर्थविवृता संवृता पिटिकाचिता ८

उच्छूना स्फुटिता म्लाना यस्यौष्ठो यात्यधोऽधरः 

।  
ऊर्ध्वं द्वितीयः स्यातां वा पक्वजम्बूनिभावुभौ ९

दन्ताः सशर्कराः श्यावास्ताम्राः पुष्पितपङ्किताः 

।  
सहसैव पतेयुर्वा जिह्वा जिह्मा विसर्पिणी १०

शूना शुष्का गुरुः श्यावा लिप्ता सुप्ता सकण्टका 

।  
शिरः शिरोधरा वोढुं पृष्ठं वा भारमात्मनः ११

हनू वा पिण्डमास्यस्थं शक्नुवन्ति न यस्य च 

।  
यस्यानिमित्तमङ्गानि गुरूण्यति लघूनि वा १२

विषदोषाद्विना यस्य खेभ्यो रक्तं प्रवर्तते 

।  
उत्सिक्तं मेहनं यस्य वृषणावतिनिःसृतौ १३

अतोऽन्यथा वा यस्य स्यात् सर्वे ते कालचोदिताः 

।  
यस्यापूर्वाः सिरालेखा बालेन्द्वाकृतयोऽपि वा १४

ललाटे बस्तिशीर्षे वा षण्मासान्न स जीवति 

।  
पद्मिनीपत्रवत्तोयं शरीरे यस्य देहिनः १५

प्लवते प्लवमानस्य षण्मासास्तस्य जीवितम् 

।  
हरिताभाः सिरा यस्य रोमकूपाश्च संवृताः १६

सोऽम्लाभिलाषी पुरुषः पित्तान्मरणमश्नुते 

।  
यस्य गोमयचूर्णाभं चूर्णं मुर्ध्नि मुखेऽपि वा १७

सस्नेहं मूर्ध्नि धूमो वा मासान्तं तस्य जीवितम् 

।  
मूर्ध्नि भ्रुवोर्वा कुर्वन्ति सीमन्तावर्तका नवाः १८

मृत्युं स्वस्थस्य षड्रात्रात्त्रिरात्रादातुरस्य तु 

।  
जिह्वा श्यावा मुखं पूति सव्यमक्षि निमज्जति १९

खगा वा मूर्ध्नि लीयन्ते यस्य तं परिवर्जयेत् 

।  
यस्य स्नातानुलिप्तस्य पूर्वं शुष्यत्युरो भृशम् २०

आद्रे र्षु\! सर्वगात्रेषु सोऽधमासं न जीवति 

।  
अकस्माद्युगपद्गात्रे वर्णौ प्राकृतवैकृतौ २१

तथैवोपचयग्लानिरौक्ष्यस्नेहादि मृत्यवे 

।  
यस्य स्फुटेयुरङ्गुल्यो नाकृष्टा न स जीवति २२

क्षवकासादिषु तथा यस्यापूर्वो ध्वनिर्भवेत् 

।  
ह्रस्वो दीर्घोऽति वोच्छ्वासः पूतिः सुरभिरेव वा २३

आप्लुतानाप्लुते काये यस्य गन्धोऽतिमानुषः 

।  
मलवस्त्रव्रणादौ वा वर्षान्तं तस्य जीवितम् २४

भजन्तेऽत्यङ्गसौरस्याद्यं यूकामक्षिकादयः 

।  
त्यजन्ति वाऽतिवैरस्यात्सोऽपि वर्षं न जीवति २५

सततोष्मसु गात्रेषु शैत्यं यस्योपलक्ष्यते 

।  
शीतेषु भृशमौष्ण्यं वा स्वेदः स्तम्भोऽप्यहेतुकः २६

यो जातशीतपिटिकः शीताङ्गो वा विदह्यते 

।  
उष्णद्वेषी च शीतार्तः स प्रेताधिपगोचरः २७

उरस्यूष्मा भवेद्यस्य जठरे चातिशीतता 

।  
भिन्नं पुरीषं तृष्णा च यथा प्रेतस्तथैव सः २८

मूत्रं पुरीषं निष्ठ्यूतं शुक्रं वाऽप्सु निमज्जति 

।  
निष्ठ्यूतं बहुवर्णं वा यस्य मासात्स नश्यति २९

घनीभूतमिवाकाशमाकाशमिव यो घनम् 

।  
अमूर्तमिव मूर्तं च मूर्तं चामूर्तवत्स्थितम् ३०

तेजस्व्यतेजस्तद्वच्च शुक्लं कृष्णमसच्च सत् 

।  
अनेत्ररोगश्चन्द्रं च बहुरूपमलाञ्छनम् ३१

जाग्रद्र क्षांसि गन्धर्वान् प्रेतानन्यांश्च तद्विधान् 

।  
रूपं व्याकृति तत्तच्च यः पश्यति स नश्यति ३२

सप्तर्षीणां समीपस्थां यो न पश्यत्यरुन्धतीम् 

।  
ध्रुवमाकाशगङ्गां वा स न पश्यति तां समाम् ३३

मेघतोयौघ निर्घोषवीणापणव वेणुजान् 

।  
शृणोत्यन्यांश्च यः शब्दानसतो न सतोऽपि वा ३४

निष्पीड्य कर्णौ शृणुयान्न यो धुकधुकास्वनम् 

।  
तद्वद्गन्धरसस्पर्शान् मन्यते यो विपर्ययात् ३५

सर्वशो वा न यो यश्च दीपगन्धं न जिघ्रति 

।  
विधिना यस्य दोषाय स्वास्थ्यायाविधिना रसाः ३६

यः पांसुनेव कीर्णाङ्गो योऽङ्गे घातं न वेत्ति वा 

।  
अन्तरेण तपस्तीव्रं योगं वा विधिपूर्वकम् ३७

जानात्यतीन्द्रि यं यश्च तेषां मरणमादिशेत् 

।  
हीनो दीनः स्वरोऽव्यक्तो यस्य स्याद्गद्गदोऽपि वा ३८

सहसा यो विमुह्येद्वा विवक्षुर्न स जीवति 

।  
स्वरस्य दुर्बलीभावं हानिं च बलवर्णयोः ३९

रोगवृद्धिमयुक्त्या च दृष्ट्वा मरणमादिशेत् 

।  
अपस्वरं भाषमाणं प्राप्तं मरणमात्मनः ४०

श्रोतारं चास्य शब्दस्य दूरतः परिवर्जयेत् 

।  
संस्थानेन प्रमाणेन वर्णेन प्रभयाऽपि वा ४१

छाया विवर्तते यस्य स्वप्नेऽपि प्रेत एव सः 

।  
आतपादर्शतोयादौ या संस्थानप्रमाणतः ४२

छायाऽङ्गात्सम्भवत्युक्ता प्रतिच्छायेति सा पुनः 

।  
वर्णप्रभाश्रया या तु सा छायैव शरीरगा ४३

भवेद्यस्य प्रतिच्छाया छिन्ना भिन्नाऽधिकाऽकुला 

।  
विशिरा द्विशिरा जिह्मा विकृता यदि वाऽन्यथा ४४

तं समाप्तायुषं विद्यान्न चेल्लक्ष्यनिमित्तजा 

।  
प्रतिच्छायामयी यस्य न चाक्ष्णीक्ष्येत कन्यका ४५

खादीनां पञ्च पञ्चानां छाया विविधलक्षणाः 

।  
नाभसी निर्मलाऽनीला सस्नेहा सप्रभेव च ४६

वाताद्र जोऽरुणा श्यावा भस्मरूक्षा हतप्रभा 

।  
विशुद्धरक्ता त्वाग्नेयी दीप्ताभा दर्शनप्रिया ४७

शुद्धवैदूर्यविमला सुस्निग्धा तोयजा सुखा 

।  
स्थिरा स्निग्धा घना शुद्धा श्यामा श्वेता च पार्थिवी ४८

वायवी रोगमरणक्लेशायान्याः सुखोदयाः 

।  
प्रभोक्ता तैजसी सर्वा सा तु सप्तविधा स्मृता ४९

रक्ता पीता सिता श्यावा हरिता पाण्डुराऽसिता 

।  
तासां याः स्युर्विकासिन्यः स्निग्धाश्च विमलाश्च याः ५०

ताः शुभा मलिना रूक्षाः सङ्क्षिप्ताश्चाशुभोदयाः 

।  
वर्णमाक्रामति छाया प्रभा वर्णप्रकाशिनी ५१

आसन्ने लक्ष्यते छाया विकृष्टे भा प्रकाशते 

।  
नाच्छायो नाप्रभः कश्चिद्विशेषाश्चिह्नयन्ति तु ५२

नृणां शुभाशुभोत्पत्तिं काले छायासमाश्रयाः 

।  
निकषन्निव यः पादौ च्युतांसः परिसर्पति ५३

हीयते बलतः शश्वद्योऽन्नमश्नन् हितं बहु 

।  
योऽल्पाशी बहुविण्मूत्रो बह्वाशी चाल्पमूत्रविट् ५४

यो वाऽल्पाशी कफेनार्तो दीर्घं श्वसिति चेष्टते 

।  
दीर्घमुच्छ्वस्य यो ह्रस्वं निःश्वस्य परिताम्यति ५५

ह्रस्वं च यः प्रश्वसिति व्याविद्धं स्पन्दते भृशम् 

।  
शिरो विक्षिपते कृच्छ्राद्योऽञ्चयित्वा प्रपाणिकौ ५६

यो ललाटात्स्रुतस्वेदः श्लथसन्धानबन्धनः 

।  
उत्थाप्यमानः सम्मुह्येद्यो बली दुर्बलोऽपि वा ५७

उत्तान एव स्वपिति यः पादौ विकरोति च 

।  
शयनासनकुड्यादेर्योऽसदेव जिघृक्षति ५८

अहास्यहासी सम्मुह्यन् यो लेढि दशनच्छदौ 

।  
उत्तरौष्ठं परिलिहन् फूत्कारांश्च करोति यः ५९

यमभिद्र वति च्छाया कृष्णा पीताऽरुणाऽपि वा 

।  
भिषग्भेषजपानान्नगुरुमित्रद्विषश्च ये ६०

वशगाः सर्व एवैते विज्ञेयाः समवर्तिनः 

।  
ग्रिई\!वाललाटहृदयं यस्य स्विद्यति शीतलम् ६१

उष्णोऽपरः प्रदेशश्च शरणं तस्य देवताः 

।  
पिऊ\!र्वरूपाणि सर्वाणि ज्वरादिष्वतिमात्रया 

।  
यं विशन्ति विशत्येनं मृत्युर्ज्वरपुरःसरः १इ\!

योऽणुज्योतिरनेकाग्रो दुःच्छायो दुर्मनाः सदा ६२

बलि बलिभृतो यस्य प्रणीतं नोपभुञ्जते 

।  
निर्निमित्तं च यो मेधां शोभामुपचयं श्रियम् ६३

प्राप्नोत्यतो वा विभ्रंशं स प्राप्नोति यमक्षयम् 

।  
गुणदोषमयी यस्य स्वस्थस्य व्याधितस्य वा ६४

यात्यन्यथात्वं प्रकृतिः षण्मासान्न स जीवति 

।  
भक्तिः शीलं स्मृतिस्त्यागो बुद्धिर्बलमहेतुकम् ६५

षडेतानि निवर्तन्ते षड्भिर्मासैर्मरिष्यतः 

।  
मत्तवद्गतिवाक्कम्पमोहा मासान्मरिष्यतः ६६

नश्यत्यजानन् षडहात्केशलुञ्चनवेदनाम् 

।  
न याति यस्य चाहारः कण्ठं कण्ठामयादृते ६७

प्रेष्याः प्रतीपतां यान्ति प्रेताकृतिरुदीर्यते 

।  
यस्य निद्रा भवेन्नित्या नैव वा न स जीवति ६८

वक्त्रमापूर्यतेऽश्रूणां स्विद्यतश्चरणौ भृशम् 

।  
चक्षुश्चाकुलतां याति यमराज्यं गमिष्यतः ६९

यैः पुरा रमते भावैररतिस्तैर्न जीवति 

।  
सहसा जायते यस्य विकारः सर्वलक्षणः ७०

निवर्तते वा सहसासहसा स विनश्यति 

।  
ज्वरो निहन्ति बलवान् गम्भीरो दैर्घरात्रिकः ७१

सप्रलापभ्रमश्वासः क्षीणं शूनं हतानलम् 

।  
अक्षामं सक्तवचनं रक्ताक्षं हृदि शूलिनम् ७२

सशुष्ककासः पूर्वाह्णे योऽपराह्णेऽपि वा भवेत् 

।  
बलमांसविहीनस्य श्लेष्मकाससमन्वितः ७३

रक्तपित्तं भृशं रक्तं कृष्णमिन्द्र धनुष्प्रभम् 

।  
ताम्रहारिद्र हरितं रूपं रक्तं प्रदर्शयेत् ७४

रोमकूपप्रविसृतं कण्ठास्यहृदये सजत् 

।  
वाससोऽरञ्जनं पूति वेगवच्चाति भूरि च ७५

वृद्धं पाण्डुज्वरच्छर्दिकासशोफातिसारिणम् 

।  
कासश्वासौ ज्वरच्छर्दितृष्णातीसारशोफिनम् ७६

यक्ष्मा पार्श्वरुजानाहरक्तच्छर्द्यंसतापिनम् 

।  
छर्दिर्वेगवती मूत्रशकृद्गन्धिः सचन्द्रि का ७७

सास्रविट्पूयरुक्कास श्वासवत्यनुषङ्गिणी 

।  
तृष्णाऽन्यरोगक्षपितं बहिर्जिह्वं विचेतनम् ७८

मदात्ययोऽतिशीतार्तं क्षीणं तैलप्रभाननम् 

।  
अर्शांसि पाणिपन्नाभिगुदमुष्कास्यशोफिनम् ७९

हृत्पार्श्वाङ्गरुजाछर्दिपायु पाकज्वरातुरम् 

।  
अतीसारो यकृत्पिण्डमांसधावनमेचकैः ८०

तुल्यस्तैलघृतक्षीर दधिमज्जवसासवैः 

।  
मस्तुलुङ्गमषी पूयवेसवाराम्बुमाक्षिकैः ८१

अतिरक्तासितस्निग्ध पूत्यच्छघनवेदनः 

।  
कर्बुरः प्रस्रवन् धातून् निष्पुरीषोऽथवाऽतिविट् ८२

तन्तुमान् मक्षिकाक्रान्तो राजीमांश्चन्द्र कैर्युतः 

।  
शीर्णपायुवलि मुक्तनालं पर्वास्थिशूलिनम् ८३

स्रस्तपायुं बलक्षीणमन्नमेवोपवेशयन् 

।  
सतृट्श्वासज्वरच्छर्दिदाहानाहप्रवाहिकः ८४

अश्मरी शूनवृषणं बद्धमूत्रं रुजार्दितम् 

।  
मेहस्तृड्दाहपिटिकामांसकोथातिसारिणम् ८५

पिटिका मर्महृत्पृष्ठस्तनांसगुदमूर्द्धगाः 

।  
पर्वपादकरस्था वा मन्दोत्साहं प्रमेहिणम् ८६

सर्वं च मांससङ्कोथदाहतृष्णामदज्वरैः 

।  
विसर्पमर्मसंरोधहिध्माश्वासभ्रमक्लमैः ८७

गुल्मः पृथुपरीणाहो घनः कूर्म इवोन्नतः 

।  
सिरानद्धो ज्वरच्छर्दिहिध्माध्मानरुजान्वितः ८८

कासपीनसहृल्लास श्वासातीसारशोफवान् 

।  
विण्मूत्रसङ्ग्रहश्वास शोफहिध्माज्वरभ्रमैः ८९

मूर्च्छाच्छर्द्यतिसारैश्च जठरं हन्ति दुर्बलम् 

।  
शूनाक्षं कुटिलोपस्थमुपक्लिन्नतनुत्वचम् ९०

विरेचनहृतानाहमानह्यन्तं पुनः पुनः 

।  
पाण्डुरोगः श्वयथुमान् पीताक्षिनखदर्शनम् ९१

तन्द्रा दाहारुचिच्छर्दिमूर्च्छाध्मा नातिसारवान् 

।  
अनेकोपद्र वयुतः पादाभ्यां प्रसृतो नरम् ९२

नारीं शोफो मुखाद्धन्ति कुक्षिगुह्यादुभावपि 

।  
राजीचितः स्रवंश्छर्दिज्वरश्वासातिसारिणम् ९३

ज्वरातिसारौ शोफान्ते श्वयथुर्वा तयोः क्षये 

।  
दुर्बलस्य विशेषेण जायन्तेऽन्ताय देहिनः ९४

श्वयथुर्यस्य पादस्थः परिस्रस्ते च पिण्डिके 

।  
सीदतः सक्थिनी चैव तं भिषक् परिवर्जयेत् ९५

आननं हस्तपादं च विशेषाद्यस्य शुष्यतः 

।  
शूयेते वा विना देहात्स मासाद्याति पञ्चताम् ९६

विसर्पः कासवैवर्ण्यज्वरमूर्च्छाङ्गभङ्गवान् 

।  
भ्रमास्यशोफहृल्लासदेहसादातिसारवान् ९७

कुष्ठं विशीर्यमाणाङ्गं रक्तनेत्रं हतस्वरम् 

।  
मन्दाग्निं जन्तुभिर्जुष्टं हन्ति तृष्णातिसारिणम् ९८

वायुः सुप्तत्वचं भुग्नं कम्पशोफरुजातुरम् 

।  
वातास्रं मोहमूर्च्छायमदास्वप्नज्वरान्वितम् ९९

शिरोग्रहारुचिश्वास सङ्कोचस्फोटकोथवत् 

।  
शिरोरोगा रुचिश्वासमोहविड्भेदतृड्भ्रमैः १००

घ्नन्ति सर्वामयाः क्षीणस्वरधातुबलानलम् 

।  
वातव्याधिरपस्मारी कुष्ठी रक्त्युदरी क्षयी १०१

गुल्मी मेही च तान् क्षीणान् विकारेऽल्पेऽपि वर्जयेत् 

।  
बलमांसक्षयस्तीव्रो रोगवृद्धिररोचकः १०२

यस्यातुरस्य लक्ष्यन्ते त्रीन् पक्षान्न स जीवति 

।  
वाताष्ठीलाऽतिसंवृद्धा तिष्ठन्ती दारुणा हृदि १०३

तृष्णया नु परीतस्य सद्यो मुष्णाति जीवितम् 

।  
शैथिल्यं पिण्डिके वायुर्नीत्वा नासां च जिह्मताम् १०४

क्षीणस्यायम्य मन्ये वा सद्यो मुष्णाति जीवितम् 

।  
नाभीगुदान्तरं गत्वा वङ्क्षणौ वा समाश्रयन् १०५

गृहीत्वा पायुहृदये क्षीणदेहस्य वा बली 

।  
मलान् बस्तिशिरो नाभिं विबद्ध्य् जनयन् रुजम् १०६

कुर्वन् वङ्क्षणयोः शूलं तृष्णां भिन्नपुरीषताम् 

।  
श्वासं वा जनयन् वायुर्गृहीत्वा गुदवङ्क्षणम् १०७

वितत्य पर्शुकाग्राणि गृहीत्वोरश्च मारुतः 

।  
स्तिमितस्यातताक्षस्य सद्यो मुष्णाति जीवितम् १०८

सहसा ज्वरसन्तापस्तृष्णा मूर्च्छा बलक्षयः 

।  
विश्लेषणं च सन्धीनां मुमूर्षोरुपजायते १०९

गोसर्गे वदनाद्यस्य स्वेदः प्रच्यवते भृशम् 

।  
लेपज्वरोपतप्तस्य दुर्लभं तस्य जीवितम् ११०

प्रवालगुलिकाभासा यस्य गात्रे मसूरिकाः 

।  
उत्पद्याशु विश्यन्ति न चिरात्स विनश्यति १११

मसूरविदलप्रख्यास्तथा विद्रुमसन्निभाः 

।  
अन्तर्वक्त्राः किणाभाश्च विस्फोटा देहनाशनाः ११२

कामलाऽक्ष्णोर्मुखं पूर्णं शङ्खयोर्मुक्तमांसता 

।  
सन्त्रासश्चोष्णताऽङ्गे च यस्य तं परिवर्जयेत् ११३

अकस्मादनुधावच्च विघृष्टं त्वक्समाश्रयम् 

।  
चिन्दनोशीरमदिरा कुणपध्वाङ्क्षगन्धयः 

।  
शैवालकुक्कुट शिखाकुङ्कुमालमषीप्रभाः १

अन्तर्दाहा निरूष्माणः प्राणनाशकरा व्रणाः 

।  
यो वातजो न शूलाय स्यान्न दाहाय पित्तजः ११४

कफजो न च पूयाय मर्मजश्च रुजे न यः 

।  
अचूर्णश्चूर्णकीर्णाभो यत्राकस्माच्च दृश्यते ११५

रूपं शक्तिध्वजादीनां सर्वांस्तान्वर्जयेद्व्रणान् 

।  
विण्मूत्रमारुतवहं कृमिणं च भगन्दरम् ११६

घट्टयन् जानुना जानु पादावुद्यम्य पातयन् 

।  
योऽपास्यति मुहुर्वक्त्रमातुरो न स जीवति ११७

दन्तैश्छिन्दन्नखाग्राणि तैश्च केशांस्तृणानि च 

।  
भूमिं काष्ठेन विलिखन् लोष्टं लोष्टेन ताडयन् ११८

हृष्टरोमा सान्द्र मूत्रः शुष्ककासी ज्वरी च यः 

।  
मुहुर्हसन् मुहुःक्ष्वेडन् शय्यां पादेन हन्ति यः ११९

मुहुश्छिद्रा णि विमृशन्नातुरो न स जीवति 

।  
मृत्यवे सहसाऽतस्य तिलकव्यङ्गविप्लवः १२०

मुखे दन्तनखे पुष्पं जठरे विविधाः सिराः 

।  
ऊर्ध्वश्वासं गतोष्माणं शूलोपहतवङ्क्षणम् १२१

शर्म चानधिगच्छन्तं बुद्धिमान् परिवर्जयेत् 

।  
विकारा यस्य वर्धन्ते प्रकृतिः परिहीयते १२२

सहसा सहसा तस्य मृत्युर्हरति जीवितम् 

।  
यमुद्दिश्यातुरं वैद्यः सम्पादयितुमौषधम् १२३

यतमानो न शक्नोति दुर्लभं तस्य जीवितम् 

।  
विज्ञातं बहुशः सिद्धं विधिवच्चावचारितम् १२४

न सिध्यत्यौषधं यस्य नास्ति तस्य चिकित्सितम् 

।  
भवेद्यस्यौषधेऽन्ने वा कल्प्यमाने विपर्ययः १२५

अकस्माद्वर्णगन्धादेः स्वस्थोऽपि न स जीवति 

।  
निवाते सेन्धनं यस्य ज्योतिश्चाप्युपशाम्यति १२६

आतुरस्य गृहे यस्य भिद्यन्ते वा पतन्ति वा 

।  
अतिमात्रममत्राणि दुर्लभं तस्य जीवितम् १२७

यं नरं सहसा रोगो दुर्बलं परिमुञ्चति 

।  
संशयप्राप्तमात्रेयो जीवितं तस्य मन्यते १२८

कथयेन्न च पृष्ठोऽपि दुःश्रवं मरणं भिषक् 

।  
गतासोर्बन्धुमित्राणां न चेच्छेत्तं चिकित्सितुम् १२९

यमदूतपिशाचाद्यैर्यत्परासु रुपास्यते 

।  
घ्नद्भिरौषधवीर्याणि तस्मात्तं परिवर्जयेत् १३०

आयुर्वेदफलं कृत्स्नं यदायुर्ज्ञे प्रतिष्ठितम् 

।  
रिष्टज्ञानादृतस्तस्मात्सर्वदैव भवेद्भिषक् १३१

मरणं प्राणिनां दृष्टमायुःपुण्योभयक्षयात् 

।  
तयोरप्यक्षयाद्दृष्टं विषमापरिहारिणाम् १३२

इति श्रीवैद्यपतिसिंहगुप्तसूनुश्रीमद्वाग्भटविरचितायामष्टाङ्गहृदयसंहितायां
द्वितीये शारीरस्थाने विकृतिविज्ञानीयो नाम पञ्चमोऽध्यायः ५

षष्ठोऽध्यायः 

।  
अथातो दूतादिविज्ञानीयं शारीरं व्याख्यास्यामः 

।  
इति ह स्माहुरात्रेयादयो महर्षयः 

।  
पाखण्डाश्रमवर्णानां सवर्णाः कर्मसिद्धये 

।  
त एव विपरीताः स्युदूर्ताः कर्मविपत्तये १

दीनं भीतं द्रुतं त्रस्तं रूक्षामङ्गलवादिनम् 

।  
शस्त्रिणं दण्डिनं षण्ढं मुण्डश्मश्रुजटाधरम् २

अमङ्गलाह्वयं क्रूरकर्माणं मलिनं स्त्रियम् 

।  
अनेकं व्याधितं व्यङ्गं रक्तमाल्यानुलेपनम् ३

तैलपङ्काङ्कितं जीर्णविवर्णाद्रै र्क\!वाससम् 

।  
खरोष्ट्रमहिषारूढं काष्ठलोष्टादिमर्दिनम् ४

नानुगच्छेद्भिषग्दूतमाह्वयन्तं च दूरतः 

।  
अशस्तचिन्तावचने नग्ने छिन्दति भिन्दति ५

जुह्वाने पावकं पिण्डान् पितृभ्यो निर्वपत्यपि 

।  
सुप्ते मुक्तकचेऽभ्यक्ते रुदत्यप्रयते तथा ६

वैद्ये दूता मनुष्याणामागच्छन्ति मुमूर्षताम् 

।  
विकार सामान्य गुणे देशे कालेऽथवाभिषक् ७

दूतमभ्यागतं दृष्ट्वा नातुरं तमुपाचरेत् 

।  
स्पृशन्तो नाभिनासास्यकेशरोमनखद्विजान् ८

गुह्यपृष्ठस्तनग्रीवा जठरानामिकाङ्गुलद्यः 

।  
कार्पासबुससीसास्थि कपालमुशलोपलम् ९

मार्जनीशूर्पचैलान्त भस्माङ्गारदशातुषान् 

।  
रज्जूपानत्तुलापाशमन्यद्वा भग्नविच्युतम् १०

तत्पूर्वदर्शने दूता व्याहरन्ति मरिष्यताम् 

।  
तथाऽधरात्रे मध्याह्ने सन्ध्ययोः पर्ववासरे ११

षष्ठीचतुर्थीनवमीराहु केतूदयादिषु 

।  
भरणीकृत्तिकाऽश्लेषा पूर्वाऽद्रा पैत्र्\! यनैरृते १२

यस्मिंश्च दूते ब्रुवति वाक्यमातुरसंश्रयम् 

।  
पश्येन्निमित्तमशुभं तं च नानुव्रजेद्भिषक् १३

तद्यथा विकलः प्रेतः प्रेतालङ्कार एव वा 

।  
छिन्नं दग्धं विनष्टं वा तद्वादीनि वचांसि वा १४

रसो वा कटुकस्तीव्रो गन्धो वा कौणपो महान् 

।  
स्पर्शो वा विपुलः क्रूरो यद्वाऽन्यदपि तादृशम् १५

तत्सर्वमभितो वाक्यं वाक्यकालेऽथवा पुनः 

।  
दूतमभ्यागतं दृष्ट्वा नातुरं तमुपाचरेत् १६

हाहाक्रन्दितमुत्क्रुष्टमाक्रुष्टं स्खलनं क्षुतम् 

।  
वस्त्रातपत्रपादत्रव्यसनं व्यसनीक्षणम् १७

चैत्यध्वजानां पात्राणां पूर्णानां च निमज्जनम् 

।  
हतानिष्टप्रवादाश्च दूषणं भस्मपांसुभिः १८

पथःच्छेदोऽहिमार्जार गोधासरठवानरैः 

।  
दीप्तां प्रति दिशं वाचः क्रूराणां मृगपक्षिणाम् १९

कृष्णधान्यगुडोदश्विल्लवणा सवचर्मणाम् 

।  
सर्षपाणां वसातैलतृणपङ्केन्धनस्य च २०

क्लीबक्रूरश्वपाकानां जालवागुरयोरपि 

।  
छर्दितस्य पुरीषस्य पूतिदुर्दर्शनस्य च २१

निःसारस्य व्यवायस्य कार्पासादेररेरपि 

।  
शयनासनयानानामुत्तानानां तु दर्शनम् २२

न्युब्जानामितरेषां च पात्रादीनामशोभनम् 

।  
पुंसञ्ज्ञाः पक्षिणो वामाः स्त्रीसञ्ज्ञा दक्षिणाः शुभाः २३

प्रदक्षिणं खगमृगा यान्तो नैवं श्वजम्बुकाः 

।  
अयुग्माश्च मृगाः शस्ताः शस्ता नित्यं च दर्शने २४

चाषभासभरद्वाज नकुलच्छागबर्हिणः 

।  
अशुभं सर्वथोलूकबिडालसरठेक्षणम् २५

प्रशस्ताः कीर्तने कोलगोधाहिशशजाहकाः 

।  
न दर्शने न विरुते वानरर्क्षावतोऽन्यथा २६

धनुरैन्द्रं च लालाटमशुभं शुभमन्यतः 

।  
अग्निपूर्णानि पात्राणि भिन्नानि विशिखानि च २७

दध्यक्षतादि निर्गच्छद्वक्ष्यमाणं च मङ्गलम् 

।  
वैद्यो मरिष्यतां वेश्म प्रविशन्नेव पश्यति २८

दूताद्यसाधु दृष्ट्वैवं त्यजेदार्तमतोऽन्यथा 

।  
करुणाशुद्धसन्तानो यत्नतस्तमुपाचरेत् २९

दध्यक्षतेक्षुनिष्पावप्रियङ्गु मधुसर्पिषाम् 

।  
यावकाञ्जनभृङ्गारघण्टादीप सरोरुहाम् ३०

दूर्वार्द्र मत्स्यमांसानां लाजानां फलभक्षयोः 

।  
रत्नेभपूर्णकुम्भानां कन्यायाः स्यन्दनस्य च ३१

नरस्य वर्धमानस्य देवतानां नृपस्य च 

।  
शुक्लानां सुमनोवालचामराम्बरवाजिनाम् ३२

शङ्खसाधुद्विजोष्णीषतोरणस्वस्तिकस्य च 

।  
भूमेः समुद्धतायाश्च वह्नेः प्रज्वलितस्य च ३३

मनोज्ञस्यान्नपानस्य पूर्णस्य शकटस्य च 

।  
नृभिर्धेन्वाः सवत्साया वडवायाः स्त्रिया अपि ३४

जीवञ्जीवकसारङ्ग सारसप्रियवादिनाम् 

।  
हंसानां शतपत्राणां बद्धस्यैकपशोस्तथा ३५

रुचकादर्शसिद्धार्थरोचनानां च दर्शनम् 

।  
गन्धः सुसुरभिर्वर्णः सुशुक्लो मधुरो रसः ३६

गोपतेरनुकूलस्य स्वनस्तद्वद्गवामपि 

।  
मृगपक्षिनराणां च शोभिनां शोभना गिरः ३७

छत्रध्वजपता कानामुत्क्षेपणमभिष्टुतिः 

।  
भेरीमृदङ्गशङ्खानां शब्दाः पुण्याहनिःस्वनाः३८

वेदाध्ययनशब्दाश्च सुखो वायुः प्रदक्षिणः 

।  
पथि वेश्मप्रवेशे च विद्यादारोग्यलक्षणम् ३९

इत्युक्तं दूतशकुनं स्वप्नानूर्ध्वं प्रचक्षते 

।  
स्वप्ने मद्यं सह प्रेतैर्यः पिबन् कृष्यते शुना ४०

स मर्त्यो मृत्युना शीघ्रं ज्वररूपेण नीयते 

।  
रक्तमाल्यवपुर्वस्त्रो यो हसन् ह्रियते स्त्रिया ४१

सोऽस्रपित्तेन महिषश्ववराहोष्ट्रगर्दभैः 

।  
यः प्रयाति दिशं याम्यां मरणं तस्य यक्ष्मणा ४२

लता कण्टकिनी वंशस्तालो वा हृदि जायते 

।  
यस्य तस्याशु गुल्मेन यस्य वह्निमनर्चिषम् ४३

जुह्वतो घृतसिक्तस्य नग्नस्योरसि जायते 

।  
पद्मं स नश्येत्कुष्ठेन चण्डालैः सह यः पिबेत् ४४

स्नेहं बहुविधं स्वप्ने स प्रमेहेण नश्यति 

।  
उन्मादेन जले मज्जेद्यो नृत्यन् राक्षसैः सह ४५

अपस्मारेण यो मर्त्यो नृत्यन् प्रेतेन नीयते 

।  
यानं खरोष्ट्रमार्जारकपिशार्दूलसूकरैः ४६

यस्य प्रेतैः शृगालैर्वा स मृत्योर्वर्तते मुखे 

।  
अपूपशष्कुलीर्जग्ध्वा विबुद्धस्तद्विधं वमन् ४७

न जीवत्यक्षिरोगाय सुर्येन्दुग्रहणेक्षणम् 

।  
सूर्याचन्द्र मसोः पातदर्शनं दृग्विनाशनम् ४८

मूर्ध्नि वंशलतादीनां सम्भवो वयसां तथा 

।  
निलयो मुण्डता काकगृध्राद्यैः परिवारणम् ४९

तथा प्रेतपिशाचस्त्रीद्र विडान्ध्रगवाशनैः 

।  
सङ्गो वेत्रलतावंशतृणकण्टकसङ्कटे ५०

श्वभ्रश्मशानशयनं पतनं पांसुभस्मनोः 

।  
मज्जनं जलपङ्कादौ शीघ्रेण स्रोतसा हृतिः ५१

नृत्यवादित्रगीतानि रक्तस्रग्वस्त्रधारणम् 

।  
वयोङ्गवृद्धिरभ्यङ्गो विवाहः श्मश्रुकर्म च ५२

पक्वान्नस्नेहमद्याशः प्रच्छर्दनविरेचने 

।  
हिरण्यलोहयोर्लाभः कलिर्बन्धपराजयौ ५३

उपानद्युगनाशश्च प्रपातः पादचर्मणोः 

।  
हर्षो भृशं प्रकुपितैः पितृभिश्चावभर्त्सनम् ५४

प्रदीपग्रहनक्षत्र दन्तदैवतचक्षुषाम् 

।  
पतनं वा विनाशो वा भेदनं पर्वतस्य च ५५

कानने रक्तकुसुमे पापकर्मनिवेशने 

।  
चितान्धकारसम्बाधे जनन्यां च प्रवेशनम् ५६

पातः प्रासादशैलादेर्मत्स्येन ग्रसनं तथा 

।  
काषायिणामसौम्यानां नग्नानां दण्डधारिणाम् ५७

रक्ताक्षाणां च कृष्णानां दर्शनं जातु नेष्यते 

।  
कृष्णा पापाननाचारा दीर्घकेशनखस्तनी ५८

विरागमाल्यवसना स्वप्ने कालनिशा मता 

।  
मनोवहानां पूर्णत्वात्स्रोतसां प्रबलैर्मलैः ५९

दृश्यन्ते दारुणाः स्वप्ना रोगी यैर्याति पञ्चताम् 

।  
अरोगः संशयं प्राप्य कश्चिदेव विमुच्यते ६०

दृष्टः श्रुतोऽनुभूतश्च प्रार्थितः कल्पितस्तथा 

।  
भाविको दोषजश्चेति स्वप्नः सप्तविधो मतः ६१

तेष्वाद्या निष्फलाः पञ्च यथास्वप्रकृतिर्दिवा 

।  
विस्मृतो दीर्घह्रस्वोऽति पूर्वरात्रे चिरात्फलम् ६२

दृष्टः करोति तुच्छं च गोसर्गे तदहर्महत् 

।  
निद्र या वाऽनुपहतः प्रतीपैर्वचनैस्तथा ६३

याति पापोऽल्पफलतां दानहोमजपादिभिः 

।  
अकल्याणमपि स्वप्नं दृष्ट्वा तत्रैव यः पुनः ६४

पश्येत्सौम्यं शुभं तस्य शुभमेव फलं भवेत् 

।  
देवान् द्विजान् गोवृषभान् जीवतः सुहृदो नृपान् ६५

साधून् यशस्विनो वह्निमिद्धं स्वच्छान् जलाशयान् 

।  
कन्याः कुमारकान् गौरान् शुक्लवस्त्रान्सुतेजसः ६६

नराशनं दीप्ततनुं समन्ताद्रुधिरोक्षितम् 

।  
यःपश्येल्लभते यो वा छत्रादर्शविषामिषम् ६७

शुक्लाः सुमनसो वस्त्रममेध्यालेपनं फलम् 

।  
शैलप्रासादसफलवृक्षसिंहनरद्विपान् ६८

आरोहेद्गोश्वयानं च तरेन्नदह्रदोदधीन् 

।  
पूर्वोत्तरेण गमनमगम्यागमनं मृतम् ६९

सम्बाधान्निःसृतिर्देवैः पितृभिश्चाभिनन्दनम् 

।  
रोदनं पतितोत्थानं द्विषतां चावमर्दनम् ७०

यस्य स्यादायुरारोग्यं वित्तं बहु च सोऽश्नुते 

।  
मङ्गलाचारसम्पन्नः परिवारस्तथाऽतुरः ७१

श्रद्दधानोऽनुकूलश्च प्रभूतद्र व्यसङ्ग्रहः 

।  
सत्त्वलक्षणसंयोगो भक्तिर्वैद्यद्विजातिषु ७२

चिकित्सायामनिर्वेदस्तदारोग्यस्य लक्षणम् 

।  
इत्यत्र जन्ममरणं यतः सम्यगुदाहृतम् ७३

शरीरस्य ततः स्थानं शारीरमिदमुच्यते ७३   
१२

इति श्रीवैद्यपतिसिंहगुप्तसूनुश्रीमद्वाग्भटविरचितायामष्टाङ्गहृदयसंहितायां
द्वितीये शारीरस्थाने दूतादिविज्ञानीयो नाम षष्ठोऽध्यायः ६

 

समाप्तं चेदं द्वितीयं शारीरस्थानम् 

।  
श्रीमद्वाग्भटविरचिते अष्टाङ्गहृदये 
।  
