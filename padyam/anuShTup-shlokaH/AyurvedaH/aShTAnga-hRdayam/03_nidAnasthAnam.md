---
title: ०३ निदानस्थानम्

---

प्रथमोऽध्यायः 

।  
अथातः सर्वरोगनिदानं व्याख्यास्यामः 

।  
इति ह स्माहुरात्रेयादयो महर्षयः 

।  
रोगः पाप्मा ज्वरो व्याधिर्विकारो दुःखमामयः 

।  
यक्ष्मातङ्कगदाबाधाः शब्दाः पर्यायवाचिनः १

निदानं पूर्वरूपाणि रूपाण्युपशयस्तथा 

।  
सम्प्राप्तिश्चेति विज्ञानं रोगाणां पञ्चधा स्मृतम् २

निमित्तहेत्वायतनप्रत्य योत्थानकारणैः 

।  
निदानमाहुः पर्यायैः प्राग्रूपं येन लक्ष्यते ३

उत्पित्सुरामयो दोषविशेषेणानधिष्ठितः 

।  
लिङ्गमव्यक्तमल्पत्वाद्व्याधीनां तद्यथायथम् ४

तदेव व्यक्ततां यातं रूपमित्यभिधीयते 

।  
संस्थानं व्यञ्जनं लिङ्गं लक्षणं चिह्नमाकृतिः ५

हेतुव्याधिविपर्यस्तविपर्यस्तार्थ कारिणाम् 

।  
औषधान्नविहाराणामुपयोगं सुखावहम् ६

विद्यादुपशयं व्याधेः स हि सात्म्यमिति स्मृतः 

।  
विपरीतोऽनुपशयो व्याध्यसात्म्याभिसञ्ज्ञितः ७

यथादुष्टेन दोषेण यथा चानुविसर्पता 

।  
निर्वृत्तिरामयस्यासौ सम्प्राप्तिर्जातिरागतिः ८

सङ्ख्याविकल्पप्राधान्य बलकालविशेषतः 

।  
सा भिद्यते यथाऽत्रैव वक्ष्यन्तेऽष्टौ ज्वरा इति ९

दोषाणां समवेतानां विकल्पॐऽशाशकल्पना 

।  
स्वातन्त्र्\! यपारतन्त्र्\! याभ्यां व्याधेः प्राधान्यमादिशेत् १०

हेत्वादिकार्त्स्न्यावयवैर्बलाबल विशेषणम् 

।  
नक्तन्दिनर्तुभुक्तांशैर्व्याधिकालो यथामलम् ११

इति प्रोक्तो निदानार्थः तं व्यासेनोपदेक्ष्यति 

।  
सर्वेषामेव रोगाणां निदानं कुपिता मलाः १२

तत्प्रकोपस्य तु प्रोक्तं विविधाहितसेवनम् 

।  
अहितं त्रिविधो योगस्त्रयाणां प्रागुदाहृतः १३

तिक्तोषणकषायाल्प रूक्षप्रमितभोजनैः 

।  
धारणोदीरण निशाजागरात्युच्चभाषणैः १४

क्रियातियोगभी शोकचिन्ताव्यायाममैथुनैः 

।  
ग्रीष्माहोरात्रिभुक्तान्ते प्रकुप्यति समीरणः १५

पित्तं कट्वम्लतीक्ष्णोष्णपटुक्रोधविदाहिभिः 

।  
शरन्मध्याह्नरात्र्\! यर्धविदाहसमयेषु च १६

स्वाद्वम्ललवणस्निग्धगुर्वभिष्यन्दि शीतलैः 

।  
आस्यास्वप्नसुखाजीर्ण दिवास्वप्नातिबृंहणैः १७

प्रच्छर्दनाद्ययोगेन भुक्त मात्रवसन्तयोः 

।  
पूर्वाह्ने पूर्वरात्रे च श्लेष्मा द्वन्द्वं तु सङ्करात् १८

मिश्रीभावात्समस्तानां सन्निपातस्तथा पुनः 

।  
सङ्कीर्णाजीर्णविषम विरुद्धाध्यशनादिभिः १९

व्यापन्नमद्यपानीय शुष्कशाकाममूलकैः 

।  
पिण्याकमृद्यवसुरापूतिशुष्क कृशामिषैः २०

दोषत्रयकरैस्तैस्तैस्तथाऽन्न परिवर्तनात् 

।  
ऋतोर्दुष्टात्पुरोवाताद् ग्रहावेशाद्विषाद्गरात् २१

दुष्टान्नात् पर्वताश्लेषाद्ग्रहैर्जन्मर्क्षपीडनात् 

।  
मिथ्यायोगाच्च विविधात्पापानां च निषेवणात् २२

स्त्रीणां प्रसववैषम्यात्तथा मिथ्योपचारतः 

।  
प्रतिरोगमिति क्रुद्धा रोगाधिष्ठानगामिनीः २३

रसायनीः प्रपद्याशु दोषा देहे विकुर्वते २३-२

इति श्रीवैद्यपतिसिंहगुप्तसूनुश्रीमद्वाग्भटविरचितायामष्टाङ्गहृदयसंहितायां
तृतीये निदानस्थानेसर्वरोगनिदानं नाम प्रथमोऽध्यायः १

 

द्वितीयोऽध्यायः 

।  
अथातो ज्वरनिदानं व्याख्यास्यामः 

।  
इति ह स्माहुरात्रेयादयो महर्षयः 

।  
ज्वरो रोगपतिः पाप्मा मृत्युरोजोशनोऽन्तकः 

।  
क्रोधो दक्षाध्वरध्वंसी रुद्रो र्ध्वनयनोद्भवः १

जन्मान्तयोर्मोहमयः सन्तापात्माऽपचारजः 

।  
विविधैर्नामभिः क्रूरो नानायोनिषु वर्तते २

स जायतेऽष्टधा दोषैः पृथङिमश्रैः समागतैः 

।  
आगन्तुश्च मलास्तत्र स्वैः स्वैर्दुष्टाः प्रदूषणैः ३

आमाशयं प्रविश्याममनुगम्य पिधाय च 

।  
स्रोतांसि पक्तिस्थानाच्च निरस्य ज्वलनं बहिः ४

सह तेनाभिसर्पन्तस्तपन्तः सकलं वपुः 

।  
कुर्वन्तो गात्रमत्युष्णं ज्वरं निर्वर्तयन्ति ते ५

स्रोतोविबन्धात्प्रायेण ततः स्वेदो न जायते 

।  
तस्य प्राग्रूपमालस्यमरतिर्गात्रगौरवम् ६

आस्यवैरस्यमरुचिजृम्भा सास्राकुलाक्षिता 

।  
अङ्गमर्दोऽविपाकोऽल्पप्राणता बहुनिद्र ता ७

रोमहर्षो विनमनं पिण्डिकोद्वेष्टनं क्लमः 

।  
हितोपदेशेष्वक्षान्तिः प्रीतिरम्लपटूषणे ८

द्वेषः स्वादुषु भक्ष्येषु तथा बालेषु तृड् भृशम् 

।  
शब्दाग्निशीतवाताम्बुच्छायोष्णेष्वनिमित्ततः ९

इच्छा द्वेषश्च तदनु ज्वरस्य व्यक्तता भवेत् 

।  
आगमापगमक्षोभमृदुतावेदनोष्मणाम् १०

वैषम्यं तत्रतत्राङ्गे तास्ताः स्युर्वेदनाश्चलाः 

।  
पादयोः सुप्तता स्तम्भः पिण्डिकोद्वेष्टनं श्रमः ११

विश्लेष इव सन्धीनां साद ऊर्वोः कटीग्रहः 

।  
पृष्ठं क्षोदमिवाप्नोति निष्पीड्यत इवोदरम् १२

छिद्यन्त इव चास्थीनि पार्श्वगानि विशेषतः 

।  
हृदयस्य ग्रहस्तोदः प्राजनेनेव वक्षसः १३

स्कन्धयोर्मथनं बाह्वोर्भेदः पीडनमंसयोः 

।  
अशक्तिर्भक्षणे हन्वोर्जृम्भणं कर्णयोः स्वनः १४

निस्तोदः शङ्खयोमूर्ध्नि वेदना विरसास्यता 

।  
कषायास्यत्वमथवा मलानामप्रवर्तनम् १५

रूक्षारुणत्वगास्याक्षिनख मूत्रपुरीषता 

।  
प्रसेकारोचकाश्रद्धा विपाकास्वेदजागराः १६

कण्ठौष्ठशोषस्तृट् शुष्कौ छर्दिकासौ विषादिता 

।  
हर्षो रोमाङ्गदन्तेषु वेपथुः क्षवथोर्ग्रहः १७

भ्रमः प्रलापो घर्मेच्छा विनामश्चानिलज्वरे 

।  
युगपद्व्याप्तिरङ्गानां प्रलापः कटुवक्त्रता १८

नासास्यपाकः शीतेच्छा भ्रमो मूर्च्छा मदोऽरतिः 

।  
विट्स्रंसः पित्तवमनं रक्तष्ठीवनमम्लकः १९

रक्तकोठोद्गमः पीतहरितत्वं त्वगादिषु 

।  
स्वेदो निःश्वासवैगन्ध्यमतितृष्णा च पित्तजे २०

विशेषादरुचिर्जाड्यं स्रोतोरोधोऽल्पवेगता 

।  
प्रसेको मुखमाधुर्यं हृल्लेपश्वासपीनसाः २१

हृल्लासश्छर्दनं कासः स्तम्भः श्वैत्यं त्वगादिषु 

।  
अङ्गेषु शीतपिटिकास्तन्द्रो दर्दः कफोद्भवे २२

काले यथास्वं सर्वेषां प्रवृत्तिर्वृद्धिरेव वा 

।  
निदानोक्तानुपशयो विपरीतोपशायिता 

।  
यथास्वं लिङ्गसंसर्गे ज्वरः संसर्गजोऽपि च २३

शिरोर्तिमूर्च्छा वमिदाहमोह कण्ठास्यशोषारतिपर्वभेदाः 

।  
उन्निद्र तातृड्भ्रमरोमहर्षा जृम्भातिवाक्त्वं च चलात्सपित्तात २४

तापहान्यरुचिपर्वशिरोरुक् पीनसश्वसनकासविबन्धाः 

।  
शीतजाड्यतिमिरभ्रमतन्द्रा श्लेःष्मवातजनितज्वरलिङ्गम् २५

शीतस्तम्भस्वेददाहाव्यवस्थातृष्णाकासश्लेष्मपित्तप्रवृत्तिः 

।  
मोहस्तन्द्रा लिप्ततिक्तास्यता च ज्ञेयं रूपं श्लेष्मपित्तज्वरस्य २६

सर्वजो लक्षणैः सर्वैर्दाहोऽत्र च मुहुर्मुहुः 

।  
तद्वच्छीतं महानिद्रा दिवा जागरणं निशि २७

सदा वा नैव वा निद्रा महास्वेदोऽति नैव वा 

।  
गीतनर्तनहास्यादिविकृतेहा प्रवर्तनम् २८

साश्रुणी कलुषे रक्ते भुग्ने लुलितपक्ष्मणी 

।  
अक्षिणी पिण्डिकापार्श्वमूर्द्धपर्वास्थिरुग्भ्रमः २९

सस्वनौ सरुजौ कर्णौ कण्ठः शूकैरिवाचितः 

।  
परिदग्धा खरा जिह्वा गुरुः स्रस्ताङ्गसन्धिता ३०

रक्तपित्तकफष्ठीवो लोलनं शिरसोऽतिरुक् 

।  
कोठानां श्यावरक्तानां मण्डलानां च दर्शनम् ३१

हृद्व्यथा मलसंसङ्गः प्रवृत्तिर्वाऽल्पशोऽति वा 

।  
स्निग्धास्यता बलभ्रंशः स्वरसादः प्रलापिता ३२

दोषपाकश्चिरात्तन्द्रा प्रततं कण्ठकूजनम् 

।  
सन्निपातमभिन्यासं तं ब्रूयाच्च हृतौजसम् ३३

दोषे विबद्धे नष्टेऽग्नौ सर्वसम्पूर्णलक्षणः 

।  
असाध्यः सोऽन्यथा कृच्छ्रो भवेद्वैकल्यदोऽपि वा ३४

अन्यच्च सन्निपातोत्थो यत्र पित्तं पृथक् स्थितम् 

।  
त्वचि कोष्ठेऽथवा दाहं विदधाति पुरोऽनु वा ३५

तद्वद्वातकफौ शीतं दाहादिर्दुस्तरस्तयोः 

।  
शीतादौ तत्र पित्तेन कफे स्यन्दितशोषिते ३६

शीते शान्तेऽम्लको मूर्च्छा मदस्तृष्णा च जायते 

।  
दाहादौ पुनरन्ते स्युस्तन्द्रा ष्ठीववमिक्लमाः ३७

आगन्तुरभिघाताभिषङ्ग शापाभिचारतः 

।  
चतुर्धाऽत्र क्षतच्छेददाहाद्यैरभिघातजः ३८

श्रमाच्च तस्मिन्पवनः प्रायो रक्तं प्रदूषयन् 

।  
सव्यथाशोफवैवर्ण्यं सरुजं कुरुते ज्वरम् ३९

ग्रहावेशौषधिविषक्रोधभी शोककामजः 

।  
अभिषङ्गाद् ग्रहेणास्मिन्नकस्माद्धासरोदने ४०

ओषधीगन्धजे मूर्च्छा शिरोरुग्वमथुः क्षवः 

।  
विषान्मूर्च्छातिसारास्यश्यावतादाहहृद्गदाः ४१

क्रोधात्कम्पः शिरोरुक् च प्रलापो भयशोकजे 

।  
कामाद्भ्रमोऽरुचिर्दाहो ह्रीनिद्रा धीधृतिक्षयः ४२

ग्रहादौ सन्निपातस्य भयादौ मरुतस्त्रये 

।  
कोपः कोपेऽपि पित्तस्य यौ तु शापाभिचारजौ ४३

सन्निपातज्वरौ घोरौ तावसह्यतमौ मतौ 

।  
तत्राभिचारिकैर्मन्त्रैर्हूयमानस्य तप्यते ४४

पूर्वं चेतस्ततो देहस्ततो विस्फोटतृड्भ्रमैः 

।  
सदाहमूर्च्छैर्ग्रस्तस्य प्रत्यहं वर्द्धते ज्वरः ४५

इति ज्वरोऽष्टधा दृष्टः समासाद्द्विविधस्तु सः 

।  
शारीरो मानसः सौम्यस्तीक्ष्णोऽन्तर्बहिराश्रयः ४६

प्राकृतो वैकृतः साध्योऽसाध्यः सामो निरामकः 

।  
पूर्वं शरीरे शारीरे तापो मनसि मानसे ४७

पवने योगवाहित्वाच्छीतं श्लेष्मयुते भवेत् 

।  
दाहः पित्तयुते मिश्रं मिश्रेऽन्तसंश्रये पुनः ४८

ज्वरेऽधिकं विकाराः स्युरन्तः क्षोभो मलग्रहः 

।  
बहिरेव बहिर्वेगे तापोऽपि च सुसाध्यता ४९

वर्षाशरद्वसन्तेषु वाताद्यैः प्राकृतः क्रमात् 

।  
वैकृतोऽन्य स दुःसाध्यः प्रायश्च प्राकृतोऽनिलात् ५०

वर्षासु मारुतो दुष्टः पित्तश्लेष्मान्वितो ज्वरम् 

।  
कुर्यात् पित्तं च शरदि तस्य चानुबलं कफः ५१

तत्प्रकृत्या विसर्गाच्च तत्र नानशनाद्भयम् 

।  
कफो वसन्ते तमपि वातपित्तं भवेदनु ५२

बलवत्स्वल्पदोषेषु ज्वरः साध्योऽनुपद्र वः 

।  
सर्वथा विकृतिज्ञाने प्रागसाध्य उदाहृतः ५३

ज्वरोपद्र वतीक्ष्णत्व मग्लानिर्बहुमूत्रता 

।  
न प्रवृत्तिर्न विड् जीर्णा न क्षुत्सामज्वराकृतिः ५४

ज्वरवेगोऽधिकं तृष्णा प्रलापः श्वसनं भ्रमः 

।  
मलप्रवृत्तिरुत्क्लेशः पच्यमानस्य लक्षणम् ५५

जीर्णताऽमविपर्यासात्सप्तरात्रं च लङ्घनात् 

।  
ज्वरः पञ्चविधः प्रोक्तो मलकालबलाबलात् ५६

प्रायशः सन्निपातेन भूयसा तूपदिश्यते 

।  
सन्ततः सततोऽन्येद्युस्तृतीयकचतुर्थकौ ५७

धातुमूत्रशकृद्वाहिस्रोतसां व्यापिनो मलाः 

।  
तापयन्तस्तनुं सर्वां तुल्यदूष्यादिवर्द्धिताः ५८

बलिनो गुरवः स्तब्धा विशेषेण रसाश्रिताः 

।  
सन्ततं निष्प्रतिद्वन्द्वा ज्वरं कुर्युः सुदुःसहम् ५९

मलं ज्वरोष्मा धातून्वा स शीघ्रं क्षपयेत्ततः 

।  
सर्वाकारं रसादीनां शुद्ध्याऽशुद्ध्याऽपि वा क्रमात् ६०

वातपित्तकफैः सप्त दश द्वादश वासरान् 

।  
प्रायोऽनुयाति मर्यादां मोक्षाय च वधाय च ६१

इत्यग्निवेशस्य मतंहारीतस्य पुनः स्मृतिः 

।  
द्विगुणा सप्तमी यावन्नवम्येकादशी तथा ६२

एषा त्रिदोषमर्यादा मोक्षाय च वधाय च 

।  
शुद्ध्य्शुद्धौ ज्वरः कालं दीर्घमप्यनुवर्तते ६३

कृशानां व्याधिमुक्तानां मिथ्याहारादिसेविनाम् 

।  
अल्पोऽपि दोषो दूष्यादेर्लब्ध्वाऽन्यतमतो बलम् ६४

सविपक्षो ज्वरं कुर्याद्विषमं क्षयवृद्धिभाक् 

।  
दोषः प्रवर्तते तेषां स्वे काले ज्वरयन् बली ६५

निवर्तते पुनश्चैष प्रत्यनीकबलाबलः 

।  
क्षीणे दोषे ज्वरः सूक्ष्मो रसादिष्वेव लीयते ६६

लीनत्वात्कार्श्यवैवर्ण्यजाड्यादीनादधाति सः 

।  
आसन्नविवृतास्यत्वात्स्रोतसां रसवाहिनाम् ६७

आशु सर्वस्य वपुषो व्याप्तिर्दोषेण जायते 

।  
सन्ततः सततस्तेन विपरीतो विपर्ययात् ६८

विषमो विषमारम्भक्रियाकालोऽनुषङ्गवान् 

।  
दोषो रक्ताश्रयः प्रायः करोति सततं ज्वरम् ६९

अहोरात्रस्य स द्विः स्यात् सकृदन्येद्युराश्रितः 

।  
तस्मिन्मांसवहा नाडीः मेदोनाडीस्तृतीयके ७०

ग्राही पित्तानिलान्मूर्ध्नस्त्रिकस्य कफपित्ततः 

।  
सपृष्ठस्यानिलकफात्स चैकाहान्तरः स्मृतः ७१

चतुर्थको मले मेदोमज्जास्थ्यन्यतमस्थिते 

।  
मज्जस्थ एवेत्यपरे प्रभावं स तु दर्शयेत् ७२

द्विधा कफेन जङ्घाभ्यां स पूर्वं शिरसोऽनिलात् 

।  
अस्थिमज्जोभयगते चतुर्थकविपर्ययः ७३

त्रिधा द्व्यहं ज्वरयति दिनमेकं तु मुञ्चति 

।  
बलाबलेन दोषाणामन्नचेष्टादिजन्मना ७४

ज्वरः स्यान्मनसस्तद्वत्कर्मणश्च तदा तदा 

।  
दोषदूष्यर्त्वहोरात्रप्रभृतीनां बलाज्ज्वरः ७५

मनसो विषयाणां च कालं तं तं प्रपद्यते 

।  
धातून् प्रक्षोभयन् दोषो मोक्षकाले विलीयते ७६

ततो नरः श्वसन् स्विद्यन् कूजन् वमति चेष्टते 

।  
वेपते प्रलपत्युष्णैः शीतैश्चाङ्गैर्हतप्रभः ७७

विसञ्ज्ञो ज्वरवेगार्तः सक्रोध इव वीक्षते 

।  
सदोषशब्दं च शकृद्द्र वं सृजति वेगवत् ७८

देहो लघुर्व्यपगतक्लम मोहतापः

पाको मुखे करणसौष्ठवमव्यथत्वम् 

।  
स्वेदः क्षवः प्रकृतियोगि मनोऽन्नलिप्सा

कण्डूश्च मूर्ध्नि विगतज्वरलक्षणानि ७९

इति श्रीवैद्यपतिसिंहगुप्तसूनुश्रीमद्वाग्भटविरचितायामष्टाङ्गहृदयसंहितायां
तृतीये निदानस्थाने ज्वरनिदानं नाम द्वितीयोऽध्यायः २

 

तृतीयोऽध्यायः 

।  
अथातो रक्तपित्तकासनिदानं व्याख्यास्यामः 

।  
इति ह स्माहुरात्रेयादयो महर्षयः 

।  
भृशोष्णतीक्ष्णकट्वम्ल लवणादिविदाहिभिः 

।  
कोद्र वोद्दालकैश्चान्नैस्तद्युक्तै रतिसेवितैः १

कुपितं पित्तलैः पित्तं द्र वं रक्तं च मूर्च्छिते 

।  
ते मिथस्तुल्यरूपत्वमागम्य व्याप्नुतस्तनुम् २

पित्तं रक्तस्य विकृतेः संसर्गाद्दूषणादपि 

।  
गन्धवर्णानुवृत्तेश्च रक्तेन व्यपदिश्यते ३

प्रभवत्यसृजः स्थानात्प्लीहतो यकृतश्च तत् 

।  
शिरोगुरुत्वमरुचिः शीतेच्छा धूमकोऽम्लकः ४

छर्दिश्छर्दितबैभत्स्यं कासः श्वासो भ्रमः क्लमः 

।  
लोहलोहितमत्स्यामगन्धास्यत्वं स्वरक्षयः ५

रक्तहारिद्र हरितवर्णता नयनादिषु 

।  
नीललोहितपीतानां वर्णानामविवेचनम् ६

स्वप्ने तद्वर्णदर्शित्वं भवत्यस्मिन् भविष्यति 

।  
ऊर्ध्वं नासाक्षिकर्णास्यैर्मेढ्रयोनिगुदैरधः ७

कुपितं रोमकूपैश्च समस्तैस्तत्प्रवर्तते 

।  
ऊर्ध्वं साध्यं कफाद्यस्मात्तद्विरेचनसाधनम् ८

बह्वौषधं च पित्तस्य विरेको हि वरौषधम् 

।  
अनुबन्धी कफो यश्च तत्र तस्यापि शुद्धिकृत् ९

कषायाः स्वादवोऽप्यस्य विशुद्धश्लेष्मणो हिताः 

।  
किमु तिक्ताः कषाया वा ये निसर्गात्कफापहाः १०

अधो याप्यं चलाद्यस्मात्तत्प्रच्छर्दनसाधनम् 

।  
अल्पौषधं च पित्तस्य वमनं न वरौषधम् ११

अनुबन्धी चलो यश्च शान्तयेऽपि न तस्य तत् 

।  
कषायाश्च हितास्तस्य मधुरा एव केवलम् १२

कफमारुतसंसृष्ट मसाध्यमुभयायनम् 

।  
अशक्यप्रातिलोम्यत्वादभावा दौषधस्य च १३

न हि संशोधनं किञ्चिदस्त्यस्य प्रतिलोमगम् 

।  
शोधनं प्रतिलोमं च रक्तपित्ते भिषग्जितम् १४

एवमेवोपशमनं सर्वशो नास्य विद्यते 

।  
संसृष्टेषु हि दोषेषु सर्वजिच्छमनं हितम् १५

तत्र दोषानुगमनं सिरास्र इव लक्षयेत् 

।  
उपद्र वांश्च विकृतिज्ञानतस्तेषु चाधिकम् १६

आशुकारी यतः कासस्तमेवातः प्रवक्ष्यति 

।  
पञ्च कासाः स्मृता वातपित्तश्लेष्मक्षतक्षयैः १७

क्षयायोपेक्षिताः सर्वे बलिनश्चोत्तरोत्तरम् 

।  
तेषां भविष्यतां रूपं कण्ठे कण्डूररोचकः १८

शूकपूर्णाभकण्ठत्वं तत्राधो विहतोऽनिलः 

।  
ऊर्ध्वं प्रवृत्तः प्राप्योरस्तस्मिन् कण्ठे च संसजन् १९

शिरःस्रोतांसि सम्पूर्य ततोऽङ्गान्युत्क्षिपन्निव 

।  
क्षिपन्निवाक्षिणी पृष्ठमुरः पार्श्वे च पीडयन् २०

प्रवर्तते स वक्त्रेण भिन्नकांस्योपमध्वनिः 

।  
हेतुभेदात्प्रतीघातभेदो वायोः सरंहसः २१

यद्रुजाशब्दवैषम्यं कासानां जायते ततः 

।  
कुपितो वातलैर्वातः शुष्कोरःकण्ठवक्त्रताम् २२

हृत्पार्श्वोरःशिरःशूलं मोहक्षोभस्वरक्षयान् 

।  
करोति शुष्कं कासं च महावेगरुजास्वनम् २३

सोऽङ्गहर्षी कफं शुष्कं कृच्छ्रान्मुक्त्वाऽल्पतां व्रजेत् 

।  
पित्तात्पीताक्षिकफता तिक्तास्यत्वं ज्वरो भ्रमः २४

पित्तासृग्वमनं तृष्णा वैस्वर्यं धूमकोऽम्लकः 

।  
प्रततं कासवेगेन ज्योतिषामिव दर्शनम् २५

कफादुरोऽल्परुङ्मूर्द्धहृदयं स्तिमितं गुरु 

।  
कण्ठोपलेपः सदनं पीनसच्छर्द्यरोचकाः २६

रोमहर्षो घनस्निग्धश्वेतश्लेष्मप्रवर्तनम् 

।  
युद्धाद्यैः साहसैस्तैस्तैः सेवितैरयथाबलम् २७

उरस्यन्तःक्षते वायुः पित्तेनानुगतो बली 

।  
कुपितः कुरुते कासं कफं तेन सशोणितम् २८

पीतं श्यावं च शुष्कं च ग्रथितं कुथितं बहु 

।  
ष्ठीवेत्कण्ठेन रुजता विभिन्नेनेव चोरसा २९

सूचीभिरिव तीक्ष्णाभिस्तुद्यमानेन शूलिना 

।  
पर्वभेदज्वरश्वास तृष्णावैस्वर्यकम्पवान् ३०

पारावत इवाकूजन् पार्श्वशूली ततोऽस्य च 

।  
क्रमाद्वीर्यं रुचिः पक्ता बलं वर्णश्च हीयते ३१

क्षीणस्य सासृङ्मूत्रत्वं स्याच्च पृष्ठकटीग्रहः 

।  
वायुप्रधानाः कुपिता धातवो राजयक्ष्मिणः ३२

कुर्वन्ति यक्ष्मायतनैः कासं ष्ठीवेत्कफं ततः 

।  
पूतिपूयोपमं पीतं विस्रं हरितलोहितम् ३३

लुच्येत इव पार्श्वे च हृदयं पततीव च 

।  
अकस्मादुष्णशीतेच्छा बह्वाशित्वं बलक्षयः ३४

स्निग्धप्रसन्नवक्त्रत्वं श्रीमद्दशननेत्रता 

।  
ततोऽस्य क्षयरूपाणि सर्वाण्याविर्भवन्ति च ३५

इत्येष क्षयजः कासः क्षीणानां देहनाशनः 

।  
याप्यो वा बलिनां तद्वत् क्षतजोऽभिनवौ तु तौ ३६

सिध्येतामपि सानाथ्यात् साध्या दोषैः पृथक् त्रयः 

।  
मिश्रा याप्या द्वयात्सर्वे जरसा स्थविरस्य च ३७

कासाच्छ्वासक्षयच्छर्दिस्वरसादादयो गदाः 

।  
भवन्त्युपेक्षया यस्मात्तस्मात्तं त्वरया जयेत् ३८

इति श्रीवैद्यपतिसिंहगुप्तसूनुश्रीमद्वाग्भटविरचितायामष्टाङ्गहृदयसंहितायां
तृतीये निदानस्थाने रक्तपित्तकासनिदानं नाम तृतीयोऽध्यायः ३

 

चतुर्थोऽध्यायः 

।  
अथातः श्वासहिध्मानिदानं व्याख्यास्यामः 

।  
इति ह स्माहुरात्रेयादयो महर्षयः 

।  
कासवृद्ध्या भवेच्छ्वासः पूर्वैर्वा दोषकोपनैः 

।  
आमातिसारवमथुविष पाण्डुज्वरैरपि १

रजोधूमानिलैर्मर्म घातादतिहिमाम्बुना 

।  
क्षुद्र कस्तमकश्छिन्नो महानूर्ध्वश्च पञ्चमः २

कफोपरुद्धगमनः पवनो विष्वगास्थितः 

।  
प्राणोदकान्नवाहीनि दुष्टः स्रोतांसि दूषयन् ३

उरःस्थः कुरुते श्वासमामाशयसमुद्भवम् 

।  
प्राग्रूपं तस्य हृत्पार्श्वशूलं प्राणविलोमता ४

आनाहः शङ्खभेदश्च तत्रायासातिभोजनैः 

।  
प्रेरितः प्रेरयेत् क्षुद्रं स्वयं संशमनम्मरुत् ५

प्रतिलोमं सिरा गच्छन्नुदीर्य पवनः कफम् 

।  
परिगृह्य शिरोग्रीवमुरः पार्श्वे च पीडयन् ६

कासं घुर्घुरकं मोहमरुचिं पीनसं तृषम् 

।  
करोति तीव्रवेगं च श्वासं प्राणोपतापिनम् ७

प्रताम्येत्तस्य वेगेन निष्ठ्यूतान्ते क्षणं सुखी 

।  
कृच्छ्राच्छयानःश्वसिति निषण्णः स्वास्थ्यमृच्छति ८

उच्छ्रिताक्षो ललाटेन स्विद्यता भृशमर्तिमान् 

।  
विशुष्कास्यो मुहुःश्वासी काङ्क्षत्युष्णं सवेपथुः ९

मेघाम्बुशीतप्राग्वातैः श्लेष्मलैश्च विवर्द्धते 

।  
स याप्यस्तमकः साध्यो नवो वा बलिनो भवेत् १०

ज्वरमूर्च्छायुतः शीतैः शाम्येत्प्रतमकस्तु सः 

।  
छिन्नाच्छ्वसिति विच्छिन्नं मर्मच्छेदरुजार्दितः ११

सस्वेदमूर्च्छः सानाहो बस्तिदाहनिरोधवान् 

।  
अधोदृग्विप्लुताक्षश्च मुह्यन् रक्तैकलोचनः १२

शुष्कास्यः प्रलपन् दीनो नष्टच्छायो विचेतनः 

।  
महता महता दीनो नादेन श्वसिति क्रथन् १३

उद्धूयमानः संरब्धो मत्तर्षभ इवानिशम् 

।  
प्रणष्टज्ञानविज्ञानो विभ्रान्तनयनाननः १४

वक्षः समाक्षिपन् बद्धमूत्रवर्चा विशीर्णवाक् 

।  
शुष्ककण्ठो मुहुर्मुह्यन् कर्णशङ्खशिरोतिरुक् १५

दीर्घमूर्ध्वं श्वसित्यूर्ध्वान्न च प्रत्याहरत्यधः 

।  
श्लेष्मावृतमुखस्रोताः क्रुद्धगन्धवहार्दितः १६

ऊर्ध्वदृग्वीक्षते भ्रान्तमक्षिणी परितः क्षिपन् 

।  
मर्मसु च्छिद्यमानेषु परिदेवी निरुद्धवाक् १७

एते सिद्ध्येयुरव्यक्ता व्यक्ताः प्राणहरा ध्रुवम् 

।  
इति श्वासनिदानम् 

।  
अथ हिध्मानिदानम् 

।  
श्वासैकहेतुप्राग्रूप सङ्ख्याप्रकृतिसंश्रयाः १८

हिध्माः भक्तोद्भवा क्षुद्रा यमला महतीति च 

।  
गम्भीरा च मरुत्तत्र त्वरयाऽयुक्तिसेवितैः १९

रूक्षतीक्ष्णखरासात्म्यैरन्नपानैः प्रपीडितः 

।  
करोति हिध्मामरुजां मन्दशब्दां क्षवानुगाम् २०

शमं सात्म्यान्नपानेन या प्रयाति च साऽन्नजा 

।  
आयासात्पवनः क्षुद्र ः\! क्षुद्रा ं\! हिध्मां प्रवर्तयेत् २१

जत्रुमूलप्रविसृतामल्पवेगां मृदुं च सा 

।  
वृद्धिमायास्यतो याति भुक्तमात्रे च मार्दवम् २२

चिरेण यमलैर्वेगैराहारे या प्रवर्तते 

।  
परिणामोन्मुखे वृद्धिं परिणामे च गच्छति २३

कम्पयन्ती शिरोग्रीवमाध्मातस्यातितृष्यतः 

।  
प्रलापच्छर्द्यतीसार नेत्रविप्लुतिजृम्भिणः २४

यमला वेगिनी हिध्मा परिणामवती च सा 

।  
स्तब्धभ्रूशङ्खयुग्मस्य सास्रविप्लुतचक्षुषः २५

स्तम्भयन्ती तनुं वाचं स्मृतिं सञ्ज्ञां च मुष्णती 

।  
रुन्धती मार्गमन्नस्य कुर्वती मर्मघट्टनम् २६

पृष्ठतो नमनं शोषं महाहिध्मा प्रवर्तते 

।  
महामूला महाशब्दा महावेगा महाबला २७

पक्वाशयाद्वा नाभेर्वा पूर्ववद्या प्रवर्तते 

।  
तद्रू पा सा मुहुः कुर्याज्जृम्भामङ्गप्रसारणम् २८

गम्भीरेणानुनादेन गम्भीरा तासु साधयेत् 

।  
आद्ये द्वे वर्जयेदन्त्ये सर्वलिङ्गां च वेगिनीम् २९

सर्वाश्च सञ्चितामस्य स्थविरस्य व्यवायिनः 

।  
व्याधिभिः क्षीणदेहस्य भक्तच्छेदक्षतस्य वा ३०

इति हिध्मानिदानम् 

।  
सर्वेऽपि रोगा नाशाय न त्वेवं शीघ्रकारिणः 

।  
हिध्माश्वासौ यथा तौ हि मृत्युकाले कृतालयौ ३१

इति
श्रीवैद्यपतिसिंहगुप्तसूनुश्रीमद्वाग्भटविचितायामष्टाङ्गहृदयसंहितायान्तृतीये
निदानस्थाने श्वासहिध्मानिदानं नाम चतुर्थोऽध्यायः ४

 

पञ्चमोऽध्यायः 

।  
अथातो राजयक्ष्मादिनिदानं व्याख्यास्यामः 

।  
इति ह स्माहुरात्रेयादयो महर्षयः 

।  
अथ राजयक्ष्मनिदानम् 

।  
अनेकरोगानुगतो बहुरोगपुरोगमः 

।  
राजयक्ष्मा क्षयः शोषो रोगराडिति च स्मृतः १

नक्षत्राणां द्विजानां च राज्ञोऽभूद्यदयं पुरा 

।  
यच्च राजा च यक्ष्मा च राजयक्ष्मा ततो मतः २

देहौषधक्षयकृतेः क्षयस्तत्सम्भवाच्च सः 

।  
रसादिशोषणाच्छोषो रोगराट् तेषु राजनात् ३

साहसं वेगसंरोधः शुक्रौजःस्नेहसङ्क्षयः 

।  
अन्नपानविधित्यागश्चत्वारस्तस्य हेतवः ४

तैरुदीर्णोऽनिलः पित्तं कफं चोदीर्य सर्वतः 

।  
शरीरसन्धीनाविश्य तान् सिराश्च प्रपीडयन् ५

मुखानि स्रोतसां रुद्ध्वा तथैवातिविवृत्य वा 

।  
सर्पन्नूर्ध्वमधस्तिर्यग्यथास्वं जनयेद्गदान् ६

रूपं भविष्यतस्तस्य प्रतिश्यायो भृशं क्षवः 

।  
प्रसेको मुखमाधुर्यं सदनं वह्निदेहयोः ७

स्थाल्यमत्रान्नपानादौ शुचावप्यशुचीक्षणम् 

।  
मक्षिकातृणकेशादिपातः प्रायोऽन्नपानयोः ८

हृल्लासश्छर्दिररुचिरश्नतोऽपि बलक्षयः 

।  
पाण्योरवेक्षा पादास्यशोफोऽक्ष्णोरतिशुक्लता ९

बाह्वोः प्रमाणजिज्ञासा काये वैभत्स्यदर्शनम् 

।  
स्त्रीमद्यमांसप्रियता घृणित्वं मूर्द्धगुण्ठनम् १०

नखकेशातिवृद्धिश्च स्वप्ने चाभिभवो भवेत् 

।  
पतङ्गकृकलासाहिकपि श्वापदपक्षिभिः ११

केशास्थितुषभस्मादिराशौ समधिरोहणम् 

।  
शून्यानां ग्रामदेशानां दर्शनं शुष्यतोऽम्भसः १२

ज्योतिर्गिरीणां पततां ज्वलतां च महीरुहाम् 

।  
पीनसश्वासकासां समूर्द्धस्वररुजोऽरुचिः १३

ऊर्ध्वं विड्भ्रंशसंशोषावधः च्छर्दिश्च कोष्ठगे 

।  
तिर्यक्स्थे पार्श्वरुग्दोषे सन्धिगे भवति ज्वरः १४

रूपाण्येकादशैतानि जायन्ते राजयक्ष्मिणः 

।  
तेषामुपद्र वान् विद्यात्कण्ठोद्ध्वंसमुरोरुजम् १५

जृम्भाङ्गमर्दनिष्ठीववह्नि सादास्यपूतिताः 

।  
तत्र वाताच्छिरःपार्श्वशूलमंसाङ्गमर्दनम् १६

कण्ठोद्ध्वंसः स्वरभ्रंशः पित्तात्पादांसपाणिषु 

।  
दाहोऽतिसारोऽसृक्छर्दिर्मुखगन्धो ज्वरो मदः १७

कफादरोचकश्छर्दिः कासो मूर्द्धाङ्गगौरवम् 

।  
प्रसेकः पीनसः श्वासः स्वरसादोऽल्पवह्निता १८

दोषैर्मन्दानलत्वेन सोपलेपैः कफोल्बणैः 

।  
स्रोतोमुखेषु रुद्धेषु धातूष्मस्वल्पकेषु च १९

विदह्यमानः स्वस्थाने रसस्तांस्तानुपद्र वान् 

।  
कुर्यादगच्छन्मांसादीनसृक् चोर्ध्वं प्रधावति २०

पच्यते कोष्ठ एवान्नमन्नपक्त्रैव चास्य यत् 

।  
प्रायोऽस्मान्मलतां यातं नैवालं धातुपुष्टये २१

रसोऽप्यस्य न रक्ताय मांसाय कुत एव तु 

।  
उपस्तब्धः स शकृता केवलं वर्तते क्षयी २२

लिङ्गेष्वल्पेष्वपि क्षीणं व्याध्यौषधबलाक्षमम् 

।  
वर्जयेत् साधयेदेव सर्वेष्वपि ततोऽन्यथा २३

इति राजयक्ष्मनिदानम् 

।  
अथ स्वरभेदनिदानम् 

।  
दोषैर्व्यस्तैः समस्तैश्च क्षयात् षष्ठश्च मेदसा 

।  
स्वरभेदो भवेत्तत्र क्षामो रूक्षश्चलः स्वरः २४

शूकपूर्णाभकण्ठत्वं स्निग्धोष्णोपशयोऽनिलात् 

।  
पित्तात्तालुगले दाहः शोष उक्तावसूयनम् २५

लिम्पन्निव कफात्कण्ठं मन्दः खुरखुरायते 

।  
स्वरो विबद्धः सर्वैस्तु सर्वलिङ्गः क्षयात्कषेत् २६

धूमायतीव चात्यर्थं मेदसा श्लेष्मलक्षणः 

।  
कृच्छ्रलक्ष्याक्षरश्चात्र सर्वैरन्त्यं च वर्जयेत् २७

इति स्वरभेदनिदानम् 

।  
अथारोचकनिदानम्

अरोचको भवेद्दोषैर्जिह्वाहृदयसंश्रयैः 

।  
सन्निपातेन मनसः सन्तापेन च पञ्चमः २८

कषायतिक्तमधुरं वातादिषु मुखं क्रमात् 

।  
सर्वोत्थे विरसं शोकक्रोधादिषु यथामलम् २९

इत्यरोचकनिदानम् 

।  
अथ छर्दिनिदानम् 

।  
छर्दिर्दोषैः पृथक्सर्वैर्द्विष्टैरर्थैश्च पञ्चमी 

।  
उदानो विकृतो दोषान् सर्वास्वप्यूर्ध्वमस्यति ३०

तासूत्क्लेशास्यलावण्य प्रसेकारुचयोऽग्रगाः 

।  
नाभिपृष्ठं रुजन् वायुः पार्श्वे चाहारमुत्क्षिपेत् ३१

ततो विच्छिन्नमल्पाल्पं कषायं फेनिलं वमेत् 

।  
शब्दोद्गारयुतं कृष्णमच्छं कृच्छ्रेण वेगवत् ३२

कासास्यशोषहृन्मूर्द्धस्वर पीडाक्लमान्वितः 

।  
पित्तात्क्षारोदकनिभं धूम्रं हरितपीतकम् ३३

सासृगम्लं कटूष्णं च तृण्मूर्च्छातापदाहवत् 

।  
कफात् स्निग्धं घनंशीतं श्लेष्मतन्तुगवाक्षितम् ३४

मधुरं लवणं भूरि प्रसक्तं लोमहर्षणम् 

।  
मुखश्वयथुमाधुर्य तन्द्रा हृल्लासकासवान् ३५

सर्वलिङ्गा मलैः सर्वै रिष्टोक्ता या च तान्त्यजेत् 

।  
पूत्यमेध्याशुचिद्विष्ट दर्शनश्रवणादिभिः ३६

तप्ते चित्ते हृदि क्लिष्टे छर्दिर्द्विष्टार्थयोगजा 

।  
वातादीनेव विमृशेत्कृमितृष्णामदौहृदे ३७

शूलवेपथुहृल्लासैर्विशेषात् कृमिजां वदेत् 

।  
कृमि हृद्रो गलिङ्गैश्च 

।  
इति छर्दिनिदानम् 

।  
अथ हृद्रो गनिदानम 

।  
स्मृताः पञ्च तु हृद्गदाः ३८

तेषां गुल्मनिदानोक्तैः समुत्थानैश्च सम्भवः 

।  
वातेन शूल्यतेऽत्यर्थं तुद्यते स्फुटतीव च ३९

भिद्यते शुष्यति स्तब्धं हृदयं शून्यता द्र वः 

।  
अकस्माद्दीनता शोको भयं शब्दासहिष्णुता ४०

वेपथुर्वेष्टनं मोहः श्वासरोधोऽल्पनिद्र ता 

।  
पित्तात्तृष्णा भ्रमो मूर्च्छा दाहः स्वेदोऽम्लकः क्लमः ४१

छर्दनं चाम्लपित्तस्य धूमकः पीतता ज्वरः 

।  
श्लेष्मणा हृदयं स्तब्धं भारिकं साश्मगर्भवत् ४२

कासाग्निसादनिष्ठीवनिद्रा लस्या रुचिज्वराः 

।  
सर्वलिङ्गस्त्रिभिर्दोषैः कृमिभिः श्यावनेत्रता ४३

तमःप्रवेशो हृल्लासः शोषः कण्डूः कफस्रुतिः 

।  
हृदयं प्रततं चात्र क्रकचेनेव दार्यते ४४

चिकित्सेदामयं घोरं तं शीघ्रं शीघ्रकारिणम् 

।  
इति हृद्रो गनिदानम् 

।  
अथ तृष्णानिदानम् 

।  
वातात्पित्तात्कफात्तृष्णा सन्निपाताद्र सक्षयात् ४५

षष्ठी स्यादुपसर्गाच्च वातपित्ते तु कारणम् 

।  
सर्वासु तत्प्रकोपो हि सौम्यधातुप्रशोषणात् ४६

सर्वदेहभ्रमोत्कम्प तापतृड्दाहमोहकृत् 

।  
जिह्वामूलगलक्लोमतालुतोयवहाः सिराः ४७

संशोष्य तृष्णा जायन्ते तासां सामान्यलक्षणम् 

।  
मुखशोषो जलातृप्तिरन्नद्वेषः स्वरक्षयः ४८

कण्ठौष्ठजिह्वाकार्कश्यं जिह्वानिष्क्रमणं क्लमः 

।  
प्रलापश्चित्तविभ्रंशस्तृड्ग्रहोक्तास्तथाऽमयाः ४९

मारुतात् क्षामता दैन्यं शङ्खतोदः शिरोभ्रमः 

।  
गन्धाज्ञानास्यवैरस्यश्रुतिनिद्रा बलक्षयाः ५०

शीताम्बुपानाद्वृद्धिश्च पित्तान्मूर्च्छास्यतिक्तता 

।  
रक्तेक्षणत्वं प्रततं शोषो दाहोऽतिधूमकः ५१

कफो रुणद्धि कुपितस्तोयवाहिषु मारुतम् 

।  
स्रोतःसु स कफस्तेन पङ्कवच्छोष्यते ततः ५२

शूकैरिवाचितः कण्ठो निद्रा मधुरवक्त्रता 

।  
आध्मानं शिरसो जाड्यं स्तैमित्यच्छर्द्यरोचकाः ५३

आलस्यमविपाकश्च सर्वैः स्यात्सर्वलक्षणा 

।  
आमोद्भवा च भक्तस्य संरोधाद्वातपित्तजा ५४

उष्णक्लान्तस्य सहसा शीताम्भो भजतस्तृषम् 

।  
ऊष्मा रुद्धो गतः कोष्ठं यां कुर्यात्पित्तजैव सा ५५

या च पानातिपानोत्था तीक्ष्णाग्नेः स्नेहजा च या 

।  
स्निग्धगुर्वम्ललवणभोजनेन कफोद्भवा ५६

तृष्णा रसक्षयोक्तेन लक्षणेन क्षयात्मिका 

।  
शोषमेहज्वराद्यन्यदीर्घ रोगोपसर्गतः ५७

या तृष्णा जायते तीव्रा सोपसर्गात्मिका स्मृता ५७-२

इति तृष्णानिदानम् 

।  
इति श्रीवैद्यपतिसिंहगुप्तसूनुश्रीमद्वाग्भटविरचितायामष्टाङ्गहृदयसंहितायां
तृतीये शारीरस्थाने राजयक्ष्मादिनिदानं नाम पञ्चमोऽध्यायः ५

 

षष्ठोऽध्यायः 

।  
अथातो मदात्ययादिनिदानं व्याख्यास्यामः 

।  
इति ह स्माहुरात्रेयादयो महर्षयः 

।  
तीक्ष्णोष्णरूक्षसूक्ष्माम्लं व्यवाय्याशुकरं लघु 

।  
विकाषि विशदं मद्यमोजसोऽस्माद्विपर्ययः १

तीक्ष्णादयो विषेऽप्युक्ताश्चित्तोपप्लाविनो गुणाः 

।  
जीवितान्ताय जायन्ते विषे तूत्कर्षवृत्तितः २

तीक्ष्णादिभिर्गुणैर्मद्यं मन्दादीनोजसो गुणान् 

।  
दशभिर्दश सङ्क्षोभ्य चेतो नयति विक्रियाम् ३

आद्ये मदे द्वितीये तु प्रमादायतने स्थितः 

।  
दुर्विकल्पहतो मूढः सुखमित्यधिमुच्यते ४

मध्यमोत्तमयोः सन्धिं प्राप्य राजसतामसः 

।  
निरङ्कुश इव व्यालो न किञ्चिन्नाचरेज्जडः ५

इयं भूमिरवद्यानां दौःशील्यस्येदमास्पदम् 

।  
एकोऽय बहुमार्गाया दुर्गतेर्देशिकः परम् ६

निश्चेष्टः शववच्छेते तृतीये तु मदे स्थितः 

।  
मरणादपि पापात्मा गतः पापतरां दशाम् ७

धर्माधर्मं सुखं दुःखमर्थानर्थं हिताहितम् 

।  
यदासक्तो न जानाति कथं तच्छीलयेद्बुधः ८

मद्ये मोहो भयं शोकः क्रोधो मृत्युश्च संश्रिताः 

।  
सोन्मादमदमूर्च्छायाः सापस्मारापतानकाः ९

यत्रैकः स्मृतिविभ्रंशस्तत्र सर्वमसाधु यत् 

।  
अयुक्तियुक्तमन्नं हि व्याधये मरणाय वा १०

मद्यं त्रिवर्गधीधैर्यलज्जादेरपि नाशनम् 

।  
नातिमाद्यन्ति बलिनः कृताहारा महाशनाः ११

स्निग्धाः सत्त्ववयोयुक्ता मद्यनित्यास्तदन्वयाः 

।  
मेदःकफाधिका मन्दवातपित्ता दृढाग्नयः १२

विपर्ययेऽतिमाद्यन्ति विश्रब्धाः कुपिताश्च ये 

।  
मद्येन चाम्लरूक्षेण साजीर्णे बहुनाऽति च १३

वातात्पित्तात्कफात्सर्वैश्चत्वारः स्युर्मदात्ययाः 

।  
सर्वेऽपि सर्वैर्जायन्ते व्यपदेशस्तु भूयसा १४

सामान्यं लक्षणं तेषां प्रमोहो हृदयव्यथा 

।  
विड्भेदः प्रततं तृष्णा सौम्याग्नेयो ज्वरोऽरुचिः १५

शिरःपार्श्वास्थिरुक्कम्पो मर्मभेदस्त्रिकग्रहः 

।  
उरोविबन्धस्तिमिरं कासः श्वासः प्रजागरः १६

स्वेदोऽतिमात्रं विष्टम्भः श्वयथुश्चित्तविभ्रमः 

।  
प्रलापश्छर्दिरुत्क्लेशो भ्रमो दुःस्वप्नदर्शनम् १७

विशेषाज्जागरश्वासकम्प मूर्धरुजोऽनिलात् 

।  
स्वप्ने भ्रमत्युत्पतति प्रेतैश्च सह भाषते १८

पित्ताद्दाहज्वरस्वेद मोहातीसारतृड्भ्रमाः 

।  
देहो हरितहारिद्रो रक्तनेत्रकपोलता १९

श्लेष्मणा छर्दिहृल्लासनिद्रो दर्दाङ्गगौरवम् 

।  
सर्वजे सर्वलिङ्गत्वम् मुक्त्वा मद्यं पिबेत्तु यः २०

सहसाऽनुचितं वाऽन्यत्तस्य ध्वंसकविक्षयौ 

।  
भवेतां मारुतात्कष्टौ दुर्बलस्य विशेषतः २१

ध्वंसके श्लेष्मनिष्ठीवः कण्ठशोषोऽतिनिद्र ता 

।  
शब्दासहत्वं तन्द्रा च विक्षयेऽङ्गशिरोतिरुक् २२

हृत्कण्ठरोगः सम्मोहः कासस्तृष्णा वमिर्ज्वरः 

।  
निवृत्तो यस्तु मद्येभ्यो जितात्मा बुद्धिपूर्वकृत् २३

विकारैः स्पृश्यते जातु न स शारीरमानसैः 

।  
इति मदात्ययनिदानम् 

।  
रजोमोहाहिताहारपरस्य स्युस्त्रयो गदाः २४

रसासृक्चेतनावाहिस्रोतोरोध समुद्भवाः 

।  
मदमूर्च्छायसन्न्यासा यथोत्तरबलोत्तराः २५

अथ मदनिदानम् 

।  
मदोऽत्र दोषैः सर्वैश्च रक्तमद्यविषैरपि 

।  
सक्तानल्पद्रुताभाषश्चलः स्खलितचेष्टितः २६

रूक्षश्यावारुणतनुर्मदे वातोद्भवे भवेत् 

।  
पित्तेन क्रोधनो रक्तपीताभः कलहप्रियः २७

स्वल्पसम्बद्धवाक्पाण्डुः कफाद्ध्य्नापरोऽलसः 

।  
सर्वात्मा सन्निपातेन रक्तात्स्तब्धाङ्गदृष्टिता २८

पित्तलिङ्गं च मद्येन विकृतेहास्वराङ्गता 

।  
विषे कम्पोऽतिनिद्रा च सर्वेभ्योऽभ्यधिकस्तु सः २९

लक्षयेल्लक्षणोत्कर्षाद्वातादीन् शोणितादिषु 

।  
इति मदनिदानम् 

।  
अथ मूर्च्छायनिदानम् 

।  
अरुणं कृष्णनीलं वा खं पश्यन्प्रविशेत्तमः ३०

शीघ्रं च प्रतिबुध्येत हृत्पीडा वेपथुर्भ्रमः 

।  
कार्श्यं श्यावारुणा छाया मूर्च्छाये मारुतात्मके ३१

पित्तेन रक्तं पीतं वा नभः पश्यन् विशेत्तमः 

।  
विबुध्येत च सस्वेदो दाहतृट्तापपीडितः ३२

भिन्नविण्नीलपीताभो रक्तपीताकुलेक्षणः 

।  
कफेन मेघसङ्काशं पश्यन्नाकाशमाविशेत् ३३

तमश्चिराच्च बुध्येत सहृल्लासः प्रसेकवान् 

।  
गुरुभिः स्तिमितैरङ्गैरार्द्र चर्मावनद्धवत् ३४

सर्वाकृतिस्त्रिभिर्दोषैरपस्मार इवापरः 

।  
पातयत्याशु निश्चेष्टं विना बीभत्सचेष्टितैः ३५

इति मूर्च्छायनिदानम् 

।  
अथ सन्न्यासनिदानम् 

।  
दोषेषु मदमूर्च्छायाः कृतवेगेषु देहिनाम् 

।  
स्वयमेवोपशाम्यन्ति सन्न्यासो नौषधैर्विना ३६

वाग्देहमनसां चेष्टामाक्षिप्यातिबला मलाः 

।  
सन्न्यासं सन्निपतिताः प्राणायतनसंश्रयाः ३७

कुर्वन्ति तेन पुरुषः काष्ठीभूतो मृतोपमः 

।  
म्रियेत शीघ्रं शीघ्रं चेच्चिकित्सा न प्रयुज्यते ३८

अगाधे ग्राहबहुले सलिलौघ इवातटे 

।  
सन्न्यासे विनिमज्जन्तं नरमाशु निवर्तयेत् ३९

इति सन्न्यासनिदानम् 

।  
मदमानरोषतोषप्रभृतिभिररिभिर्निजैः परिष्वङ्गः 

।  
युक्तायुक्तं च समं युक्तिवियुक्तेन मद्येन ४०

बलकालदेशसात्म्यप्रकृतिसहायामयवयांसि 

।  
प्रविभज्य तदनुरूपं यदि पिबति ततः पिबत्यमृतम् ४१

इति श्रीवैद्यपतिसिंहगुप्तसूनुश्रीमद्वाग्भटविरचितायामष्टाङ्गहृदयसंहितायां
तृतीये निदानस्थानेमदात्ययादिनिदानं नाम षष्ठोऽध्यायः ६

 

सप्तमोऽध्यायः

अथातोऽशसां निदानं व्याख्यास्यामः 

।  
इति ह स्माहुरात्रेयादयो महर्षयः 

।  
अरिवत्प्राणिनो मांसकीलका विशसन्ति यत् 

।  
दोषास्त्वङ्मांसमेदांसि सन्दूष्य विविधाकृतीन् १

मांसाङ्कुरानपानादौ कुर्वन्त्यर्शांसि तान् जगुः २

सहजन्मोत्तरोत्थानभेदाद्द्वेधा समासतः 

।  
शुष्कस्राविविभेदाच्च गुदः स्थूलान्त्रसंश्रयः ३

अर्धपञ्चाङ्गुलस्तस्मिंस्तिस्रोऽध्यर्धाङ्गुलाः स्थिताः 

।  
वल्यः प्रवाहिणी तासामन्तर्मध्ये विसर्जनी ४

बाह्या संवरणी तस्या गुदौष्ठो बहिरङ्गुले 

।  
यवाध्यर्धः प्रमाणेन रोमाण्यत्र ततः परम् ५

तत्र हेतुः सहोत्थानां वलीबीजोपतप्तता 

।  
अर्शसाम्बीजतप्तिस्तु मातापित्रपचारतः ६

दैवाच्च ताभ्यां कोपो हि सन्निपातस्य तान्यतः 

।  
असाध्यान्येवमाख्याताः सर्वे रोगाः कुलोद्भवाः ७

सहजानि विशेषेण रूक्षदुर्दर्शनानि च 

।  
अन्तर्मुखानि पाण्डूनि दारुणोपद्र वाणि च ८

षोढाऽन्यानि पृथग्दोषसंसर्गनिचयास्रतः 

।  
शुष्काणि वातश्लेष्मभ्यामाद्रा र्\!णि त्वस्रपित्ततः ९

दोषप्रकोपहेतुस्तु प्रागुक्तस्तेन सादिते 

।  
अग्नौ मलेऽतिनिचितेपुनश्चातिव्यवायतः १०

यानसङ्क्षोभविषम कठिनोत्कटकासनात् 

।  
बस्तिनेत्राश्मलोष्ठोर्वीतल चैलादिघट्टनात् ११

भृशं शीताम्बुसंस्पर्शात्प्रततातिप्रवाहणात् 

।  
वातमूत्रशकृद्वेगधारणा त्तदुदीरणात् १२

ज्वरगुल्मातिसारामग्रहणी शोफपाण्डुभिः 

।  
कर्शनाद्विषमाभ्यश्च चेष्टाभ्यो योषितां पुनः १३

आमगर्भप्रपतना द्गर्भवृद्धिप्रपीडनात् 

।  
ईदृशैश्चापरैर्वायुरपानः कुपितो मलम् १४

पायोर्वलीषु तं धत्ते तास्वभिष्यण्णमूर्तिषु 

।  
जायन्तेऽशासि तत्पूर्वलक्षणं मन्दवह्निता १५

विष्टम्भः सक्थिसदनं पिण्डिकोद्वेष्टनं भ्रमः 

।  
सादोऽङ्गे नेत्रयोः शोफः शकृद्भेदोऽथवा ग्रहः १६

मारुतः प्रचुरो मूढः प्रायो नाभेरधश्चरन् 

।  
सरुक् सपरिकर्तश्च कृच्छ्रान्निर्गच्छति स्वनन् १७

अन्त्रकूजनमाटोपः क्षामतोद्गारभूरिता 

।  
प्रभूतं मूत्रमल्पा विडश्रद्धा धूमकोऽम्लकः १८

शिरःपृष्ठोरसां शूलमालस्यं भिन्नवर्णता 

।  
तन्द्रे न्द्रि याणां दौर्बल्यं क्रोधो दुःखोपचारता १९

आशङ्का ग्रहणीदोषपाण्डुगुल्मोदरेषु च 

।  
एतान्येव विवर्द्धन्ते जातेषु हतनामसु २०

निवर्तमानोऽपानो हि तैरधोमार्गरोधतः 

।  
क्षोभयन्ननिलानन्यान् सर्वेन्द्रि यशरीरगान् २१

तथा मूत्रशकृत्पित्तकफान् धातूंश्च साशयान् 

।  
मृद्गात्यग्निं ततः सर्वो भवति प्रायशोऽशसः २२

कृशो भृशं हतोत्साहो दीनः क्षामोऽतिनिष्प्रभः 

।  
असारो विगतच्छायो जन्तुजुष्ट इव द्रुमः २३

कृत्स्नैरुपद्र वैर्ग्रस्तो यथोक्तैर्मर्मपीडनैः 

।  
तथा कासपिपासास्यवैरस्यश्वासपीनसैः २४

क्लमाङ्गभङ्ग वमथुक्षवथुश्वयथुज्वरैः 

।  
क्लैब्यबाधिर्यतैमिर्य शर्कराश्मरिपीडितः २५

क्षामभिन्नस्वरो ध्यायन्मुहुः ष्ठीवन्नरोचकी 

।  
सर्वपर्वा स्थिहृन्नाभिपायुवङ्क्षण शूलवान् २६

गुदेन स्रवता पिच्छां पुलाकोदकसन्निभाम् 

।  
विबद्धमुक्तं शुष्काद्र रं\! पक्वामं चान्तराऽन्तरा २७

पाण्डु पीतं हरिद्र क्तं पिच्छिलं चोपवेश्यते 

।  
गुदाङ्कुरा बह्वनिलाः शुष्काश्चिमिचिमान्विताः २८

म्लानाःश्यावारुणाः स्तब्धा विषमाः परुषाः खराः 

।  
मिथो विसदृशा वक्रास्तीक्ष्णा विस्फुटिताननाः २९

बिम्बीकर्कन्धु खर्जूरकार्पासीफलसन्निभाः 

।  
केचित्कदम्बपुष्पाभाः केचित्सिद्धार्थकोपमाः ३०

शिरःपार्श्वांसकट्यू रुवङ्क्षणाभ्यधिकव्यथाः 

।  
क्षवथूद्गारविष्टम्भ हृद्ग्रहारोचकप्रदाः ३१

कासश्वासाग्निवैषम्य कर्णनादभ्रमावहाः 

।  
तैरार्तो ग्रथितं स्तोकं सशब्दं सप्रवाहिकम् ३२

रुक्फेनपिच्छानुगतं विबद्धमुपवेश्यते 

।  
कृष्णत्वङ्नखविण्मूत्रनेत्रवक्त्रश्च जायते ३३

गुल्मप्लीहोदराष्ठीलासम्भवस्तत एव च 

।  
पित्तोत्तरा नीलमुखा रक्तपीतासितप्रभाः ३४

तन्वस्रस्राविणो विस्रास्तनवो मृदवः श्लथाः 

।  
शुकजिह्वायकृत्खण्डजलौकोवक्त्रसन्निभाः ३५

दाहपाकज्वरस्वेद तृण्मूर्च्छारुचिमोहदाः 

।  
सोष्माणो द्र वनीलोष्णपीतरक्तामवर्चसः ३६

यवमध्या हरित्पीतहारिद्र त्वङ्नखादयः 

।  
श्लेष्मोल्बणा महामूला घना मन्दरुजः सिताः ३७

उच्छूनोपचिताः स्निग्धाः स्तब्धवृत्तगुरुस्थिराः 

।  
पिच्छिलाः स्तिमिताः श्लक्ष्णाः कण्ड्वाढ्याः स्पर्शनप्रियाः३८

करीरपनसास्थ्याभास्तथा गोस्तनसन्निभाः 

।  
वङ्क्षणानाहिनः पायुबस्तिनाभिविकर्तिनः ३९

सकासश्वासहृल्लास प्रसेकारुचिपीनसाः 

।  
मेहकृच्छ्रशिरोजाड्यशिशिर ज्वरकारिणः ४०

क्लैब्याग्निमार्दवच्छर्दिराम प्रायविकारदाः 

।  
वसाभसकफप्राज्यपुरीषाः सप्रवाहिकाः ४१

न स्रवन्ति न भिद्यन्ते पाण्डुस्निग्धत्वगादयः 

।  
संसृष्टलिङ्गाः संसर्गात् निचयात्सर्वलक्षणाः ४२

रक्तोल्बणा गुदेकीलाः पित्ताकृतिसमन्विताः 

।  
वटप्ररोहसदृशा गुञ्जाविद्रुमसन्निभाः ४३

तेऽत्यर्थं दुष्टमुष्णं च गाढविट्प्रतिपीडिताः 

।  
स्रवन्ति सहसा रक्तं तस्य चातिप्रवृत्तितः ४४

भेकाभः पीड्यते दुःखैः शोणितक्षयसम्भवैः 

।  
हीनवर्णबलोत्साहो हतौजाः कलुषेन्द्रि यः ४५

मुद्गकोद्र वजूर्णाह्व करीरचणकादिभिः 

।  
रूक्षैः सङ्ग्राहिभिर्वायुः स्वे स्थाने कुपितो बली ४६

अधोवहानि स्रोतांसि संरुध्याधः प्रशोषयन् 

।  
पुरीषं वातविण्मूत्रसङ्गं कुर्वीत दारुणम् ४७

तेन तीव्रा रुजा कोष्ठपृष्ठहृत्पार्श्वगा भवेत् 

।  
आध्मानमुदरावेष्टो हृल्लासः परिकर्तनम् ४८

बस्तौ च सुतरां शूलं गण्डश्वयथुसम्भवः 

।  
पवनस्योर्ध्वगामित्वं ततश्च्छर्द्यरुचिज्वराः ४९

हृद्रो गग्रहणी दोषमूत्रसङ्गप्रवाहिकाः 

।  
बाधिर्यतिमिरश्वास शिरोरुक्कासपीनसाः ५०

मनोविकारस्तृष्णास्र पित्तगुल्मोदरादयः 

।  
ते ते च वातजा रोगा जायन्ते भृशदारुणाः ५१

दुर्नाम्नामित्युदावर्तः परमोऽयमुपद्र वः 

।  
वाताभिभूतकोष्ठानां तैर्विनाऽपि स जायते ५२

सहजानि त्रिदोषाणि यानि चाभ्यन्तरे बलौ 

।  
स्थितानि तान्यसाध्यानि याप्यन्तेऽग्निबलादिभिः ५३

द्वन्द्वजानि द्वितीयायां वलौ यान्याश्रितानि च 

।  
कृच्छ्रसाध्यानि तान्याहुः परिसंवत्सराणि च ५४

बाह्यायां तु वलौ जातान्येकदोषोल्बणानि च 

।  
अर्शांसि सुखसाध्यानि न चिरोत्पतितानि च ५५

मेढ्रादिष्वपि वक्ष्यन्ते यथास्वं नाभिजानि तु 

।  
गण्डूपदास्यरूपाणि पिच्छिलानि मृदूनि च ५६

व्यानो गृहीत्वा श्लेष्माणं करोत्यर्शस्त्वचो बहिः 

।  
कीलोपमं स्थिरखरं चर्मकीलं तु तं विदुः ५७

वातेन तोदः पारुष्यं पित्तादसितरक्तता 

।  
श्लेष्मणा स्निग्धता तस्य ग्रथितत्वं सवर्णता ५८

अर्शसां प्रशमे यत्नमाशु कुर्वीत बुद्धिमान् 

।  
तान्याशु हि गुदं बद्ध्वा कुर्युर्बद्धगुदोदरम् ५९

इति श्रीवैद्यपतिसिंहगुप्तसूनुश्रीमद्वाग्भटविरचितायामष्टाङ्गहृदयसंहितायां
तृतीये निदानस्थानेऽशसां निदानं नाम सप्तमोऽध्यायः ७

 

अष्टमोऽध्यायः 

।  
अथातोऽतीसारग्रहणीदोषनिदानं व्याख्यास्यामः 

।  
इति ह स्माहुरात्रेयादयो महर्षयः 

।  
दोषैर्व्यस्तैः समस्तैश्च भयाच्छोकाच्च षडिवधः 

।  
अतीसारः स सुतरां जायतेऽत्यम्बुपानतः १

कृशशुष्कामिषासात्म्यतिल पिष्टविरूढकैः 

।  
मद्यरूक्षातिमात्रान्नैरर्शोभिः स्नेहविभ्रमात् २

कृमिभ्यो वेगरोधाच्च तद्विधैः कुपितोऽनिलः 

।  
विस्रंसयत्यधोऽब्धातुं हत्वा तेनैव चानलम् ३

व्यापद्यानुशकृत्कोष्ठं पुरीषं द्र वतां नयन् 

।  
प्रकल्पतेऽतिसाराय लक्षणं तस्य भाविनः ४

तोदो हृद्गुदकोष्ठेषु गात्रसादो मलग्रहः 

।  
आध्मानमविपाकश्च तत्र वातेन विड्जलम् ५

अल्पाल्पं शब्दशूलाढ्यं विबद्धमुपवेश्यते 

।  
रूक्षं सफेनमच्छं च ग्रथितं वा मुहुर्मुहुः ६

तथा दग्धगुडाभासं सपिच्छापरिकर्तिकम् 

।  
शुष्कास्यो भ्रष्टपायुश्च हृष्टरोमा विनिष्टनन् ७

पित्तेन पीतमसितं हारिद्रं शाद्वलप्रभम् 

।  
सरक्तमतिदुर्गन्धं तृण्मूर्च्छास्वेददाहवान् ८

सशूलं पायुसन्तापपाकवान् श्लेष्मणा घनम् 

।  
पिच्छिलं तन्तुमच्छ्वेतं स्निग्धमामं कफान्वितम् ९

अभीक्ष्णं गुरु दुर्गन्धं विबद्धमनुबद्धरुक् 

।  
निद्रा लुरलसोऽन्नद्विडल्पाल्पं सप्रवाहिकम् १०

सरोमहर्षः सोत्क्लेशो गुरुबस्तिगुदोदरः 

।  
कृतेऽप्यकृतसञ्ज्ञश्च सर्वात्मा सर्वलक्षणः ११

भयेन क्षोभिते चित्ते सपित्तो द्रा वयेच्छकृत् 

।  
वायुस्ततोऽतिसार्येत क्षिप्रमुष्णं द्र वं प्लवम् १२

वातपित्तसमं लिङ्गैराहुः तद्वच्च शोकतः 

।  
अतीसारः समासेन द्विधा सामो निरामकः १३

सासृङ्निरस्रः तत्राद्ये गौरवादप्सु मज्जति 

।  
शकृद्दुर्गन्ध माटोपविष्टम्भार्तिप्रसेकिनः १४

विपरीतो निरामस्तु कफात्पक्वोऽपि मज्जति 

।  
अतीसारेषु यो नातियत्नवान् ग्रहणीगदः १५

तस्य स्यादग्निविध्वंसकरैरन्यस्य सेवितैः 

।  
सामं शकृन्निरामं वा जीर्णे येनातिसार्यते १६

सोऽतिसारोऽतिसरणादाशुकारी स्वभावतः 

।  
सामं सान्नमजीर्णेऽन्ने जीर्णे पक्वं तु नैव वा १७

अकस्माद्वा मुहुर्बद्धमकस्माच्छिथिलं मुहुः 

।  
चिरकृद्ग्रहणीदोषः सञ्चयाच्चोपवेशयेत् १८

स चतुर्धा पृथग्दोषैः सन्निपाताच्च जायते 

।  
प्राग्रूपं तस्य सदनं चिरात्पचनमम्लकः १९

प्रसेको वक्त्रवैरस्यमरुचिस्तृट्क्लमो भ्रमः 

।  
आनद्धोदरता छर्दिः कर्णक्ष्वेडोऽन्त्रकूजनम् २०

सामान्यं लक्षणं कार्श्यं धूमकस्तमको ज्वरः 

।  
मूर्च्छाशिरोरुग्विष्टम्भः श्वयथुः करपादयोः २१

तत्रानिलात्तालुशोषस्तिमिरं कर्णयोः स्वनः 

।  
पार्श्वोरुवङ्क्षणग्रीवारुजाऽभीक्ष्णं विषूचिका २२

रसेषु गृद्धिः सर्वेषु क्षुत्तृष्णा परिकर्तिका 

।  
जीर्ण जीर्यति चाध्मानं भुक्ते स्वास्थ्यं समश्नुते २३

वातहृद्रो गगुल्मार्शः प्लीहपाण्डुत्वशङ्कितः 

।  
चिराद्दुःखं द्र वं शुष्कं तन्वामं शब्दफेनवत् २४

पुनः पुनः सृजेद्वर्चः पायुरुक्श्वासकासवान् 

।  
पित्तेन नीलपीताभं पीताभः सृजति द्र वम् २५

पूत्यम्लोद्गारहृत्कण्ठ दाहारुचितृडर्दितः 

।  
श्लेष्मणा पच्यते दुःखमन्नं छर्दिररोचकः २६

आस्योपदेहनिष्ठी वकासहृल्लासपीनसाः 

।  
हृदयं मन्यते स्त्यानमुदरं स्तिमितं गुरु २७

उद्गारो दुष्टमधुरः सदनं स्त्रीष्वहर्षणम् 

।  
भिन्नामश्लेष्मसंसृष्ट गुरुवर्चःप्रवर्तनम् २८

अकृशस्यापि दौर्बल्यम् सर्वजे सर्वसङ्करः 

।  
विभागेऽङ्गस्य ये चोक्ता विषमाद्यास्त्रयोऽग्नयः २९

तेऽपि स्युर्ग्रहणीदोषाः समस्तु स्वास्थ्यकारणम् 

।  
वातव्याध्यश्मरी कुष्ठमेहोदरभगन्दराः 

।  
अर्शांसि ग्रहणीत्यष्टौ महारोगाः सुदुस्तराः ३०

इति श्रीवैद्यपतिसिंहगुप्तसूनुश्रीमद्वाग्भटविरचितायामष्टाङ्गहृदयसंहितायां
तृतीये निदानस्थानेऽतीसारग्रहणीदोषनिदानन्नामाष्टमोऽध्यायः ८

 

नवमोऽध्यायः 

।  
अथातो मूत्राघातनिदानं व्याख्यास्यामः 

।  
इति ह स्माहुरात्रेयादयो महर्षयः 

।  
बस्तिबस्ति शिरोमेढ्रकटी वृषणपायवः 

।  
एकसम्बन्धनाः प्रोक्ता गुदास्थिविवराश्रयाः १

अधोमुखोऽपि बस्तिर्हि मूत्रवाहिसिरामुखैः 

।  
पार्श्वेभ्यः पूर्यते सूक्ष्मैः स्यन्दमानैरनारतम् २

यैस्तैरेव प्रविश्यैनं दोषाः कुर्वन्ति विंशतिम् 

।  
मूत्राघातान् प्रमेहांश्च कृच्छ्रान्मर्मसमाश्रयान् ३

बस्तिवङ्क्षणमेढ्रार्तियुक्तोऽल्पाल्पं मुहुर्मुहुः 

।  
मूत्रयेद्वातजे कृच्छ्रे पैत्ते पीतं सदाहरुक् ४

रक्तं वां कफजे बस्तिमेढ्रगौरवशोफवान् 

।  
सपिच्छं सविबन्धं च सर्वैः सर्वात्मकं मलैः ५

यदा वायुर्मुखं बस्तेरावृत्य परिशोषयेत् 

।  
मूत्रं सपित्तं सकफं सशुक्रं वा तदा क्रमात् ६

सञ्जायतेऽश्मरी घोरा पित्ताद्गोरिव रोचना 

।  
श्लेष्माश्रया च सर्वा स्यात् अथास्याः पूर्वलक्षणम् ७

बस्त्याध्मानं तदासन्नदेशेषु परितोऽतिरुक् 

।  
मूत्रे च बस्तगन्धत्वं मूत्रकृच्छं ज्वरोऽरुचिः ८

सामान्यलिङ्गं रुङ्नाभिसेवनीबस्तिमूर्धसु 

।  
विशीर्णधारं मूत्रं स्यात्तया मार्गनिरोधने ९

तद्व्यपायात्सुखं मेहेदच्छं गोमेदकोपमम् 

।  
तत्सङ्क्षोभात्क्षते सास्रमायासाच्चातिरुग्भवेत् १०

तत्र वाताद्भृशार्त्यार्तो दन्तान् खादति वेपते 

।  
मृद्गाति मेहनं नाभिं पीडयत्यनिशं क्वणन् ११

सानिलं मुञ्चति शकृन्मुहुर्मेहति बिन्दुशः 

।  
श्यावा रूक्षाऽश्मरी चास्य स्याच्चिता कण्टकैरिव १२

पित्तेन दह्यते बस्तिः पच्यमान इवोष्मवान् 

।  
भल्लातकास्थिसंस्थाना रक्ता पीताऽसिताऽश्मरी १३

बस्तिर्निस्तुद्यत इव श्लेष्मणा शीतलो गुरुः 

।  
अश्मरी महती श्लक्ष्णा मधुवर्णाऽथवा सिता १४

एता भवन्ति बालानां तेषामेव च भूयसा 

।  
आश्रयोपचयाल्पत्वाद्ग्रहणाहरणे सुखाः १५

शुक्राश्मरी तु महतां जायते शुक्रधारणात् 

।  
स्थानाच्च्युतममुक्तं हि मुष्कयोरन्तरेऽनिलः १६

शोषयत्युपसङ्गृह्य शुक्रं तच्छुष्कमश्मरी 

।  
बस्तिरुक्कृच्छ्रमूत्रत्वमुष्कश्वयथुकारिणी १७

तस्यामुत्पन्नमात्रायां शुक्रमेति विलीयते 

।  
पीडिते त्ववकाशेऽस्मिन् अश्मर्येव च शर्करा १८

अणुशो वायुना भिन्ना सा त्वस्मिन्ननुलोमगे 

।  
निरेति सह मूत्रेण प्रतिलोमे विबध्यते १९

मूत्रसन्धारिणः कुर्याद्रुद्ध्वा बस्तेर्मुखं मरुत् 

।  
मूत्रसङ्गं रुजं कण्डूं कदाचिच्च स्वधामतः २०

प्रच्याव्य बस्तिमुद्वृत्तं गर्भाभं स्थूलविप्लुतम् 

।  
करोति तत्र रुग्दाहस्पन्दनोद्वेष्टनानि च २१

बिन्दुशश्च प्रवर्तेत मूत्रं बस्तौ तु पीडिते 

।  
धारया द्विविधोऽप्येष वातबस्तिरिति स्मृतः २२

दुस्तरो दुस्तरतरो द्वितीयः प्रबलानिलः 

।  
शकृन्मार्गस्य बस्तेश्च वायुरन्तरमाश्रितः २३

अष्ठीलाभं घनं ग्रन्थिं करोत्यचलमुन्नतम् 

।  
वाताष्ठीलेति साऽध्मानविण्मूत्रानिलसङ्गकृत् २४

विगुणः कुण्डलीभूतो बस्तौ तीव्रव्यथोऽनिलः 

।  
आविध्य मूत्रं भ्रमति सस्तम्भोद्वेष्टगौरवः २५

मूत्रमल्पाल्पमथवा विमुञ्चति शकृत्सृजन् 

।  
वातकुण्डलिकेत्येषा मूत्रं तु विधृतं चिरम् २६

न निरेति विबद्धं वा मूत्रातीतं तदल्परुक् 

।  
विधारणात्प्रतिहतं वातोदावर्तितं यदा २७

नाभेरधस्तादुदरं मूत्रमापूरयेत्तदा 

।  
कुर्यात्तीव्ररुगाध्मानमपक्तिं मलसङ्ग्रहम् २८

तन्मूत्रजठरम् छिद्र वैगुण्येनानिलेन वा 

।  
आक्षिप्तमल्पं मूत्रं तद्बस्तौ नालेऽथवा मणौ २९

स्थित्वा स्रवेच्छनैः पश्चात्सरुजं वाऽथ नीरुजम् 

।  
मूत्रोत्सङ्गः स विच्छिन्नतच्छेषगुरुशेफसः ३०

अन्तर्बस्तिमुखे वृत्तः स्थिरोऽल्प सहसा भवेत् 

।  
अश्मरीतुल्यरुक् ग्रन्थिर्मूत्रग्रन्थिः स उच्यते ३१

मूत्रितस्य स्त्रियं यातो वायुना शुक्रमुद्धतम् 

।  
स्थानाच्च्युतं मूत्रयतः प्राक् पश्चाद्वा प्रवर्तते ३२

भस्मोदकप्रतीकाशं मूत्रशुक्रं तदुच्यते 

।  
रूक्षदुर्बलयोर्वातादुदावर्तं शकृद्यदा ३३

मूत्रस्रोतोऽनुपर्येति संसृष्टं शकृता तदा 

।  
मूत्रं विट्तुल्यगन्धं स्याद्विडिवघातं तमादिशेत् ३४

पित्तं व्यायामतीक्ष्णोष्णभोजनाध्वातपादिभिः 

।  
प्रवृद्धं वायुना क्षिप्तं बस्त्युपस्थार्तिदाहवत् ३५

मूत्रं प्रवर्तयेत्पीतं सरक्तं रक्तमेव वा 

।  
उष्णं पुनः पुनः कृच्छ्रादुष्णवातं वदन्ति तम् ३६

रूक्षस्य क्लान्तदेहस्य बस्तिस्थौ पित्तमारुतौ 

।  
मूत्रक्षयं सरुग्दाहं जनयेतां तदाह्वयम् ३७

पित्तं कफो द्वावपि वा संहन्येतेऽनिलेन चेत् 

।  
कृच्छ्रान्मूत्रं तदा पीतं रक्तं श्वेतं घनं सृजेत् ३८

सदाहं रोचनाशङ्खचूर्णवर्णं भवेच्च तत् 

।  
शुष्कं समस्तवर्णं वा मूत्रसादं वदन्ति तम् ३९

इति विस्तरतः प्रोक्ता रोगा मूत्राप्रवृत्तिजाः 

।  
निदान लक्षणैरूर्ध्वं वक्ष्यन्तेऽति प्रवृत्तिजाः ४०

इति श्रीवैद्यपतिसिंहगुप्तसूनुश्रीमद्वाग्भटविरचितायामष्टाङ्गहृदयसंहितायां
तृतीये निदानस्थाने मूत्राघातनिदानं नाम नवमोऽध्यायः ९

 

दशमोऽध्यायः 

।  
अथातः प्रमेहनिदानं व्याख्यास्यामः 

।  
इति ह स्माहुरात्रेयादयो महर्षयः 

।  
प्रमेहा विंशतिस्तत्र श्लेष्मतो दश पित्ततः 

।  
षट् चत्वारोऽनिलात् तेषां मेदोमूत्रकफावहम् १

अन्नपानक्रियाजातं यत्प्रायस्तत्प्रवर्तकम् 

।  
स्वाद्वम्ललवणस्निग्धगुरुपिच्छिलशीतलम् २

नवधान्यसुरानूप मांसेक्षुगुडगोरसम् 

।  
एकस्थानासनरतिः शयनं विधिवर्जितम् ३

बस्तिमाश्रित्य कुरुते प्रमेहान् दूषितः कफः 

।  
दूषयित्वा वपुः क्लेदस्वेदमेदोरसामिषम् ४

पित्तं रक्तमपि क्षीणे कफादौ मूत्रसंश्रयम् 

।  
धातून् बस्तिमुपानीय तत्क्षयेऽपि च मारुतः ५

साध्ययाप्यपरित्याज्या मेहास्तेनैव तद्भवाः 

।  
समासमक्रियतया महात्ययतयाऽपि च ६

सामान्यं लक्षणं तेषां प्रभूताविलमूत्रता 

।  
दोषदूष्याविशेषेऽपि तत्संयोगविशेषतः ७

मूत्रवर्णादिभेदेन भेदो मेहेषु कल्प्यते 

।  
अच्छं बहु सितं शीतं निर्गन्धमुदकोपमम् ८

मेहत्युदकमेहेन किञ्चिच्चाविलपिच्छिलम् 

।  
इक्षो रसमिवात्यर्थं मधुरं चेक्षुमेहतः ९

सान्द्री भवेत्पर्युषितं सान्द्र मेहेन मेहति 

।  
सुरामेही सुरातुल्यमुपर्यच्छमधो घनम् १०

संहृष्टरोमा पिष्टेन पिष्टवद्बहलं सितम् 

।  
श्रुकाभं शुक्रमिश्रं वा शुक्रमेही प्रमेहति ११

मूर्ताणून् सिकतामेही सिकतारूपिणो मलान् 

।  
शीतमेही सुबहुशो मधुरं भृशशीतलम् १२

शनैः शनैः शनैर्मेही मन्दम्मन्दं प्रमेहति 

।  
लालातन्तुयुतं मूत्रं लालामेहेन पिच्छिलम् १३

गन्धवर्णरसस्पर्शैः क्षारेण क्षारतोयवत् 

।  
नीलमेहेन नीलाभं कालमेही मषीनिभम् १४

हारिद्र मेही कटुकं हरिद्रा सन्निभं दहत् 

।  
विस्रं माञ्जिष्ठमेहेन मञ्जिष्ठासलिलोपमम् १५

विस्रमुष्णं सलवणं रक्ताभं रक्तमेहतः 

।  
वसामेही वसामिश्रं वसां वा मूत्रयेन्मुहुः १६

मज्जानं मज्जमिश्रं वा मज्जमेही मुहुर्मुहुः 

।  
हस्ती मत्त इवाजस्रं मूत्रं वेगविवर्जितम् १७

सलसीकं विबद्धं च हस्तिमेही प्रमेहति 

।  
मधुमेही मधुसमम् जायते स किल द्विधा १८

क्रुद्धे धातुक्षयाद्वायौ दोषावृतपथेऽथवा 

।  
आवृतो दोषलिङ्गानि सोऽनिमित्तं प्रदर्शयेत् १९

क्षीणः क्षणात्क्षणात् पूर्णो भजते कृच्छ्रसाध्यताम् 

।  
कालेनोपेक्षिताः सर्वे यद्यान्ति मधुमेहताम् २०

मधुरं यच्च सर्वेषु प्रायो मध्विव मेहति 

।  
सर्वेऽपि मधुमेहाख्या माधुर्याच्च तनोरतः २१

अविपाकोऽरुचिश्च्छर्दिर्निद्रा कासः सपीनसः 

।  
उपद्र वाः प्रजायन्ते मेहानां कफजन्मनाम् २२

बस्तिमेहनयोस्तोदो मुष्कावदरणं ज्वरः 

।  
दाहस्तृष्णाऽम्लको मूर्च्छा विड्भेदः पित्तजन्मनाम् २३

वातिकानामुदावर्तकम्पहृद् ग्रहलोलताः 

।  
शूलमुन्निद्र ता शोषः कासः श्वासश्च जायते २४

शराविका कच्छपिका जालिनी विनताऽलजी 

।  
मसूरिका सर्षपिका पुत्रिणी सविदारिका २५

विद्र धिश्चेति पिटिकाः प्रमेहोपेक्षया दश 

।  
सन्धिमर्मसु जायन्ते मांसलेषु च धामसु २६

अन्तोन्नता मध्यनिम्ना श्यावा क्लेदरुजान्विता 

।  
शरावमानसंस्थाना पिटिका स्याच्छराविका २७

अवगाढार्तिनिस्तोदा महावस्तुपरिग्रहा 

।  
श्लक्ष्णा कच्छपपृष्ठाभा पिटिका कच्छपी मता २८

स्तब्धा सिराजालवती स्निग्धस्रावा महाशया 

।  
रुजानिस्तोदबहुला सूक्ष्मच्छिद्रा च जालिनी २९

अवगाढरुजाक्लेदा पृष्ठे वा जठरेऽपि वा 

।  
महती पिटिका नीला विनता विनता स्मृता ३०

दहति त्वचमुत्थाने भृशं कष्टा विसर्पिणी 

।  
रक्तकृष्णाऽतितृट्स्फोटदाहमोहज्वराऽलजी ३१

पानसंस्थानयोस्तुल्या मसूरेण मसूरिका 

।  
सर्षपामानसंस्थाना क्षिप्रपाका महारुजा ३२

सर्षपी सर्षपातुल्यपिटिकापरिवारिता 

।  
पुत्रिणी महती भूरिसुसूक्ष्मपिटिकाचिता ३३

विदारीकन्दवद्वृत्ता कठिना च विदारिका 

।  
विद्र धिर्वक्ष्यतेऽन्यत्र तत्राद्यं पिटिकात्रयम् ३४

पुत्रिणी च विदारी च दुःसहा बहुमेदसः 

।  
सह्याः पित्तोल्बणास्त्वन्याः सम्भवन्त्यल्पमेदसः ३५

तासु मेहवशाच्च स्याद्दोषोद्रे को यथायथम् 

।  
प्रमेहेण विनाऽप्येता जायन्ते दुष्टमेदसः 

।  
तावच्च नोपलक्ष्यन्ते यावद्वस्तुपरिग्रहः ३६

हारिद्र वर्णं रक्तं वा मेहप्राग्रूपवर्जितम् 

।  
यो मूत्रयेन्न तं मेहं रक्तपित्तं तु तद्विदुः ३७

स्वेदोऽङ्ग गन्धः शिथिल त्वमङ्गे

शय्यासनस्वप्न सुखाभिषङ्गः 

।  
हृन्नेत्र जिह्वा श्रवणोपदेहो

घनाङ्गता केशनखातिवृद्धिः३८

शीत प्रियत्वं गलतालुशोषो

माधुर्यमास्ये करपाददाहः 

।  
भविष्यतो मेहगणस्य रूपं

मूत्रेऽभिधावन्ति पिपीलिकाश्च ३९

दृष्ट्वा प्रमेहं मधुरं सपिच्छं

मधूपमं स्याद्द्विविधो विचारः 

।  
सम्पूरणाद्वा कफसम्भवः स्यात्

क्षीणेषु दोषेष्वनिलात्मको वा ४०

सपूर्वरूपाः कफ पित्तमेहाः

क्रमेण ये वातकृताश्च मेहाः 

।  
साध्या न ते पित्तकृतास्तु याप्याः

साध्यास्तु मेदो यदि नातिदुष्टम् ४१

इति श्रीवैद्यपतिसिंहगुप्तसूनुश्रीमद्वाग्भटविरचितायामष्टाङ्गहृदयसंहितायां
तृतीये निदानस्थाने प्रमेहनिदानं नाम दशमोऽध्यायः १०

 

एकादशोऽध्यायः 

।  
अथातो विद्र धिवृद्धिगुल्मनिदानं व्याख्यास्यामः 

।  
इति ह स्माहुरात्रेयादयो महर्षयः 

।  
भुक्तैः पर्युषितात्युष्ण रूक्षशुष्कविदाहिभिः 

।  
जिह्मशय्याविचेष्टाभिस्तैस्तैश्चा सृक्प्रदूषणैः १

दुष्टत्वङ्मांसमेदोस्थिस्नाय्व सृक्कण्डराश्रयः 

।  
यः शोफो बहिरन्तर्वा महामूलो महारुजः २

वृत्तः स्यादायतो यो वा स्मृतः षोढा स विद्र धिः 

।  
दोषैः पृथक्समुदितैः शोणितेन क्षतेन च ३

बाह्योऽत्र तत्रतत्राङ्गे दारुणो ग्रथितोन्नतः 

।  
आन्तरो दारुणतरो गम्भीरो गुल्मवद्घनः ४

वल्मीकवत्समुच्छ्रायी शीघ्रघात्यग्निशस्त्रवत् 

।  
नाभिबस्तियकृत्प्लीह क्लोमहृत्कुक्षिवङ्क्षणे ५

स्याद्वृक्कयोरपाने च वातात्तत्रातितीव्ररुक् 

।  
श्यावारुणश्चिरोरत्थानपाको विषमसंस्थितिः ६

व्यधच्छेदभ्रमानाहस्पन्द सर्पणशब्दवान् 

।  
रक्तताम्रासितः पित्तात्तृण्मोहज्वरदाहवान् ७

क्षिप्रोत्थानप्रपाकश्च पाण्डुः कण्डूयुतः कफात् 

।  
सोत्क्लेशशीतकस्तम्भजृम्भा रोचकगौरवः ८

चिरोत्थानविपाकश्च सङ्कीर्णः सन्निपाततः 

।  
सामर्थ्याच्चात्र विभजेद्बाह्याभ्यन्तरलक्षणम् ९

कृष्णस्फोटावृतः श्यावस्तीव्रदाहरुजाज्वरः 

।  
पित्तलिङ्गोऽसृजा बाह्यः स्त्रीणामेव तथाऽन्तरः १०

शस्त्राद्यैरभिघातेन क्षते वाऽपथ्यकारिणः 

।  
क्षतोष्मा वायुविक्षिप्तः सरक्तं पित्तमीरयन् ११

पित्तासृग्लक्षणं कुर्याद्विद्र धिं भूर्युपद्र वम् 

।  
तेषूपद्र वभेदश्च स्मृतोऽधिष्ठानभेदतः १२

नाभ्यां हिध्मा भयेद्बस्तौ मूत्रं कृच्छ्रेण पूति च 

।  
श्वासो यकृति रोधस्तु प्लीह्न्युच्छ्वासस्य तृट् पुनः १३

गलग्रहश्च क्लोम्नि स्यात्सर्वाङ्गप्रग्रहो हृदि 

।  
प्रमोहस्तमकः कासो हृदये घट्टनं व्यथा १४

कुक्षिपार्श्वान्तरांसार्तिः कुक्षावाटोपजन्म च 

।  
सक्थ्नोर्ग्रहो वङ्क्षणयोर्वृक्कयोः कटिपृष्ठयोः १५

पार्श्वयोश्च व्यथा पायौ पवनस्य निरोधनम् 

।  
आमपक्वविदग्धत्वं तेषां शोफवदादिशेत् १६

नाभेरूर्ध्वं मुखात्पक्वाः प्रस्रवन्त्यधरे गुदात् 

।  
गुदास्यान्नाभिजो विद्याद्दोषं क्लेदाच्च विद्र धौ १७

यथास्वं व्रणवत् तत्र विवर्ज्यः सन्निपातजः 

।  
पक्वो हृन्नाभिबस्तिस्थो भिन्नोऽन्तर्बहिरेव वा १८

पक्वश्चान्तः स्रवन् वक्त्रात् क्षीणस्योपद्र वान्वितः 

।  
एवमेव स्तनसिरा विवृताः प्राप्य योषिताम् १९

सूतानां गर्भिणीनां वा सम्भवेच्छ्वयथुर्घनः 

।  
स्तने सदुग्धेऽदुग्धे वा बाह्यविद्र धिलक्षणः २०

नाडीनां सूक्ष्मवक्त्रत्वात्कन्यानां न स जायते 

।  
इति विद्र धिनिदानम् 

।  
अथ वृद्धिनिदानम् 

।  
क्रुद्धो रुद्धगतिर्वायुः शोफशूलकरश्चरन् २१

मुष्कौ वङ्क्षणतः प्राप्य फलकोशाभिवाहिनीः 

।  
प्रपीड्य धमनीर्वृद्धिं करोति फलकोशयोः २२

दोषास्रमेदोमूत्रान्त्रैः स वृद्धिः सप्तधा गदः 

।  
मूत्रान्त्रजावप्यनिलाद्धेतुभेदस्तु केवलम् २३

वातपूर्णदृतिस्पर्शो रूक्षो वातादहेतुरुक् 

।  
पक्वोदुम्बरसङ्काशः पित्ताद्दाहोष्मपाकवान् २४

कफाच्छीतो गुरुः स्निग्धः कण्डूमान् कठिनोऽल्परुक् 

।  
कृष्णस्फोटावृतः पित्तवृद्धिलिङ्गश्च रक्ततः २५

कफवन्मेदसा वृद्धिर्मृदुस्तालफलोपमः 

।  
मूत्रधारणशीलस्य मूत्रजः स तु गच्छतः २६

अम्भोभिः पूर्णदृतिवत्क्षोभं याति सरुङ्मृदुः 

।  
मूत्रकृच्छ्रमधस्ताच्च वलयं फलकोशयोः २७

वातकोपिभिराहारैः शीततोयावगाहनैः 

।  
धारणेरणभाराध्वविषमाङ्ग प्रवर्तनैः २८

क्षोभणैः क्षुभितोऽन्यैश्च क्षुद्रा न्त्रावयवं यदा 

।  
पवनो विगुणीकृत्य स्वनिवेशादधो नयेत् २९

कुर्याद्वङ्क्षणसन्धिस्थो ग्रन्थ्याभं श्वयथुं तदा 

।  
उपेक्ष्यमाणस्य च मुष्कवृद्धि

माध्मानरुक्स्तम्भवतीं स वायुः 

।  
प्रपीडितोऽन्त स्वनवान् प्रयाति

प्रध्मापयन्नेति पुनश्च मुक्तः ३०

अन्त्रवृद्धिरसाध्योऽय वातवृद्धिसमाकृतिः ३१

इति वृद्धिनिदानम् 

।  
अथ गुल्मनिदानम् 

।  
रूक्षकृष्णारुणसिरातन्तु जालगवाक्षितः 

।  
गुल्मोऽष्टधा पृथग्दोषैः संसृष्टैर्निचयं गतैः ३२

आर्तवस्य च दोषेण नरीणां जायतेऽष्टमः 

।  
ज्वरच्छर्द्यतिसाराद्यैर्वमनाद्यैश्च कर्मभिः ३३

कर्शितो वातलान्यत्ति शीतं वाऽम्बु बुभुक्षितः 

।  
यः पिबत्यनु चान्नानि लङ्घनप्लवनादिकम् ३४

सेवते देहसङ्क्षोभि छर्दिं वा समुदीरयेत् 

।  
अनुदीर्णामुदीर्णान्वा वातादीन्न विमुञ्चति ३५

स्नेहस्वेदावनभ्यस्य शोधनं वा निषेवते 

।  
शुद्धो वाऽशुविदाहीनि भजते स्यन्दनानि वा ३६

वातोल्बणास्तस्य मलाः पृथक् क्रुद्धा द्विशोऽथवा 

।  
सर्वे वा रक्तयुक्ता वा महास्रोतोनुशायिनः ३७

ऊर्ध्वाधोमार्गमावृत्य कुर्वते शूलपूर्वकम् 

।  
स्पर्शोपलभ्यं गुल्माख्यमुत्प्लुतं ग्रन्थिरूपिणम् ३८

कर्शनात्कफविट्पित्तैर्मार्गस्यावरणेन वा 

।  
वायुः कृताश्रयः कोष्ठे रौक्ष्यात्काठिन्यमागतः ३९

स्वतन्त्रः स्वाश्रये दुष्टः परतन्त्रः पराश्रये 

।  
पिण्डितत्वादमूर्तोऽपि मूर्तत्वमिव संश्रितः ४०

गुल्म इत्युच्यते बस्तिनाभिहृत्पार्श्वसंश्रयः 

।  
वातान्मन्याशिरःशूलं ज्वरप्लीहान्त्रकूजनम् ४१

व्यधः सूच्येव विट्सङ्गः कृच्छ्रादुच्छ्वसनं मुहुः 

।  
स्तम्भो गात्रे मुखे शोषः कार्श्यं विषमवह्निता ४२

रूक्षकृष्णत्वगादित्वं चलत्वादनिलस्य च 

।  
अनिरूपितसंस्थानस्थानवृद्धिक्षयव्यथः ४३

पिपीलिकाव्याप्त इव गुल्मः स्फुरति तुद्यते 

।  
पित्ताद्दाहोऽम्लको मूर्च्छाविड्भेदस्वेदतृड्ज्वराः ४४

हारिद्र त्वं त्वगाद्येषु गुल्मश्च स्पर्शनासहः 

।  
दूयते दीप्यते सोष्मा स्वस्थानं दहतीव च ४५

कफात्स्तैमित्यमरुचिः सदनं शिशिरज्वरः 

।  
पीनसालस्यहृल्लासकासशुक्लत्वगादिताः ४६

गुल्मोऽवगाढः कठिनो गुरुः सुप्तः स्थिरोऽल्परुक् 

।  
स्वदोषस्थानधामानः स्वे स्वे काले च रुक्कराः ४७

प्रायः त्रयस्तु द्वन्द्वोत्था गुल्माः संसृष्टलक्षणाः 

।  
सर्वजस्तीव्ररुग्दाहः शीघ्रपाकी घनोन्नतः ४८

सोऽसाध्यो रक्तगुल्मस्तु स्त्रिया एव प्रजायते 

।  
ऋतौ वा नवसूता वा यदि वा योनिरोगिणी ४९

सेवते वातलानि स्त्री क्रुद्धस्तस्याः समीरणः 

।  
निरुणर्द्ध्य्तावं योन्यां प्रतिमासमवस्थितम् ५०

कुक्षिं करोति तद्गर्भलिङ्गमाविष्करोति च 

।  
हृल्लासदौहृदस्तन्यदर्शनक्षामतादिकम् ५१

क्रमेण वायुसंसर्गात्पित्तयोनितया च तत् 

।  
शोणितं कुरुते तस्या वातपित्तोत्थगुल्मजान् ५२

रुक्स्तम्भदाहातीसारतृड् ज्वरादीनुपद्र वान् 

।  
गर्भाशये च सुतरां शूलं दुष्टासृगाश्रये ५३

योन्याश्च स्रावदौर्गन्ध्यतोदस्पन्दनवेदनाः 

।  
न चाङ्गैर्गर्भवद्गुल्मः स्फुरत्यपि तु शूलवान् ५४

पिण्डीभूतः स एवास्याः कदाचित्स्पन्दते चिरात् 

।  
न चास्या वर्द्धते कुक्षिर्गुल्म एव तु वर्द्धते ५५

स्वदोषसंश्रयो गुल्मः सर्वो भवति तेन सः 

।  
पाकं चिरेण भजते नैव वा विद्र धिः पुनः ५६

पच्यते शीघ्रमत्यर्थं दुष्टरक्ताश्रयत्वतः 

।  
अतःशीघ्रविदाहित्वाद्विद्र धिः सोऽभिधीयते ५७

गुल्मेऽन्तराश्रये बस्तिकुक्षिहृत्प्लीहवेदनाः 

।  
अग्निवर्णबलभ्रंशो वेगानां चाप्रवर्तनम् ५८

अतो विपर्ययो बाह्ये कोष्ठाङ्गेषु तु नातिरुक् 

।  
वैवर्ण्यमवकाशस्य बहिरुन्नतताऽधिकम् ५९

इति गुल्मनिदानम् 

।  
साटोपमत्युग्ररुजमाध्मानमुदरे भृशम् 

।  
ऊर्ध्वाधोवातरोधेन तमानाहं प्रचक्षते ६०

घनोऽष्ठीलोपमो ग्रन्थिरष्ठीलोर्ध्वं समुन्नतः 

।  
आनाहलिङ्गस्तिर्यक्तु प्रत्यष्ठीला तदाकृतिः ६१

पक्वाशयाद्गुदोपस्थं वायुस्तीव्ररुजः प्रयान् 

।  
तूनी प्रतूनी तु भवेत्स एवातो विपर्यये ६२

उद्गारबाहुल्य पुरीषबन्ध तृप्त्यक्षमत्वान्त्र विकूजनानि 

।  
आटोपमाध्मान मपक्तिशक्ति मासन्नगुल्मस्य वदन्ति चिह्नम् ६३

इति श्रीवैद्यपतिसिंहगुप्तसूनुश्रीमद्वाग्भटविरचितायामष्टाङ्गहृदयंसहितायां
तृतीये निदानस्थानेविद्र धिवृद्धिगुल्मनिदानं नामैकादशोऽध्यायः ११

 

द्वादशोऽध्यायः 

।  
अथात उदरनिदानं व्याख्यास्यामः 

।  
इति ह स्माहुरात्रेयादयो महर्षयः 

।  
रोगाः सर्वेऽपि मन्देऽग्नौ सुतरामुदराणि तु 

।  
अजीर्णान्मलिनैश्चान्नैर्जायन्ते मलसञ्चयात् १

ऊर्ध्वाधो धातवो रुद्ध्वा वाहिनीरम्बुवाहिनीः 

।  
प्राणाग्न्यपानान् सन्दूष्य कुर्युस्त्वङ्मांससन्धिगाः २

आध्माप्य कुक्षिमुदरम् अष्टधा तच्च भिद्यते 

।  
पृथग्दोषैः समस्तैश्च प्लीहबद्धक्षतोदकैः ३

तेनार्ताः शुष्कताल्वोष्ठाः शूनपादकरोदराः 

।  
नष्टचेष्टाबलाहाराः कृशाः प्रध्मातकुक्षयः ४

स्युः प्रेतरूपाः पुरुषाः भाविनस्तस्य लक्षणम् 

।  
क्षुन्नाशोऽन्न चिरात्सर्वं सविदाहं च पच्यते ५

जीर्णाजीर्णं न जानाति सौहित्यं सहते न च 

।  
क्षीयते बलतः शश्वच्छ्वसित्यल्पेऽपि चेष्टिते ६

वृद्धिर्विशोऽप्रवृत्तिश्च किञ्चिच्छोफश्च पादयोः 

।  
रुग्बस्तिसन्धौ ततता लघ्वल्पाभोजनैरपि ७

राजीजन्म वलीनाशो जठरे जठरेषु तु 

।  
सर्वेषु तन्द्रा सदनं मलसङ्गोऽल्पवह्निता ८

दाहः श्वयथुराध्मानमन्ते सलिलसम्भवः 

।  
सर्वं त्वतोयमरुणमसोफं नातिभारिकम् ९

गवाक्षितं सिराजालैः सदा गुडगुडायते 

।  
नाभिमन्त्रं च विष्टभ्य वेगं कृत्वा प्रणश्यति १०

मारुतो हृत्कटीनाभिपायुवङ्क्षणवेदनाः 

।  
सशब्दो निश्चरेद्वायुर्विड्बद्धा मूत्रमल्पकम् ११

नातिमन्दोऽनलो लौल्यं न च स्याद्विरसं मुखम् 

।  
तत्र वातोदरे शोफः पाणिपान्मुष्ककुक्षिषु १२

कुक्षिपार्श्वोदरकटी पृष्ठरुक् पर्वभेदनम् 

।  
शुष्ककासोऽङ्गमर्दोऽधोगुरुता मलसङ्ग्रहः १३

श्यावारुणत्वगादित्व मकस्माद्वृद्धिह्रासवत् 

।  
सतोदभेदमुदरं तनुकृष्णसिराततम् १४

आध्मातदृतिवच्छब्दमाहतं प्रकरोति च 

।  
वायुश्चात्र सरुक्शब्दो विचरेत्सर्वतोगतिः १५

पित्तोदरे ज्वरो मूर्च्छा दाहस्तृट् कटुकास्यता 

।  
भ्रमोऽतिसारः पीतत्वं त्वगादावुदरं हरित् १६

पीतताम्रसिरानद्धं सस्वेदं सोष्म दह्यते 

।  
धूमायति मृदुस्पर्शं क्षिप्रपाकं प्रदूयते १७

श्लेष्मोदरेऽङ्गसदनं स्वापः श्वयथुगौरवम् 

।  
निद्रो त्क्लेशारुचिश्वासकासशुक्लत्वगादिता १८

उदरं स्तिमितं श्लक्ष्णं शुक्लराजीततं महत् 

।  
चिराभिवृद्धि कठिनं शीतस्पर्शं गुरु स्थिरम् १९

त्रिदोषकोपनैस्तैस्तैः स्त्रीदत्तैश्च रजोमलैः 

।  
गरदूषीविषाद्यैश्च सरक्ताः सञ्चिता मलाः २०

कोष्ठं प्राप्य विकुर्वाणाः शोषमूर्च्छाभ्रमान्वितम् 

।  
कुर्युस्त्रिलिङ्गमुदरं शीघ्रपाकं सुदारुणम् २१

बाधते तच्च सुतरां शीतवाताभ्रदर्शने 

।  
अत्याशितस्य सङ्क्षोभाद्यानयानादिचेष्टितैः २२

अतिव्यवायकर्माध्व वमनव्याधिकर्शनैः 

।  
वामपार्श्वाश्रितः प्लीहाच्युतः स्थानाद्विवर्द्धते २३

शोणितं वा रसादिभ्यो विवृद्धं तं विवर्द्धयेत् 

।  
सोऽष्ठीलेवातिकठिनः प्राक् ततः कूर्मपृष्ठवत् २४

क्रमेण वर्द्धमानश्च कुक्षावुदरमावहेत् 

।  
श्वासकासपिपासास्यवैर स्याध्मानरुग्ज्वरैः २५

पाण्डुत्वमूर्च्छाछर्दीभिर्दाहमोहैश्च संयुतम् 

।  
अरुणाभं विवर्णं वा नीलहारिद्र राजिमत् २६

उदावर्तरुजाना हैर्मोहतृड्दहनज्वरैः 

।  
गौरवारुचिकाठिन्यैर्विद्यात्तत्र मलान् क्रमात् २७

प्लीहवद्दक्षिणात्पार्श्वात् कुर्याद्यकृदपि च्युतम् 

।  
पक्ष्मवालैः सहान्नेन भुक्तैर्बद्धायने गुदे २८

दुर्नामभिरुदावर्तैरन्यैर्वाऽन्त्रो पलोपिभिः 

।  
वर्चःपित्तकफान् रुद्ध्वा करोति कुपितोऽनिलः २९

अपानो जठरं तेन स्युर्दाहज्वरतृट्क्षवाः 

।  
कासश्वासोरुसदनं शिरोहृन्नाभिपायुरुक् ३०

मलसङ्गोऽरुचिश्च्छर्दिरुदरं मूढमारुतम् 

।  
स्थिरं नीलारुणसिराराजिनद्धमराजि वा ३१

नाभेरुपरि च प्रायो गोपुच्छाकृति जायते 

।  
अस्थ्यादिशल्यैः सान्नैश्चेद्भुक्तैरत्यशनेन वा ३२

भिद्यते पच्यते वाऽन्त्र तच्छिद्रै श्च स्रवन्बहिः 

।  
आम एव गुदादेति ततोऽल्पाल्पं सविड्रसः ३३

तुल्यः कुणपगन्धेन पिच्छिलः पीतलोहितः 

।  
शेषश्चापूर्य जठरं जठरं घोरमावहेत् ३४

वर्द्धयेत्तदधो नाभेराशु चैति जलात्मताम् 

।  
उद्रि क्तदोषरूपं च व्याप्तं च श्वासतृड्भ्रमैः ३५

छिद्रो दरमिदं प्राहुः परिस्रावीति चापरे 

।  
प्रवृत्तस्नेहपानादेः सहसाऽमाम्बुपायिनः ३६

अत्यम्बुपानान्मन्दाग्नेः क्षीणस्यातिकृशस्य वा 

।  
रुद्ध्वाऽम्बुमार्गाननिलः कफश्च जलमूर्च्छितः ३७

वर्धयेतां तदेवाम्बु तत्स्थानादुदराश्रितौ 

।  
ततः स्यादुदरं तृष्णागुदस्रुतिरुजान्वितम् ३८

कासश्वासारुचियुतं नानावर्णसिराततम् 

।  
तोयपूर्णदृतिस्पर्श शब्दप्रक्षोभवेपथु ३९

दकोदरं महत्स्निग्धं स्थिरमावृत्तनाभि तत् 

।  
उपेक्षया च सर्वेषु दोषाः स्वस्थानतश्च्युताः ४०

पाकाद्द्र वा द्र वीकुर्युः सन्धिस्रोतोमुखान्यपि 

।  
स्वेदश्च बाह्यस्रोतःसु विहतस्तिर्यगास्थितः ४१

तदेवोदकमाप्याय्य पिच्छां कुर्यात्तदा भवेत् 

।  
गुरूदरं स्थिरं वृत्तमाहतं च न शब्दवत् ४२

मृदु व्यपेतराजीकं नाभ्यां स्पृष्टं च सर्पति 

।  
तदनूदकजन्मास्मिन्कुक्षिवृद्धिस्ततोऽधिकम् ४३

सिरान्तर्धानमुदकजठरोक्तं च लक्षणम् 

।  
वातपित्तकफप्लीहसन्निपातोदकोदरम् ४४

कृच्छ्रं यथोत्तरम् पक्षात्परं प्रायोऽपरे हतः 

।  
सर्वं च जातसलिलं रिष्टोक्तोपद्र वान्वितम् ४५

जन्मनैवोदरं सर्वं प्रायः कृच्छ्रतमं मतम् 

।  
बलिनस्तदजाताम्बु यत्नसाध्यं नवोत्थितम् ४६

इति श्रीवैद्यपतिसिंहगुप्तसूनुश्रीमद्वाग्भटविरचितायामष्टाङ्गहृदयसंहितायां
तृतीये निदानस्थानेउदरनिदानं नाम द्वादशोऽध्यायः १२

 

त्रयोदशोऽध्यायः 

।  
अथातः पाण्डुरोगशोफविसर्पनिदानं व्याख्यास्यामः 

।  
इति ह स्माहुरात्रेयादयो महर्षयः 

।  
पित्तप्रधानाः कुपिता यथोक्तैः कोपनैर्मलाः 

।  
तत्रानिलेन बलिना क्षिप्तं पित्तं हृदि स्थितम् १

धमनीर्दश सम्प्राप्य व्याप्नुवत्सकलां तनुम् 

।  
श्लेष्मत्वग्रक्तमांसानि प्रदूष्यान्तरमाश्रितम् २

त्वङ्मांसयोस्तत्कुरुते त्वचि वर्णान् पृथग्विधान् 

।  
पाण्डुहारिद्र हरितान् पाण्डुत्वं तेषु चाधिकम् ३

यतोऽत पाण्डुरित्युक्तः स रोगः तेन गौरवम् 

।  
धातूनां स्याच्च शैथिल्यमोजसश्च गुणक्षयः ४

ततोऽल्परक्तमेदस्को निःसारः स्याच्छ्लथेन्द्रि यः 

।  
मृद्यमानेरिवाङ्गैर्ना द्र वता हृदयेन च ५

शूनाक्षिकूटः सदनः कोपनः ष्ठीवनोऽल्पवाक् 

।  
अन्नद्विट् शिशिरद्वेषी शीर्णरोमा हतानलः ६

सन्नसक्थो ज्वरी श्वासी कर्णक्ष्वेडी भ्रमी श्रमी 

।  
स पञ्चधा पृथग्दोषैः समस्तैर्मृत्तिकादनात् ७

प्राग्रूपमस्य हृदयस्पन्दनं रूक्षता त्वचि 

।  
अरुचिः पीतमूत्रत्वं स्वेदाभावोऽल्पवह्निता ८

सादः श्रमो अनिलात्तत्र गात्ररुक्तोदकम्पनम् 

।  
कृष्णरूक्षारुणसिरानखविण्मूत्रनेत्रता ९

शोफानाहास्यवैरस्यविट्शोषाः पार्श्वमूर्धरुक् 

।  
पित्ताद्धरितपीताभसिरादित्वं ज्वरस्तमः १०

तृट्स्वेदमूर्च्छाशीतेच्छा दौर्गन्ध्यं कटुवक्त्रता 

।  
वर्चोभेदोऽम्लको दाहः कफाच्छुक्लसिरादिता ११

तन्द्रा लवणवक्त्रत्वं रोमहर्षः स्वरक्षयः 

।  
कासश्च्छर्दिश्च निचयान्मिश्रलिङ्गोऽतिदुःसहः १२

मृत्कषायाऽनिलं पित्तमूषरा मधुरा कफम् 

।  
दूषयित्वा रसादींश्च रौक्ष्याद्भुक्तं विरूक्ष्य च १३

स्रोतांस्यपक्वैवापूर्य कुर्याद्रुद्ध्वा च पूर्ववत् 

।  
पाण्डुरोगं ततः शूननाभिपादास्यमेहनः १४

पुरीषं कृमिमन्मूञ्चेद्भिन्नं सासृक्कफं नरः 

।  
यः पाण्डुरोगी सेवेत पित्तलं तस्य कामलाम् १५

कोष्ठशाखाश्रयां पित्तं दग्ध्वाऽसृङ्मांसमावहेत् 

।  
हारिद्र नेत्रमूत्रत्वङ् नखवक्त्रशकृत्तया १६

दाहाविपाकतृष्णावान् भेकाभो दुर्बलेन्द्रि यः 

।  
भवेत्पित्तोल्बणस्यासौ पाण्डुरोगादृतेऽपि च १७

उपेक्षया च शोफाढ्या सा कृच्छ्रा कुम्भकामला 

।  
हरितश्यावपीतत्वं पाण्डुरोगे यदा भवेत् १८

वातपित्ताद्भ्रमस्तृष्णा स्त्रीष्वहर्षो मृदुर्ज्वरः 

।  
तन्द्रा बलानलभ्रंशो लोढरं तं हलीमकम् १९

अलसं चेति शंसन्ति तेषां पूर्वमुपद्र वाः 

।  
शोफप्रधानाः कथिताः स एवातो निगद्यते २०

इति पाण्डुरोगनिदानम् 

।  
अथ शोफनिदानम् 

।  
पित्तरक्तकफान्वायुर्दुष्टो दुष्टान् बहिःसिराः 

।  
नीत्वा रुद्धगतिस्तैर्हि कुर्यात्त्वङ्मांससंश्रयम् २१

उत्सेधं संहतं शोफं तमाहुर्निचयादतः 

।  
सर्वं हेतुविशेषैस्तु रूपभेदान्नवात्मकम् २२

दोषैः पृथग्द्वयैः सर्वैरभिघाताद्विषादपि 

।  
द्विधा वा निजमागन्तुं सर्वाङ्गैकाङ्गजं च तम् २३

पृथून्नतग्रथितताविशेषैश्च त्रिधा विदुः 

।  
सामान्यहेतुः शोफानां दोषजानां विशेषतः २४

व्याधिकर्मोपवासादिक्षीणस्य भजतो द्रुतम् 

।  
अतिमात्रमथान्यस्य गुर्वम्लस्निग्धशीतलम् २५

लवणक्षारतीक्ष्णोष्णशाकाम्बु स्वप्नजागरम् 

।  
मृद्ग्राम्यमांसवल्लूरमजीर्णश्रममैथुनम् २६

पदातेर्मार्गगमनं यानेन क्षोभिणाऽपि वा 

।  
श्वासकासातिसारार्शोजठर प्रदरज्वराः २७

विषूच्यलसकच्छर्दि गर्भवीसर्पपाण्डवः 

।  
अन्ये च मिथ्योपक्रान्तास्तैर्दोषा वक्षसि स्थिताः २८

ऊर्ध्वं शोफमधो बस्तौ मध्ये कुर्वन्ति मध्यगाः 

।  
सर्वाङ्गगाः सर्वगतं प्रत्यङ्गेषु तदाश्रयाः २९

तत्पूर्वरूपं दवथुः सिरायामोऽङ्गगौरवम् 

।  
वाताच्छोफश्चलो रूक्षः खररोमाऽरुणासितः ३०

सङ्कोचस्पन्दहर्षार्तितोद मेदप्रसुप्तिमान् 

।  
क्षिप्रोत्थानशमः शीघ्रमुन्नमेत्पीडितस्तनुः ३१

स्निग्धोष्णमर्दनैः शाम्येद्रा त्रावल्पो दिवा महान् 

।  
त्वक् च सर्षपलिप्तेव तस्मिंश्चिमिचिमायते ३२

पीतरक्तासिताभासः पित्तादाताम्ररोमकृत् 

।  
शीघ्रानुसारप्रशमो मध्ये प्राग्जायते तनुः ३३

सतृड्दाहज्वर स्वेददवक्लेदमदभ्रमः 

।  
शीताभिलाषी विड्मेदी गन्धी स्पर्शासहो मृदुः ३४

कण्डूमान् पाण्डुरोमत्वक्कठिनः शीतलो गुरुः 

।  
स्निग्धः श्लक्ष्णः स्थिरःस्त्यानो निद्रा च्छर्द्यग्निसादकृत् ३५

अक्रान्तो नोन्नमेत्कृच्छ्रशमजन्मा निशाबलः 

।  
स्रवेन्नासृक् चिरात्पिच्छां कुशशस्त्रादिविक्षतः ३६

स्पर्शोष्णकाङ्क्षी च कफात् यथास्वं द्वन्द्वजास्त्रयः 

।  
सङ्कराद्धेतुलिङ्गानाम् निचयान्निचयात्मकः ३७

अभिघातेन शस्त्रादिच्छेदभेदक्षतादिभिः 

।  
हिमानिलोदध्यनिलैर्भल्ला तकपिकच्छुजैः ३८

रसैः शूकैश्च संस्पर्शाच्छ्वयथुः स्याद्विसर्पवान् 

।  
भृशोष्मा लोहिताभासः प्रायशः पित्तलक्षणः ३९

विषजः सविषप्राणिपरिसर्पणमूत्रणात् 

।  
दंष्ट्रादन्तनखापाता दविषप्राणिनामपि ४०

विण्मूत्रशुक्रोपहतमलवद्वस्त्र सङ्करात् 

।  
विषवृक्षानिलस्पर्शाद्गरयोगा वचूर्णनात् ४१

मृदुश्चलोऽवलम्बी च शीघ्रो दाहरुजाकरः 

।  
नवोऽनुपद्र वः शोफःसाध्योऽसाध्यःपुरेरितः ४२

इति शोफनिदानम् 

।  
अथ विसर्पनिदानम् 

।  
स्याद्विसर्पोऽभिघातान्तैदोषैर्दूष्यैश्च शोफवत् 

।  
त्र्\! यधिष्ठानं च तं प्राहुर्बाह्यान्तरुभयाश्रयात् ४३

यथोत्तरं च दुःसाध्याः तत्र दोषा यथायथम् 

।  
प्रकोपणैः प्रकुपिता विशेषेण विदाहिभिः ४४

देहे शीघ्रं विसर्पन्ति तेऽन्तरन्तःस्थिता बहिः 

।  
बहिःस्था द्वितये द्विस्थाः विद्यात्तत्रान्तराश्रयम् ४५

मर्मोपतापात्सम्मोहादयनानां विघट्टनात् 

।  
तृष्णातियोगाद्वेगानां विषमं च प्रवर्तनात् ४६

आशु चाग्निबलभ्रंशादतो बाह्यं विपर्ययात् 

।  
तत्र वातात्परीसर्पो वातज्वरसमव्यथः ४७

शोफस्फुरणनिस्तोद मेदायामार्तिहर्षवान् 

।  
पित्ताद्द्रुतगतिः पित्तज्वरलिङ्गोऽतिलोहितः ४८

कफात्कण्डूयुतः स्निग्धः कफज्वरसमानरुक् 

।  
स्वदोषलिङ्गैश्चीयन्ते सर्वे स्फोटैरुपेक्षिताः ४९

ते पक्वभिन्नाः स्वं स्वं च बिभ्रति व्रणलक्षणम् 

।  
वातपित्ताज्ज्वरच्छर्दि मूर्च्छातीसारतृड्भ्रमैः ५०

अस्थिभेदाग्नि सदनतमका रोचकैर्युतः 

।  
करोति सर्वमङ्गं च दीप्ताङ्गारावकीर्णवत् ५१

यं यं देशं विसर्पश्च विसर्पति भवेत्स सः 

।  
शान्ताङ्गारासितो नीलो रक्तो वाऽशु च चीयते ५२

अग्निदग्ध इव स्फोटैः शीघ्रगत्वाद् द्रुतं च सः 

।  
मर्मानुसारी वीसर्पः स्याद्वातोऽतिबलस्ततः ५३

व्यथेताङ्गं हरेत्सञ्ज्ञां निद्रा ं\! च श्वासमीरयेत् 

।  
हिध्मां च स गतोऽवस्थामीदृशीं लभते न ना ५४

क्वचिच्छर्मारतिग्रस्तो भूमिशय्यासनादिषु 

।  
चेष्टमानस्ततः क्लिष्टो मनोदेहश्रमोद्भवाम् ५५

दुष्प्रबोधोऽश्नुते निद्रा ं\! सोऽग्निवीसर्प उच्यते 

।  
कफेन रुद्धः पवनो भित्त्वा तं बहुधा कफम् ५६

रक्तं वा वृद्धरक्तस्य त्वक्सिरास्नावमांसगम् 

।  
दूषयित्वा च दीर्घाणुवृत्तस्थूलखरात्मनाम् ५७

ग्रन्थीनां कुरुते मालां रक्तानां तीव्ररुग्ज्वराम् 

।  
श्वासकासातिसारास्य शोषहिध्मावमिभ्रमैः ५८

मोहवैवर्ण्यमूर्च्छाङ्गभङ्गाग्नि सदनैर्युताम् 

।  
इत्ययं ग्रन्थिवीसर्पः कफमारुतकोपजः ५९

कफपित्ताज्ज्वरः स्तम्भो निद्रा तन्द्रा शिरोरुजः 

।  
अङ्गावसादविक्षेप प्रलापारोचकभ्रमाः ६०

मूर्च्छाग्निहानिर्भेदोऽन्स्था पिपासेन्द्रि यगौरवम् 

।  
आमोपवेशनं लेपः स्रोतसां स च सर्पति ६१

प्रायेणामाशये गृह्णन्नेकदेशं न चातिरुक् 

।  
पिटकैरवकीर्णोऽतिपीत लोहितपाण्डुरैः ६२

मेचकाभोऽसितः स्निग्धो मलिनः शोफवान् गुरुः 

।  
गम्भीरपाकः प्राज्योष्मा स्पृष्टः क्लिन्नोऽवदीर्यते ६३

पङ्कवच्छीर्णमांसश्च स्पष्टस्नायुसिरागणः 

।  
शवगन्धिश्च वीसर्पं कर्दमाख्यमुशन्ति तम् ६४

सर्वजो लक्षणैः सर्वैः सर्वधात्वतिसर्पणः 

।  
बाह्यहेतोः क्षतात्क्रुद्धः सरक्तं पित्तमीरयन् ६५

विसर्पं मारुतः कुर्यात् कुलत्थसदृशैश्चितम् 

।  
स्फोटैः शोफज्वररुजादाहाढ्यं श्यावलोहितम् ६६

पृथग्दोषैस्त्रयः साध्या द्वन्द्वजाश्चानुपद्र वाः 

।  
असाध्यौ क्षतसर्वोत्थौ सर्वे चाक्रान्तमर्मकाः ६७

शीर्णस्नायुसिरामांसाः प्रक्लिन्नाः शवगन्धयः६७॥१ध२   
इति विसर्पनिदानम् 

।  
इति श्रीवैद्यपतिसिंहगुप्तसूनुश्रीमद्वाग्भटविरचितायामष्टाङ्गहृदयसंहितायां
तृतीये निदानस्थाने पाण्डुरोगशोफविसर्पनिदानन्नाम त्रयोदशोऽध्यायः १३

 

चतुर्दशोऽध्यायः 

।  
अथातः कुष्ठश्वित्रकृमिनिदानं व्याख्यास्यामः 

।  
इति ह स्माहुरात्रेयादयो महर्षयः 

।  
मिथ्याहारविहारेण विशेषेण विरोधिना 

।  
साधुनिन्दावधान्यस्वहरणाद्यैश्च सेवितैः १

पाप्मभिः कर्मभिः सद्यः प्राक्तनैर्वेरिता मलाः 

।  
सिराः प्रपद्य तिर्यग्गास्त्वग्लसीकासृगामिषम् २

दूषयन्ति श्लथीकृत्य निश्चरन्तस्ततो बहिः 

।  
त्वचः कुर्वन्ति वैवर्ण्यं दुष्टाः कुष्ठमुशन्ति तत् ३

कालेनोपेक्षितं यस्मात्सर्वं कुष्णाति तद्वपुः 

।  
प्रपद्य धातून्व्याप्यान्तः सर्वान् सङ्क्लेद्य चावहेत् ४

सस्वेदक्लेदसङ्कोथान् कृमीन् सूक्ष्मान् सुदारुणान् 

।  
लोमत्वक्स्नायुधमनीतरुणास्थीनि यैः क्रमात् ५

भक्षयेच्छिवत्रमस्माच्च कुष्ठवाह्यमुदाहृतम् 

।  
कुष्ठानि सप्तधा दोषैः पृथङ्मिश्रैः समागतैः ६

सर्वेष्वपि त्रिदोषेषु व्यपदेशोऽधिकत्वतः 

।  
वातेन कुष्ठं कापालं पित्तादौदुम्बरङ्कफात् ७

मण्डलाख्यं विचर्ची च ऋक्षाख्यं वातपित्तजम् 

।  
चर्मैककुष्ठकिटिभसिध्माल सविपादिकाः ८

वातश्लेष्मोद्भवाः श्लेष्मपित्ताद्दद्रुशतारुषी 

।  
पुण्डरीकं सविस्फोटं पामा चर्मदलं तथा ९

सर्वैः स्यात्काकणं पूर्वं त्रिकं दद्रु सकाकणम् 

।  
पुण्डरीकर्क्षजिह्वे च महाकुष्ठानि सप्त तु १०

अतिश्लक्ष्णखर स्पर्शखेदास्वेदविवर्णताः 

।  
दाहः कण्डूस्त्वचि स्वापस्तोदः कोठोन्नतिः श्रमः ११

व्रणानामधिकं शूलं शीघ्रोत्पत्तिश्चिरस्थितिः 

।  
रूढानामपि रूक्षत्वं निमित्तेऽल्पेऽपि कोपनम् १२

रोमहर्षोऽसृजः कार्ष्ण्यं कुष्ठलक्षणमग्रजम् 

।  
कृष्णारुणकपालाभं रूक्षं सुप्तं खरं तनु १३

विस्तृतासमपर्यन्तं हृषितैर्लोमभिश्चितम् 

।  
तोदाढ्यमल्पकण्डूकं कापालं शीघ्रसर्पि च १४

पक्वोदुम्बरताम्रत्वग्रोम गौरसिराचितम् 

।  
बहलं बहलक्लेदरक्तं दाहरुजाधिकम् १५

आशूत्थानावदरणकृमि विद्यादुदुम्बरम् 

।  
स्थिरं स्त्यानं गुरु स्निग्धं श्वेतरक्तमनाशुगम् १६

अन्योन्यसक्तमुत्सन्नं बहुकण्डूस्रुतिक्रिमि 

।  
श्लक्ष्णपीताभपर्यन्तं मण्डलं परिमण्डलम् १७

सकण्डूपिटिका श्यावा लसीकाढ्या विचर्चिका 

।  
परुषं तनु रक्तान्तमन्तःश्यावं समुन्नतम् १८

सतोददाहरुक्क्लेदं कर्कशैः पिटिकैश्चितम् 

।  
ऋक्षजिह्वाकृति प्रोक्तमृक्षजिह्वं बहुक्रिमि १९

हस्तिचर्मखरस्पर्शं चर्म एकाख्यं महाश्रयम् 

।  
अस्वेदं मत्स्यशकलसन्निभम् किटिभं पुनः २०

रूक्षं किणखरस्पर्शं कण्डूमत्परुषासितम् 

।  
सिध्मं रूक्षं बहिः स्निग्धमन्तघृष्टं रजः किरेत् २१

श्लक्ष्णस्पर्शं तनु श्वेतताम्रं दौग्धिकपुष्पवत् 

।  
प्रायेण चोर्ध्वकाये स्यात् गण्डैः कण्डूयुतश्चितम् २२

रक्तैरलसकम् पाणिपाददार्यो विपादिकाः 

।  
तीव्रार्त्यो मन्दकण्ड्वश्च सरागपिटिकाचिताः २३

दीर्घप्रताना दूर्वावदतसीकुसुमच्छविः 

।  
उत्सन्नमण्डला दद्रू ः\! कण्डूमत्यनुषङ्गिणी २४

स्थूलमूलं सदाहार्ति रक्तश्यावं बहुव्रणम् 

।  
शतारुः क्लेदजन्त्वाढ्यं प्रायशः पर्वजन्म च २५

रक्तान्तमन्तरा पाण्डु कण्डूदाहरुजान्वितम् 

।  
सोत्सेधमाचितं रक्तैः पद्मपत्रमिवांशुभिः २६

घनभूरिलसीकासृक्प्रायमाशु विभेदि च 

।  
पुण्डरीकम् तनुत्वग्भिश्चितं स्फोटैः सितारुणैः २७

विस्फोटम् पिटिकाः पामा कण्डूक्लेदरुजाधिकाः 

।  
सूक्ष्माः श्यावारुणा बह्व्यः प्रायः स्फिक्पाणिकूर्परे २८

सस्फोटमस्पर्शसहं कण्डूषातोददाहवत् 

।  
रक्तं दलच्चर्मदलम् काकणं तीव्रदाहरुक् २९

पूर्वं रक्तं च कृष्णं च काकणन्तीफलोपमम् 

।  
कूष्ठलिङ्गैर्युतं सर्वैर्नैकवर्णं ततो भवेत् ३०

दोषभेदीयविहितैरादिशेल्लिङ्ग कर्मभिः 

।  
कुष्ठेषु दोषोल्बणताम् सर्वदोषोल्बणं त्यजेत् ३१

रिष्टोक्तं यच्च यच्चास्थिमज्जशुक्रसमाश्रयम् 

।  
याप्यं मेदोगतम् कृच्छ्रं पित्तद्वन्द्वास्रमांसगम् ३२

अकृच्छ्रं कफवाताढ्यं त्वक्स्थमेकमलं च यत् 

।  
तत्र त्वचि स्थिते कुष्ठे तोदवैवर्ण्यरूक्षताः ३३

स्वेदस्वापश्वयथवः शोणितेपिशिते पुनः 

।  
पाणिपादाश्रिताः स्फोटाःक्लेदः सन्धिषु चाधिकम् ३४

कौण्यं गतिक्षयोऽङ्गानां दलनं स्याच्च मेदसि 

।  
नासाभङ्गोऽस्थिमज्जस्थे नेत्ररागः स्वरक्षयः ३५

क्षते च कृमयः शुक्रे स्वदारापत्यबाधनम् 

।  
यथापूर्वं च सर्वाणि स्युर्लिङ्गान्यसृगादिषु ३६

इति कुष्ठनिदानम् 

।  
अथ श्वित्रनिदानम् 

।  
कुष्ठैकसम्भवं श्वित्रं किलासं दारुणं च तत् 

।  
निर्दिष्टमपरिस्रावि त्रिधातूद्भवसंश्रयम् ३७

वाताद्रू क्षारुणं पित्तात्ताम्रं कमलपत्रवत् 

।  
सदाहं रोमविध्वंसि कफाच्छ्वेतं घनं गुरु ३८

सकण्डु च क्रमाद्र क्तमांसमेदःसु चादिशेत् 

।  
वर्णेनैवदृगुभयं कृच्छ्रं तच्चोत्तरोत्तरम् ३९

अशुक्लरोमाबहलमसंसृष्टं मिथो नवम् 

।  
अनग्निदग्धजं साध्यं श्वित्रं वर्ज्यमतोऽन्यथा ४०

गुह्यपाणितलौष्ठेषु जातमप्यचिरन्तनम् 

।  
स्पर्शैकाहारशय्यादिसेवनात् प्रायशो गदाः ४१

सर्वे सञ्चारिणो नेत्रत्वग्विकारा विशेषतः 

।  
इति श्वित्रनिदानम् 

।  
अथ कृमिनिदानम् 

।  
कृमयस्तु द्विधा प्रोक्ता बाह्याभ्यन्तरभेदतः ४२

बहिर्मलकफासृग्विड्जन्म मेदाच्चतुर्विधाः 

।  
नामतो विंशतिविधाः बाह्यास्तत्रामृजोद्भवाः ४३

तिलप्रमाणसंस्थानवर्णाः केशाम्बराश्रयाः 

।  
बहुपादाश्च सूक्ष्माश्च यूका लिक्षाश्च नामतः ४४

द्विधा ते कोठपिटिकाकण्डूगण्डान् प्रकुर्वते 

।  
कुष्ठैकहेतवोऽन्तर्जाः श्लेष्मजास्तेषु चाधिकम् ४५

मधुरान्नगुडक्षीरदधि सक्तुनवौदनैः 

।  
शकृज्जा बहुविड्धान्यपर्णशाकोलकादिभिः ४६

कफादामाशये जाता वृद्धाः सर्पन्ति सर्वतः 

।  
पृथुब्रध्ननिभाः केचित् केचिद्गण्डूपदोपमाः ४७

रूढधान्याङ्कुराकारास्तनु दीर्घास्तथाऽणवः 

।  
श्वेतास्ताम्रावभासाश्च नामतः सप्तधा तु ते ४८

अन्त्रादा उदरावेष्टा हृदयादा महाकुहाः 

।  
कुरवो दर्भकुसुमाः सुगन्धास्ते च कुर्वते ४९

हृल्लासमास्यस्रवण मविपाकमरोचकम् 

।  
मूर्च्छाच्छर्दिज्वरानाहकार्श्यक्षवथुपीनसान् ५०

रक्तवाहिसिरोत्थाना रक्तजा जन्तवोऽणवः 

।  
अपादा वृत्तताम्राश्च सौक्ष्म्यात्केचिददर्शनाः ५१

केशादा लोमविध्वंसा लोमद्वीपा उदुम्बराः 

।  
षट् ते कुष्ठैककर्माणः सहसौरसमातरः ५२

पक्वाशये पुरीषोत्था जायन्तेऽधोविसर्पिणः 

।  
वृद्धाः सन्तो भवेयुश्च ते यदाऽमाशयोन्मुखाः ५३

तदाऽस्योद्गारनिःश्वासा विड्गन्धानुविधायिनः 

।  
पृथुवृत्ततनुस्थूलाः श्यावपीतसितासिताः ५४

ते पञ्च नाम्ना कृमयः ककेरुकमकेरुकाः 

।  
सौसुरादाः सुलूनाख्या लेलिहा जनयन्ति च ५५

विड्भेदशूलविष्टम्भ कार्श्यपारुष्यपाण्डुताः 

।  
रोमहर्षाग्निसदनगुद कण्डूर्विनिर्गमात् ५६

इति श्रीवैद्यपतिसिंहगुप्तसूनुश्रीमद्वाग्भटविरचितायामष्टाङ्गहृदयसंहितायां
तृतीये निदानस्थाने कुष्ठश्वित्रकृमिनिदानं नाम चतुर्दशोऽध्यायः १४

 

पञ्चदशोऽध्यायः 

।  
अथातो वातव्याधिनिदानं व्याख्यास्यामः 

।  
इति ह स्माहुरात्रेयादयो महर्षयः 

।  
सर्वार्थानर्थकरणे विश्वस्यास्यैककारणम् 

।  
अदुष्टदुष्टः पवनः शरीरस्य विशेषतः १

स विश्वकर्मा विश्वात्मा विश्वरूपः प्रजापतिः 

।  
स्रष्टा धाता विभुर्विष्णुः संहर्ता मृत्युरन्तकः २

तददुष्टौ प्रयत्नेन यतितव्यमतः सदा 

।  
तस्योक्तं दोषविज्ञाने कर्म प्राकृतवैकृतम् ३

समासाद्व्यासतो दोषभेदीये नाम धाम च 

।  
प्रत्येकं पञ्चधा चारो व्यापारश्च इह वैकृतम् ४

तस्योच्यते विभागेन सनिदानं सलक्षणम् 

।  
इ\!असङ्ख्यमपि सङ्ख्याय यदशीत्या पुरेरितम् 

।  
धातुक्षयकरैर्वायुः कुप्यत्यतिनिषेवितैः ५

चरन् स्रोतःसु रिक्तेषु भृशं तान्येव पूरयन् 

।  
तेभ्योऽन्यदोषपूर्णेभ्यः प्राप्य वाऽवरणं बली ६

तत्र पक्वाशये क्रुद्धः शूलानाहान्त्रकूजनम् 

।  
मलरोधाश्मवर्ध्मार्शस्त्रिक पृष्ठकटीग्रहम् ७

करोत्यधरकाये च तांस्तान् कृच्छ्रानुपद्र वान् 

।  
आमाशये तृड्वमथुश्वासकासविसूचिकाः ८

कण्ठोपरोधमुद्गारान् व्याधीनूर्ध्वं च नाभितः 

।  
श्रोत्रादिष्विन्द्रि यवधं त्वचि स्फुटनरूक्षते ९

रक्ते तीव्रा रुजः स्वापं तापं रागं विवर्णताम् 

।  
अरूंष्यन्नस्य विष्टम्भमरुचिं कृशतां भ्रमम् १०

मांसमेदोगतो ग्रन्थींस्तोदाढ्यान् कर्कशान् श्रमम् 

।  
गुर्वङ्गं चातिरुक्स्तब्धं मुष्टिदण्डहतोपमम् ११

अस्थिस्थः सक्थिसन्ध्यस्थिशूलं तीव्रं बलक्षयम् 

।  
मज्जस्थोऽस्थिषु सौषिर्यमस्वप्नं सन्ततां रुजम् १२

शुक्रस्य शीघ्रमुत्सर्गं सङ्गं विकृतिमेव वा 

।  
तद्वद्गर्भस्य शुक्रस्थः सिरास्वाध्मानरिक्तते १३

तत्स्थः स्नावस्थितः कुर्याद्गृध्रस्यायामकुब्जताः 

।  
वातपूर्णदृतिस्पर्शं शोफं सन्धिगतोऽनिलः १४

प्रसारणाकुञ्चनयोः प्रवृत्तिं च सवेदनाम् 

।  
सर्वाङ्गसंश्रयस्तोदभेद स्फुरणभञ्जनम् १५

स्तम्भनाक्षेपणस्वाप सन्ध्याकुञ्चनकम्पनम् 

।  
यदा तु धमनीः सर्वाः क्रुद्धोऽभ्येति मुहुर्मुहुः १६

तदाऽङ्गमाक्षिपत्येष व्याधिराक्षेपकः स्मृतः 

।  
अधः प्रतिहतो वायुर्व्रजन्नूर्ध्वं हृदाश्रिताः १७

नाडीः प्रविश्य हृदयं शिरः शङ्खौ च पीडयन् 

।  
आक्षिपेत्परितो गात्रं धनुर्वच्चास्य नामयेत् १८

कृच्छ्रादुच्छ्वसिति स्तब्धस्रस्तमीलितदृक्ततः 

।  
कपोत इव कूजेच्च निःसञ्ज्ञः सोऽपतन्त्रकः १९

स एव चापतानाख्यो मुक्ते तु मरुता हृदि 

।  
अश्नुवीत मुहुः स्वास्थ्यं मुहुरस्वास्थ्यमावृते २०

गर्भपातसमुत्पन्नः शोणितातिस्रवोत्थितः 

।  
अभिघातसमुत्थश्च दुश्चिकित्स्यतमो हि सः २१

मन्ये संस्तभ्य वातोऽन्तरायच्छन् धमनीर्यदा 

।  
व्याप्नोति सकलं देहं जत्रुरायम्यते तदा २२

अन्तर्धनुरिवाङ्गं च वेगैः स्तम्भं च नेत्रयोः 

।  
करोति जृम्भां दशनं दशनानां कफोद्वमम् २३

पार्श्वयोर्वेदनां वाक्यहनुपृष्ठशिरोग्रहम् 

।  
अन्तरायाम इत्येष बाह्यायामश्च तद्विधः २४

देहस्य बहिरायामात् पृष्ठतो नीयते शिरः 

।  
उरश्चोत्क्षिप्यते तत्र कन्धरा चावमृद्यते २५

दन्तेष्वास्ये च वैवर्ण्यं प्रस्वेदः स्रस्तगात्रता 

।  
बाह्यायामं धनुष्कम्भं ब्रुवते वेगिनं च तम् २६

व्रणं मर्माश्रितं प्राप्य समीरणसमीरणात् 

।  
व्यायच्छन्ति तनुं दोषाः सर्वामापादमस्तकम् २७

तृष्यतः पाण्डुगात्रस्य व्रणायामः स वर्जितः 

।  
गते वेगे भवेत्स्वास्थ्यं सर्वेष्वाक्षेपकेषु च २८

जिह्वातिलेखनाच्छुष्क भक्षणादभिघाततः 

।  
कुपितो हनुमूलस्थः स्रंसयित्वाऽनिलो हनू २९

करोति विवृतास्यत्वमथवा संवृतास्यताम् 

।  
हनुस्रंसः स तेन स्यात्कृच्छ्राच्चर्वणभाषणम् ३०

वाग्वाहिनीसिरासंस्थो जिह्वां स्तम्भयतेऽनिलः 

।  
जिह्वास्तम्भः स तेनान्नपानवाक्येष्वनीशता ३१

शिरसा भारहरणादतिहास्यप्रभाषणात् 

।  
उत्त्रासवक्त्रक्षवथोः खरकार्मुककर्षणात् ३२

विषमादुपधानाच्च कठिनानां च चर्वणात् 

।  
वायुर्विवृद्धस्तैस्तैश्च वातलैरूर्ध्वमास्थितः ३३

बक्रीकरोति वक्त्रार्धमुक्तं हसितमीक्षितम् 

।  
ततोऽस्य कम्पते मूर्द्धा वाक्सङ्गः स्तब्धनेत्रता ३४

दन्तचालः स्वरभ्रंशः श्रुतिहानिः क्षवग्रहः 

।  
गन्धाज्ञानं स्मृतेर्मोहस्त्रासः सुप्तस्य जायते ३५

निष्ठीवः पार्श्वतो यायादेकस्याक्ष्णो निमीलनम् 

।  
जत्रोरूर्ध्वं रुजा तीव्रा शरीरार्धेऽधरेऽपि वा ३६

तमाहुरर्दितं केचिदेकायाममथापरे 

।  
रक्तमाश्रित्य पवनः कुर्यान्मूर्द्धधराः सिराः ३७

रूक्षाः सवेदनाः कृष्णाःसोऽसाध्यः स्यात्सिराग्रहः 

।  
गृहीत्वाऽधतनोर्वायुः सिराः स्नायूर्विशोष्य च ३८

पक्षमन्यन्तरं हन्ति सन्धिबन्धान् विमोक्षयन् 

।  
कृत्स्नोऽधकायस्तस्य स्यादकर्मण्यो विचेतनः ३९

एकाङ्गरोगं तं केचिदन्ये पक्षवधं विदुः 

।  
सर्वाङ्गरोगं तद्वच्च सर्वकायाश्रितेऽनिले ४०

शुद्धवातहतः पक्षः कृच्छ्रसाध्यतमो मतः 

।  
कृच्छ्रस्त्वन्येन संसृष्टो विवर्ज्यः क्षयहेतुकः ४१

आमबद्धायनः कुर्यात्संस्तभ्याङ्गं कफान्वितः 

।  
असाध्यं हतसर्वेहं दण्डवद्दण्डकं मरुत् ४२

अंसमूलस्थितो वायुः सिराः सङ्कोच्य तत्रगाः 

।  
बाहुप्रस्पन्दितहरं जनयत्यवबाहुकम् ४३

तलं प्रत्यङ्गुलीनां या कण्डरा बाहुपृष्ठतः 

।  
बाहुचेष्टापहरणी विश्वाची नाम सा स्मृता ४४

वायुः कट्यां स्थितः सन्क्थः कण्डरामाक्षिपेद्यदा 

।  
तदा खञ्जो भवेज्जन्तुः पङगुः सन्क्थोर्द्वयोरपि ४५

कम्पते गमनारम्भे खञ्जन्निव च याति यः 

।  
कलायखञ्जं तं विद्यान्मुक्तसन्धिप्रबन्धनम् ४६

शीतोष्णद्र व संशुष्कगुरुस्निग्धैर्निषेवितैः 

।  
जीर्णाजीर्णे तथाऽयाससङ्क्षोभस्वप्नजागरैः ४७

सश्लेष्ममेदःपवनमाम मत्यर्थसञ्चितम् 

।  
अभिभूयेतरं दोषमूरू चेत्प्रतिपद्यते ४८

सक्थ्यस्थीनि प्रपूर्यान्तः श्लेष्मणा स्तिमितेनतत् 

।  
तदा स्कभ्नाति तेनोरू स्तब्धौ शीतावचेतनौ ४९

परकीयाविव गुरू स्यातामतिभृशव्यथौ 

।  
ध्यानाङ्गमर्दस्तैमित्य तन्द्रा च्छर्द्यरुचिज्वरैः ५०

संयुतौ पादसदन कृच्छ्रोद्धरणसुप्तिभिः 

।  
तमूरुस्तम्भमित्याहुराढ्य वातमथापरे ५१

वातशोणितजः शोफो जानुमध्ये महारुजः 

।  
ज्ञेयः क्रोष्टुकशीर्षश्च स्थूलः क्रोष्टुकशीर्षवत् ५२

रुक् पादे विषमन्यस्ते श्रमाद्वा जायते यदा 

।  
वातेन गुल्फमाश्रित्य तमाहुर्वातकण्टकम् ५३

पार्ष्णिं प्रत्यङ्गुलीनां या कण्डरा मारुतार्दिता 

।  
सक्थ्युत्क्षेपं निगृह्णाति गृध्रसीं तां प्रचक्षते ५४

विश्वाची गृध्रसी चोक्ता खल्ली तीव्ररुजान्विते 

।  
हृष्येते चरणौ यस्य भवेतां च प्रसुप्तवत् ५५

पादहर्षः स विज्ञेयः कफमारुतकोपजः 

।  
पादयोः कुरुते दाहं पित्तासृक्सहितोऽनिलः ५६

विशेषतश्चङ्क्रमिते पाददाहं तमादिशेत् ५६-२

इति श्रीवैद्यपतिसिंहगुप्तसूनुश्रीमद्वाग्भटविरचितायामष्टाङ्गहृदयसंहितायां
तृतीये निदानस्थाने वातव्याधिनिदानं नाम पञ्चदशोऽध्यायः १५

 

षोडशोऽध्यायः 

।  
अथातो वातशोणितनिदानं व्याख्यास्यामः 

।  
इति ह स्माहुरात्रेयादयो महर्षयः 

।  
विदाह्यन्नं विरुद्धं च तत्तच्चासृक्प्रदूषणम् 

।  
भजतां विधिहीनं च स्वप्नजागरमैथुनम् १

प्रायेण सुकुमाराणामचङ्क्रमणशीलिनाम् 

।  
अभिधातादशुद्धेश्च नृणामसृजि दूषिते २

वातलैः शीतलैर्वायुर्वृद्धः क्रुद्धो विमार्गगः 

।  
तादृशैवासृजा रुद्धः प्राक्तदेव प्रदूषयेत् ३

आढ्यरोगं खुडं वातबलासं वातशोणितम् 

।  
तदाहुर्नामभिः तच्च पूर्वं पादौ प्रधावति ४

विशेषाद्यानयानाद्यैः प्रलम्बौ तस्य लक्षणम् 

।  
भविष्यतः कुष्ठसमं तथा सादः श्लथाङ्गता ५

जानुजङ्घोरुकट्यंस हस्तपादाङ्गसन्धिषु 

।  
कण्डूस्फुरणनिस्तोदभेद गौरवसुप्तताः ६

भूत्वा भूत्वा प्रणश्यन्ति मुहुराविर्भवन्ति च 

।  
पादयोर्मूलमास्थाय कदाचिद्धस्तयोरपि ७

आखोरिव विषं क्रुद्धं कृत्स्नं देहं विधावति 

।  
त्वङ्मांसाश्रयमुत्तानं तत्पूर्वं जायते ततः ८

कालान्तरेण गम्भीरं सर्वान् धातूनभिद्र वत् 

।  
कण्ड्वादिसंयुतोत्ताने त्वक्ताम्रा श्यावलोहिता ९

सायामा भृशदाहोषा गम्भीरेऽधिकपूर्वरुक् 

।  
श्वयथुर्ग्रथितः पाकी वायुः सन्ध्यस्थिमज्जसु १०

छिन्दन्निव चरत्यन्तर्वक्रीकुर्वंश्च वेगवान् 

।  
करोति खञ्जं पङ्गुं वा शरीरे सर्वतश्चरन् ११

वातेऽधिकेऽधिकं तत्र शूलस्फुरणतोदनम् 

।  
शोफस्य रौक्ष्यकृष्णत्वश्यावतावृद्धिहानयः १२

धमन्यङ्गुलिसन्धीनां सङ्कोचोऽङ्गग्रहोऽतिरुक् 

।  
शीतद्वेषानुपशयौ स्तम्भवेपथुसुप्तयः १३

रक्ते शोफोऽतिरुक्तोदस्ताम्रश्चिमिचिमायते 

।  
स्निग्धरूक्षैः शमं नैति कण्डूक्लेदसमन्वितः १४

पित्ते विदाहः सम्मोहः स्वेदो मूर्च्छा मदः सतृट् 

।  
स्पर्शाक्षमत्वं रुग्रागः शोफः पाको भृशोष्मता १५

कफे स्तैमित्यगुरुतासुप्तिस्निग्धत्वशीतताः 

।  
कण्डूर्मन्दा च रुक् द्वन्द्वसर्वलिङ्गं च सङ्करे १६

एकदोषानुगं साध्यं नवं याप्यं द्विदोषजम् 

।  
त्रिदोषजं त्यजेत्स्रावि स्तब्धमर्बुदकारि च १७

रक्तमार्गं निहत्याशु शाखासन्धिषु मारुतः 

।  
निविश्यान्योन्यमावार्य वेदनाभिर्हरत्यसून् १८

वायौ पञ्चात्मके प्राणो रौक्ष्यव्यायामलङ्घनैः 

।  
अत्याहाराभिघाताध्ववेगोदीरणधारणैः १९

कुपितश्चक्षुरादीनामुपघातं प्रवर्तयेत् 

।  
पीनसार्दिततृट्कासश्वासादीश्चामयान्बहून् २०

उदानः क्षवथूद्गारच्छर्दिनिद्रा विधारणैः 

।  
गुरुभारातिरुदितहास्याद्यैर्विकृतो गदान् २१

कण्ठरोधमनोभ्रंशच्छर्द्य रोचकपीनसान् 

।  
कुर्याच्च गलगण्डादींस्तांस्तान् जत्रूर्ध्वसंश्रयान् २२

व्यानोऽतिगमनध्यानक्रीडा विषमचेष्टितैः 

।  
विरोधिरूक्षभीहर्ष विषादाद्यैश्च दूषितः २३

पुंस्त्वोत्साहबलभ्रंशशोफ चित्तोत्प्लवज्वरान् 

।  
सर्वाङ्गरोगनिस्तोद रोमहर्षाङ्गसुप्तताः २४

कुष्ठं विसर्पमन्यांश्च कुर्यात्सर्वाङ्गगान् गदान् 

।  
समानो विषमाजीर्णशीतसङ्कीर्णभोजनैः २५

करोत्यकालशयनजागराद्यैश्च दूषितः 

।  
शूलगुल्मग्रहण्यादीन् पक्वामाशयजान् गदान् २६

अपानो रूक्षगुर्वन्न वेगाघातातिवाहनैः 

।  
यानयानासनस्थान चङ्क्रमैश्चातिसेवितैः २७

कुपितः कुरुते रोगान् कृच्छ्रान् पक्वाशयाश्रयान् 

।  
मूत्रशुक्रप्रदोषार्शोगुदभ्रंशादिकान् बहून् २८

सर्वं च मारुतं सामं तन्द्रा स्तैमित्यगौरवैः 

।  
स्निग्धत्वारोचकालस्यशैत्य शोफाग्निहानिभिः २९

कटुरूक्षाभिलाषेण तद्विधोपशयेन च 

।  
युक्तं विद्यान्निरामं तु तन्द्रा दीनां विपर्ययात् ३०

वायोरावरणं चातो बहुभेदं प्रवक्ष्यते 

।  
लिङ्गं पित्तावृत्ते दाहस्तृष्णा शूलं भ्रमस्तमः ३१

कटुकोष्णाम्ललवणैर्विदाहः शीतकामता 

।  
शैत्यगौरवशूलानि कट्वाद्युपशयोऽधिकम् ३२

लङ्घनायासरूक्षोष्णकामता च कफावृते 

।  
रक्तावृते सदाहाऽतिस्त्वङ्मांसान्तरजा भृशम् ३३

भवेच्च रागी श्वयथुर्जायन्ते मण्डलानि च 

।  
मांसेन कठिनः शोफो विवर्णः पिटिकास्तथा ३४

हर्षः पिपीलिकानां च सञ्चार इव जायते 

।  
चलः स्निग्धो मृदुः शीतः शोफो गात्रेष्वरोचकः ३५

आढ्यवात इति ज्ञेयः स कृच्छ्रो मेदसाऽवृते 

।  
स्पर्शमस्थ्यावृतेऽत्युष्णं पीडनं चाभिनन्दति ३६

सूच्येव तुद्यतेऽत्यर्थमङ्गं सीदति शूल्यते 

।  
मज्जावृते विनमनं जृम्भणं परिवेष्टनम् ३७

शूलं च पीड्यमानेन पाणिभ्यां लभते सुखम् 

।  
शुक्रावृतेऽतिवेगो वा न वा निष्फलताऽपि वा ३८

भुक्ते कुक्षौ रुजा जीर्णे शाम्यत्यन्नावृतेऽनिले 

।  
मूत्राप्रवृत्तिराध्मानं बस्तेर्मूत्रावृते भवेत् ३९

विडावृते विबन्धोऽध स्वस्थाने परिकृन्तति 

।  
व्रजत्याशु जरां स्नेहो भुक्ते चानह्यते नरः ४०

शकृत्पीडितमन्नेन दुःखं शुष्कं चिरात्सृजेत् 

।  
सर्वधात्वावृते वायौ श्रोणिवङ्क्षणपृष्ठरुक् ४१

विलोमो मारुतोऽस्वस्थं हृदयं पीड्यतेऽति च 

।  
भ्रमो मूर्च्छा रुजा दाहः पित्तेन प्राण आवृते ४२

विदग्धेऽन्ने च वमनम् उदानेऽपि भ्रमादयः 

।  
दाहोऽन्तरूर्जाभ्रंशश्च दाहो व्याने च सर्वगः ४३

क्लमोऽङ्गचेष्टासङ्गश्च ससन्तापः सवेदनः 

।  
समान ऊष्मोपहतिरतिस्वेदोऽरतिः सतृट् ४४

दाहश्च स्यात् अपाने तु मले हारिद्र वर्णता 

।  
रजोतिवृत्तिस्तापश्च योनिमेहनपायुषु ४५

श्लेष्मणा त्वावृते प्राणे सादस्तन्द्रा ऽरुचिर्वमिः 

।  
ष्ठीवनं क्षवथूद्गारनिःश्वासोच्छ्वाससङ्ग्रहः ४६

उदाने गुरुगात्रत्वमरुचिर्वाक्स्वरग्रहः 

।  
बलवर्णप्रणाशश्च व्याने पर्वास्थिवाग्ग्रहः ४७

गुरुताऽङ्गेषु सर्वेषु स्खलितं च गतौ भृशम् 

।  
समानेऽतिहिमाङ्गत्वमस्वेदो मन्दवह्निता ४८

अपाने सकफं मूत्रशकृतः स्यात्प्रवर्तनम् 

।  
इति द्वाविंशतिविधं वायोरावरणं विदुः ४९

प्राणादयस्तथाऽन्योन्यमावृण्वन्ति यथाक्रमम् 

।  
सर्वेऽपि विंशतिविधं विद्यादावरणं च तत् ५०

निःश्वासोच्छ्वाससंरोधः प्रतिश्यायः शिरोग्रहः 

।  
हृद्रो गो मुखशोषश्च प्राणेनोदान आवृते ५१

उदानेनावृते प्राणे वर्णौजोबलसङ्क्षयः 

।  
दिशाऽनया च विभजेत्सर्वमावरणं भिषक् ५२

स्थानान्यवेक्ष्य वातानां वृद्धिं हानिं च कर्मणाम्

प्राणादीनां च पञ्चानां मिश्रमावरणं मिथः ५३

पित्तादिभिर्द्वादशभिर्मिश्राणां मिश्रितैश्च तैः 

।  
मिश्रैः पित्तादिभिस्तद्वन्मिश्रणाभिरनेकधा ५४

तारतम्यविकल्पाच्च यात्यावृतिरसङ्ख्यताम् 

।  
तां लक्षयेदवहितो यथास्वं लक्षणोदयात् ५५

शनैःशनै श्चोपशयाद्गूढामपि मुहुर्मुहुः 

।  
विशेषाज्जीवितं प्राण उदानो बलमुच्यते ५६

स्यात्तयोः पीडनाद्धानिरायुषश्च बलस्य च 

।  
आवृता वायवोऽज्ञाता ज्ञाता वा वत्सरं स्थिताः ५७

प्रयत्नेनापि दुःसाध्या भवेयुर्वाऽनुपक्रमाः 

।  
विद्र धिप्लीहहृद्रो गगुल्माग्निसदनादयः ५८

भवन्त्युपद्र वास्तेषामावृतानामुपेक्षणात् ५८-२

इति श्रीवैद्यपतिसिंहगुप्तसूनुश्रीमद्वाग्भटविरचितायामष्टाङ्गहृदयंसहितायां
तृतीये निदानस्थानेवातशोणितनिदानं नाम षोडशोऽध्यायः १६

समाप्तं चेदं तृतीयं निदानस्थानम् 
।  
