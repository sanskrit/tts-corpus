+++
title = "०१ पशुविचारः"

+++
प्रथमः पटलः  
पशुविचारः  
शिवं प्रणम्य परमं निधनेशमतः परम्  
ज्ञानदीक्षे प्रवक्ष्यामि ते शृणुध्वं समाहितः १  
अथात्ममलमायाख्यकर्मबन्धविमुक्तये  
व्यक्तये च शिवत्वस्य शिवाज्ज्ञानं प्रवर्तते २  
तदेकमप्यनेकत्वं शिववक्त्राम्बुजोद्भवम्  
परापरेण भेदेन गच्छत्यर्थप्रतिश्रयात् ३  
एवमेतत्सुरेशानः शास्त्रसद्भावमुत्तमम्  
सूत्रद्वयेन संगृह्य प्राह विस्तरशः पुनः ४  
अथात्माविमलो बद्धः पुनर्मुक्तश्च दीक्षया  
विज्ञेयः स त्रिधावस्थः के वलः सकलोऽमलः ५  
अचेतनो विभुर्नित्यो गुणहीनोऽक्रियोऽप्रभुः  
व्याघातभागशक्तश्च शोध्यो बोध्योऽकलः पशुः ६  
पूर्वं मायात्मकाद्बन्धादित्थमात्मा स्थितो मया  
प्रोक्तो गुरुमुखोक्तेन श्लोकबन्धेन हे द्विजाः ७  
भोक्ता भोजकभावेन नानाभोगविसर्पिणा  
सांप्रतं प्रोच्यते बद्धो बन्धेनात्मा कलादिना ८  
अत्यन्तमलिनस्यास्य प्रागुक्तस्याविकारिणः  
कला संश्लेषमायाति शिवेच्छानुविधायिनी ९  
कलोद्बलितचैतन्यो विद्यादर्शितगोचरः  
रागेण रञ्जितश्चापि बुद्ध्यादिकरणैस्ततः १०  
मायाद्यवनिपर्यन्ततत्त्वभूतात्मवर्त्मनि  
भुङ्क्ते तत्र स्थितो भोगान्भोगैकरसिकः पुमान् ११
भोगोऽस्य वेदना पुंसः सुखदुःखादिलक्षणा  
तां समर्थितचैतन्यः पुमानभ्येति कर्मतः १२  
कर्मतश्च शरीराणि विषयाः करणानि च  
भोगसंसिद्धये भोक्तुर्भवन्ति न भवन्ति च १३  
एवं मायाञ्जनस्थोऽणुर्निजदोषतिरस्कृ तः  
याति तन्मयतां तेषु मायाभोगेषु रञ्जितः १४  
संसारी विषयी भोक्ता क्षेत्री क्षेत्रज्ञ एव च  
शरीरी चेति बद्धात्मा सकलश्चोच्यते बुधैः १५  
शिवेच्छया पुरानन्ता शैवी शैवार्थदायिका  
सा शक्तिरापतत्याद्या पुंसो जन्मन्यपश्चिमे १६  
तन्निपातात्क्षरत्यस्य मलं संसारकारणम्  
क्षीणे तस्मिन्यियासा स्यात्परं निःश्रेयसं प्रति १७  
स देशिकमनुप्राप्य दीक्षाविच्छिन्नबन्धनः  
प्रयाति शिवसायुज्यं निर्मलो निरनुप्लवः १८  
अनेन क्रमयोगेन परां के वलतां गतः  
आनाद्यशुद्धिशून्यत्वात्प्राप्नोति न भवान्तरम् १९  
इत्थमात्मा समाख्यातः सर्वावस्थास्ववस्थितः  
साम्प्रतं प्रोच्यते ब्रह्मन् पाशजालमनन्तकम् २०  
इति स्वायम्भुवसूत्रसंग्रहे पशुविचारपटलः प्रथमः  
