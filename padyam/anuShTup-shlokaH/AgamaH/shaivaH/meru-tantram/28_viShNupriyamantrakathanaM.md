+++
title = "२८ विष्णुप्रियमन्त्रकथनं"

+++
श्रीदेव्युवाच ॥  
  
श्रीविष्णोरवतारा ये स्थिता युगचतुष्टये ॥  
तन्मन्त्राञ्छ्रोतुमिच्छामि भुक्तिमुक्तिप्रदायकान् ॥ १ ॥  
  
शिव उवाच ॥  
  
सम्यक्पृष्टं त्वया देवि शृण्वादौ मन्त्रमद्भुतम् ॥  
मम विष्णोः प्रियतमं मन्त्रं हरिहरात्मकम् ॥ २ ॥  
  
प्रणवं [ॐ ह्रीं ह्ॐ शङ्करनारायणाय नमो ह्ॐ ह्रीं ॐ ॥] चापि हृल्लेखा ह्ॐबीजं शङ्करेति च ॥  
नारायणाय च नमो ह्ॐह्रीं ॐ षोडशाक्षरः ॥ ३ ॥  
  
ऋषिर्नारायणश्छन्दोनुष्टुब्भरिहरः सुरः ॥  
षड्दीर्घयुङ्ग्मायया च षडङ्गानि प्रकल्पयेत् ॥ ४ ॥  
  
शूलं चक्रं पाञ्चजन्यमभयं दधतं करैः ॥  
स्वस्वरूपार्धनीलार्धदेहं हरिहरं भजे ॥ ५ ॥  
  
नवशक्त्यभिधे पीठे पूर्वमङ्गानि संयजेत् ॥  
लक्ष्मीनारायणं भूमिं धराख्यामम्बिकां तथा ॥ ६ ॥  
  
गौराङ्गीं गोमतीं गौरीं गान्धारीं भूपुरे पुनः ॥  
प्। ६९८)लोकेशानपि चेन्द्रादीन्वर्णलक्षं जपेन्मनुम् ॥ ७ ॥  
  
तिलैश्च तण्डुलैर्होमं तर्प्पणादि ततश्चरेत् ॥  
एवं सिद्धमनुर्मन्त्री हृदि कृत्वा तु वाञ्छितम् ॥ ८ ॥  
  
जपेदष्टाक्षरं शान्तो दिनानामेकविंशतिम् ॥  
लभते वाञ्छितानर्थान्सद्यः प्रीतिकरो मनुः ॥ ९ ॥  
  
अथोच्यते हयग्रीवमन्त्रः सर्वार्थसिद्धिदः ॥  
सहावुकारसंयुक्तौ बिन्दूना परिशोभितौ ॥ १० ॥  
  
विप्रसेव्यो बीजमन्त्रो हयग्रीवस्य चादिमः ॥  
हसावौकारसंयुक्तौ सबिन्दू क्षत्रियस्य च ॥ ११ ॥  
  
हसावेकारसंयुक्तौ सबिन्दू वैश्यजन्मनः ॥  
त्रिष्टुप्छन्दो मुनिर्ब्रह्मा हयग्रीवोस्य देवता ॥ १२ ॥  
  
षड्दीर्घयुक्तबीजने षडङ्गविधिरीरितः ॥  
कमलं जपमालां चाभयं कमेव च ॥ १३ ॥  
  
श्वेतपद्मस्थितं गौरं श्वेतपद्मानुलेपनम् ॥  
भक्तप्रियं हयग्रीवं वन्देहं दानवान्तकम् ॥ १४ ॥  
  
गायत्रीमस्य वक्ष्येहं स रुद्रः संस्कृतो यया ॥  
मन्त्राधिकारी भवति देवमावाहयेत्तया ॥ १५ ॥  
  
वागीश्वराय विद्महे हयग्रीवाय धीमहि ॥  
तन्नो हंसः प्रचोदयात् ॥ १६ ॥  
  
यजेद्वाजिहरेः पीठे चाङ्गैः स्यात्प्रथमावृतिः ॥  
प्रज्ञा मेधा स्मृतिर्विद्या श्रीर्वागीशा हयाननः ॥ १७ ॥  
  
विद्याविलासाख्यहयग्रीवो वै मानमर्दनः ॥  
लक्ष्म्यादिभिस्तृतीया स्यात्ताश्च लक्ष्मीः सरस्वती ॥ १८ ॥  
  
रतिः प्रीतिः कीर्तिकान्त्यौ तुष्टिः पुष्टिश्चतुर्थिका ॥  
त्र्यावृत्तिः कुमुदाद्यैः स्यात्प्रोक्तास्ते दधिवामने ॥ १९ ॥  
  
पञ्चमी लोकपालैः स्यात्षष्ठी स्याच्च तदायुधैः ॥  
वेदलक्षं जपेन्मन्त्रं दशांशं जुहुयाद्घृतैः ॥ २० ॥  
  
सुगन्धाद्यैस्तर्प्पणं स्यान्मार्ज्जनं विप्रभोजनम् ॥  
सिद्धो मन्त्रः प्रयोगार्हो जायते भुक्तिमुक्तिदः ॥ २१ ॥  
  
शशिमण्डलमध्यस्थं हेमकुण्डलिनं मनुम् ॥  
करं ध्यात्वा न्यसेद्वक्त्रे सभापूज्यः सजायते ॥ २२ ॥  
  
अथवा तं करं कम्भे न्यस्य तज्जलसेचनात् ॥  
प्रातर्हरति लूतादिदौर्भाग्यं पञ्चधा विषम् ॥ २३ ॥  
  
योम्भस्त्रिसप्तजपितं प्रभाते प्रत्यहं पिबेत् ॥  
सप्ताहाज्जायते तस्य दिव्या वाणी मनोरमा ॥ २४ ॥  
  
चन्द्रमण्डलमध्यस्थलकारे न्यस्य मन्त्रकम् ॥  
पीतं चापि मुखं ध्यात्वा स्तम्भयेत्परभारतीम् ॥ २५ ॥  
  
प्रभावद्द्वयमध्यस्थं प्रभाबीजेन संयुतम् ॥  
संलिखेद्दर्भमूलेन भर्जपत्रे हरिद्रया ॥ २६ ॥  
  
यन्तं प्रतिष्ठितप्राणं शरावद्वयसम्पुटम् ॥  
प्। ६९९)वेष्टितं पीतसूत्रेण मूकत्वं कुरुतेचिरात् ॥ २७ ॥  
  
शृङ्गाटपुरमध्यस्थं रेखाक्रान्तं तु बीजकम् ॥  
ज्वालामालाकुलं ध्यायेत्स्तम्भनं परमं मतम् ॥ २८ ॥  
  
वायुमण्डलमध्यस्थं वायुबीजसमन्वितम् ॥  
संहारकमिदं ध्यानं विषादीनां न संशयः ॥ २९ ॥  
  
जलमण्डलमध्यस्थं ध्यात्वा चन्द्रांशुनिर्मलम् ॥  
आप्यायते करे ह्येतत्सर्वरोगविनाशनम् ॥ ३० ॥  
  
शून्य गर्भगतं यन्त्रं हेमगोक्षीरसन्निभम् ॥  
ध्यायेद्धृत्पद्ममध्यस्थं निर्विषीकरणम्परम् ॥ ३१ ॥  
  
लिखेद्रोचनया भर्ज्जे मन्त्रं बाहौ विधारयेत् ॥  
महारक्षा भवेदेषा सर्वदोषविनाशकृत् ॥ ३२ ॥  
  
बीजं रेफसमायुक्तं मध्यस्थं सहकारयोः ॥  
हकारद्वयमध्यस्थं जप्तं मासन्तु वैरकृत् ॥ ३३ ॥  
  
अथान्यं शृणु देवेशि मन्त्रं वाग्बुद्धिकारकम् ॥  
उद्गिरत्प्रणवोद्गीथ सर्ववागीश्वरेश्वर ॥ ३४ ॥  
  
सर्ववेदमयाचिन्त्य सर्वं बोधयबोधय ॥  
स्वबीजप्रणवाभ्यां च श्लोकमेनं पुटेदथ ॥ ३५ ॥  
  
षड्त्रिंशदक्षरो मन्त्रः स्वाहान्तोष्टत्रिवर्णकः ॥  
छन्दोनुष्टुम्मुनिर्ब्रह्मा हयग्रीवस्तु देवता ॥ ३६ ॥  
  
पञ्चाङ्गानि मनोस्तारमनुपादैर्भवन्ति हि ॥  
हयग्रीवं चतुर्बाहुम्पारदाम्भोधरद्युतिम् ॥  
शङ्खारिपाणिमश्वास्यं जानुन्यस्तकरं भजेत् ॥ ३७ ॥  
  
पूर्वपीठे यजेन्मूर्तिं बीजमन्त्रेण कल्पयेत् ॥  
यजेदष्टदले पद्मे देवाग्रादिप्रदक्षिणम् ॥ ३८ ॥  
  
चतुर्वेदास्तु सम्पूज्यास्तत्कोणेषु यजेत् क्रमात् ॥  
वेदाङ्गानि स्मृतिं न्यायं सर्वशास्त्राणि चार्च्चयेत् ॥ ३९ ॥  
  
तस्य बाह्ये तु षट्कोणे षडङ्गानि समर्च्चयेत् ॥  
भूपुरे लोकपालांश्च तदस्त्राणि ततो यजेत् ॥ ४० ॥  
  
षट्त्रिंशल्लक्षकञ्जप्त्वा कुन्दैस्त्रिस्वादुसंयुतैः ॥  
होमयेत्तर्प्पणाद्यन्तं कृत्वा सिद्धो भवेन्मनुः ॥ ४१ ॥  
  
लक्ष्मीकामः प्रजुहुयाद्बिल्वपत्रैस्तथायुतम् ॥  
श्रीकामो जुहुयान्नित्यं कुन्दैस्त्रिमधुरप्लुतैः ॥ ४२ ॥  
  
आज्यं ब्राह्मीरसे पक्वं मन्त्रेणानेन साधितम् ॥  
सेवितं विधिना प्रातरतिबुद्धिकरं त्विदम् ॥ ४३ ॥  
  
साधितां मन्त्रवर्य्येण वचामनुदिनं सुधीः ॥  
भक्षयेत्सर्वशास्त्राणां व्याख्याता भवति ध्रुवम् ॥ ४४ ॥  
  
अथ मन्त्रान्तरं वक्ष्ये त्वरितं धारणाप्रदम् ॥  
ऋग्यजुस्सामरूपाय वेदाभरणकर्म्मणे ॥ ४५ ॥  
  
प्रणवो ह्रीं नृवपुषे महाश्वशिरसे नमः ॥  
हंसादिः सोहमन्तश्च मन्त्रः षट्त्रिंशदक्षरः ॥  
ऋष्याद्यङ्गविधिध्यानपूजाकाम्यानि पूर्ववत् ॥  
प्। ७००)अथ मन्त्रान्तरं वक्ष्ये तीक्ष्णबुद्धिकरं परम् ॥ ४६ ॥  
  
बिल्वोत्तीर्णस्वात्मरूपचिन्मयानन्दरूपिणे ॥ ४७ ॥  
  
तुभ्यं नमो हयग्रीव विद्याराजाय विष्णवे ॥  
स्वाहा सोहं च हंसादिरष्टत्रिंशाक्षरो मनुः ॥ ४८ ॥  
  
तारमन्त्रपदैश्चात्र पञ्चाङ्गविधिरीरितः ॥  
पुरश्चर्य्या तु षट्त्रिंशल्लक्षमन्यच्च पूर्ववत् ॥ ४९ ॥  
  
अथातः सम्प्रवक्ष्यामि परं ज्ञानप्रदम्मनुम् ॥  
स्वबीजं हयशिरसे नमश्चाष्टाक्षरो मनुः ॥ ५० ॥  
  
एकाक्षरोक्तमृष्यादि च्छन्दोनुष्टुबुदाहृतम् ॥  
हस्तैर्दधानं मालां च पुस्तकं वरपङ्कजम् ॥ ५१ ॥  
  
कर्पूराभं सौम्यरूपं नानाभूषणभूषितम् ॥  
एवं ध्यात्वाखिलं कर्य्यादेककर्णोक्तवर्त्मना ॥ ५२ ॥  
  
अथ विष्णोः प्रवक्ष्यामि मन्त्रं रोगापहारकम् ॥  
अच्युतानन्तगोविन्दपदं ङेन्तं हृदन्तकम् ॥  
भवाक्षरो मनुः प्रोक्तो भवरोगैकभेषजम् ॥ ५३ ॥  
  
शौनकर्षिर्विराट् छन्दः परमात्मा तु देवता ॥  
षडङ्गविधिरुक्तोस्य द्विरुक्तैर्मनु नामभिः ॥ ५४ ॥  
  
शङ्खचक्रधरं देवञ्चतुर्बाहुं किरीटिनम् ॥  
सर्वायुधैरुपेतं च गरुडो परिसंस्थितम् ॥ ५५ ॥  
  
सनकादिमुनीन्द्रैस्तु सर्वदेवैरुपासितम् ॥  
श्रीभूमि सहितं देवमुद्यदादित्यसन्निभम् ॥ ५६ ॥  
  
प्रातरुद्यत्सहस्रांशुमण्डलोपमकुण्डलम् ॥  
सर्वलोकस्य रक्षार्थमनन्तं नित्यमेव हि ॥ ५७ ॥  
  
अभयं वरदन्देवं धारयन्तं युगान्वितम् ॥  
गोविन्दमनुवलोक्तम्पञ्चावरणसंयुतम् ॥ ५८ ॥  
  
लक्षमेकञ्जपेन्मन्त्रं तद्दशांशं हुनेद् घतैः ॥  
तर्प्पणादि ततः कुर्याद्रोगनाशः [तस्येति शेषः ॥] प्रजायते ॥ ५९ ॥  
  
लाजहोमन्तु कन्यार्थी धनार्थी बिल्वहोमकम् ॥  
वस्त्रार्थी पुष्पहोमं च नैरुज्यार्थी तिलैर्हुनेत् ॥ ६० ॥  
  
रविवारे जले स्थित्वा नाभिमात्रे जपेद् बुधः ॥  
अष्टोत्तरसहस्रन्तु ज्वरनाशो भविष्यति ॥ ६१ ॥  
  
विवाहार्थी जपेन्मासं शशिमण्डलसन्निभम् ॥  
ध्यायेल्लभेच्छुभां कन्यां कुलीनां च कुटुम्बिनीम् ॥ ६२ ॥  
  
अथातः सम्प्रवक्ष्यामि विष्णोः प्रीतिकरं परम् ॥  
अनन्ताय नमश्चेति षड्वर्णोयमुदाहृतः ॥ ६३ ॥  
  
न्यासो मुनिश्च गायत्री छन्दोनन्तश्च देवता ॥  
नियोगो रोगनाशार्थमन्यद्गोविन्दवद्भवेत् ॥ ६४ ॥  
  
अथान्यं सम्प्रवक्ष्यामि विष्णोः प्रीतिकरं परम् ॥  
वेदव्यासस्य विद्यादिप्रदं पदमिहोच्चरेत् ॥ ६५ ॥  
  
प्। ७०१)वेदव्यासाय हृदयमष्टार्णो मुनिरीरितः ॥  
मुनिर्ब्रह्मा तथानुष्टुप्छन्दः सत्यवतीसुतः ॥ ६६ ॥  
  
देवो बीजं भवेदाद्यं नमः शक्तिः प्रकीर्तिता ॥  
षड्दीर्घाद्येन बीजेन षडङ्गविधिरीरितः ॥ ६७ ॥  
  
व्याख्यामुद्रादक्षहस्तं वामजानुतले स्थितम् ॥  
योगपट्टासनारूढं प्रफुल्लकुसुमद्यतिम् ॥ ६८ ॥  
  
दीर्घकण्ठं विशालाक्षन्तुन्दिलं मुनिवन्दितम् ॥  
नानाशिष्यैः परिवृतं कृष्णद्वैपायनम्भजे ॥ ६९ ॥  
  
जपेदष्टसहस्राणि पायसैर्होममाचरेत् ॥  
पूर्वोक्ते तु यजेत्पीठे पूर्वमङ्गानि पूजयेत् ॥ ७० ॥  
  
प्राच्यादिषु यजेत्पैलं वैशम्पायनजैमिनी ॥  
सुमन्तुं कोणभागेषु श्रीशुकं लोमहर्षणम् ॥ ७१ ॥  
  
उग्रश्रवसमन्यांश्च मुनीन्बाह्ये तु भूपुरे ॥  
इन्द्रादींश्च तदस्त्राणि पूजा चैवं समीरिता ॥ ७२ ॥  
  
एवं सिद्धमनुर्मन्त्री वर्षमात्रं यदा जपत् ॥  
त्रिकालेष्टोत्तरशतं कवित्वं शोभनाः प्रजाः ॥ ७३ ॥  
  
स्वयमेव पुराणानामर्थः स्फुटति गोपितः ॥  
व्याख्यानशक्तिं कीर्तिं च लभते सम्पदोन्वयम् ॥ ७४ ॥  
  
अथ मन्त्रान्तरं वक्ष्ये चिरञ्जीवित्वकारकम् ॥  
तारं नमः समाभाष्य मन्त्रमेतन्ततो वदेत् ॥ ७५ ॥  
  
सोहं तारं पुनश्चोक्त्वा मन्त्रश्चेन्द्राक्षरो मतः ॥  
कहोडोस्य मुनिर्देवी गायत्री छन्द ईरितम् ॥ ७६ ॥  
  
अपमृत्युहरो व्यासश्चिरञ्जीवी च देवता ॥  
हं बीजं सश्च शक्तिः स्याद्दीर्घषट्कसमन्वितः ॥  
हकारस्तु षडङ्गार्थं ध्यानपूजादि पूर्ववत् ॥ ७७ ॥  
  
षट्च पञ्चसहस्राणि जपोस्य परिकीर्तितः ॥  
कष्ठादिकमहारोगनाशार्थं लक्षमेककम् ॥ ७८ ॥  
  
जपेन्मन्त्रं प्रत्यहन्तु चाष्टोत्तरशतं जलैः ॥  
मन्त्रितैः स्नापयेद्दुग्धैर्नीरुक्स्यान्नात्र संशयः ॥  
स्वल्पमृत्युविनाशश्च पूर्णमायुः प्रजायते ॥ ७९ ॥  
  
अथ विष्णु प्रियान्वक्ष्ये गरुडस्य मनून् परान् ॥  
तत्र व्रात्या द्विजा ये च सपुत्रा ये च व?(वै)ष्णवाः ॥ ८० ॥  
  
तेषां सस्कृतये मन्त्रसिद्ध्यै विषविनाशिनीम् ॥  
सर्पभीतिहैरी वक्ष्ये गायत्रीं सर्वकामदाम् ॥  
पक्षिराजस्य सर्वेषां नृणामिष्टसुसिद्धये ॥ ८१ ॥  
  
सुपर्णाय विद्महे पक्षिराजाय धीमहि ॥  
तन्नो गरुडः प्रचोदयात् ॥ ८२ ॥  
  
चतुर्विंशतिलक्षेण जपेनेयं च सिद्ध्यति ॥  
ध्यानपूजादिरहिता जपमात्रफलप्रदा ॥ ८३ ॥  
  
अथातः सम्प्रवक्ष्यामि गरुडस्य परम्मनुम् ॥  
तारो नमो भगवते महागरुडङेन्तकम् ॥ ८४ ॥  
  
प्। ७०२)श्रीविष्णुवरवाहेतिनाय त्रैलोक्यमेव च ॥  
पूजिताय वज्रनखवज्रतुण्डपदं वदेत् ॥ ८५ ॥  
  
वज्रपक्षाय पिङ्गेति शरीराय वदेत्ततः ॥  
एह्येहि महागरुड दुष्टनागान्पदं वदेत् ॥ ८६ ॥  
  
छिन्धिद्वयं दुष्टविषान्द्विश्छिन्धिदुष्टराक्षसान् ॥  
द्विर्भिन्ध्यावेशययुगं बद्धो हुम्फड् वसुप्रिया ॥ ८७ ॥  
  
षण्णवत्यक्षरो मन्त्रो मुनिर्ब्रह्मा प्रकीर्त्तितः ॥  
गायत्री छन्द उद्दिष्टं देवता गरुडो मतः ॥ ८८ ॥  
  
हलो बीजानि चोक्तानि स्वरा मन्त्रस्य शक्तयः ॥  
मन्त्रोक्तविषनाशार्थं विनियोगः प्रकीर्त्तितः ॥ ८९ ॥  
  
गरुडात्मा वैनतेयस्तार्क्ष्यश्छन्दोमयस्तथा ॥  
कपिलाक्षस्तथा नागगरलान्तकरो मतः ॥ ९० ॥  
  
प्रणवादिचतुर्थ्यन्तैर्नमसापि समन्वितैः ॥  
एतैः षण्नामभिर्न्यासश्चाङ्गुल्यादिर्हृदादिकः ॥ ९१ ॥  
  
हिमाद्रिशिखराकारं पूर्णचन्द्रनिभाननम् ॥  
दीर्घबाहुं वृषस्कन्धं नागाभरणभूषितम् ॥ ९२ ॥  
  
अनन्तो वामकटकं यज्ञसूत्रं तु वासुकिः ॥  
तक्षकः कटिसूत्रं च हारः कर्कोट उच्यते ॥ ९३ ॥  
  
पद्मश्च दक्षिणेपार्श्वे महापद्मश्चवामतः ॥  
शङ्खपालः शिरोदेशे कुलिकस्तु भुजान्तरे ॥ ९४ ॥  
  
आजानु काञ्चनाभासं ह्यानाभं तुहिनप्रभम् ॥  
आकण्ठाद्रक्तवर्णं च विष्णध्वजगतं भजे ॥ ९५ ॥  
  
अङ्गदिक्पायुधैश्चैव गरुडस्य तु पूजनम् ॥  
मन्त्रार्णसङ्ख्याशततो जपः सप्तगुणो मतः ॥ ९६ ॥  
  
आज्ञया दर्शनात्तस्य स्थावरं जङ्गमं विषम् ॥  
नाशमायान्ति रोगाश्च विसर्प्पाद्या न संशयः ॥ ९७ ॥  
  
वक्ष्येथ गारुडं मन्त्रं क्षिप तारोग्निगेहिनी ॥  
पञ्चाक्षरो मनुः पङ्क्तिश्छन्दोनन्तो मतो मुनिः ॥ ९८ ॥  
  
देवता गरुडस्तारो बीजं शक्तिर्वसुप्रिया ॥  
स्वाहान्तो हृदये न्यस्य ज्वलज्वल महामते ॥ ९९ ॥  
  
रुद्रचूडानन स्वाहा नत्यन्तं मस्तके न्यसेत् ॥  
गरुडान्ते शिखे स्वाहा शिखाया मनुरीरितः ॥ १०० ॥  
  
सर्वमन्त्रस्तु गरुड प्रभुं जययुगं वदेत् ॥  
द्विः प्रभेदय वित्रासयद्वयं द्विर्विमर्दय ॥ १०१ ॥  
  
स्वाहा सप्त त्रिंशदर्णान्तेत्र मन्त्रोथ कथ्यते ॥  
उग्ररूपधरेत्युक्त्वा सर्वविषहरेति च ॥ १०२ ॥  
  
भीषयद्वितयं सर्वं दहयुग्मं ततो वदेत् ॥  
भस्मीकुरुकुरु स्वाहादन्तवर्णो मनुर्मतः ॥ १०३ ॥  
  
अस्तु मन्त्रोप्रतिहतबलाप्रतिहतेति च ॥  
त्रासनान्ते वदेद्धुम्फट् स्वाहान्तोष्टादशाक्षरः ॥ १०४ ॥  
  
पादे कण्ठे हृदि मुखे मूर्ध्नि वर्णान्क्रमान्न्यसेत् ॥  
प्। ७०३) तप्तस्वर्णनिभं नागप्रज्ञप्ताङ्गविभूषणम् ॥ १०५ ॥  
  
चञ्च्वग्रप्रचलद्भोगिभोगं मुकुटमण्डितम्॥  
पक्षोच्चारितसत्साम गानं विषहरं भजे ॥ १०६ ॥  
  
पक्षिराजाय स्वाहेति पीठे सप्ताक्षरो मनुः ॥  
पूजयेन्मातृका पद्मे गरुडं वेदविग्रहम् ॥ १०७ ॥  
  
अङ्गान्यादौ कर्णिकायां तत्तन्मन्त्रैश्च पूजयेत् ॥  
अनन्तो वासुकिस्तक्षकाख्यः कर्कोटपद्मकौ ॥ १०८ ॥  
  
महापद्मः शङ्खपालः कुलिकोथ दिगीश्वराः ॥  
तदायुधानि भूगेहे पञ्चलक्षं जपेन्मनुम् ॥ १०९ ॥  
  
तिलैर्हुनेत्तर्प्पणादि कृत्वा सिद्धमनुर्भवेत् ॥  
दर्शनाद्दूरगस्तस्य सर्प्पो नश्येद्विषद्वयम् [चेत्यध्याहार्य्यम् ॥] ॥ ११० ॥   
  
विष्णुभक्तिपरो भूयो भवेदरिविनाशनः ॥  
इह लोके सुखी दीर्घजीवी भूपतिपूजितः ॥ १११ ॥  
  
परत्र याति वैकुण्ठमिति विष्णुप्रिया मया ॥  
गदिता मनवो देवि किमन्यच्छ्रोतुमिच्छसि ॥ ११२ ॥  
  
इति श्रीमहामायामहाकालानुमते मेरुतन्त्रे शिवप्रणीते विष्णुप्रियमन्त्रकथनं नामाष्टाविंशः प्रकाशः ॥ २८ ॥  
  