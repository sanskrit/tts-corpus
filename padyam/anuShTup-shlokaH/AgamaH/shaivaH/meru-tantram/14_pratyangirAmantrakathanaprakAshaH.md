+++
title = "१४ प्रत्यङ्गिरामन्त्रकथनप्रकाशः"

+++
श्रीदेव्युवाच ॥   
  
भगवन्देवदेवेश गुरुणा ज्ञानिना यदा ॥ लोभेन दत्तो   
मन्त्रश्चेदतो दुःखमवाप्यते ॥ १ ॥   
  
तदा किं देव कर्तव्यं यदा सौख्यं न जायते ॥ इह लोके   
परत्रापि येन संलभ्यते सुखम् ॥ २ ॥   
  
श्रीमहादेव उवाच ॥   
  
प्रायः कलियुगे देवि गुरवो लोभसंयुताः ॥   
शिष्यास्सुखेप्सवोऽभक्ता ह्यतो न क्वापि सिद्धयः ॥ ३ ॥   
  
प्रायोमन्त्रग्रहस्तेन दुःखायैवोपजायते ॥ तदर्थं   
सम्प्रवक्ष्यामि सर्वतन्त्रेषु गोपितम् ॥ ४ ॥   
  
मन्त्रत्यागं प्रथमतः कृत्वा प्रत्यङ्गिराम्भजेत् ॥   
मन्त्रत्यागविधिं वक्ष्ये येन सञ्जायते सुखम् ॥ ५ ॥   
  
विद्वांसं ब्राह्मणं ज्ञात्वा तन्त्रेषु परिनिष्ठितम् ॥   
प्रातस्तस्य गृहं गत्वा स्वीयं दुःखं निवेदयेत् ॥ ६ ॥   
  
ततस्तेन प्रकर्तव्यो मन्त्रत्यागविधिः परः ॥ तत्रादौ   
रम्यभवने कुम्भं दीक्षाविधानतः ॥ ७ ॥   
  
मण्डले स्थापयित्वा तु युतं तीर्थजलैः शुभैः ॥   
विलोमन्तन्त्रमन्त्रेण तत्रावाह्येष्टदेवताम् ॥ ८ ॥   
  
सकलीकृत्य सम्पूज्यावरणञ्च प्रपूजयेत् ॥ एवं सावरणां   
मन्त्री समभ्यर्च्येष्टदेवताम् ॥ ९ ॥   
  
हुनेद्विलोममन्त्रेण गोघतेन सहस्रकम् ॥ अष्टान्वितं शतं   
वापि ततः सन्तर्पयेदमुम् ॥ १० ॥   
  
ब्रह्मार्पणेन [ॐ   
तत्सत्प्राणबुद्धिदेहधर्माधिकारजाग्रत्स्वप्नसुषुप्त्यवस्थासु   
मनसा वाचा कर्मणाभ्यन्तरा यच्चोदरेण शिश्ना वा यच्च   
स्मृतं यदुक्तं यच्च कृतन्तत्सर्वं ब्रह्मार्पणं   
भवेद्भूस्स्वाहा ।] मनुना देवताभ्यो बलिन्ततः ॥   
यवान्नैश्चापि दुग्धान्नैर्दिग्विदिक्ष्वध ऊर्ध्वतः ॥ ११ ॥   
  
प्। ३३१) आयाहीन्द्र सुराधीश शतमन्यो शचीपते ॥ नमस्तुभ्यं   
गृहाणेमं पुष्पधूपादिकं बलिम् ॥ १२ ॥   
  
आयाहि तेजसा नाथ हव्यवाह वरप्रद ॥ गृहाण पुष्पधूपादि   
बलिमेनं प्रयोजितम् ॥ १३ ॥   
  
प्रेतनाथ त्वमायाहि भिन्नाञ्जनसमद्युते ॥ बलिन्दत्तं   
गृहाणेमं सुप्रीतो वरदोभव ॥ १४ ॥   
  
नमस्ते रक्षसां नाथ निर्-ऋते त्वमिहागतः ॥ गृहाण   
बलिपूजादि मया भक्त्या निवेदितम् ॥ १५ ॥   
  
एहि पश्चिमदिक्पाल जलनाथ नमोस्तु ते ॥ भक्त्या निवेदितां   
पूजां गृहीत्वा सुखमाप्नुहि ॥ १६ ॥   
  
प्रभञ्जन प्राणपते त्वमेहि सपरिच्छदः ॥ मया प्रयुक्तं   
विधिवद्गृहाण बलिमादरात् ॥ १७ ॥   
  
कुबेरतारकाधीशावागच्छेतां सुरोत्तमौ ॥ पुष्पधूपादिभिः   
प्रीतौ भवतां वरदौ मम ॥ १८ ॥   
  
ईश त्वमेहि भगवन्सर्वविद्याश्रय प्रभो ॥ पूजितः   
पुष्पधूपाद्यैः प्रीतोभव विभूतये ॥ १९ ॥   
  
आयाहि सर्वलोकानां नाथ ब्रह्मन्समर्चनम् ॥ गृहाण   
सर्वविप्राग्र्य जगत्कर्ते नमोस्तु ते ॥ २० ॥   
  
आगच्छ वरदश्रेष्ठ विष्णो विश्वस्य नायक ॥ पूजितः परया   
भक्त्या भव त्वं सुखदो मम ॥ २१ ॥   
  
ततः सपरिवारां यः पूजयेन्मन्त्रदेवताम् ॥ मन्त्रेण   
विपरीतेन पुष्पधूपोपचारकैः ॥ २२ ॥   
  
ततस्तु प्रार्थयेद्विद्वान्पूजितां मन्त्रदेवताम् ॥   
अनुकल्पादिनालोच्य मया तरलबुद्धिना ॥ २३ ॥   
  
उपात्तो दुःखदो मन्त्रस्तद्दोषं विनिवर्तय ॥ पापं प्रतिहतं   
मेस्तु भूयाच्छ्रेयः सनातनम् ॥ २४ ॥   
  
तनोतु मम कल्याणं पावनी भक्तिरेव तु ॥ इति सम्प्रार्थ्य   
मन्त्रेशं मन्त्रं यन्त्रे विलोमतः ॥ २५ ॥   
  
विलिख्यामलकर्पूरचन्दनेन समर्पयेत् ॥ कलशोपरि संस्थाप्य   
भक्त्या परमया युतः ॥ २६ ॥   
  
तद्यन्त्रं स्वस्य शिरसि बद्ध्वा स्नायाद्घटोदकैः ॥   
मन्त्रपूतैः पुनश्चान्यं कुम्भं तोयैः प्रपूरयेत् ॥ २७ ॥   
  
तन्मध्ये मन्त्रयन्त्रं च निक्षिप्याथ प्रपूरयेत् ॥ तं कुम्भं   
निम्नगायां च शुद्धे वान्यजलाशये ॥ २८ ॥   
  
विसृजेदथ विप्रांश्च यथाशक्ति प्रपूजयेत् ॥ इत्थं   
कृतविधानस्य दुर्लभस्य मनोरुजः ॥ २९ ॥   
  
विनश्यन्ति न सन्देहः क्रमाच्चित्तप्रसन्नता ॥   
जायतेऽतीवसम्पन्ना वर्धते तत्कुलं सदा ॥ ३० ॥   
  
अथ प्रत्यङ्गिरां वक्ष्ये सारभूतां सुखप्रदाम् ॥ यद्भक्तस्य   
दृशः पाताद्भूतप्रेताधिदेवताः ॥ ३१ ॥   
  
प्। ३३२) कदाचिन्नाभिगच्छन्ति साध्यसिद्धिः प्रजायते ॥ शान्तिं   
पुष्टिं समृद्धिं च साधकाय प्रयच्छति ॥ ३२ ॥   
  
कुलद्वयविदात्मादि मन्त्रार्थज्ञानकोविदः ॥ आचारसंयुतः   
शुद्धवाक्छुद्धो मनसा तथा ॥ ३३ ॥   
  
शान्तबुद्धिः प्रसन्नात्मा जितक्रोधो जितेन्द्रियः ॥   
दम्भाहङ्कारमोहादिविकलो ज्ञानवित्तमः ॥ ३४ ॥   
  
ध्यानयोगसमारूढः सर्वाभीष्टप्रसाधकः ॥   
मन्त्रराजमिमं लब्ध्वा जायते स च भूपतिः ॥ ३५ ॥   
  
विनियोगमथो वक्ष्ये चत्वारिंशदृचस्तथा ॥ प्रत्यङ्गिरा मुनिः   
प्रोक्तश्छन्दोनुष्टुप्प्रकीर्तितम् ॥ ३६ ॥   
  
उग्रा कृत्या देवतास्ति महादेवोथ वा हरिः ॥ विनियोगोत्र सर्वेषु   
त्वभीष्टेषु तथाविधः ॥ ३७ ॥   
  
आदौ शरीरशुद्ध्यर्थं प्राजापत्यं व्रतं चरेत् ॥ कुशोदकेन   
संशोध्य पञ्चगव्येन वै पुनः ॥ ३८ ॥   
  
चरुं हविष्यं भुञ्जानः शतमष्टोत्तरं जपेत् ॥ दिनत्रयं   
ततः सिद्धं मन्त्रं कार्येषु योजयेत् ॥ ३९ ॥   
  
दिक्पालमुद्रासनपल्लवानां विधिं परिज्ञाय जपेत्सुमन्त्रम् ॥ न   
चान्यथा सिद्ध्यति तस्य मन्त्रः पूतः सदायङ्किल   
मन्त्रराजः ॥ ४० ॥   
  
लङ्घयेत्प्रत्यरीन्सर्वानभीष्टं चैव जायते ॥ प्रयुक्तो   
ब्राह्मणे मन्त्रो विपरीतफलो भवेत् ॥ ४१ ॥   
  
जपादौ वा प्रयोगादौ पुरश्चर्यादिके तथा ॥ आदौ शान्तिं   
प्रकुर्वीत तद्विधानं निगद्यते ॥ ४२ ॥   
  
बार्हस्पत्यः शान्तिमुनिर्विश्वेदेवाः सुरा मताः ॥ छन्दश्च   
शक्वरी प्रोक्ता शान्त्यर्थं विनियोजनम् ॥ ४३ ॥   
  
तच्छंय्योरावृणीमहे गातुं यज्ञाय ॥ गातुं पज्ञपतये   
दैवी स्वस्तिरस्तु नः ॥ ४४ ॥   
  
स्वस्तिरस्तु मानुषेभ्यः ऊर्ध्वं जिगातु भेषजम् ॥ शं नो अस्तु   
द्विपदे शं चतुष्पदे ॥ ४५ ॥   
  
नमो ब्रह्मणे नमो अस्त्वग्नये ॥ नमः पृथिव्यै नम ओषधीभ्यः   
॥ ४६ ॥   
  
नमो वाचस्पतये नमो विष्णवे महते करोमि ॥ भद्रं नो अपि   
वातये मनः ॥ ४७ ॥   
  
उच्चरंस्त्रिस्तारपूर्वं मन्त्रान्ते शान्तिरित्यपि ॥   
गायत्र्यष्टोत्तरशतं जप्त्वा कर्म समाचरेत् ॥ ४८ ॥   
  
कर्मान्तेपि पुनश्चैवं कृत्वा कर्म समापयेत् ॥ सर्वेषामेव   
मन्त्राणां बीजम्ॐशक्तिरत्र ह्रीम् ॥ ४९ ॥   
  
तारमायापुटाः [१- ॐ । २। ह्रीं ।] सर्वे जप्तव्याः केवला न   
हि ॥ तदा क्षिप्रं प्रसिद्ध्यन्ति मन्त्रास्तन्त्रेषु निर्णयः ॥ ५०   
॥   
  
प्। ३३३) अश्विनौ तु मुनी प्रोक्तावनुष्टुप्छन्द ईरितम् ॥ कृत्यात्र   
देवता चास्य नियोगोभीष्टसिद्धये ॥ ५१ ॥   
  
यां [अस्य मन्त्रस्य ब्रह्मा ऋषिरनुष्टुप्छन्दः प्रत्यङ्गिरा   
देवत्ॐ बीजं ह्रींशक्तिः कृत्यानाशने विनियोगः ॐ   
ह्रीमितिबीजाभ्यां सम्पुटितः सप्ताधिकत्रिंशदक्षरो मन्त्रो   
भवति । अष्टत्रिचतुश्चतुः पञ्चाष्टाक्षरैः   
प्रणवाद्यैर्ह्रीमन्तैरङ्गन्यासं कुर्यात् । यथा - ॐ यां   
कल्पयन्ति नोरयः ह्रीं हृदयाय नमः ॐ क्रूरां कृत्यां   
ह्रीं शिरसे स्वाहा ॐ वधूमिव ह्रीं शिखायै वषट् ॐ तां   
ब्रह्मणा ह्रीं कवचाय हुम् ॐ अपनिर्णुघ्न ह्रीं नेत्रत्रयाय   
वौषट् ॐ प्रत्यक्कर्तारमृच्छतु ह्रीं अस्त्रायफट् - शिर   
आदिषु मन्त्रपदैर्ॐ ह्रीम्माद्यन्तैर्न्यसेत् ॥] कल्पयन्ति नोरयः   
क्रूरां कृत्यां वधूमिव ॥ तां ब्रह्मणा अपनिर्णुघ्न   
प्रत्यक्कर्तारमृच्छतु ॥ ५२ ॥   
  
नागत्र्यब्ध्यब्धिवेदेषु नागवर्णैर्ध्रुवादिकैः ॥   
ह्रीम्बीजान्तैः षडङ्गानि मन्त्रस्य तु समाचरेत् ॥ ५३ ॥   
  
शिरोभ्रुमध्यक्त्रेषु कण्ठे बाहुद्वये हृदि ॥   
नाभावूर्वोर्जानुनोश्च पदानि पदयोर्न्यसेत् ॥ ५४ ॥   
  
चतुर्दशक्रमान्मन्त्री तारमायापुटान्यपि ॥ ततो   
ध्यायेत्सिंहमुखीं मुक्तकेशां दिगम्बराम् ॥ ५५ ॥   
  
असिचर्मकरां श्यामां दंष्ट्राग्रां सर्वभीषणाम् ॥   
ग्रसन्तीमहितान्नुद्रतेजसा ध्यानमीरितम् ॥ ५६ ॥   
  
अयुतं प्रजपेन्मन्त्रं होमस्तस्य दशांशतः ॥   
अपामार्गसमिद्भिस्तु होमो हव्यघृतादिभिः ॥ ५७ ॥   
  
त्रिकोणे चार्चयेद्देवीं षड्दलेष्वङ्गपूजनम् ॥   
लोकपालास्तदस्त्राणि पूजयेदित्थमर्चनम् ॥ ५८ ॥   
  
एवंसिद्धमनुर्मन्त्री प्रयोगेषु शतं जपेत् ॥ जुहुयाच्च शतं   
दिक्षु दशमन्त्रैर्बलिंहरेत् ॥ ५९ ॥   
  
यो [यो मे पूर्वगतः पाप्मापापकेनेह कर्मणा ॥ इन्द्रस्तं   
देवराजा भञ्जयतु अञ्जयतु मोहयतु नाश यतु मारयतु अतः   
बलिं तस्मै प्रयच्छतु कृतं मम शिवं मम शान्तिः   
स्वस्त्ययनं चास्तु एतन्मत्रेण पूर्वमिन्द्रं यजेत् ।] मे   
पूर्वगतः पाप्मा पाकेनेह कर्मणा ॥ इन्द्रस्तन्देवमुच्चार्य   
राजान्ते भञ्जयत्विति ॥ ६० ॥   
  
अञ्जयत्विति चोच्चार्य मोहयत्विति चोच्चरेत् ॥ नाशयतु पदं   
पश्चान्मारयत्वित्यतो बलिम् ॥ ६१ ॥   
  
तस्मै प्रयच्छतु कृतं ममान्ते च शिवं गम ॥ शान्तिः   
स्वस्त्ययनं चास्तु बलिमन्त्र उदाहृतः ॥ ६२ ॥   
  
प्रणवाद्याष्टषष्ट्यर्णस्तेनैव वितरेद्बलिम् ॥   
अस्मिन्मन्त्रेपूर्वम्पदस्थानेऽग्न्या [पुनरेवानयैवरीत्या ।   
शक्रपदस्थाने वह्न्यादिपदानि सम्मेल्य दिक्पालानां तत्तदिक्षु   
बलिं हरेत्] दिपदं वदेत् ॥ ६३ ॥   
  
इन्द्र इत्यादिकस्थाने अग्निरित्यादिकं पठेत् ॥ एवं तु दश   
मन्त्राः स्युस्तत्तद्दिक्षु बलिं हरेत् ॥ ६४ ॥   
  
प्। ३३४) एवं कृते शत्रुकृता कृत्या क्षिप्रं विनश्यति ॥ ६५ ॥   
  
प्रत्यङ्गिरा मुनिः प्रोक्तोऽनुष्टुप्छन्दः प्रकीर्तितम् ॥ कृत्या तु   
देवता चास्य नियोगो रिपुनिग्रहे ॥ ६६ ॥   
  
शीर्षण्वतीं कर्णवतीं विष्णुरूपां भयङ्करीम् ॥ यः   
प्राहिणोदिहाद्य त्वं नित्यं योजय स्वस्तिभिः ॥ ६७ ॥   
  
वामदेव ऋषिः प्रोक्तो गायत्री छन्द ईरितम् ॥ कृत्या तु देवता   
प्राग्वन्नियोगोरिनिवर्तने ॥ ६८ ॥   
  
येन दिष्ट्येह वदसि प्रतिपूरमधापिनि ॥ तमेवातो निवर्तस्व मा   
स्याम्यत्सो अनागसः ॥ ६९ ॥   
  
मुनिर्वृद्धवशिष्ठोस्यच्छन्दोनुष्टुप्प्रकीर्तितम् ॥ देवः   
कालाग्निरुद्रोत्र नियोगोरिविनाशने ॥ ७० ॥   
  
अभिवर्तस्य कर्तरि निरस्तां ताभिरोजसा ॥ आयुरस्य निकृन्तस्य   
प्रजाश्च पुरुषादिनि ॥ ७१ ॥   
  
ऊर्ध्वास्योस्य मुनिः प्रोक्तो नुष्टुप्छन्द उदाहृतम् ॥ देवता   
यातुधान्योभिचारनाशे नियोजनम् ॥ ७२ ॥   
  
यस्त्वा कृत्ये चकारेह त्वं तं गच्छ पुनर्नवे ॥ आसतीः   
कृत्यानाशाय सर्वास्तु यातुधान्यः ॥ ७३ ॥   
  
आसाम्प्रयोगं वक्ष्यामि पञ्चानामद्भुतं भुवि ॥ इदं   
पञ्चर्चकं सूक्तं शुक्लाष्टम्यां समाचरेत् ॥ ७४ ॥   
  
सुमासि पौर्णमास्यां च यदुम्बरभवं समम् ॥   
आनयेद्दण्डमेकन्तु पुरुषस्य प्रमाणतः ॥ ७५ ॥   
  
शतनाम स्मरन्दण्डं गृहीत्वाष्टोत्तरं शतम् ॥ सूक्तं   
जपेत्तदारातिर्दह्यते स महाग्रहैः ॥ ७६ ॥   
  
यदि प्रतिपदारम्भात्कर्म चैतत्समाचरेत् ॥   
अष्टप्रादेशमात्रन्तु दण्डं बैभीतकं समम् ॥ ७७ ॥   
  
गृहीत्वोच्चार्यारिनाम जपेत्सूक्तं तदा रिपुः ॥   
महाव्याधिगृहीतोसौ म्रियते नात्र संशयः ॥ ७८ ॥   
  
कारस्करस्य चार्कस्य समिधोग्निमुखोद्भवैः ॥ तैलैराक्ता   
हुनेत्सप्तरात्रमष्टोत्तरं शतम् ॥ ७९ ॥   
  
शत्रुनाशो भवत्यवमथवा केवलं जपम् ॥ मासमेकं   
प्रकुर्वीतरिपुर्मृत्युमवाप्नुयात् ॥ ८० ॥   
  
श्मशानकाष्ठमय्या तु तालपत्रे लिखेद्रिपोः ॥ ईश्वरस्यालये   
नामवर्णान्मन्त्रेण गर्भितान् ॥ ८१ ॥   
  
अष्टोत्तरशतं जप्त्वा भूमौ प्रादेशमात्रके ॥   
निखतेत्तत्क्षणादेव ज्वरः सत्रोः प्रजायते ॥ ८२ ॥   
  
तत्क्षणं नाशमायाति प्रयोगान्ते तु दक्षिणाः ॥   
दद्याद्गोभूहिरण्यादि यथा शक्त्येति तद्विधिः ॥ ८३ ॥   
  
महादेवो मुनिः प्रोक्तोनुष्टुप्छन्दः प्रकीर्तितम् ॥ कृत्या तु   
देवता चास्य नियोगो रिपुनिग्रहे ॥ ८४ ॥   
  
प्। ३३५) क्षिप्रं कृत्ये निवर्तस्व कर्तुरेव गृहं प्रति ॥   
पशूंश्चैवास्य नाशय वीर्यं चास्य निबर्हय ॥ ८५ ॥   
  
अगस्त्योस्य मुनिः प्रोक्तोनुष्टुप्छन्दः प्रकीर्तितम् ॥ कृत्या तु   
देवता प्रोक्ता नियोगो रिपुतक्षणे ॥ ८६ ॥   
  
यस्त्वां कृत्ये चकारेह विद्वानपि उपग्रहान् ॥ तस्यैवातः   
परावृत्य तनुं कृन्धि यथा तरुम् ॥ ८७ ॥   
  
वशिष्ठोस्य मुनिः प्रोक्तोनुष्टुप्छन्दः प्रकीर्तितम् ॥ रुद्रस्तु   
देवता प्रोक्तो नियोगोरिनिकर्तने ॥ ८८ ॥   
  
प्रतिचित्वावसे धातुब्रह्मणे विष्णुमित्रहम् ॥ अग्निश्च कृत्यं   
रक्षोहा चोज एकपात् ॥ ८९ ॥   
  
ब्रह्मास्य मुनिराख्यातोऽनुष्टुप् छन्दः प्रकीर्तितम् ॥ कृत्या तु   
देवता प्रोक्ता नियोगोरिनिकृन्तने ॥ ९० ॥   
  
यथा त्वाङ्गिरसः पूर्वे भृगवश्चायसेधिरे ॥ अत्रयश्च   
वशिष्ठश्च तथैव नायसेधि माम् ॥ ९१ ॥   
  
अग्निरस्य मुनिः ख्यातस्त्रिष्टुप्छन्दः प्रकीर्तितम् ॥ कृत्या तु   
देवता प्रोक्ता नियोगोरिनिकर्तने ॥ ९२ ॥   
  
यस्ते परूंषि स दधौ रथस्यैवं विभूर्धिया ॥   
तन्त्रच्छतगते जननज्ञास्तेजनो यतः ॥ ९३ ॥   
  
अथ वक्ष्येऽस्य चोक्तस्य पञ्चर्चस्य विधिं शुभम् ॥ भुञ्जानः   
कपिलाक्षीरमनुवाकं त्र्यहं जपेत् ॥ ९४ ॥   
  
क्षुत्तृड्द्वन्द्वादिरहितो ब्रह्मचर्यरतो भवेत् ॥ प्रयोगेस्मिंस्तु   
विज्ञेयाः कामक्रोधादयोरयः ॥ ९५ ॥   
  
पलाशस्य समिद्भिस्तु मधुरैर्दधभिः प्लुतैः ॥   
हुनेदष्टसहस्रं तु ब्रह्मवर्चसवान्भवेत् ॥ ९६ ॥   
  
गोरत्र दक्षिणा प्रोक्ता पलाशसमिधो हुनेत् ॥   
दुग्धाक्ताश्चाष्ट शतकं सप्तभिर्दिवसैर्ग्रहाः ॥ ९७ ॥   
  
उपग्रहाः पलायन्ते शान्तिः सर्वत्र जायते ॥ एवं हुत्वा   
पिप्पलस्य समिद्भिर्यश आप्नुयात् ॥ ९८ ॥   
  
नदीतीरे श्मशाने च भद्रकालालयेपि वा ॥ कृत्वा तद्भस्मनो   
राशिं ध्यात्वायन्नाम चेतसा ॥ ९९ ॥   
  
जपेदष्टसहस्रं स सप्ताहाज्जायतेक्षरी ॥ तदेव   
भस्माहोरात्रं मन्त्रितं गोष्ठके क्षिपेत् ॥ १०० ॥   
  
सद्यो गोश्च सुखं तत्र जायते नात्र संशयः ॥   
पौर्णमास्यामुपोष्याथ रजन्यामङ्गुलीयकम् ॥ १०१ ॥   
  
स्वरक्षार्थं च सन्धार्य जपेदष्टसहस्रकम् ॥ महाराजसमः   
स स्यादाज्ञया विभवेन च ॥ १०२ ॥   
  
नित्यमष्टोत्तरशतं विष्णोर्देवालये जपेत् ॥   
षण्मासाभ्यन्तरेणैव तस्य पूर्णा नमोरथाः [स्युरिति शेषह्   
॥] ॥ १०३ ॥   
  
संवत्सरजपादेवं ब्रह्मणा सदृशो भवेत् ॥ प्। ३३६)   
तिलान्भारशतं दद्याद्दक्षिणां तेस्य पाठिने ॥ १०४ ॥   
  
भृगुर्मुनिरनुष्टुप् च छन्दः कृत्या च देवता ॥ सङ्ग्रामविजये   
चैव विनियोगः प्रकीर्तितः ॥ १०५ ॥   
  
यो नः कृत्ये रणस्थो वा जनो वान्यो हि हिंसति ॥ तस्य त्वं देवि   
विद्ध्वाग्निं तनुमृच्छ स्वहेतिना ॥ १०६ ॥   
  
अगस्त्यस्तु मुनिः प्रोक्तश्छन्दोनुष्टुबुदाहृतम् ॥ देवी कृत्या   
नियोगस्तु विवादादौ जयाय च ॥ १०७ ॥   
  
मनाः शर्यादेनहविमस्य क्षियन्तं या कृत्वने ॥   
सरस्वतीत्यवकृत्यमच्छिषस्तस्य किञ्चन ॥ १०८ ॥   
  
महादेवो मुनिः कृत्या देवताछन्द ईरितम् ॥ अनुष्टुप् च नियोगस्तु   
विवादादौ जयाय च ॥ १०९ ॥   
  
मनः कश्चिदुहारातिर्मनसा प्रतिभूरिति ॥ दूरस्थो वान्तिकस्थो   
वा तस्य हृद्यसृक् पिब ॥ ११० ॥   
  
मुनिरग्निरनुष्टुप् च छन्दः कृत्या च देवता ॥   
दुस्साध्यकार्यसिद्ध्यर्थं विनियोगोस्य कीर्तितः ॥ १११ ॥   
  
येनासि कृत्ये प्रहिता छद्मनास्मज्जिघांसया ॥ तस्य   
व्यनेच्चाव्यनहीनस्तहरसाशनिः ॥ ११२ ॥   
  
गौतमो मुनिराख्यातोनुष्टुप् छन्दोस्यदेवता ॥   
कृत्यामार्गस्थचौरादिनाशे तु विनियोजनम् ॥ ११३ ॥   
  
यो नोसि वासः प्रस्थानः परा याति पराचतम् ॥   
तैर्देविरात्र्याः कृत्ये नो गमयेमान्निकृन्तय ॥ ११४ ॥   
  
अथैतस्यानुवाकस्य प्रयोगः कीर्त्यतेधुना ॥   
शुक्लपक्षप्रदिपदमारभ्य प्रत्यहं जपेत् ॥ ११५ ॥   
  
अष्टोत्तरसहस्रन्तु पौर्णमास्यन्तमेव च ॥   
भक्षयेत्कपिलाक्षीरं हविष्यौदनमेव च ॥ ११६ ॥   
  
श्रोत्रियालयभिक्षां वा सर्वकृत्यानिवारणे ॥   
समर्थोदर्शनादेव भवेद्भूतस्य का कथा ॥ ११७ ॥   
  
जयेत्तथापमृत्युं च यक्षगन्धर्वराक्षसान् ॥   
स्कन्दग्रहब्रह्मरक्षोपस्मारादिगदांस्तथा ॥ ११८ ॥   
  
सर्वे रोगा विनश्यन्ति वृद्धिश्चैवोत्तरोत्तरम् ॥   
सर्वोपद्रवशान्तिः स्याद्भवने साधकस्य तु ॥ ११९ ॥   
  
नित्यमष्टोत्तरं हुत्वा घृताक्ताञ्छालितण्डुलान् ॥   
सर्वव्याधिविनाशः स्याच्छिवमेव दिनेदिने ॥ १२० ॥   
  
अष्टोत्तरसहस्रं तु तिलमाषचरुं हुनेत् ॥ घृताक्तं   
सर्वरोगाणां त्वरितं शान्तिकं स्मृतम् ॥ १२१ ॥   
  
पलाशपुष्पं च तिलान्सुरभीघृतसंयुतान् ॥ हुत्वा   
चाष्टोत्तरशतं मासं तत्सर्वदुःखहृत् ॥ १२२ ॥   
  
महोत्पातस्य शान्तिश्च जीवेद्वर्षशतं तथा ॥ देया   
स्वर्णाङ्गुलीयादि दक्षिणा मन्त्रपाठिने ॥ १२३ ॥   
  
प्। ३३७) अङ्गिरा मुनिरुद्दिष्टो गायत्री छन्द ईरितम् ॥   
देवोग्निर्विनियोगस्तु सर्वशत्रुनिकर्त्तने ॥ १२४ ॥   
  
यद्युवेशद्विपदेस्मानर्दिवेष चतुष्पदी ॥ निरेस्था नो   
व्रजास्माभिः कर्तुं त्वष्टपदीगृहान् ॥ १२५ ॥   
  
मुनिर्ज्वरस्तु भगवांस्त्रिष्टुप्छन्द उदाहृतम् ॥ मृत्युर्देवो   
नियोगस्तु जराभवतु शत्रवे ॥ १२६ ॥   
  
यन्द्विष्मो यश्च द्वेष्ट्यघायुर्यस्य न संशयः ॥ शुने पिपृमि   
वक्ष्यामि तं प्रत्यस्मत्वमृत्यवे ॥ १२७ ॥   
  
ब्रह्मास्य मुनिराख्यातोनुष्टुप्छन्दः प्रकीर्तितम् ॥ अग्निर्देवो   
नियोगस्तु शत्रुविद्वेषणे मतः ॥ १२८ ॥   
  
यश्च यायज्ञः शपथो यश्च मामीश याति नः ॥   
ब्रह्माचपकुद्धशयाशर्वतत्कन्धस्पतिम् ॥ १२९ ॥   
  
देवता भौम उद्दिष्टो मुनिः कश्यप ईरितः ॥ अनुष्टुप्च्छन्द   
उद्दिष्टं नियोगोरिपलायने ॥ १३० ॥   
  
सबन्धुश्चाप्यबन्धुश्च यो अस्म अभिदा मति ॥ तस्य   
त्वसिन्धयिष्टाय दावित्सर्प ताक्षिरः ॥ १३१ ॥   
  
पञ्चर्चस्य प्रयोगोस्या धना चात्र प्रवक्ष्यते ॥ समुद्रगामिनीं   
गत्वा जपेदष्टोत्तरं शतम् ॥ १३२ ॥   
  
जपेन्नित्यमहोरात्रं समुद्दिश्य जलाञ्जलीन् ॥   
अष्टाविंशतिसङ्ख्याकान्दद्यात्तद्वत्पुनर्जपेत् ॥ १३३ ॥   
  
सप्ताहान्म्रियते शत्रुरस्य रोगी न संशयः ॥   
बिभीतदण्डमाधाय चैकप्रादेशसम्मितम् ॥ १३४ ॥   
  
शत्रुनाम स्मरन्धृत्वा नित्यमष्टोत्तरं शतम् ॥ जपेन्मनुं   
रिपुकुलं ज्ञाताज्ञाविनश्यति ॥ १३५ ॥   
  
अपराधं विना द्वेष्टा स तु कुष्ठी प्रजायते ॥   
अष्टाविंशतिसङ्ख्या यः पश्यन्भानुं रिपुं स्मरन् ॥ अन्वहं   
प्रजपेच्छत्रुर्ज्वरेण परिपीड्यते ॥ १३६ ॥   
  
तिलतैलाक्तसमिधां होमश्चाष्टशतं भवेत् ॥ शत्रोः   
पुत्रकलत्राश्वगजताद्यं विनयश्यति ॥ १३७ ॥   
  
हिरण्यं दक्षिणां दद्यात्प्रयोतान्ते च शान्तिकम् ॥   
प्रायश्चित्तं पुनः कुर्यान्मुक्तदोषः प्रजायते ॥ द्विजानः   
देवभक्तानां जातु कुर्यान्न विप्रियम् ॥ १३८ ॥   
  
कालाग्निरुदो देवस्तूपमन्युग कथितो मुनिः ॥ बृहती छन्द   
उद्दिष्टं नियोगोस्यारिनाशने ॥ १३९ ॥   
  
अभिप्रेहिशुभप्राक्षं युक्ताशु शपथं रथे ॥ शत्रुर्न   
तिष्ठति कृत्ये वृको वा विमतो गृहात् ॥ १४० ॥   
  
मुनिः सभ्यतपाः प्रोक्तो बृहती छन्द ईरितम् ॥ ज्वलनो देवता   
चास्य नियोगोऽरिपलायने ॥ १४१ ॥   
  
परिणो वृद्धिशपथादहन्नग्निरिव ह्रदे ॥ प्। ३३८)   
शत्रूनेवाभिनोज्ञेहि दिव्यावृक्षमिवाशनिः ॥ १४२ ॥   
  
अङ्गिरास्तु मुनिश्छन्दोनुष्टुप् कृत्या च देवता ॥   
गजाऽजतुरगादीनां नियोगो रिपुमोहने ॥ १४३ ॥   
  
असपत्नं पुरस्तान्नः शिवं दक्षिणतस्कृधि ॥ अभयं सततं   
पश्चाद्भर उत्तरतो गृहे ॥ १४४ ॥   
  
मुनिः कश्यप इत्युक्तो बृहती छन्द ईरितम् ॥ देवी कृत्या   
नियोगस्तु रिपूणां त्रासनाय च ॥ १४५ ॥   
  
परे हि कृत्ये मातिष्ठ वृद्धसेवपदं नय ॥ मृगास्यहि   
मृगोरिः प्रान्तत्वानि कर्तुमर्हति ॥ १४६ ॥   
  
एतस्यैवानुवाकस्य प्रयोगः कीर्त्यतेधुना ॥ कृष्णाष्टमीं   
समारभ्य यावच्छुक्लाष्टमी भवेत् ॥ १४७ ॥   
  
इष्ट्वा माहेश्वरं लिङ्गं जपन्नाशयति क्षणात् ॥ अभिचारिक   
कृत्यादीन्हयानां हस्तिनामपि ॥ १४८ ॥   
  
विनाशयेन्महाव्याधिं संस्ष्ट्वा रुद्रकालिकाम् ॥   
जपेन्नश्येदरिस्तस्य रक्षितोपीश्वरेण चेत् ॥ १४९ ॥   
  
दक्षिणाभिमुखो रुद्राज्जपे दष्टोत्तरं शतम् ॥ नित्यञ्जपेदेक   
विंशद्दिनावधि तथा रिपोः ॥ १५० ॥   
  
कलत्रादिकनाशः स्याद्दक्षिणा कम्बलद्वयम् ॥ आत्मरक्षा च   
कर्तव्या रुद्रन्यासावधानतः ॥ १५१ ॥   
  
मुनिः शर्वः सर्वसुरश्छन्दोनुष्टुप्प्रकीर्तितम् ॥ दाहनार्थं   
पुरादीनां नियोगोस्य भवेत्तथा ॥ १५२ ॥   
  
अग्न्यास्यघोररूपेपि पुरुषेपि विनाशिनी ॥ जृम्भिता   
प्रतिगृह्णस्व प्रमादाय हि चाद्भुतम् ॥ १५३ ॥   
  
अर्को मुनिरनुष्टुप् च च्छन्दः कृत्यास्य देवता ॥ अतिक्रुद्धस्य   
राजादेः कोपशान्त्यै नियोजनम् ॥ १५४ ॥   
  
त्वमिन्द्रो यमो वरुणस्त्वमापोपि च रथोनिलः ॥ त्वं ब्रह्मा चैव   
रुद्रश्च त्वष्टा चैव प्रजापतिः ॥ १५५ ॥   
  
छन्दस्तु देवी गायत्री देवते चाश्विनौ मतौ ॥ मुनिरिन्द्रो   
नियोगस्तु त्वरितं रोगनाशने ॥ १५६ ॥   
  
आवर्तध्वं निवर्तध्वमृतवः परिवत्सराः ॥   
अहोरात्रास्तथाब्दाश्च दिशः प्रतिदिशश्च मे ॥ १५७ ॥   
  
गालवो मुनिराख्यातो मित्रो देवः प्रकीर्तितः ॥ त्रिष्टुप्छन्दो   
नियोगस्तु कर्तव्योद्भुतकर्मणे ॥ १५८ ॥   
  
त्वं यमं वरुणं सोमं त्वमापोग्निमथानिलम् ॥ अत्राहृत्य   
पशूंश्चैव चोत्पादयसि चाद्भुतम् ॥ १५९ ॥   
  
मुनिर्विष्णुः सुरो विष्णुरनुष्टुप्छन्द उच्यते ॥ नियोगो यस्य   
कस्यापि रक्षणार्थमुदाहृतम् ॥ १६० ॥   
  
यो मेरुगर्भशयानं विश्वस्य हितं पुरुषं विजहुः ॥   
कुम्भीवपाकं नरकं जनाग्रीयं पञ्चवर्षाश्च एवं   
पुरुषोसोमपस्य ॥ १६१ ॥   
  
पञ्चर्चमनुवाकन्तु ये जपन्तीह नित्यशः ॥ प्। ३३९)   
पूर्वकर्मसमुद्भूतमाधिव्याधिभयं हरेत् ॥ १६२ ॥   
  
यथात्रपरिशिष्टस्था ऋगेका प्रोच्यतेधुना ॥ तां   
जपन्सततञ्जन्तुर्नारिभिः परिभूयते ॥ १६३ ॥   
  
येन्द्र सुत्र्यजवेमह्यमग्ने कदा धियो दुर्मदो अग्रनासः ॥   
अवध्यैतानुशोचिषायिण्यतौ भूत्यैवस्वतस्यसनेमयस्याः ॥ १६४   
॥   
  
मुनिः शुक्रो ब्रह्म देवश्छन्दोनुष्टुबुदाहृतम् ॥ स्त्रियो वै   
मोहनाशाय नियोगोस्य प्रकीर्तितः ॥ १६५ ॥   
  
अत्यक्ता रक्तास्वलङ्कृतः सर्वतो दुरितं वह ॥ जातीयाश्चैव   
कृत्यानां शत्रुहन्याय चेतसः ॥ १६६ ॥   
  
वसवो मुनयः प्रोक्ताः परमात्मा च देवता ॥   
छन्दोनुष्टुब्नियोगोस्य दुर्वध्यारिविनाशने ॥ १६७ ॥   
  
यथा हति पुरासीनं तथैवस्वत्सकृन्नरः ॥ तथा त्वया युजा   
वयं तस्य निकुप्नः स्थातुजङ्गमम् ॥ १६८ ॥   
  
अग्निस्तु देवता प्रोक्ता मुनिरिन्दुः प्रकीर्तितः ॥   
छन्दोनुष्टुब्नियोगस्तु चास्य शत्रुविनाशने ॥ १६९ ॥   
  
उत्तिष्ठेवनरहीनो जातेह्निभिहेच्छसि ॥ या वास्ते कृत्ययादौ तु   
प्रतिकृत्स्यामिविद्रवः ॥ १७० ॥   
  
मुनिः शान्तायनः प्रोक्तः परमातत्र देवता ॥   
छन्दोनुष्टुब्नियोगस्तु तपोविघ्नकराश्च ये ॥ १७१ ॥   
  
लोभालस्यादयो वाथ दृश्यन्ते ये तपोपहाः ॥ १७२ ॥   
  
तपोविघ्नकराः पाठे स्वायुधाश्शमिदं पठेत् ॥ १७३ ॥   
  
स्वायुधाः सन्ति नोरयो विघ्नं चैवं परूंषि ते ॥   
तैस्तैर्निकपला पापिनोजीवयस्यरीन् ॥ १७४ ॥   
  
भगीरथो मुनिर्ब्रह्मा छन्दोनुष्टुबुदाहृतम् ॥ पापारीणां च   
पापस्य नाशाय विनियोजनम् ॥ १७५ ॥   
  
मास्याच्छिषो द्विपदं तनोचकि चतुष्पदम् ॥ माज्ञातीतन्तु   
जानस्यान्मनवे क्षिप्रवेशिनौ ॥ १७६ ॥   
  
पञ्चर्चमनुवाकन्तु नित्यमष्टोत्तरं शतम् ॥ यो   
जपेत्पूजयेद्रुद्रं तस्य शत्रुक्षयो भवेत् ॥ १७७ ॥   
  
सर्वकृत्याप्रशन्तिश्च सर्वलोकवशीकृतिः ॥ रुद्रालये   
सहस्रन्तु जपन्व्याधिं निबर्हयेत् ॥ १७८ ॥   
  
कार्पासबीजं लवणम् घृतमष्टसहस्रकम् ॥ हुत्वा   
सूर्यस्याभिमुखमष्टाविंशतिसङ्ख्यया ॥ १७९ ॥   
  
जपेद्दृष्टेस्तु संस्तम्भः समुद्रमपि शोषयेत् ॥ अत्रैव   
मननाभ्यासाद्विद्वत्ता सूपपद्यते ॥ १८० ॥   
  
अङ्गिरास्तु मुनिः प्रोक्तः कालो मृत्युश्च देवते ॥   
छन्दोनुष्टुब्नियोगस्तु सुदुर्लभप्रसाधने ॥ १८१ ॥   
  
शत्रूयता प्रहितासि मां ये ताभिमधर्वतः ॥ ततस्तथा   
त्वदनु यो मततुर्यायश्रितः ॥ १८२ ॥   
  
प्। ३४०) अङ्गिरास्तु मुनिः प्रोक्तो महादेवोस्य देवता ॥ नियोगच्छन्द   
उद्दिष्टं नियोगः पापकर्तने ॥ १८३ ॥   
  
एवं त्वनिकृतास्माभिर्ब्रह्मणा देवि सर्वशः ॥ वधेत माष्विनो   
गत्वा पापधीनेव नो न हि ॥ १८४ ॥   
  
अङ्गिरास्तु मुनिः प्रोक्तोनुष्टुप्छन्दः प्रकीर्तितम् ॥ देवी कृत्या   
नियोगस्तु शत्रूणां शोषणे मतः ॥ १८५ ॥   
  
यथा विद्युद्धतो वृक्ष आमूलादनुशुष्यति ॥ एवं प्रतिशुष्यति   
स यो मे पापं चिकीर्षति ॥ १८६ ॥   
  
कठो मुनिर्महादेवो देवोनुष्टुबुदाहृतम् ॥ स्त्रिया   
कृताभिचारादौ यामंयामं पठेदिदम् ॥ १८७ ॥   
  
यथा प्रतिशुको भूत्वा तमेव प्रतिधावति ॥ पापन्तमेव धावतु   
यो मे पापं चिकीर्षति ॥ १८८ ॥   
  
भृगुरस्य मुनिः प्रोक्तो विश्वे देवास्तु देवताः ॥ छन्दोनुष्टुप्   
तथा योगो दुर्गस्थाने सुखाय च ॥ १८९ ॥   
  
या नश्चेक्षरणे यश्च निष्ण्यौ निघनागूंसति ॥ देवास्ते   
सर्वं धुन्वन्तु ब्रह्मवर्म ममाचरम् ॥ १९० ॥   
  
पञ्चर्चस्यास्य वर्गस्य प्रयोगो वक्ष्यतेधुना ॥   
हुनेदष्टोत्तरशतं घृताक्ततिलतण्डुलान् ॥ १९१ ॥   
  
मासाष्टकेन चान्नादिवृद्धिर्भवति भूयसी आयुष्कामो   
हुनेद्देव्यामृतमष्टोत्तरं शतम् ॥ १९२ ॥   
  
स्वजन्मदिवसेब्देस्मिन्नपमृत्युं जयत्यसौ ॥ सर्वपापक्षयश्चैव   
चित्तशान्तिः प्रजायते ॥ १९३ ॥   
  
पलाशकुसुमैरष्टशतं हुत्वा द्विजर्षभः ॥   
ब्रह्मतेजोमयस्तस्य भाति देहोतिभास्वरः ॥ १९४ ॥   
  
ब्रह्मवृक्षसमिद्भिस्तु कुसुमैर्बाकुलाक्षतैः ॥   
वृताक्तैरष्टसाहस्रं हुत्वा पातकनाशनम् ॥ १९५ ॥   
  
अमुनैवानुवाकेन यः कुर्यादनलार्चनम् ॥ सर्वपापक्षयस्तस्य   
वर्षमध्ये प्रजायते ॥ १९६ ॥   
  
अष्टोत्तरसहस्रं तु मनुं जप्त्वा समापयेत् ॥   
मनोरस्यार्णसङ्ख्याकान्देवताप्रीतिकारकैः [इदमुत्तरान्मयि ॥]   
॥ १९७ ॥   
  
दिव्यैस्तु भोजयेद्विप्रान्देवताराधनक्षमान् ॥ तदभावे   
वैदिकांश्च मनुर्वेदमयो यतः ॥ १९८ ॥   
  
तदाम्नायप्रवृत्तोन्यांस्तदभावे तु भोजयेत् ॥ एवं गुरुत्याग   
उक्तः सर्वतन्त्रेषु गोपितः ॥ १९९ ॥   
  
असिद्धो यः स्वयं शिष्यं कथं सन्तारयिष्यति ॥ देवत्यागं   
प्रवक्ष्यामि सर्वतन्त्रेषु गोपितम् ॥ २०० ॥   
  
कृतनित्यक्रियः पूजां देवतायाः समाचरेत् ॥ सङ्कल्पन्तु   
ततः कुर्याद्देवत्यागादिपूर्वकम् ॥ २०१ ॥   
  
प्। ३४१) स्वनामगोत्रं चोच्चार्य मनसा संस्मरन्हरिम् ॥ परोक्षं   
वा समक्षं वा गुरोः सम्प्रार्थयेत्सुरम् ॥ २०२ ॥   
  
त्रैलोक्यनाथ जगदीश महेश्वरस्त्वं   
मत्कान्तकोटिजठराद्भुतशान्तिचिद्भिः ॥ यत्त्वं मयाल्पमतिना   
द्विभुजादिदेही ध्यातोपराधशतकं मम तत्क्षमस्व ॥ २०३ ॥   
  
त्वं   
सूर्यचन्द्रदहनेशगणेशविष्णुब्रह्मेन्द्रशक्तिनरनागगतस्वरूप्   
अः ॥ ध्यातोसि चाल्पविषये परिपूजितोसि तन्मेपराधशतकं   
भगवन्क्षमस्व ॥ २०४ ॥   
  
देवोपि नो न मनवो न च भारती त्वां जानन्ति मन्दमतिनात्र च   
किं बहूक्त्या ॥ ध्यातोल्पकं त्वमपराधकृता मयेदं पापं   
क्षमस्व करुणाकर दीनबन्धो ॥ २०५ ॥   
  
ध्यानं करोमि मनसा न च वेद्मि रूपं मन्त्राक्षरात्मकमिदं   
परिभावयामि ॥ रूपं त्वदीयमिति यत्प्रवदन्ति वेदाः   
सिद्धिर्जपान्न च बहिष्कृतपूजनाद्यैः ॥ २०६ ॥   
  
एवं सम्प्रार्थ्य देवेशं प्रणामैर्दण्डवत्पुनः ॥   
मन्त्रमूर्त्यादिकं सर्वं गुरवे तत्समर्पयेत् ॥ २०७ ॥   
  
तदभावे पूजकाय तद्भक्ताय प्रदापयेत् ॥ कुर्याज्जपं   
द्विगुणितं सर्वत्रापि च तद्दिनात् ॥ २०८ ॥   
  
प्राग्वच्च भोजयेद्विप्रान्गुर्वादींश्चापि तोषयेत् ॥ एवन्तु   
देवतात्यागो मया तुभ्यं निवेदितः ॥ २०९ ॥   
  
इति वैदिकमन्त्रेण सुसभ्यानां कलौयुगे ॥ विधिर्मया निगदितः   
किमन्यच्छ्रोतुमिच्छसि ॥ २१० ॥   
  
इति "रीमहामायामहाकालानुमते मेरुतन्त्रे श्रीशिवप्रणीते   
प्रत्यङ्गिरामन्त्रकथनप्रकाशश्चतुर्दशः ॥ १४ ॥   
