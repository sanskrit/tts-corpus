+++
title = "१९ पश्चिमाम्नाय-गणपतिमन्त्रकथनम्"

+++
श्रीशिव उवाच ॥   
  
अथातः सम्प्रवक्ष्यामि पश्चिमाम्नायसिद्धिदान् ॥   
नानाश्चर्यकरान्काशीसंस्थितान्गणनायकान् ॥ १ ॥   
  
महागणपतेरंशाश्चतुःषष्टिविनायकाः ॥ एकैकान्ते   
गृहीत्वा तु योगिनीं चेटिकामपि ॥ २ ॥   
  
स्वर्गभूमिं समासाद्य यावदन्तं गृहं मम ॥   
अष्टावरणकैरष्टौ संस्थिताः सिद्धिदायकाः ॥ ३ ॥   
  
तत्राष्टौ काशिकाबाह्ये स्वर्गभूमौ समास्थिताः ॥ योजनैकं   
बहिष्काश्याकीर्तितः परिधिस्तु सः ॥ ४ ॥   
  
प्। ४३१) गं विघ्नाय नमः प्रोक्तो मन्त्र एव षडक्षरः ॥   
क्षिप्रप्रसादनसममष्टानां साधनं स्मृतम् ॥ ५ ॥   
  
वेदायुतं जपेन्मन्त्रं होमश्च घृतपायसैः ॥ प्रयोगाः   
पूर्ववच्चात्र क्षिप्रमेव च सिद्धयः ॥ ६ ॥   
  
गजानना योगिनी तु योगिनीरूपधारिणी ॥   
नान्द्यर्णस्सबिन्दुस्तन्नाममन्त्र इतीरितः ॥ ७ ॥   
  
प्रिया चैतस्य गदिता तत्सिद्धिं कथयाम्यथ ॥ ॐ शिवे   
शिवपत्नीति शं शिवे स्वकरेति च ॥ ८ ॥   
  
पङ्कजं फलं देहीति मनोजवमिदं वदेत् ॥ चरणयोर्देहिदेहि   
तुभ्यं नम् इतीरितः ॥ षट्त्रिंशदक्षरो मन्त्रो ध्यानमस्या   
निरूप्यते ॥ ९ ॥   
  
उद्यद्भानुसहस्राभां कमलासनपूजिताम् ॥ हस्ते मोहमयं   
पाशं दधानां प्रभजे शिवाम् ॥ १० ॥   
  
जपेत्त्रिंशत्सहस्राणि शतपत्रीवनान्तरे ॥   
कौसुम्भकुसुमैर्होमं तर्पणादि ततश्चरेत् ॥ एवं   
सिद्धमनुर्मन्त्री चेटिकां च प्रसाधयेत् ॥ ११ ॥   
  
श्रावणे मासि चाष्टम्यां कृष्णपक्षे निशान्तरे ॥   
पूजयित्वा जपेन्मन्त्रन्तदा नादाञ्छृणोति च ॥ १२ ॥   
  
भीषयन्ति च भूतानि तदा चेद्दृढमानसः ॥   
तदानेकसुरैर्युक्ता प्रत्यक्षाख्य शिवा भवेत् ॥ १३ ॥   
  
तुष्टा फलन्ददात्येकन्तेनासौ साधकोत्तमः ॥ दूरं याति   
क्षणेनैव मनसोप्यतिवेगवान् ॥ १४ ॥   
  
अदृश्यः सर्वलोकानामपि राजगृहान्तरे ॥ एवं विप्रगणेशेन   
मोहिता बहवो जनाः ॥ १५ ॥   
  
विनायकाय हृदयं गं बीजाद्योष्टवर्णकः ॥   
वर्णलक्षम्पुरश्चर्या गणेशानां प्रकीर्तिता ॥ १६ ॥   
  
सर्वासां योगिनीनान्तु स्वबीजाद्या हृदन्तकाः ॥   
नाममन्त्रास्स्मृता मन्त्रवर्णलक्षम्पुरस्क्रिया ॥ १७ ॥   
  
गणेशस्य प्रभावेन सिद्धिः स्यात्पारलौकिकी ॥   
योगिनीसेवनादत्र न विघ्नैः परिभूयते ॥ १८ ॥   
  
चेटिका प्रोक्तफलदा सर्वत्रैव विनिश्चयः ॥ सिंहास्या योगिनी   
चात्र जटिला विषधारिणी ॥ १९ ॥   
  
अथ काम्या चेटिकाया मनुं विंशतिवर्णकम् ॥ ब्रवीमि   
वर्णद्वितयात्पातालतलवासिनीम् ॥ २० ॥   
  
श्यामले श्रीसिद्धिमिति देहि स्वाहेति चिन्तयेत् ॥ तालारण्यान्तरे   
स्वस्थां करतालीमनोरमाम् ॥ २१ ॥   
  
आलिभिः सहितां गीतकारिणीं श्यामलाम्भजे ॥   
जपेदयुतसङ्ख्याकं शान्तात्मा तालकानने ॥ २२ ॥   
  
तद्दशांशेन जुहुयात्स तालीफलखण्डकैः ॥ प्। ४३२)   
कर्पूरागुरुयुक्तैश्च पूर्णं तत्त्रिः प्रदक्षिणम् ॥ २३ ॥   
  
कुर्यात्तालीवने तच्चाथैतन्मध्ये वनान्तरे ॥ ज्येष्ठामायां   
जपेद्रात्रौ सहस्रद्वितयं मनुम् ॥ २४ ॥   
  
अर्धरात्रे चरेद्धोमम्पूर्णं तालफलेन च ॥ झञ्झामारुत   
आयाति प्रकाशोतीव जायते ॥ २५ ॥   
  
तन्मध्ये तु महादेवी श्यामा षोडशवार्षिकी ॥   
नीलांशुकपरीधाना कस्तूरीचन्दनप्रिया ॥ २६ ॥   
  
तान्नमस्कृत्य विश्वेशीं तुष्टा भव वरानने ॥ इत्युक्त्वा   
मन्त्रिणे तुष्टा सा ददाति फलत्रयम् ॥ २७ ॥   
  
परमानसविज्ञानविद्यां जातिमगोरमाम् ॥ कन्दर्पवत्स्वरूपं   
च जगतीमोहनक्षमम् ॥ २८ ॥   
  
गं वीराय नमश्चेति प्रोक्तो मन्त्रः षडक्षरः ॥ योगिनी   
चास्य गृद्धा स्याद्वेषतः सा तपस्विनी ॥ २९ ॥   
  
तस्याश्चेटी तु बालोक्ता ह्येकोनत्रिंशदक्षरा ॥ ॐ   
पञ्चवार्षिकीत्युक्त्वा बाले वचनमाधुरीम् ॥ ३० ॥   
  
मम देहि द्वयान्ते तु हुरूणां हुरुयुग्मकम् ॥ भुवनेशीद्वयं   
चेति ध्यानमस्या निरूप्यते ॥ ३१ ॥   
  
गोरोचनाचर्चिताङ्गीं हेमगौरीं सुरार्चिताम् ॥   
चन्द्रावतंसां ललितवचनां नेत्रसुन्दरीम् ॥ ३२ ॥   
  
गोमयेन समालिप्य शून्यगेहस्य भूमिकाम् ॥ चन्दनेन समालिख्य   
तत्पश्चात्कुङ्कुमेन च ॥ ३३ ॥   
  
तत्र दूर्वादलैः पूज्या बाला लक्षं जपेत्ततः ॥   
धत्तूरकुसुमैर्होमं सहस्रैकं समाचरेत् ॥ ३४ ॥   
  
तद्बीजैः पूजनं कार्यं कौशेयवसनो यजेत् ॥ काषायवस्त्रो   
नग्नो वा सिद्धमन्त्रः समाचरेत् ॥ ३५ ॥   
  
धत्तूरतैलेनाभ्यङ्गं पौर्णमास्यां विधूदये ॥ पुष्पस्य   
तद्गृहे गत्वा नग्नो बालामनुं जपेत् ॥ ३६ ॥   
  
ततो रात्रिप्रान्तभागे दूरतः पञ्चवार्षिकी ॥ दृश्यते सा   
द्रुमारूढा धावंस्तत्सन्निधौ व्रजेत् ॥ ३७ ॥   
  
सापि मोदप्रहृष्टा हि चुम्बत्याशु तदाननम् ॥ चच्चुम्बनात्तस्य   
जिह्वा रससन्दोहिनी भवेत् ॥ ३८ ॥   
  
तद्वार्तया याति मोहं राजा राज्येखिलो जनः ॥   
व्याघ्रादिपशुजातीनां मोहनं तद्वचो भवेत् ॥ ३९ ॥   
  
मुखं तस्य समालोक्य सर्वे मुह्यन्ति जन्तवः ॥ गं सुराय   
नमश्चेति प्रोक्तो मन्त्रः षडक्षरः ॥ ४० ॥   
  
योगिनी काकतुण्डा स्यास्फुटाक्षी चेटिकेरिता ॥ विशालाक्षि   
गजान्तेति तिले देहियुगं वदेत् ॥ ४१ ॥   
  
दारिद्र्यं दाहयेत्युक्त्वा ह्रीं स्फुटं हुं कलत्रकम् ॥ प्। ४३३)   
वह्नेर्मन्त्रः समाख्यातो नागनेत्रमिताक्षरः ॥ ४२ ॥   
  
जम्बीरनारिकेलानां वने वाथ नदीतटे ॥ अथ वा विजने रम्ये   
तादृग्वनविभूषिते ॥ ४३ ॥   
  
अथवा कमलामोदभूषिते सुसरित्तटे ॥ लक्षमेकं जपित्वा तु   
होमं कुर्याद्दशांशतः ॥ ४४ ॥   
  
नारिकेलैस्ततः सिद्धमन्त्रो मन्त्री समाचरेत् ॥ माघे मासि   
तथाष्टम्यां कृष्णपक्षे विधौ निशि ॥ ४५ ॥   
  
सहस्रं प्रजपेन्मन्त्रं वेतालाः खड्गपाणयः ॥ साधकं ते   
भीषयन्ति न भेतव्यं तदा क्वचित् ॥ ४६ ॥   
  
वामहस्तासृजा तांश्च सिञ्चेत्ते यान्ति दूरतः ॥ पुनर्जपे   
समारब्धे तदा कात्यायनी स्वयम् ॥ ४७ ॥   
  
आयाति शवमुण्डानि चर्वयन्त्यतिभीषणा ॥ वामजङ्घासृजा   
सिञ्चेत्ततः सापि प्रयाति च ॥ ४८ ॥   
  
पुनर्जपे समारब्धे भैरवी याति भीषणा ॥   
गजमुण्डञ्चर्वयन्ती वमन्ती शोणितम्भुवि ॥ ४९ ॥   
  
तया सह समायान्ति भीषणा भैरवास्तदा ॥ सिञ्चेद्वै   
भैरवांस्तांश्च ततो भालोद्भवासृजा ॥ ५० ॥   
  
पुनः सहस्रजापान्ते नारिकेलत्रयं हुनेत् ॥ तदा देवी समागत्य   
नारिकेलं प्रयच्छति ॥ तस्मिन्स्थिते जगद्वश्यं जायते   
नगरेन्दिरा ॥ ५१ ॥   
  
गमुक्त्वा प्रवदेन्ङेन्तं वरदाक्षविनायकम् ॥ हृदन्तो   
रुद्रवर्णोयं मन्त्रः प्रोक्तोस्य योगिनी ॥ ५२ ॥   
  
उष्ट्रग्रीवाभिधा प्रोक्ता सैरन्ध्रीरूपधारिणी ॥ वेदास्या   
हरितालाक्षी मन्त्रः सप्तदशाक्षरः ॥ ५३ ॥   
  
तारं ह्रीं हरितालाक्षि वदेद्रतिकलां ततः ॥ दहयुग्मं   
वह्निजायां ध्यानमस्या निरूप्यते ॥ ५४ ॥   
  
जपापुष्पसहस्रौघद्योतमानां महेश्वरीम् ॥ ध्यायेत्तां   
हरितालाक्षीं सिद्धिदां शं वितन्वतीम् ॥ ५५ ॥   
  
मृगद्वितीयचरणप्रवेशे भवति [शत्रन्तं सप्तम्यन्तञ्चैतत्]   
ध्रुवम् ॥ आदिमे दिवसे रात्रौ गत्वा वै निर्जने वने ॥ ५६ ॥   
  
दिवसे च समानीय हरितालं मुखे स्वके ॥ लेपयित्व प्रथमतो   
जपेदयुतसङ्ख्यकम् ॥ ५७ ॥   
  
घृतकर्पूरकाश्मीरैः कौसुम्भैर्होममाचरेत् ॥ पूर्णं   
कुर्यात्कुलिङ्गेन हरितालरसस्पृशा ॥ ५८ ॥   
  
ततो देवी समायाति ललिता हरितालिका ॥ नानावाक्यैर्योहयन्ती   
साधकस्तां न विश्वसेत् ॥ ५९ ॥   
  
ततः प्रभातसमये मूलमन्त्रप्रभावतः ॥ भगिनीं स्वां   
रतिकलां साधकाय प्रयच्छति ॥ ६० ॥   
  
प्। ४३४) वशीभूता रतिकला गृहीत्वा मन्त्रिणं ध्रुवम् ॥   
खेचरं कुर्वती सद्यो नयेद्देशे विचिन्तिते ॥ ६१ ॥   
  
यक्षिणी भूतवेतालभैरवानतिभैरवान् ॥ आनयति क्षणेनैव   
मन्त्रिणो वशमादरात् ॥ ६२ ॥   
  
देवकिन्नरगन्धर्वविद्याधरपुरे नयेत् ॥ आनयेच्च पुनर्भूमौ   
नाना वस्तु प्रदर्शयेत् ॥ ६३ ॥   
  
गमुक्त्वा चेभवक्त्राय हृदन्तोयं गजाक्षरः ॥ योगिन्यस्य   
हयग्रीवा भवेन्मासोपवासिनी ॥ ६४ ॥   
  
अस्यास्तु कुण्डली चेटी मन्त्रो विश्वमिताक्षरः ॥ ॐ कुण्डिनि   
नागवाहने फुर्फुर्वह्निगेहिनी ॥ ६५ ॥   
  
महानागसमारूढामानिम्नस्फुटलोचनाम् ॥ दीप्यन्तीमन्धकारे   
च फूत्काराहतभूरुहाम् ॥ ६६ ॥   
  
एकलिङ्गो महादेवो यत्र स्याद्बिल्वकानने ॥ तत्रेमं   
प्रजपेन्मन्त्रं लक्षहोमं समाचरेत् ॥ बिल्वमूलेन मन्त्रस्य तदा   
सिद्धिः प्रजायते ॥ ६७ ॥   
  
रात्रौ शिवचतुर्दश्यामेकान्ते शिवमन्दिरे ॥ जपेत्सहस्रत्रितयं   
हुनेत्तस्य दशांशतः ॥ ६८ ॥   
  
बिल्वमूलेन होमान्ते कुण्डो नाम महाफणी ॥ विस्तीर्णवदनो   
लम्बो दृश्यते युगविंशकः ॥ ६९ ॥   
  
फणां प्रसार्य नागोसौ पुनस्तिष्ठति मन्त्रिणः ॥   
पुरस्तात्तस्य निर्भीत्या स्थातव्यं तेन मन्त्रिणा ॥ ७० ॥   
  
फूत्काराणां सहस्राणि फणाभिः कुरुते ध्रुवम् ॥ तस्य   
वक्त्राच्छतं ज्वाला निस्सरन्ति पुनः पुनः ॥ ७१ ॥   
  
तथा विषाणि बहुधा नीलपीतच्छवीनि च ॥ पललानि ततो   
धूमपत्रिणश्चापि शाखिनः ॥ ७२ ॥   
  
एवंविधं महोत्पातं दृष्ट्वा नैव बिभेति चेत् ॥ तदा सा   
दृश्यते देवी तन्नागफणसंस्थिता ॥ ७३ ॥   
  
तां स्तुयात्स्तुतिभिर्देवीं तोषिता सा ददाति च ॥   
अमृतन्तोलकमितन्तेन स्यादजरामरः ॥ निधीन्पश्यति   
भूमिष्ठान्वाणी सत्या प्रजायते ॥ ७४ ॥   
  
गमेकदन्तं ङेन्तञ्च हृदयान्तो गजाक्षरः ॥ वाराही योगिनी   
जाता वेषाच्छूकरचारिणी ॥ अस्य देवस्य चेटी तु प्रोक्तात्र   
मधुवासिनी ॥ ७५ ॥   
  
त्रयोदशाक्षरो मन्त्रः प्रणवो मधुवासिनी ॥ कामदेवीति   
चोच्चार्य क्लींस्वाहेति मनुः स्मृतः ॥ ७६ ॥   
  
स्तूयमाना च कामेन बिभ्रती स्वर्णपङ्कजम् ॥   
ध्यायेन्नवरसां देवीं मृगाक्षीं ब्रह्मसौख्यदाम् ॥ ७७ ॥   
  
मधुवृक्षतले स्थित्वा जपेल्लक्षमितम्मनुम् ॥ वासन्तीकुसुमैर्होमो   
मधुपुष्पैरथापि वा ॥ ७८ ॥   
  
प्। ४३५) कर्पूरागुरुसम्मिश्रैः कुर्यादयुतसङ्ख्यया ॥ मधुमासि   
सिताष्टम्यामेकान्ते निर्जने जपेत् ॥ ७९ ॥   
  
मधुवृक्षतले नीरे गोदावर्या विशेषतः ॥ होमः   
प्राग्वत्सहस्रं स्याज्जपेन्नवसहस्रकम् ॥ ८० ॥   
  
मधुनेति तदा यक्षो ज्वालामालेतिभीषणाः ॥ माहिषेण   
विषाणेन दक्षहस्तेन सम्पिबन् ॥ ८१ ॥   
  
रक्तञ्च वामहस्तेन सुरां पिबति भीषणः ॥ जिह्वयैव च   
यक्षो हि लतावृक्षादि गुल्मकान् ॥ ८२ ॥   
  
उत्पाट्य चर्वन्घोरो हि भक्ष्यन्देहीति भाषते ॥ न भयं   
प्राप्नुयात्तस्मान्मिथ्यात्रासादिभिस्तदा ॥ ८३ ॥   
  
तस्मै रक्तं प्रदातव्यम्मन्त्रिणा स्वकरोद्भवम् ॥ ततस्तस्मिन्गते   
यक्षे देवी वृक्षतले तदा ॥ ८४ ॥   
  
प्रत्यक्षा जायते तस्मै दद्यात्पौष्पञ्च कार्मुकम् ॥   
वितस्तिमात्रन्तेन स्यात्सर्वमोहनकारकः ॥ ८५ ॥   
  
नवयौवनशालिन्यः कुङ्कुमारुणविग्रहाः ॥ धनन्देहं   
प्रयच्छन्ति तस्मै कामविमोहिताः ॥ ८६ ॥   
  
गञ्च लम्बोदरं ङेन्तं हृदयान्तोष्टवर्णकः ॥ योगिनी   
शरभास्यास्या ज्वालामालावपुर्धरा ॥ चेटी तु मन्थरा   
प्रोक्ता मन्त्रो जिनमिताक्षरः ॥ ८७ ॥   
  
ॐ मन्थरे वदेत्पश्चाद्दिक्षुक्षितिनिवासिनि ॥ ममेष्टवरयुग्मञ्च   
तुं घं मं वह्निगेहिनीम् ॥ ८८ ॥   
  
करे वहन्ती कोदण्डमैक्षवं लोललोचना ॥   
जपाकुसुमशोणाङ्गी मम चित्तस्य मन्थरा ॥ ८९ ॥   
  
इक्षुवाटीस्थले चैव गुडपाकस्थले तथा ॥ रसपञ्चसमीपे तु   
रचयित्वा शुभं स्थलम् ॥ ९० …   
  
लक्षमात्रम्पुरश्चर्या हीक्षुखण्डैश्च होमयेत् ॥   
मल्लारिषष्ठीरात्रौ तु जपेत्सोमे शतद्वयम् ॥ ९१ ॥   
  
तद्दशांशैर्हुनेदिक्षुखण्डैरायाति मन्थरा ॥ ददाति   
मधुपात्रं हि दिव्यमाध्वीकमिश्रितम् ॥ ९२ ॥   
  
तत्पूजयेत्त्रिसन्ध्यं हि तन्मुखान्मन्थरा वदेत् ॥ भाषया   
स्पष्टया दद्यात्पूजान्ते यन्मनोगतम् ॥ ९३ ॥   
  
भूतञ्च वर्त्तमानञ्च भविष्यदपि तत्त्वतः ॥ स जानाति न   
सन्देहो मनोरस्य प्रभावतः ॥ ९४ ॥   
  
यदायदातिसङ्कष्टञ्जायते मन्त्रिणो ध्रुवम् ॥ तदातदा तु   
तां देवीं मधुपानैः प्रपूजयेत् ॥ ९५ ॥   
  
सङ्कष्टं हरते तूर्णं विग्रहादौ प्रपूजयेत् ॥   
रसपञ्चसमीपे तु भूमिपूजां विषेतः ॥ ९६ ॥   
  
कुङ्कुमैश्चादिसिन्दूरै रक्तचन्दनवन्दनैः ॥ ९७ ॥   
  
माध्यन्दिनीजपापुष्पकरवीरप्रसूनकैः ॥ यावदालोहितं वस्तु   
तावद्भिः परिपूजयेत् ॥ ९८ ॥   
  
प्। ४३६) वक्ष्येथ कौलिकप्रोक्तान्स्थितानष्टौ विनायकान् ॥ नमो   
भगवते पूर्वं ङेन्तन्तन्नाम चोच्चरेत् ॥ ९९ ॥   
  
अष्टानामपि मन्त्रोयमैन्द्र्यां सिद्धिविनायकः ॥ उलूकी योगिनी   
तत्र नापितीरूपधारिणी ॥ १०० ॥   
  
विधिस्तत्र समाख्यातो ह्यणिमाद्यष्टसिद्धयः ॥ साधको यां   
सिद्धिमिच्छेत्तद्युक्ताय पदं वदेत् ॥ १०१ ॥   
  
मन्त्रमध्ये वर्णलक्षं जपेद्धोमं समाचरेत् ॥   
महागणपवत्सर्वं ततस्तां सिद्धिमाप्नुयात् ॥ १०२ ॥   
  
काश्यामाग्नेयदिग्भागे विज्ञेयोर्कविनायकः ॥ योगिनी च शिवा   
ह्येषा मूर्तिकारूपधारिणी ॥ १०३ ॥   
  
हंसावागस्य चेटी स्यान्मन्त्रः स्याद्द्वादशाक्षरः ॥ ॐ   
हंसगेम्बोधमिति वाक्छ्रीबीजाग्नि वल्लभाः ॥ १०४ ॥   
  
शतचन्द्रसमज्योत्स्नां चन्द्रार्धकृतशेखराम् ॥   
वरदाभयहस्तां च संसेवे हंसगामिनीम् ॥ १०५ ॥   
  
सहस्राणां तु पञ्चाशत्पुरश्चरणमस्य तु ॥ अयुतार्धन्ततो   
होमं पद्माक्षैराज्यसंयुतैः ॥ १०६ ॥   
  
कुर्याद्धोमं यवैस्तद्वत्पद्मयुक्तसरित्तटे ॥   
हिरण्यकशिपुप्राणनाशकालतिथौ ध्रुवम् ॥ १०७ ॥   
  
सन्ध्यामारभ्य जप्तव्यं प्रहरत्रितयावधि ॥ भूर्जपत्रैश्च   
होतव्यं पद्माक्षैः खखखाष्टकम् ॥ १०८ ॥   
  
ततो हंससमारूढा शतचन्द्रसमप्रभा ॥ सा देवी मन्त्रिणे   
तस्मै पद्ममालां प्रयच्छति ॥ १०९ ॥   
  
तन्मालाजपतो मन्त्री जायते शास्त्रपारगः ॥   
अज्ञानाच्चेत्सगर्वोपि जायते सत्त्वमस्य तु ॥ दुर्गया स्थापितः   
काश्या याम्ये दुर्गविनायकः ॥ ११० ॥   
  
मायूरी योगिनी तत्र लोकानामौषधप्रदा ॥ ॐ ह्रीन्दुमुक्त्वा   
दुर्गायै हृदयान्तोष्टवर्णकः ॥ १११ ॥   
  
मुनिः प्रोक्तो नारदाख्यो गायत्री छन्द ईरितम् ॥ दुर्गा देवी   
यया दुर्गवधार्थं सेवितो गणः [गणेशः] ॥ ११२ ॥   
  
प्रणवं पूर्वमुच्चार्य दीर्घषट्कसमन्वितम् ॥   
क्रमादाद्यन्तयोर्मायां दुर्गायै चेति मध्यतः ॥ ११३ ॥   
  
पल्लवाद्याः षडङ्गानि चेति मन्त्राः प्रकीर्तिताः ॥ ११४ ॥   
  
सिंहासीनां मरकतद्युतिं चन्द्रार्धशेखराम् ॥   
शङ्खचक्रधनुर्बाणान्दधतीं त्रीक्षणां भजे ॥ ११५ ॥   
  
अष्टपत्राम्बुजद्वन्द्वे चतुरस्रत्रयावृते ॥ चतुर्द्वारसमायुक्ते   
कुङ्कुमामादिभिरुद्धृते ॥ कुर्यात्स्वपीठपूजायां तत्र   
शक्तिसमर्चनम् ॥ ११६ ॥   
  
प्रभा समा जया सूक्ष्मा विशुद्धा नन्दिनी तथा ॥ सुप्रभा   
विजया पूर्वदलात्सर्वार्थसिद्धिदा ॥ ११७ ॥   
  
प्। ४३७) एवं वह्निसरक्लीबहीनैरद्भिः प्रपूजयेत् ॥ ॐ   
वज्रनखदंष्टायुधायप्रोक्त्वामहापदम् ॥ ११८ ॥   
  
सिंहाय हुम्फट् हृदयमूनविंशतिवर्णकः ॥ सिंहमन्त्रः   
समाख्यातस्तेन सिंहं प्रपूजयेत् ॥ ११९ ॥   
  
मूर्तिमावाह्य तस्यान्तु पूजयेच्चन्दनादिभिः ॥   
प्रथमावृत्तिरङ्गैः स्याद्द्वितीया तु प्रभादिभिः ॥ १२० ॥   
  
सबिन्दुनाद्यवर्णेन जयादीनान्तु नामभिः ॥   
ङेन्तैर्नमोन्तैस्तृतीयावरणं परिकीर्तितम् ॥ १२१ ॥   
  
जया च विजया कीर्तिः प्रीतिश्चापि प्रभा मता ॥ श्रद्धा   
मेधा श्रुतिश्चापि चतुर्थावरणं क्रमात् ॥ १२२ ॥   
  
शङ्खं चक्रं गदां खड्गं पाशाङ्कुशशरान्धनुः ॥   
बाह्यवीथीद्वये लोकपालानस्त्राणि च क्रमात् ॥ १२३ ॥   
  
जितेन्द्रियो हविष्याशी वसुलक्षं जपेन्मनुम् ॥ तत्सहस्रं तिलैः   
स्वादुलोलितैर्वा पयोन्धसा ॥ १२४ ॥   
  
जुहुयादेधिते वह्नौ तर्पणादि ततश्चरेत् ॥ एवं सिद्धे मनौ   
मन्त्री प्रयोगानाचरेत्सुधीः ॥ १२५ ॥   
  
यथोक्तेन विधानेन नवकुम्भान्मनोरमान् ॥   
पञ्चरत्नसमायुक्तान्नवस्थानेषु विन्यसेत् ॥ १२६ ॥   
  
मन्त्री दुर्गां यजेन्मध्येष्वन्यत्र च जयादिकाः ॥ चन्दनाद्यैः   
समभ्यर्च्य धूपदीपैश्च मन्त्रवित् ॥ १२७ ॥   
  
अभिषिञ्चेत्प्रियं साध्यं राजानं वा शिशुं बुधः ॥   
विजयश्रीसमायुक्तो राजा भवति नान्यथा ॥ १२८ ॥   
  
भूतापस्मारवेतालपिशाचाद्यैर्वियुज्यते ॥ वन्ध्या च ललना   
पुत्रं विनीतं प्राप्नुयाच्छुभम् ॥ १२९ ॥   
  
आमयान्मुच्यते मर्त्त्यो दीर्घायुश्च न संशयः ॥ अनेनैव   
विधानेन जनानामनुरञ्जनम् ॥ दुर्गामनुं च भजतां   
बह्वायुश्चाघनाशनम् ॥ १३० ॥   
  
काश्या नैर्-ऋत्यभागे तु ज्ञेयश्चण्डविनायकः ॥ वेश्या   
वृत्तिकरी चास्य योगिनी चक्रितानना ॥ हंसीनाम्नी तस्य चेटी   
तस्याः साधनमुच्यते ॥ १३१ ॥   
  
सुधाकरसमज्योत्स्नां शुकशोभितसत्कराम् ॥ वामे हंसं   
दधानां च पीनोन्नतपयोधराम् ॥ १३२ ॥   
  
एकान्ते च नदीतीरे जपेन्मन्वयुतत्रयम् ॥ मुस्तकन्दैः   
सहोशीरैर्दशांशं होममाचरेत् ॥ १३३ ॥   
  
एवं सिद्धप्रयोगस्तु नदीतीरे च कानने ॥ गहने   
बिल्ववृक्षाणामेकान्तेप्यथ वा सुधीः ॥ १३४ ॥   
  
तुङ्गभद्रानदीतीरे यत्र लक्ष्मीश्वरः शिवः ॥ तत्र स्नात्वा   
तटे तस्या ह्यङ्गाद्यां च दिने यजेत् ॥ भानोर्वारे निशि   
हुनेत्प्राग्वद्देवीं तथा यजेत् ॥ १३५ ॥   
  
नत्वास्तुत्वा प्रार्थयित्वा निर्भयो जनवर्जिते ॥ प्। ४३८) ददाति   
मन्त्रिणे शीघ्रं स्फटिकाख्यं मनोहरम् ॥ १३६ ॥   
  
तस्मिन्पश्यति भूतं च भविष्यद्वर्त्तमानकम् ॥ तथा स्वस्य   
परस्यापि सर्वज्ञो जायते नरः ॥ १३७ ॥   
  
काश्याः पश्चिमदिग्भागे स देहलिविनायकः ॥ योगिनी   
त्वष्टवक्त्रास्य वणिक्कर्म प्रकुर्वती [प्रकुरुते ।] ॥ १३८ ॥   
  
विचित्रानाम चेट्यस्य त्रयोविंशतिंवर्णकः ॥ ह्रीं विचित्रे   
चित्रचैले चैलं देहि पदं वदेत् ॥ वायुं पूरययुग्मं च हुं   
स्वाहेत्युदितो मनुः ॥ १३९ ॥   
  
अयुतं प्रजपेत्तीरे सरितस्तद्दशांशतः ॥   
कमलाक्षैर्भवेद्धोमस्तत्तत्काम्यं समाचरेत् ॥ १४० ॥   
  
चैत्रे चाश्विनमासे च चतुर्दश्यां निशान्तरे ॥ सरस्तीरे   
जपेन्मन्त्रं समस्तां रात्रिमन्ततः ॥ १४१ ॥   
  
ततो देवी समायाति विचित्रं वसनाञ्चलम् ॥ ददाति तत्पूजयित्वा   
रात्रौ संस्थापयेद्गृहे ॥ तद्गृहं पूर्यते   
वस्त्रैराजमन्दिरगैरपि ॥ १४२ ॥   
  
काश्या वायव्यकोणेयमुद्दण्डाख्यो विनायकः ॥ योगिनी   
कोटराक्ष्यस्य चेटी स्याद्दधिदुग्धदा ॥ १४३ ॥   
  
केशमुच्चार्य चावर्त्तनखरेहिपदं ततः ॥ ह्रीं श्रीं   
स्वाहेति मन्त्रोथ तस्य ध्यानमिहोच्यते ॥ १४४ ॥   
  
स्वच्छतोयैश्च सम्पूर्णं वामे धत्ते कमण्डलुम् ॥   
स्वर्णकुण्डलक्षिप्ताढ्यगण्डान्तं विधिपूर्वकम् ॥ १४५ ॥   
  
जपेल्लक्षमितं मन्त्रं नदीतीरे मनोरमे ॥ होमयेच्च   
त्रिमधुरैः प्रयोगं तत आचरेत् ॥ १४६ ॥   
  
कृष्णातीरे महातीर्थेथ वा पञ्चनदे शुभे ॥ मघामासे   
द्वितीयायां कृष्णपक्षे निशान्तरे ॥ १४७ ॥   
  
कृत्वा तृणकुशूलं तु निक्षिपेत्तत्स्थलान्तरे ॥ कृत्वा   
सायन्तनं कर्म कुशूलं पूजयेत्ततः ॥ १४८ ॥   
  
तत्र देवीं स्मरन्मन्त्री कुशूलान्तर्विशेद्ध्रुवम् ॥ तत्र   
बद्धासनो योगी शीतवाधामुपेक्ष्य हि ॥ १४९ ॥   
  
जपेत्पञ्चसहस्रं तु देवतां विधिपूर्वकं ॥ पञ्चवक्त्रां   
त्रिनेत्रां च पश्येदष्टभुजां शिवाम् ॥ १५० ॥   
  
ततः सा देवता तस्मै ददाति च कमण्डलुम् ॥ जलपूर्णं   
ततस्तस्मै जलेनासेचयेत्सुतम् ॥ १५१ ॥   
  
स नरस्तत्क्षणादेव सप्तजन्मसमुद्भवाम् ॥ जातिं वदति   
तत्कालं तत्तत्कर्म करोति च ॥ १५२ ॥   
  
काश्यामुत्तरभागे तु पाशपाणिर्विनायकः ॥ योगिन्यस्य   
भवेत्कुब्जा व्यालग्राहा स्वरूपतः ॥ १५३ ॥   
  
यदा न महिषं शक्ता घातितुं [णिज्लोप आर्षः]   
विन्ध्यवासिनी ॥ प्। ४३९) वज्रस्तदा कृतोनेन महिषो येन घातितः   
तस्मान्महिषमर्दिन्या मन्त्रं वक्ष्ये समासतः ॥ १५४ ॥   
  
महिषमर्दिनीत्युक्त्वा स्वाहान्तोऽष्टाक्षरो मनुः ॥ मार्कण्डेयो   
मुनिश्छन्दो गायत्रं दैवतं मनोः ॥ सुरासुरनुता देवी प्रोक्ता   
महिषमर्द्दिनी ॥ १५५ ॥   
  
महिष मर्दिनि हुम्फट् हृदयं परिकीर्तितम् ॥ महिषारीशानि   
हुम्फट् शिरोगं समुदीरितम् ॥ मन्त्रैरेभिर्जातियुक्तैः   
पञ्चाङ्गानि प्रकल्पयेत् ॥ १५६ ॥   
  
गारुडोपलदीप्तिं च मणिमौक्तिककुण्डलाम् ॥ तिष्ठन्तीं   
माहिषे शीर्षे नौमि भालविलोचनाम् ॥ २५७ ॥   
  
चक्रं शङ्खं कृपाणं च बाणं शूलं च तर्जनीम् ॥   
कार्मुकं खेटकं हस्तैर्बिभ्रतीं शशिशेखराम् ॥ १५८ ॥   
  
जटामुकुटशोभाढ्यां सर्वाभरणभूषिताम् ॥   
पीताम्बरधरां देवीं पीनोन्नतकुचद्वयाम् ॥ १५९ ॥   
  
ततः पूर्वोदिते पीठे यजेन्महिषमर्दिनीं ॥   
प्रथमावृत्तिरङ्गैः स्याद्दुर्गाद्याभिः परेरिता ॥ १६० ॥   
  
स्वाग्रादिप्रादक्षिण्येन दुर्गा च वरवर्णिनी ॥ आर्या च   
कनकाख्यातु कृत्तिका चाभयप्रदा ॥ १६१ ॥   
  
कन्यास्वरूपा आ-ईं-ऊन्दिङ्घ्ॐ द्विस्वरपूर्विकाः ॥   
क्लीबान्तरहितं चात्र ग्राह्यं दीर्घस्वराष्टकम् ॥ १६२ ॥   
  
परादिकं प्रथमतः सबिन्दुं वर्णमुच्चरेत् ॥ ततो देव्यायुधं   
प्रोच्य तृतीयावरणे यजेत् ॥ १६३ ॥   
  
चतुर्थी लोकपालैः स्यात्पञ्चमी च तदायुधैः ॥   
प्रजपेद्वसुलक्षं च तत्सहस्रं तिलैर्हुनेत् ॥ १६४ ॥   
  
एवं सिद्धे मनौ मन्त्री प्रयोगानाचरेत्ततः ॥   
तिलहोमाद्वशीकारो नृणां स्त्रीणां भवेत् ध्रुवम् ॥ १६५ ॥   
  
आमयान्मुच्यते मर्त्यः सद्यः सर्षपहोमतः ॥ पद्महोमात्तथा   
राज्ञः सङ्ग्रामे विजयो भवेत् ॥ १६६ ॥   
  
दूर्वाहोमेन मर्त्यानां रोगशान्तिर्भवेद्ध्रुवम् ॥   
ब्रह्मवृक्षोत्थकुसुमैर्लभते पुष्टिमुत्तमाम् ॥ १६७ ॥   
  
धान्यहोमेन धान्यानि काकपक्षहुतेन च ॥ विद्वेषो जायते लोके   
चात्यन्तसुहृदोरपि ॥ शत्रुर्गच्छति पञ्चत्वं सत्यं   
मरिचहोमतः ॥ १६८ ॥   
  
एवं यो भजते देवीं दुर्गां महिषमर्दिनीम् ॥ स   
नाशयेत्क्षुद्रभूतांश्चौरादीन्दर्शनादपि ॥   
उपासितोपासितातिनिकटे द्रुतसिद्धिदा ॥ १६९ ॥   
  
काश्यामीशानदिग्भागे ज्ञेयः खर्वविनायकः ॥ दासी रूपं   
समास्थाय स्थिता विकटलोचना ॥ योगिनी जयदुर्गा च सिद्धिदा   
तत्र संस्थिता ॥ १७० ॥   
  
प्। ४४०) तारो दुर्गे द्वयं प्रोच्य रक्षिणीत्यग्निगेहिनी ॥   
दशाक्षरो मनुः प्रोक्तो भजतामिष्टसिद्धिदः ॥ १७१ ॥   
  
नारदर्षिर्विराट् छन्दो जयदुर्गा च देवता ॥ ताराद्यैः पञ्च   
[भिस्विभक्तिलोप आर्षः] मन्त्रस्य पदैः सर्वेण सम्मता ॥   
जातियुक्ता चाङ्गकॢप्तिः काम्यकर्म ह्यथोच्यते ॥ १७२ ॥   
  
दुर्गेति हृदयं प्रोक्तं दुर्गा च शिर ईरितम् ॥ दुर्गायै   
स्याच्छिखा वर्म्म भूतरक्षाक्षि कीर्तितम् ॥ १७३ ॥   
  
तारादिदुर्गद्वितयं रक्षिण्यक्षि प्रकीर्तितम् ॥ तारादियुगलं   
दुर्गे रक्षिण्यस्त्रमुदीरितम् ॥ मेघश्यामां ग्लौकीरीटां   
त्रिनेत्रां सिंहवाहिनीम् ॥ १७४ ॥   
  
चक्रं दरं खड्गशूलौ बाहुभिर्बिभ्रतीं भजे ॥ दौर्गे   
पीठे यजेद्देवीमुक्तमार्गेण मन्त्रवित् ॥ प्रजपेत्पञ्चलक्षं च   
तद्दशांशं हुनेद्घृतैः ॥ १७५ ॥   
  
तर्प्णादि ततः कुर्यात्ततः सिद्धो भवेन्मनुः ॥ ततः   
सिद्धमनुर्मन्त्री प्रयोगानाचरेत्ततः ॥ १७६ ॥   
  
इमं मनुं जपेद्भूयः प्रविशेच्छत्रुसङ्गरम् ॥ अशेषेण रिपुं   
हन्यान्नात्र कार्या विचारणा ॥ १७७ ॥   
  
विवादे व्यवहारादौ यशोविजयदो भवेत् ॥ अनया विद्यया जप्तं   
पताकाध्वजदुन्दुभिः ॥ १७८ ॥   
  
शृङ्गं शङ्खादिकं सर्व यानं सेना च सैन्यपः ॥   
सम्मुह्येत्स च सङ्ग्रामे लभते विजयं खलु ॥ १७९ ॥   
  
अथास्याः प्रोच्यते भेदो यदा घोरस्थले पतेत् ॥ ऋणं वा   
जायते तारान्नम उक्त्वा च पूर्ववत् ॥ १८० ॥   
  
द्वादशार्णो भवेन्मन्त्रः सङ्ग्रामविजयप्रदः ॥ मुन्याद्यं   
पूर्ववत्प्रोक्तं ध्यानपूजादिकं तथा ॥ १८१ ॥   
  
व्यस्तेन च समस्तेन मन्त्रेणाङ्गानि षट् क्रमात् ॥   
काशीप्रान्तस्थिता एते कीर्तिता गणनायका।ः ॥ १८२ ॥   
  
देहलीसञ्ज्ञगणपनिकटेन्ये तु षोडश ॥ विनायकास्तु   
काश्यां वै वेदकर्मप्रवर्तकाः ॥ १८३ ॥   
  
तान्त्रिकाणां नात्र सिद्धिर्वामिनां तु विशेषतः ॥   
वेदस्त्वनादिस्तस्यात्र द्रुतं सिद्धिः प्रजायते ॥ १८४ ॥   
  
अभक्तविघ्नकर्ता च भक्तानां विजयप्रदः ॥ पापिनां   
पापहर्ता च वाममार्गप्रसाधकः ॥ १८५ ॥   
  
तपोवनपरित्राता सीतारक्षाकरस्तथा ॥ आयुष्कर्त्ता रोगहर्ता   
निधिदाता द्विजाधिपः ॥ १८६ ॥   
  
तुन्दिलो विश्वरक्षाकृद्गणनाथो गणाधिपः ॥ दुग्धदश्चेति   
नामानि सर्वसिद्धिकराणि च ॥ १८७ ॥   
  
हृदन्तानि प्रजप्तानि मन्त्रार्णायुतसङ्ख्यया ॥ प्। ४४१)   
नामानुसारिणी सिद्धिरवश्यं स्यान्न संशयः ॥ १८८ ॥   
  
अथातः सम्प्रवक्ष्यामि ये विमुक्तान्तसंस्थिताः ॥   
सीमाविनायका अष्टौ मन्त्रस्तेषां निरूप्यते ॥ १८९ ॥   
  
धराबीजं समुच्चार्य तद्बीजञ्च समुच्चरेत् ॥ ङेन्तं   
तन्नामगं प्रोच्यहृदयान्तो मनुः स्मृतः ॥ १९० ॥   
  
अविमुक्ते पूर्वदिशि लम्बोदरविनायकः ॥ शुष्कोदरी योगिनी तु   
धात्रीरूपं समाश्रिताः ॥ १९१ ॥   
  
तत्रैव शूलिनी दुर्गातस्यास्साधनुमुच्यते ॥ ज्वलद्वयं   
शूलिनीति वदेद्दुष्टग्रहे ततः ॥ १९२ ॥   
  
हुं फट् स्वाहेति मन्त्रोयं तिथिवर्णः प्रकीर्तितः ॥   
मुनिर्दीर्घतमाश्छन्दः ककुबुक्तं च देवता ॥ १९३ ॥   
  
शूलिन्याह्वा महादुर्गा सर्वारिष्टविनाशिनी ॥ दुर्गे   
स्याद्धृदयं शीर्षं वरदे विन्ध्यवासिनी ॥ १९४ ॥   
  
शिखा वर्मासुरान्ते च दमन्यन्ते ततो वदेत् ॥ शुद्धं प्रियं   
वदेत्पश्चात्त्रासय रूपमीरितम् ॥ १९५ ॥   
  
अस्त्रं च देवसिद्धान्ते वदेन्मन्त्री सुपूजिते ॥ नन्दिन्यन्तरे   
रक्षयुग्मं समस्तयोगेश्वरीति च ॥ शूलिनीतिपदाद्याश्च   
वर्मास्त्रान्ताः प्रकीर्तिताः ॥ १९६ ॥   
  
पञ्चाङ्गमत्रमुद्दिष्टमेवं न्यस्तं च मन्त्रिणः ॥   
रक्षाकृद्ग्रहदोषघ्नमङ्गकर्तुर्भवेद्ध्रुवम् ॥ एवं न्यस्य   
शरीरादौ ध्यायेद्दुर्गां सुरैर्नुताम् ॥ १९७ ॥   
  
गदां दरमरिङ्खड्ग बाणाञ्छूलं च खेटकम् ॥ करालिकां   
पाशधनुर्दिग्भिर्हस्तैश्च बिभ्रतीम् ॥ १९८ ॥   
  
मेघाभामिन्दुमुकुटां सिंहारूढां चतसृभिः ॥   
कन्यकाभिः परिवृतां त्र्यक्षां भूषणभूषिताम् ॥ १९९ ॥   
  
एवं ध्यात्वा पुनर्न्यासान्कृत्वा कुर्वीत साधकः ॥   
दुर्गापीठे पुरा प्रोक्ते ध्यात्वा देवीं प्रपूजयेत् ॥ २०० ॥   
  
दुर्गाद्याभिर्द्वितीया स्यादायुधाद्यैः समन्ततः ॥ दुर्गा च   
वरदा विन्ध्यवासिन्य सुरमर्दिनी ॥ २०१ ॥   
  
प्रोक्ता युद्धप्रिया देवसिद्धाद्या पूजितापि च ॥ नन्दिनी   
सुमहायोगेश्वरीति गदिताश्च ताः ॥ २०२ ॥   
  
चक्रं शङ्खं खड्गगदे शरांश्चापं त्रिशूलकम् ॥   
पाशं देव्यग्रतश्चैतान्पूजयेच्च प्रदक्षिणम् ॥ २०३ ॥   
  
दिशादिनाथैर्वज्राद्यैः पञ्चावरणपूजितम् ॥ वर्णलक्षं   
जपेन्मन्त्रं जुहुयात्तद्दशांशतः ॥ २०४ ॥   
  
आज्येन साज्यहविषा तर्पणादि ततश्चरेत् ॥ आराध्य   
विप्रान्विधिवद्भक्त्याभ्यर्च्य गुरुं ततः ॥ २०५ ॥   
  
एवं सिद्धमनुर्मन्त्री प्रयोगान्निजवाञ्छितान् ॥ विदधीत   
विधानेन गुरोराज्ञापुरःसरम् ॥ २०६ ॥   
  
प्। ४४२) शूलाद्यायुधसंयुक्तामुग्रास्यां शूलिनीं तथा ॥   
विचिन्त्य प्रजपेन्मन्त्रं यस्तं स्पृष्ट्वा विधानतः ॥ २०७ ॥   
  
तमाविश्य क्षणं सर्वं वदेत्पश्चाद्विनश्यति ॥ मन्त्रावृत्त्या   
तदानीं च भूतसङ्घः पलायते ॥ २०८ ॥   
  
स्मृत्वा च रोगिणां मध्ये शूलिनीं स्वायुधैर्युताम् ॥ जपतो   
विद्रवन्त्याशु ग्रहाश्चोपग्रहादयः ॥ २०९ ॥   
  
क्षेमङ्करीं पूजयित्वा मनुमेनं जपेत्सुधीः ॥ परायुधानि   
गृह्णाति सेना [अप्रत्यये तथैवेष्टेति वार्तिकेन परशब्दलोपेन   
शब्दसम्बन्धिमहिम्ना वात्र परसेनेत्यर्थः ॥] निश्चेष्टिता   
भवेत् ॥ २१० ॥   
  
तिलयुक्तैस्सर्षपैश्च वैरिनामसुसंयुतैः ॥ लक्षं   
प्रजुहुयाच्छत्रुर्यमस्यातिथ्यमाप्नुयात् ॥ २११ ॥   
  
त्रिस्वादुयुक्तिलैरष्टसहस्रं प्रत्यहं हुनेत् ॥   
शक्तिरस्याप्रतिहता वत्सरात्प्राग्भवेदलम् ॥ २१२ ॥   
  
घृतेनाष्टशतं मन्त्री हुत्वा वाञ्छितमप्राप्नुयात् ॥   
वत्सरात्प्राग्दूर्वया च मधुरत्रययुक्तया ॥   
सम्यगष्टोत्तरशतं हुत्वोस्पितमुपव्रजेत् ॥ २१३ ॥   
  
अष्टोत्तरशतं मन्त्री गुलिकां गोमयस्य च ॥   
जुहुयात्सप्तदिवसैरिष्टैः सङ्गस्तदादरात् [भवेदिति शेषः]   
॥ २१४ ॥   
  
अस्पृष्टभूम्यन्तरिक्षे गृहीत्वा गोमयं शुभम् ॥   
त्रिसहस्रमितं जप्तं यियासोर्द्वारिसङ्खनेत् ॥ २१५ ॥   
  
तस्य संस्तम्भनं तत्र भवने नात्र संशयः ॥ सेनामुखे   
निखातं च सेनास्तम्भं करोत्यलम् ॥ २१६ ॥   
  
ग्रामं वा नगरं गच्छेत्संस्मरेदम्बिकां सुधीः ॥   
पानीयान्नकरां चैव प्रसन्नां प्रजपेन्मनुम् ॥ २१७ ॥   
  
तर्पयित्वा प्रविष्टस्तं प्राप्नुयान्मिष्टभोजनम् ॥   
सहस्रभृत्यवर्गेण सहितो नात्र शंशयः ॥ २१८ ॥   
  
अर्कवृक्षसमिद्भिश्च त्रिमध्वक्ताभिरुक्तवत् ॥   
जुहुयाद्रविसाहस्रं यान्समुद्दिश्य साधकः ॥ भवन्त्येव हि ते   
वश्यास्तथाश्वत्थसमिद्वरैः ॥ २१९ ॥   
  
प्रसन्नचेताश्च तिलैः पूर्वकर्मणि वा हुनेत् ॥   
दुर्गाकल्पोदितान्सर्वान्प्रयोगान्साधयेत्सुधीः ॥ २२० ॥   
  
अथ वक्ष्ये कूटदन्तं गणेशं कूटसिद्धिदम् ॥ योगिन्यस्य   
ज्वलज्जिह्वा नर्त्तकी रूपधारिणी ॥ गृद्धदुर्गास्य निकटे   
साधकाभीष्टदायिनी ॥ २२१ ॥   
  
तारो नमो भगवति ज्वालामालिनी संवदेत् ॥ गृद्धं गणपतिं   
वृत्ते स्वाहान्तो द्विनखाक्षरः ॥ २२२ ॥   
  
त्रिचतुष्पञ्चवस्वक्षिमितैर्वर्णैर्मनोः क्रमात् ॥ पञ्चाङ्गानि   
सुधीरस्य जातियुक्तानि कल्पयेत् ॥   
अन्यच्छूलिनिदुर्गावत्सवर्मस्याः प्रकीर्तितम् ॥ २२३ ॥   
  
प्। ४४३) अथातः सम्प्रवक्ष्यामि देवं शालङ्कटङ्कटम् ॥   
स्वदंष्ट्रा योगिनी चास्य नानासङ्गीतकोविदा ॥ २२४ ॥   
  
विधात्री चेटिका चास्य तस्याः साधनमुच्यते ॥ ॐ विधात्रि   
नीरक्षीरविधायिनि पदं वदेत् ॥ स्वाहान्तस्थितिवर्णोयं जपे   
लक्षमितो मतः ॥ २२५ ॥   
  
धात्रीतरुसमीपस्थां विधात्रीं कमलासनाम् ॥   
विशाललोचनां वन्दे नीरक्षीरविधायिनीम् ॥ २२६ ॥   
  
नदीतीरे तु यत्रास्ते धात्रीवृक्षो मनोरमे ॥ सफलस्तस्य [इदं   
पूर्वान्वयि] भूमौ तु कार्तिक्यां पूर्णिमातिथौ ॥ २२७ ॥   
  
सोमवारे तदा मन्त्री निशायां त्रिशतं जपेत् ॥ होमो   
धात्रीफलैः कार्यस्ततस्तु तरुतो ध्रुवम् ॥ जायते हि   
महाशब्दः प्रसन्नास्मीति शोभनः ॥ २२८ ॥   
  
तन्मन्त्रपठनान्मन्त्री नीरक्षीरं भजेदिह ॥   
इत्युक्तकीलमुद्धृत्य [मयेति शेषः] सम्पठेन्मन्त्रमुत्तमम् ॥   
नीरान्वितं ततः क्षीरं जायते क्षीरमादरात् ॥ २२९ ॥   
  
अथातः सम्प्रवक्ष्यामि कुष्माण्डाख्यविनायकम् ॥   
बालग्रहपतिश्चास्य योगिनी चारुणानना ॥ वेणुवादनमेवेयं   
कृत्वा काश्यां सदा रता ॥ २३० ॥   
  
चेटी तु वैनतेयाक्षी तस्याः साधनमुच्यते ॥ तारं च   
वैनतेयाक्षि सर्पसेवित इत्यपि ॥ नागदेवी   
ङेन्तमुक्त्वास्वाहान्तोष्टादशाक्षरः ॥ २३१ ॥   
  
नानाकमलसर्पादिवेष्टितां विन्ध्यवासिनीम् ॥ ध्यायामि   
वैनतेयाक्षीं विषदोषहरां शिवाम् ॥ चतुःषष्टिसहस्राणि   
पुरश्चरणमस्य तु ॥ २३२ ॥   
  
श्रावणे मासि नागानां पञ्चमी या प्रकीर्तिता ॥ तस्यां   
जपेन्महामत्री रात्रौ वल्मीकभूमिषु ॥ २३३ ॥   
  
अयुतं [इदं पूर्वान्वयि] वैनतेयाक्षीं [स्मरन्निति शेषः]   
होमः स्यान्मातुलुङ्गकैः ॥ ततः सा गारुडीं विद्यां   
प्रसन्ना सम्प्रयच्छति ॥ सर्पाकर्षणशक्तिं च   
समस्तविषनाशिनीम् ॥ २३४ ॥   
  
मुण्डं विनायकं वक्ष्ये ऋक्षाक्षीयोगिनीयुतम् ॥ काशते   
काशिकायान्तु वीणावादनतत्परा ॥ किङ्करी नाम चैतस्य   
चेटी तत्साधनं ब्रुवे ॥ २३५ ॥   
  
किङ्करी जलदेवीति जलं पूरयपूरय ॥ धन्धं   
सप्तदशार्णोयं जपेद्वर्णसहस्रकम् ॥ २३६ ॥   
  
अवृष्टिकाले रात्रौ हि नरो नद्यां जले जपेत् ॥   
कण्ठमात्रेयुतं चैकं ध्यायन्देवीं समाहितः ॥ २३७ ॥   
  
किङ्करीं वारुणं पाशं बिभ्रतीं जलरूपिणीम् ॥   
विषक्षतस्वरूपाभां घोरगर्जनभीषणाम् ॥ प्रभाते   
वृष्टिरायाति सा हि पञ्चदिनावधि ॥ २३८ ॥   
  
प्। ४४४) अथ वक्ष्ये गणेशानं विख्यातं विकटद्विजम् ॥ योगिनी   
केकराक्ष्यस्य मृदङ्गं वादयेद्वरम् ॥ वाग्वादिनी चास्य   
शक्तिर्मन्त्राद्यस्य निरूप्यते ॥ २३९ ॥   
  
वदयुग्मं वाग्वादिनि स्वाहेति च दशाक्षरः ॥ ऋषिः कण्वो   
विराट् छन्दो देवता तु सरस्वती ॥ २४० ॥   
  
मातृकोक्तविधानेन मन्त्री कुर्यात्षडङ्गकम् ॥ के [शिरसि]   
श्रोत्रयोनसोर्दृष्टयोः कपोलास्ये तथेन्द्रिये ॥ २४१ ॥   
  
गुदे च विन्यसेद्वर्णांस्ततो वागीश्वरीं यजेत् ॥ सितपद्मगतां   
श्वेतां लेखनीपुस्तकान्विताम् ॥ नम्रां च कुचभारेण   
वाग्देवीं चन्द्रशेखराम् ॥ २४२ ॥   
  
ॐह्रींवर्णजाय चोक्त्वा सरस्वत्यासनाय च ॥ नमः   
पञ्चदशार्णोयमासनस्य मनर्मतः ॥ अङ्गानि पूजयेदादौ   
स्वरद्वन्द्वं ततोर्चयेत् ॥ २४३ ॥   
  
वर्गाष्टकं ततोभ्यर्च्य ततोष्टौ शक्तयस्त्विमाः ॥   
योगसन्ध्या च विमला ज्ञानवृद्धिः स्मृतिस्तथा ॥ २४४ ॥   
  
मेधा प्रज्ञा ततः पूज्या मातृकाश्च दिगीश्वराः ॥   
तदायुधानि पूज्यानि भूपुरादौ यथाक्रमम् ॥ २४५ ॥   
  
दशलक्षं जपेदन्ते विमध्वक्तैश्च कैरवैः ॥   
जुहुयात्तद्दशांशैस्तु शुद्धैश्चाथ तिलैर्हुनेत् ॥ २४६ ॥   
  
तर्पणं मार्जनं कृत्वा ब्राह्मणान्भोजयेत्ततः ॥ एवं सिद्धे   
मनौ मन्त्री ब्रह्मचर्यव्रते स्थितः ॥ २४७ ॥   
  
जपहोमरतो रामां चिन्तयेद्देवताधिया ॥ अचिरादेव स   
भवेत्कवीनामग्रणीर्ध्रुवम् ॥ २४८ ॥   
  
न्यासान्वितमिमं मन्त्रं दिनादौ प्रत्यहं जपेत् ॥ लभते नात्र   
सन्देहो वाक्सिद्धिमतुलां नरः ॥ २४९ ॥   
  
ब्रह्मवृक्षरमावृक्षसुमनोभिः समिद्वरैः ॥   
मधुरत्रयसंयुक्तैर्जुहुयात्साधकः स्वयम् ॥ अचिराद्वाग्विलासेन   
कवीनामग्रणीर्भवेत् ॥ २५० ॥   
  
अथातः सम्प्रवक्ष्यामि राजपुत्रं गणेश्वरम् ॥ योगिन्यस्य   
बृहत्तुण्डा तालवादनतत्परा ॥ २५१ ॥   
  
मातृकासिद्धिदश्चायं तस्मात्तन्मन्त्रं उच्यते ॥   
यस्यामन्तर्गता मन्त्रास्त्रयस्त्रिंशच्च कोटयः ॥ २५२ ॥   
  
गायत्री मातृका वापि साधिता स नरो भवेत् ॥   
समस्तागममन्त्राणां दातानास्त्यत्र संशयः ॥ २५३ ॥   
  
अकारादिक्षकारान्ता वर्णा वायुश्च देवता ॥ वदन्ति मातृकां   
देवीं यया सर्वमिदं ततम् ॥ २५४ ॥   
  
ब्रह्मा मुनिश्च गायत्री छन्दो देवी च मातृका ॥ प्। ४४५) हलो   
बीजान्यचः प्रोक्ताः शक्तयः कीलकं भवेत् ॥ २५५ ॥   
  
अव्यक्तं सत्त्वनिर्वाच्यं व्यञ्जनैः स्वरसङ्गमः ॥   
प्रागुक्तमातृका न्यासास्सर्वे मुख्या भवन्ति च ॥ २५६ ॥   
  
सुधाकुम्भाक्षवटिकावरपुस्तकधारिणीम् ॥   
पञ्चाशदर्णव्याप्ताङ्गीं चन्द्रार्धाङ्कितशेखराम् ॥ २५७ ॥   
  
त्र्यक्षां कुन्देन्दुरुचिरां पद्मस्थां कुचनामिताम् ॥   
मुक्तावृतस्फुरद्भूषां भजे मातृसरस्वतीम् ॥ २५८ ॥   
  
लिखेत्स्वर्णादिजे पत्रे रोचनाकुङ्कुमादिभिः ॥ अष्टपत्रं   
शुभं पद्मं भूपुरत्रितयावृतम् ॥ २५९ ॥   
  
कर्णिकायां तु स्फें बीजं केशरेषु द्वयम् द्वयम् ॥   
कचढादिकवर्गांश्च लिखेदष्टदलेषु च ॥ २६० ॥   
  
तत्कमलस्याग्रदिक्षु वं बीजं ठं विदिक्षु च ॥   
पूजापीठमिदं प्रोक्तमादावङ्गानि संयजेत् ॥ १६१ ॥   
  
स्वरद्वन्द्वं ततो वर्गान्केशरेषु यजेदिमाः ॥ २६२ ॥   
  
मेधा प्रज्ञा प्रभा विद्याधीर्धृतिस्मृतिबुद्धयः ॥   
विद्येश्वरी मध्यमान्ते पूज्याः पीठे ततः परम् ॥ २६३ ॥   
  
वर्गाष्टके त्विमाः पूज्या व्यापिनी पालनी तथा ॥ पावनी   
क्लेशिनी चापि धारिणी मालिनी तथा ॥ २६४ ॥   
  
हंसिनी शान्तिनी पत्रस्याग्रेर्च्या मातरः परम् ॥ वीथ्यां   
लोकेश्वरानग्रे वीथ्यामस्त्राणि पूजयेत् ॥ २६५ ॥   
  
तद्दशांशेन जुहुयान्मधुरत्रयलोलितैः ॥ तिलैः   
शुद्धैस्तर्पणादि कृत्वा सिद्धो भवेन्मनुः ॥ २६६ ॥   
  
तत्त्वैर्भूपैश्च दिग्भिः कनकरजतताम्रांसकैर्भिन्नसूत्रैः   
सम्यक्कृत्वा त्रिवेणीस्तबकमथ जपेद्गव्यमाज्यं हुनेच्च ॥   
वस्वभ्राणां च पातं सुजनितहविषा चाभिषिञ्चेद्घृतैस्तां   
देवीमभ्यर्च्य धार्यं [यन्त्रमिति शेषः] ग्रहगदशमनं   
सङ्गरे स्याज्जयाय ॥ २६७ ॥   
  
तोयम्पिबेद्दिनादौ च द्विवारं जप्तमेतया ॥ वत्सराज्जायते   
सम्यक्स मूर्खोपि कवित्वभाक् ॥ २६८ ॥   
  
ब्राह्मीरसेन वचया पयसा पाचयेद्घृतम् ॥ अयुतं जप्तमनया   
भक्षितं कविताप्रदम् ॥ २६९ ॥   
  
वर्णौषधीक्वाथसुवर्णकुम्भैर्जपन्सहस्रं च नरं प्रसिञ्चेत्   
॥ कीर्तिश्च लक्ष्मीः कविता तथायुर्भवेच्च बन्ध्या लभते   
सुताग्र्यम् ॥ २७० ॥   
  
अथ प्रवक्ष्ये प्रवरं गणेशं सुरा प्रिया साखिलकर्मविज्ञा   
॥ स्याद्योगिनी चास्य शुभङ्करी च चेटी नदी याम्यतटे   
क्षयोस्याः [निवासः] ॥ २७१ ॥   
  
प्। ४४६) आकृत्यर्णो मनुस्तारः शुभङ्करा परेति च ॥ देवते   
ममेष्टं देहि दुर्भुग्नी शिखिवल्लभा ॥ २७२ ॥   
  
कलाकलापान्परिपालयन्ति विभावयन्ती विषयाननेकान् ॥   
नारीनरेन्द्रानपि मोहयन्ती सा मानसे मेस्तु शुभङ्करी श्रीः   
॥ २७३ ॥   
  
जप्त्वा [इडभावश्छान्दसः] लक्षं च   
रक्तैर्हयरिपुकुसुमैर्होमयेत्सिद्धमन्त्रः   
कृष्णायाम्भाद्रकृष्णे हयरिपुगहने चापि शेफोलिसिन्ध्वोः ॥   
याम्ये तीरे च नद्या निशि जपमयुतन्तद्दशांशेन होमं   
कुर्यात्प्रातस्तु नीराज्जयति सुखकरान्साधकेन्द्रो गतोसौ ॥ २७४ ॥   
  
नानाभोगकरः कामं यं यं प्रार्थयते तु तम् ॥ स्वयं   
ददाति सा देवी सुस्त्रीवित्ताम्बरादिकम् ॥ २७५ ॥   
  
अथातः सम्प्रवक्ष्यामि वाराणस्यां तु ये स्थिताः ॥ आवृता   
वक्रतुण्डाद्याश्चेटीशक्तिसमन्विताः ॥ २७६ ॥   
  
ङेन्तन्तन्नाम हृच्चेति तेषाम्मन्त्रः प्रकीर्तितः ॥   
वक्रतुण्डविधिः पूर्वमुक्तोष्टानां स एव हि ॥ २७७ ॥   
  
कपालहस्तयुक्तानां प्रदिष्टा ऋक्षयोगिनी ॥ शतनादे   
योगिनीति देहि देहि वदेत्ततः ॥ २७८ ॥   
  
ह्रींह्रूंस्वाहेति मन्त्रोयं ध्यानमस्या निरूप्यते ॥   
वीणातन्त्रीस्फुरद्धस्तां तन्नादचलकुण्डलाम् ॥ २७९ ॥   
  
कुसुम्भवसनां नम्रां स्तनभारेण योगिनीम् ॥ नदीतीरे   
चाम्रवणे जपेन्मन्त्रं दशायुतम् ॥ आम्रपत्रैः समूलैश्च   
हुनेत्सिद्धो भवेन्मनुः ॥ २८० ॥   
  
अमायां श्रावणे मासि रात्रौ दूरे नदीतटे ॥ तत्र रात्रौ   
मनुं देव्या जपेदष्टसहस्रकम् ॥ १८१ ॥   
  
प्राग्वद्धूनेदष्टशतं ततः शब्दाञ्छृणोति च ॥   
वीणावेणुमृदङ्गानां किन्नरीणाञ्च भूयसः ॥ २८२ ॥   
  
इत्यादयः शतं नादा जायन्ते नादिभीषणाः ॥ ततः सा   
योगिनीरूपा प्रत्यक्षा मन्त्रिणो भवेत् ॥ २८३ ॥   
  
ददाति योगमुद्रां सा दर्शयेत्कुण्डलीपथम् ॥ ततः स्वानुभवो   
मन्त्री योगी ज्ञानी प्रजायते ॥ वाक्सिद्धिश्च भवेदस्य   
ब्रह्मभूयाय कल्पते ॥ २८४ ॥   
  
अथातः सम्प्रवक्ष्यामि चैकदन्तुरविघ्नपम् ॥ योगिनी तस्य   
रक्ताक्षी गानवादरता सा ॥ २८५ ॥   
  
नेत्ररम्या चेटिकास्य वेदाग्न्यर्णो मनुश्च ओम् ॥ नेत्ररम्ये   
अञ्जनं च देहियुग्मं निधिं वदेत् ॥ २८६ ॥   
  
दर्शयद्वितयं चोक्त्वा पटलम्पदमुच्चरेत् ॥ दूरीकुरु युगम्पञ्च   
स्हाहेति कथितो मनुः ॥ २८७ ॥   
  
प्। ४४७) पुरश्चरणमेतस्या अयुतत्रितयं चरेत् ॥   
घृताक्तगुग्गुलैर्होमो देवतां साधयेत्ततः ॥ २८८ ॥   
  
कनने करवीराणां रात्रौ वैशाखमासि तु ॥   
चतुर्दश्याञ्जपेद्देवीं [ध्यात्वेति शेषः] नेत्ररम्यां   
शतत्रयम् ॥ २८९ ॥   
  
भौमस्तु वासरः प्रोक्तस्त्वथ वा शुक्रवासरः ॥   
घृताक्तगुग्गुलैर्होमं ततः कुर्याच्छतत्रयम् ॥ २९० ॥   
  
ददाति मन्त्रिणे तस्मै स्वाञ्जनं नेत्रबोधकम् ॥ निधिं   
भूमिगतं वस्तु दूरदेशगतं तथा ॥ आलोकते स मन्त्री च   
सद्यो भवति भूपतिः ॥ २९१ ॥   
  
अथातः सम्प्रवक्ष्यामि कपिसिंहद्विपाननम् ॥ एवं   
त्रिवदनन्तस्य योगिनी तु शुकी मता ॥ रसज्ञा चेटकी चास्य   
पङ्कजाक्षी प्रकीर्तिता ॥ २९२ ॥   
  
ॐ पङ्कजाक्ष्यमृतफलं देहीति युगं तथा ॥ श्रीं स्वाहा   
मेघवर्णोयं जपः षष्टिसहस्रकः ॥ होमः पलाशपुष्पैः   
स्यादभावे च समिद्वरैः ॥ २९३ ॥   
  
सञ्जीवयन्तीव मदं लोलनेत्राभिसुन्दरी ॥ पङ्कजाक्षी   
कार्यकरी नानालङ्कारशोभिता ॥ २९४ ॥   
  
वसतर्न्तौ च गङ्गायास्तटे ब्रह्मरुहांवने ॥   
कृष्णाष्टम्याञ्चैत्रमासे भौमे शुक्रे थवा निशि ॥ २९५ ॥   
  
त्रिसहस्रं जपित्वातु पालाशैर्होममाचरेत् ॥ ततो देवी समायाति   
ददाति फलमुत्तमम् ॥ २९६ ॥   
  
जरामरणराहित्यं तत्कालम्भक्षिते सति ॥ फले तस्मिन्समायाति   
सद्गुरुःप्रार्थितःपुनः ॥ २९७ ॥   
  
अथातः सम्प्रवक्ष्यामि पञ्चास्यञ्च गजाननम् ॥ श्वेन्यस्य   
योगिनी प्रोक्ता रागालापनतत्परा ॥ पयोदिनीचेटिकास्य   
ह्येकत्रिंशाक्षरो मनुः ॥ २९८ ॥   
  
तारम्पयोदिनीत्युक्त्वा जलधाराधरे तथा ॥ अग्निं शमय   
वाडवं वह्निं च शमय द्वयम् ॥ २९९ ॥   
  
श्रीं स्वाहा नम इत्येतज्जपेदन्ते सहस्रकम् ॥ सरस्तीरे पयः   
कार्ये हुनेत्सघृतपायसम् ॥ ३०० ॥   
  
वर्षन्ती जलबिन्दूंश्च मेघमाला मनोरमा ॥   
श्यामाम्बरपरीधाना मे चित्तेस्तु पयोदिनी ॥ ३०१ ॥   
  
श्रावणे बहुलाष्टम्यां रोहिणी ऋक्षसम्भवे ॥ भौमे   
बृहस्पतौ वापि शुक्रे वा तत्र वासरे ॥ ३०२ ॥   
  
रात्रौ स्नान विधिं कृत्वा सरस्तीरे मनोरमे ॥   
अयुतम्प्रजपेन्मन्त्रम्पायसैर्होममाचरेत् ॥ ३०३ ॥   
  
सहस्रैकन्ततो [इदं पूर्वान्वयि] देवी साक्षात्सा तु पयोदिनी ॥   
ददाति वरकां चैकाम्मन्त्रिणे तोष मागता ॥ ३०४ ॥   
  
अग्निदाहोस्य नैवास्ति भवेच्च करकान्वितः ॥ अवृष्टावपि   
कर्तव्यन्ध्यात्वादेवीं भवेज्जलम् ॥ ३०५ ॥   
  
अथातः सम्प्रवक्ष्यामि हेरम्बं गणनायकम् ॥ प्। ४४८)   
चत्वरादिककाम्यास्य योगिन्यस्ति कपोतिका ॥   
हंसवागीश्वरीशक्तिर्मन्त्राद्यस्य निरूप्यते ॥ ३०६ ॥   
  
ॐ ह्रीं ॐ ह्रीं ॐ तथोक्त्वा सरस्वत्यै नमस्त्विति ॥ ऋषिः   
शक्तिश्च देव्यादिर्गायत्री छन्द ईरितम् ॥ ३०७ ॥   
  
हंसवागीश्वरी देवी देवता परिकीर्तिता ॥   
विद्वांस्तृतीयबीजेन षडङ्गन्यासमाचरेत् ॥ ३०८ ॥   
  
सुषुम्णाग्रे भ्रुवोर्मध्ये रन्ध्राणां नवमे तथा ॥   
मन्त्राक्षराणि विन्यस्य चिन्तयेदिष्टदेवताम् ॥ ३०९ ॥   
  
हंसपृष्ठस्थपद्मस्थां कान्तकर्पूरसन्निभाम् ॥   
चन्द्राननां मन्दहासा चन्द्रार्धकृतशेखराम् ॥ ३१० ॥   
  
पुस्तकं च करैर्वीणां जपमालां सुधाघटम् ॥ इति ध्यात्वा   
यजेत्पीठे मातृका याः पुरोदिताः ॥ ३११ ॥   
  
वर्णाद्येनाशनं दद्यान्मूर्ति मूलेन कल्पयेत् ॥ तस्यामावाह्य   
तां देवीमर्चयेद्गन्धपुष्पकैः ॥ ३१२ ॥   
  
सम्पूज्य पार्श्वयोर्वाचौ संस्कृते प्राकृते उभे ॥ ततोङ्गानि च   
तच्छक्तीर्मातृर्लोकेश्वरानपि ॥ तदस्त्राणि ततो बाह्ये   
देवीमित्थं प्रपूजयेत् ॥ ३१३ ॥   
  
प्रज्ञा मेधा श्रुतिः शक्तिः पञ्चमी स्मृतिरीरिता ॥ वागीशी   
सुमतीः स्वस्तिरष्टौ तच्छक्तयो मताः ॥ ३१४ ॥   
  
वर्णैकाधिकलक्षन्तु जपेन्मन्त्रं समाहितः ॥ तत्सहस्रं   
प्रजुहुयात्सिताक्तैर्नागचम्पकैः ॥ तर्पणादि ततः   
कुर्यात्साधको नियतव्रतः ॥ ३१५ ॥   
  
इमं मनुं यो भजते पातकैर्मुच्यतेचिरात् ॥   
लक्ष्मीयशःकान्तियुतः कवित्वस्यालयं भवेत् ॥ ३१६ ॥   
  
कुर्यात्पूर्वानुगदितान्प्रयोगानत्र मन्त्रवित् ॥ अथ मन्त्रान्तरं   
वक्ष्ये यत्तस्याः षोडशार्णकम् ॥ ३१७ ॥   
  
ऐङ्कारं पूर्वमुच्चार्य नमो भगवतीति च ॥ वेदयुग्मं च   
वाग्देवी स्वाहान्तो मन्त्र ईरितः ॥ ३१८ ॥   
  
पूर्वमन्त्रोदिताश्चात्र मुन्याद्याः सम्प्रकीर्तिताः ॥   
पदैर्मन्त्रस्य षड्द्भिः स्यात्षडङ्गं चैव जातिमत् ॥ ३१९ ॥   
  
कुन्देन्दुभासिवसनां श्वेतमाल्यानुलेपनाम् ॥ वनमालां तथा   
व्याख्यां मुद्रां पुस्तकमेव च ॥ ३२० ॥   
  
सुधाकुम्भं हस्तपद्मैर्दधतीं श्वेतपद्मगाम् ॥ त्र्यक्षां   
चन्द्रार्धभालां च पीनोन्नतपयोधराम् ॥ ३२१ ॥   
  
प्राग्वत्पूजाप्रयोगादिविशेषोत्र निगद्यते ॥ अष्टलक्षं   
जपेन्मन्त्रं हविष्याशी जितेन्द्रियः ॥ ३२२ ॥   
  
यथाविधि जपान्ते च तादृशाशं हुनेत्तिलैः ॥   
आज्याप्लुतैस्तपर्णादि सर्वं पूर्ववदाचरेत् ॥ ३२३ ॥   
  
अह्नो मुखे प्रत्यहं य एतज्जप्त्वा जलं पिबेत् ॥   
संवत्सराद्भवेद्विद्वान्नात्र कार्या विचारणा ॥ ३२४ ॥   
  
प्। ४४९) स्नानकाले मन्त्रजप्तैस्तोयैः सिञ्चेत्स्वमूर्धनि ॥   
सर्वैस्तोयैस्तर्पयेत्तां मेषा वंशे भवेद्ध्रुवम् ॥ जपित्वा   
मन्त्रमेतं च पुष्पगन्धादिकं सुधीः ॥ ३२५ ॥   
  
शिरसा धारयेत्तेन सभापूज्यः स जायते ॥ वादे च विजयो   
नित्यं भवेत्तस्य न संशयः ॥ ३२६ ॥   
  
अन्यन्मन्त्रान्तरं चास्या वक्ष्यते रुद्रवर्णकम् ॥ ऐं वाचस्पते   
अमृते प्लुवः प्लुरिति कीर्तितः ॥   
दशाक्षरवदस्यान्यत्पञ्चाङ्गं तु मनोः परैः ॥ ३२७ ॥   
  
पद्मसंस्थां पद्मयुगाक्षमालापुस्तकानि च ॥ करैर्दधानां   
चन्द्रार्धमुकुटां त्रीक्षणां सिताम् ॥ नानामुनिनुतां   
नम्रां स्तनभारेण ताम्भजे ॥ ३२८ ॥   
  
यजेच्च मातृकापीठे दशार्णोक्तेन वर्त्मना ॥ प्रयोगादि   
प्रकुर्वीत पूर्ववद्वै दशार्णवत् ॥ ३२९ ॥   
  
अथातः सम्प्रवक्ष्यामि विघ्नराजं विनायकम् ॥ योगिनी   
पाशहस्तास्य वंशारोहणकारिणी ॥ सरस्वती शक्तिरस्य   
त्र्यर्णा चेटीत्रयान्विता ॥ ३३० ॥   
  
चारुस्वामीति मन्त्रोस्य विप्राणां परिकीर्तितः ॥ वाक्तुस्वामीति   
सञ्जप्यः क्षत्त्रियैः परतापकैः ॥ ३३१ ॥   
  
ग्वारुं स्वमीति वैश्यानामैंरुं स्वाम्यङ्घ्रिजन्मनाम् ॥   
ऋष्यादिकं दशार्णोक्तं देवी त्र्यर्णा सरस्वती ॥ ३३२ ॥   
  
द्विरुच्चरितमूलेन षडङ्गं जातिसंयुतम् ॥ करन्यासं   
विधायाथ ध्यायेद्देवीं सरस्वतीम् ॥ ३३३ ॥   
  
मुक्ताहारसमायुक्तां चन्द्रार्धकृतशेखराम् ॥ व्याख्यामुद्रा   
रत्नकुम्भं त्वक्षमालां च पुस्तकम् ॥ ३३४ ॥   
  
पीनोत्तुङ्गकुचानम्रां श्वेताब्जस्थां सरस्वतीम् ॥ ३३५ ॥   
  
पुरा प्रोक्ते मातृकायाः पीठे देवीं समर्चयेत् ॥ यथापूर्वं   
प्रत्यहं यः स भवेद्वाक्पतिर्ध्रुवम् ॥ ३३६ ॥   
  
वर्णलक्षं जपेन्मन्त्रं हविष्याशी जितेन्द्रियः ॥   
आज्याक्तहविषा वह्नौ दशांशं जुहुयात्ततः ॥ ३३७ ॥   
  
तर्पणादि ततः कुर्यात्प्रागुक्तविधिना ततः ॥ एवं   
सिद्धमनुर्मन्त्री प्रयोगान्कर्तुमर्हति ॥ ३३८ ॥   
  
चतुरङ्गुलसम्भूतैः सुमनोभिर्हुनेत्तु यः ॥ वाचः   
सोऽप्रतिमां सिद्धिमचिराल्लभते ध्रुवम् ॥ ३३९ ॥   
  
कुचन्दनोदकेनाक्तैर्जातीपुष्पैः सिताम्बुजैः ॥   
नन्द्यावर्तोद्भवैः कुन्दसंयुतैः कुसुमैर्हुनेत् ॥ ३४० ॥   
  
अचिरादतुलां वाचां सिद्धिं प्राप्नोत्यसंशयम् ॥ एवं मन्त्रं   
जपेन्मन्त्री सभायां जयमाप्नुयात् ॥ ३४१ ॥   
  
वचां श्वेतां तथा ब्राह्मीं जपितां मनुनामुना ॥ अह्नो मुखे   
च यः खादेत्स मेधां वाञ्छितां लभेत् ॥ ३४२ ॥   
  
प्। ४५०) पाण्डवी पृथुमध्या च पार्थिवा चेति चेटिकाः ॥ ॐ   
पाण्डवीति बगले ततश्च बगलामुखि ॥ ३४३ ॥   
  
शत्रोः पादं स्तम्भयद्विः क्लीं ह्रीं भुवञ्चरे वदेत् ॥   
स्फ्रीं स्वाहेति त्रिंशार्णो मन्त्रो ध्यानं निरूप्यते ॥ ३४४ ॥   
  
पीताम्बरां पीतवर्णां पीतगन्धानुलेपनाम् ॥ प्रेतासनां   
पीतवर्णां विचित्रां पाण्डवीं भजे ॥ ३४५ ॥   
  
अयुतत्रितयं जप्त्वा कुसुम्भकुसुमैर्हुनेत् ॥ एवं कृत्वा   
पुरश्चर्यां पश्चात्साधनमाचरेत् ॥ ३४६ ॥   
  
वत्सरादौ प्रतिपदि शुक्रवारे जपेन्निशि ॥ अयुतं तद्दशांशेन   
कुसुम्भकुसुमैर्हुनेत् ॥ ३४७ ॥   
  
प्रसन्ना जायते देवी वस्त्रमेकं ददाति च ॥ वैरिणोद्वेगतो   
बद्धं गतिस्तम्भः प्रजायते ॥ ३४८ ॥   
  
कार्तिके कृष्णषष्ठ्यान्तु वटवृक्षतले स्थितः ॥   
जप्त्वायुतं चूतपत्रैः ससुगन्ध्यगुरूद्भवैः ॥   
तैलयुक्तैर्भवेद्धोमः पृथुमध्या प्रसीदति ॥ ३४९ ॥   
  
ददाति पीठं तत्रस्थो दृष्ट्या रामाश्च मोहयेत् ॥ वहन्ति   
पञ्चभूतानि तत्पीठं तेन खे गतिः ॥ ३५० ॥   
  
उन्मत्तजनगां देवीं स्थूलाङ्गीं कलहप्रियाम् ॥   
कार्तिकेयगुहाखेलां पृथुमध्यां भजाम्यहम् ॥ ३५१ …   
  
ॐ पार्थिवे च पृथिवीतलचारिणि वायुमा ॥ ततो लिनि च   
तारुण्यं कुरुयुग्मं च धं च धम् ॥ ३५२ ॥   
  
स्वाहैकोनत्रिंशदर्णः पार्थिवाया मनुः स्मृतः ॥ नदीतीरे   
वृष्टिकाले चतुर्दश्यां निशान्तरे ॥ ३५३ ॥   
  
कूलं खनित्वा कुहरं कर्त्तव्यं युगसप्तकम् ॥ जपस्यार्धायुतो   
होमः कदलीखण्डकैस्तथा ॥ ३५४ ॥   
  
पृथिवीतलसञ्चारशालिनीं वायुमालिनीम् ॥ भजामि   
पार्थिवीं देवीं तारुण्याङ्कप्रदां शिवाम् ॥ ३५५ ॥   
  
तुष्टा ददाति सा शक्तिं पृथिव्यन्तरचारिणीम् ॥   
जरामरणराहित्यं सम्भवेच्चैव सर्वगः ॥ ३५६ ॥   
  
विनायकस्तु प्रवरो दण्डहस्तास्य योगिनी ॥ रज्जुरोहास्वरूपा सा   
चेटी कङ्कालिका मता ॥ ३५७ ॥   
  
ऐं कङ्कालीमहाकालीकलिकलाभ्यामुच्चरेत् ॥   
स्वाहान्तःस्थितिवर्णोयं लक्षमस्य जपो मतः ॥ ३५८ ॥   
  
हुनेदस्य सहस्रैकं कङ्काली वरदा भवेत् ॥ ईप्सितं   
तत्साधकस्य तदेकं सा प्रयच्छति ॥ ३५९ ॥   
  
अथातः सम्प्रवक्ष्यामि गणेशं मोदकप्रियम् ॥ प्रचण्डा   
योगिनी चास्य चेटिका पङ्कवासिनी ॥ ३६० ॥   
  
ॐ पङ्कवासिनी पङ्कजावती वनदेवते ॥ केदारं देहि सिद्धिं   
च कुरु द्विः कामबीजकम् ॥ रमा बीजं वह्निजाया   
चैकत्रिंशाक्षरो मनुः ॥ ३६१ ॥   
  
प्। ३५१) वैशाखे पद्मसरसि स्वल्पोदे जलवर्जिते ॥ सप्तरात्रं   
जपेन्मन्त्रं दिवसे लक्षसङ्ख्यया ॥ होमस्तत्पत्रपुष्पैश्च   
देव्या ध्यानं निरूप्यते ॥ ३६२ ॥   
  
पङ्कजाक्षि निशि वै शिवदूति स्मरेवक्त्रनयनाम्बुजलीले ॥   
मानसे म वस स्मरदेवि प्रत्यहं कमलकाननसंस्थे ॥ ३६३ ॥   
  
सदा देवी समागत्य त्रिजगद्वशकारकम् ॥ ददाति केशरं   
चैकं कल्पपुष्पाति गन्धवत् … ३६४ ॥   
  
घर्षयित्वास्य तिलके कृते स्यादखिलं जगत् ॥ वश्यं   
राजस्त्रियो भूपाः पण्डिता देवता अपि ॥ ३६५ ॥   
  
अथातः सम्प्रवक्ष्यामि पूर्वदिक्स्थान्विनायकान् ॥   
महाश्मशानमावृत्य स्हितानभयदायकान् ॥ ३६६ ॥   
  
प्रथमं मनवश्चैषां स्वबीजहृदयादिकम् ॥ चतुर्थ्यन्तं   
भवेन्नाम योगिनी वसुविक्रमा ॥ ३६७ ॥   
  
चेष्टां वातुलवत्कुर्यात्पारिजातसरस्वती ॥ अस्य शक्तिस्तु   
तन्मन्त्रः प्रोक्त एकादशाक्षरः ॥ ३६८ ॥   
  
ॐ ह्रीं हंसवर्णाश्च सैकारा बिन्दुसंयुताः ॥ पुनर्ह्रीं   
मां सरस्वत्यै हृदयान्तो मनुर्मतः ॥ २६९ ॥   
  
ऋषिध्यानन्यासजपं हंसवागीश्वरीमतम् ॥ प्रयोगाश्चापि   
सिद्ध्यन्ति पूर्वोक्ताः सर्व एव हि ॥ ३७० ॥   
  
वरानना चेटिकास्य तस्याः साधनमुच्यते ॥ वरानने पदं   
चोक्त्वा वामलोचन इत्यपि ॥ ३७१ ॥   
  
परस्य मारिणी चोक्त्वा मालिनीद्वितयं ततः ॥ धुन्धुन्धीं   
वह्निजायान्तो मनुः षट्त्रिंशदर्णकः ॥ ३७२ ॥   
  
सौन्दर्यामृतसन्दोहसारभूतामिमां पराम् ॥ विवर्धितां   
स्थिरां देवीं सम्भजे तां वराननाम् ॥ ३७३ ॥   
  
रथ्याद्वारे कुजे कृष्णसप्तम्यां तु शुचिर्यजेत् ॥   
सहस्रत्रितयं होमः शङ्खैश्चापि कपर्दकैः ॥ ३७४ ॥   
  
ततः स्त्रीरूपिणी दद्यात्कपर्दैकं वरानना ॥ कपर्दं   
स्थापयेद्यत्र कणादीनां कुशूलके ॥ ३७५ ॥   
  
त्रिदिनावधि तद्धान्यं विक्रीतं नैव हीयते ॥ ततो   
धान्यान्तरं स्थाप्यं वृद्धिस्तत्रापि जायते ॥ ३७६ ॥   
  
सिंहतुण्डो गणाध्यक्षो वेणुप्राचास्य योगिनी ॥   
पृथिव्यावेष्टनकरी सप्तकोटेश्वरी मता ॥ ३७७ ॥   
  
शक्तिश्चेटी विधुश्रेष्ठा ततः साधनमुच्यते ॥ कः स उक्त्वा   
चण्डिकां च सः कः सप्ताक्षरो मनुः ॥ ३७८ ॥   
  
ऋषिर्ब्रह्मा च गायत्री छन्दः प्रोक्तं च देवता ॥ प्। ४५२)   
सप्तकोटेश्वरी देवी वागैश्वर्यकरी मता ॥ ३७९ ॥   
  
षड्दीर्घयुक्चकारेण [चां हृदयाय नमः चीं शिरसे स्वाहा   
चूं शिखायै वषट् चैं कवचाय हुम् चौं नेत्रत्रयाय   
वौषट् चः अस्त्राय फट्] षडङ्गं सम्प्रकीर्ततम् ॥ अस्याः   
पूजादिकं सर्वं त्रिपुरावत्प्रकीर्तितम् ॥ ३८० ॥   
  
विधुश्रेष्ठामौं वक्ष्ये विधुश्रेष्ठे [ॐ विधुश्रेष्ठे   
विपद्गते मानं पूरय कर्णताटङ्कं देहिदेहि थं श्रीं   
स्वाहा] विपद्गते ॥ मानं पूरय कर्णान्ते ताटङ्कं देहि   
युग्मकम् ॥ थं लक्ष्मीर्वह्निजायान्तः सप्तविंशाक्षरो मनुः   
॥ ३८१ ॥   
  
चित्रायां सोमवारे च यदा सोमग्रहो भवेत् ॥ यावद्विधुविमोक्षः   
स्यात्तावन्मन्त्रञ्जपेज्जले ॥ ३८२ ॥   
  
तदा देवी तु ताटङ्कं दद्यात्सव्यश्रुतिस्थितम् ॥   
पूर्णचन्द्रप्रभाभन्तदमाम्पूर्णां करोति च ॥ ३८३ ॥   
  
साधको लोकमान्यश्च ध्यानमस्या निरूप्यते ॥   
चन्द्रमण्डलसंस्थान्तां विधुश्रेष्ठा वियद्गताम् ॥   
काश्मीरचारुताटङ्कां ध्यायामि शिववल्लभाम् ॥ ३८४ ॥   
  
अथातः सम्प्रवक्ष्यामि कुपिताक्षङ्गजाननम् ॥ पापहन्त्री   
योगिनी तु पुत्रदारूपधारिणी ॥ ३८५ ॥   
  
कुपिताक्षस्य शक्तिस्तु बाला स्याद्वामलोचना ॥ अस्य चेटी   
समाख्याता तस्याः साधनमुच्यते ॥ ३८६ ॥   
  
ऐङ्क्लींसौरिति बालायाख्यक्षरो मन्त्र उच्यते ऋषिस्तु [अस्य   
श्रीबालामन्त्रस्य दक्षिणामूर्तिर्-ऋषिः पङ्क्तिश्छन्दः बाला   
देवता ऐं बीजम् सौः शक्तिः । क्लीं कीलकं   
बालादेवताप्रीतये चेष्टसाधने विनियोगः ॥] दक्षिणामूर्तिः   
पङ्क्तिश्छन्दोस्य देवता ॥ ३८७ ॥   
  
बालाबीजं वाङ्मयं स्यात्तार्तीयं शक्तिरुच्यते ॥ कीलकं   
कामराजः स्याद्द्विरावृत्त्या [ऐं क्लीं सौः ऐं क्लीं सौः   
एभिः षड्बीजैः षडङ्गन्यासं कुर्यात् यथा ऐं हृदयाय   
नमः क्लीं शिरसे स्वाहा सौः शिखायै वषट् ऐं कवचाय   
हुं क्लीं नेत्रत्रयाय वौषट् सौः अस्त्राय फट् ।] षडङ्गकम्   
॥ ३८८ ॥   
  
यथा त्रिपुरभैरव्यास्त्र्यर्णन्यासाः पुरोदिताः ॥ एतद्बीजेन ते   
सर्वे कर्तव्यास्तत्फलाप्तये ॥ ३८९ ॥   
  
अभयं पुस्तकं मालां वरं च दधतीङ्करैः ॥   
अरुणामरुणाब्जस्थां रक्तवस्त्रां द्विजेशकाम् [द्विजेशः के   
यस्या इति विग्रहः ॥] ॥ ३९० ॥   
  
यन्त्रोद्धारञ्च पूजायाम्पूजयेत्सकलन्तथा ॥ ज्ञेयं   
त्रिपुरभैरव्यास्त्र्यक्षरायाश्च तत्समम् ॥ ३९१ ॥   
  
जपो लक्षत्रयं होमे द्रव्याद्यं तद्वदेव हि ॥ कुमारीपूजनं   
नित्य काम्यसिद्ध्यर्थमुच्यते ॥ ३९२ ॥   
  
मालतीजातिकामल्लिकुसुमैर्मधुमिश्रितैः ॥ प्। ४५३)   
घृतचूर्णैश्च जुहुयाद्वागीशत्वं प्रजायते ॥ मूकस्यापि हि   
मूढस्य शिलारूपस्य नान्यथा ॥ ३९३ ॥   
  
जपापुष्पैराज्ययुतै रक्तक्षीरैर्यथाविधि ॥   
हवनान्मोहयेन्मन्त्री लोकत्रयनिवासिनः ॥ ३९४ ॥   
  
कस्तूरीकुम्मेन्दूनां [मृगमदकाश्मीरकर्पूराणाम्]   
हवनात्कामवद्भवेत् ॥ चम्पकैः पाटलैर्होमान्महतीं   
श्रियमाप्नुयात् ॥ ३९५ ॥   
  
गुग्गुल्वगुरुकर्पूरचन्दनानां च होमतः ॥   
राजनागेन्द्रदेवानां पुरन्ध्रीर्वशमानयेत् ॥ ३९६ ॥   
  
लाक्षाहोमाल्लभेद्राज्यं पक्वान्नमधुहोमतः ॥   
उपसर्गनिवृत्तिः [महामारीशान्तिः] स्यात्कल्हारहवनाद्धनम् ॥   
३९७ ॥   
  
दुग्धेनायुर्धनं दघ्ना मेधारोग्यं घृतेन तु ॥   
समिद्भिर्जायते क्षीरं मधुना मृत्युनाशनम् ॥ ३९८ ॥   
  
दधिमाक्षिकहोमेन [मधुः] सौभाग्यं धनमाप्नुयात् ॥   
कह्लारहवनाद्भाग्यं मधुरत्रयरक्तयुक् ॥ ३९९ ॥   
  
छागमांसं [अजपललम् । परन्त्विदं ब्राह्मणदिवर्ज्यम्   
शूद्रोऽपि विशुद्धचित्तो नैतदन्धिकारी भवितुं शक्नोति ।   
कुतः अहिंसा परमो धर्मश्चाहिंसा परमं तपः इति   
भाषणात् ॥] हुनेत्सर्वं परराष्ट्रं वशं नयेत् ॥   
वैरिस्तम्भः सिताहोमाल्लाक्षाक्षीरपयोदधि [इदमुत्तरान्वयि] ॥   
हुतं तदल्पमृत्योश्च रोगाणां चापि नाशनम् ॥ ४०० ॥   
  
कमलैररुणैर्होमःसम्यक्सम्पत्तिदायकः ॥   
रक्तोत्पलैर्जगद्वश्यं लक्ष्मीर्भाग्यं सितोत्पलैः ॥ ४०१ ॥   
  
दाडिमं मातुलुङ्गं [बीजपूरकप्रभेदः] च नारङ्गं   
सकलं क्रमात् ॥ कूष्माण्डं जुहुयाद्विप्रादिका वश्या न   
संशयः ॥ ४०२ ॥   
  
खर्जूरीफललक्षस्य होमात्सर्वे नृपा वशाः ॥ द्राक्षा   
लाक्षासिद्धयष्टीकदलीफलहोमतः ॥ ४०३ ॥   
  
लक्षाद्विंशतिराजानो वश्यास्तस्य महीपतेः ॥ नालिकेरेण   
लक्षं चेद्धुतोग्निर्नृपवद्भवेत् ॥ ४०४ ॥   
  
पक्वाम्रलक्षहोमेन सम्पूर्णा धरणी वशा ॥ पनसस्य   
फलैर्लक्षहोमाद्वश्याः शतं नृपाः ॥ ४०५ ॥   
  
गुग्गुलूनां तु होमेन सर्वदुःखानि नाशयेत् ॥ वश्याः सर्वे   
तिलाज्याभ्यां चन्दनेन तु शत्रवः ॥ ४०६ ॥   
  
रक्तचन्दनहोमेन वश्याः स्युः पुरुषाः स्त्रियः ॥ खर्जूरस्य   
तु होमेन वाग्वश्यं जायते नृणाम् ॥ ४०७ ॥   
  
कस्तूरीहोमतो भूपा मन्त्रिणः परिचारकाः ॥   
नीलतण्डुलहोमेन शान्तिर्भवति मन्दिरे ॥ ४०८ ॥   
  
शर्कराघृतहोमेन सर्वकार्याणि साधयेत् ॥ घृतपायसहोमेन   
धान्यसिद्धिर्भवेद्ध्रुवम् ॥ ४०९ ॥   
  
तत्तदन्नस्य होमेन तत्तत्सिद्धिः प्रजायते ॥ प्। ४५४) सोपस्करैश्च   
वटकैरुपसर्गान्विनाशयेत् ॥ ४१० ॥   
  
बन्धूककुसुमैर्होमात्सर्वसत्त्वं वशं नयेत् ॥   
जपापुष्पैर्जगद्वश्यं बाणपुष्पैश्च मोहनम् ॥ ४११ ॥   
  
बहुलस्य हुनेत्पुष्पैः सौभाग्यं जायते महत् ॥   
दशागधूपहोमाच्च सौभाग्यमतुलं भवेत् ॥ ४१२ ॥   
  
जम्बूफलैः स्त्रियो वश्याः कुष्माडैर्दैत्यकन्यकाः ॥   
श्रीफलैरतुला लक्ष्मीरिक्षुदण्डैः सुखं भवेत् ॥ ४१३ ॥   
  
रसादिक्षो राजकन्या नालिकेरफलेन वा ॥ केवलं घृतहोमेन   
वरदाः सर्वशक्तयः ॥ ४१४ ॥   
  
वामीतु सङ्गमात्पूर्वं प्रजपेद्वामचक्षुषः ॥ शतमात्रं   
पौर्णमास्यां विशाखादित्यसङ्गमे ॥ ४१५ ॥   
  
सद्यः प्रसन्ना देवी स्याद्वीर्यस्तम्भं ददाति सा ॥ अपि   
कान्ताशतासङ्गे नासौ स्खलति मानवः ॥ ४१६ ॥   
  
रतिदेवीं रतिप्रीतिं कामकीर्तिं मनोरमाम् ॥ मम कामप्रदां   
सद्यः सम्भजे वामलोचनाम् ॥ ४१७ ॥   
  
ईं लीं भीं रं समुच्चार्य वमुक्त्वा वामलोचने ॥ वीर्यं   
स्तम्भय द्विश्चोक्त्वा नादे माकुरु चोच्यते ॥ ४१८ ॥   
  
पञ्चविंशतिवर्णोयं स्वाहान्तो मन्त्र ईरितः ॥ मदनान्धो   
लक्षजपात्सिध्येद्वा वामलोचना ॥ ४१९ ॥   
  
प्रागुक्तो यस्तु विघ्नेशो नाम्ना क्षिप्रप्रसादनः ॥ काली च   
योगिनी तस्य शक्तिर्वागीश भैरवी ॥ चित्राक्षी चेटिका चास्य   
पुरे वसति योगिनी ॥ ४२० ॥   
  
स्थैं [स्थैं ह्रीं नित्यक्लिन्ने मदद्रवे स्ह्रोम् इति मन्त्रः ॥]   
ह्रीं चैव समुच्चार्य नित्यक्लिन्नेपदं वदेत् ॥ मदद्रवे च सहरा   
औकारेण समन्विताः ॥ ४२१ ॥   
  
एकादशाक्षरो मन्त्रो न्यासध्यानादिकं तथा ॥   
चैतन्यभैरवीतुल्यं विशेषोयं च पूजने ॥ ४२२ ॥   
  
अग्रकोणे च चैतन्यनित्यक्लिन्नां मदद्रवाम् ॥ षडङ्गावरणं   
पश्चादन्यत्सर्वं यथोक्तवत् ॥ ४२३ ॥   
  
तुल्यश्चैतन्यभैरव्याः प्रयोगादिः प्रकीर्तितः ॥ चित्राक्ष्याः   
[चित्राक्षि चित्ररूपेण रुद्रादिप्रेतसंस्थे श्रींश्रींस्वाहा   
॥] साधनं वच्मि तदेकान्ते नदीतटे ॥ ४२४ ॥   
  
षट्कोणं मण्डलं कृत्वा तोयपूर्णान्घटान्न्यसेत् ॥   
कोणषट्के तत्र सुराञ्छक्रादींस्तु प्रपूजयेत् ॥ इन्द्रं विधिं   
यमं कालं विष्णुमीशं क्रमेण च ॥ ४२५ ॥   
  
अक्षय्यमावृतोयोयमारम्भस्य प्रकीर्तितः ॥ तदूर्ध्वमासनं   
कृत्वा मध्याह्ने प्रजपेन्मनुम् ॥ नित्यं शतत्रयं   
होमस्त्रिरेलायाः फलैर्भवेत् ॥ ४२६ ॥   
  
प्। ४५५) कुर्यादेवं प्रत्यहन्तु तृतीया त्वाष्ट्रसंयुता ॥ सोमेन   
रविणा वापि यदा युक्ता भवेत्तदा ॥ ४२७ ॥   
  
प्रातः कालाज्जपः कार्यो घटाद्देवी वदेत्स्फुटम् ॥ येषु   
कुम्भेषु यद्द्रव्यं स्थापनीयं तथा तु तत् ॥ भविष्यति   
तदक्षय्यं ध्यानमस्या निरूप्यते ॥ ४२८ ॥   
  
रुद्रादिप्रेतमौलिस्थां कलशाङ्कुरमालिनीम् ॥ चित्राक्षीं   
चित्रवेषां तां सम्भजे परमेश्वरीम् ॥ ४२९ ॥   
  
चित्राक्षी चित्ररूपेण रुद्रादि प्रेतसं वदेत् ॥ स्थे प्रसीदेति   
युगलं श्रीं स्वाहा त्रिद्विवर्णकः ॥ ४३० ॥   
  
अथातः सम्प्रवक्ष्यामि चिन्तामणिविनायकम् ॥ योगिनी   
लक्षणज्ञास्य नाम्ना रुधिरवाहिनी ॥ ४३१ ॥   
  
षट्कूटभैरवी शक्तिश्चित्रकण्ठ्यस्य चेटिका ॥   
हसकलरकारांश्च डकारैकारसंयुतान् ॥ ४३२ ॥   
  
बिन्दुयुक्तान्कूटरूपो मनुरस्याः प्रकीर्तितः ॥ सम्पत्प्रदा   
भैरवीवत्सर्वं न्यासादिकं मतम् ॥ ४३३ ॥   
  
समस्तं चिन्तितं दद्याद्रिपुभारविनाशिनी ॥ सेनाविनायकः   
काश्यां स्थापितस्त्वनया पुरा ॥ ४३४ ॥   
  
अथातः साधनं वक्ष्ये चित्रकन्यां समासतः ॥   
चैत्रशुक्लचतुर्दश्यां वसन्ते निशि सञ्जपेत् ॥ ४३५ ॥   
  
सहस्रत्रितयो होमो मधूकक्रुसुमैर्भवेत् ॥ त्रिंशत्सहस्रं सा   
देवी तदा दद्याच्च मन्त्रिणे ॥ ४३६ ॥   
  
कोकिलास्वरमत्यन्तमोहनं जगतामपि ॥ अपि   
पक्षिमृगादीनामुरगाणा च मोहनम् ॥ ४३७ ॥   
  
चूताङ्कुरावतंसा सा वीणानादनिनादिनी ॥ शुक्लाम्बरा   
शिवाङ्कस्था रक्तकञ्चुकधारणी ॥ ४३८ ॥   
  
चित्रकण्ठि चित्रनादस्वरं देहियुगं तथा ॥ भरिंस्विंहेति   
मन्त्रोयं मन्वर्णः [चतुर्दशाक्षरः ॥] परिकीर्तितः ॥ ४३९ ॥   
  
अथातः सम्प्रवक्ष्यामि दन्तिहस्तं विनायकम् ॥ ४४० ॥   
  
वसाधया योगिनी च चित्ररेखास्वरूपिणी ॥ पञ्चबाणेश्वरी   
शक्तिश्चिह्नगम्या च चेटिका ॥ ४४१ ॥   
  
द्रां ह्रीं क्लीं क्लूम्स इत्येष बाणेश्वर्या मनुर्मतः ॥   
ऋषिः कामस्तु गायत्री छन्दो बाणेश्वरी सुरी ॥ ४४२ ॥   
  
एकाक्षरेण सर्वैश्च मनोर्वर्णैः षडङ्गकम् ॥ ४४३ ॥   
  
रक्तवस्त्रामिक्षुधनुष्पुष्पकोदण्डधारिणीम् ॥ सालङ्कारां   
च सूर्याभां बाणेशीं सुन्दरीं भजे ॥ ४४४ ॥   
  
त्रिपुरेशीं च सम्पूज्य मोहयेत्सकलं जगत् ॥ पञ्चलक्षं   
जपेद्धोमो बन्धूककुसुमैर्मतः ॥ ४४५ ॥   
  
कृष्णपक्षे चतुर्थ्यां तु चित्रायां सोमवासरे ॥   
ध्यात्वायुतं जपेद्रात्रौ तदा सा वरदा भवेत् ॥ प्। ४५६)   
प्रयोगाद्यं सर्वमस्यास्त्रिपुरावत्प्रकीर्तितम् ॥ ४४६ ॥   
  
तत्र रात्रौ गृहे सम्यग्दिव्यान्नं यावदीप्सितम् ॥ तावद्ददाति   
हेमन्त्रिन्दिव्यभोगानपि ध्रुवम् ॥ ४४७ ॥   
  
मन्त्रस्तु दिव्यकमले चिह्नाङ्गे मे प्रसीद च ॥ श्रींस्वाहा   
तिथिवर्णोयं ध्यायेत्कण्ठेब्जकम्रजाम् ॥ ४४८ ॥   
  
हस्ते चामृतकुम्भं च सालङ्कारां मनोहराम् ॥ अथातः   
सम्प्रवक्ष्यामि पिचिण्डिलविनायकम् ॥ ४४९ ॥   
  
सिद्धिप्रदं राक्षसानां गर्भहस्तास्य योगिनी ॥ मनोहरा   
कर्मकरी चेटी चास्य त्रिलोचना ॥ ४५० ॥   
  
नारी रम्याभिधा मन्त्रस्त्रयोविंशतिवर्णकः ॥ आदौ [ॐ नारि   
रम्ये कमलवासिनि त्वं नारीं मोहयमोहय क्लीं स्वाहा इति   
मन्त्रः] तारं ततो नारीं रम्या कमलवासिनीम् ॥ ४५१ ॥   
  
त्वं नारीं मोहयद्वन्द्वं क्लीं स्वाहा ध्यानमुच्यते ॥ लग्नां   
कल्याणमूर्तिं च मोहरूपां स्थितां वने ॥ पद्मानां   
प्रार्थितां शम्भुविष्णुब्रह्मादिकैः सुरैः ॥ ४५२ ॥   
  
मार्गकृष्णचतुर्दश्यां भौमरात्रौ सरस्तटे ॥ त्रिसहस्रं   
जपेत्पश्चान्नारङ्गैर्होममाचरेत् ॥ ४५३ ॥   
  
चिह्निता स्त्री भवेद्वश्या प्राणैरपि धनैरपि ॥ यदा चेच्छा   
भवेत्स्त्रीणां नारीं रम्यां तदा जपेत् ॥ ४५४ ॥   
  
उद्दण्डमुण्डहेरम्बमथ वक्ष्ये समासतः ॥ योगिनी   
शरहस्तास्य रूपतः सा वशङ्करा ॥ निधिप्रान्ता चेटिकास्य   
मन्त्रोऽस्यास्तिथिवर्णकः ॥ ४५५ ॥   
  
वदेत्तारं [ॐ निधिप्रान्ते निधिं देहिदेहि श्रीं स्फ्रीं   
स्वाहा] ॥ निधिप्रान्ते निधिं देहिद्वयं रमा ॥ स्फ्रींस्वाहेति   
च मन्त्रोयं ध्यायेद्देवीं त्रिमालिनीम् ॥ ४५६ ॥   
  
रसायननिधि प्रीतां भवलक्ष्मीनिधिप्रदाम् ॥   
आषाढशुक्लसप्तम्यां चतुर्थ्यां वा समाहितः ॥ ४५७ ॥   
  
जपेत्सप्तशतं मन्त्रं पलाशतरुसन्निधौ ॥   
पलाशमूलैरत्यन्तैः कोमलेर्होममाचरेत् ॥ ४५८ ॥   
  
ततो देवी निधिप्रान्ता मन्त्रिणे तोषमागता ॥ ददाति निधिमेकं   
हि त्रैलोक्येपि सुदुर्लभम् ॥ ४५९ ॥   
  
एतासामष्टचेटीनां द्वात्रिंशच्च सहस्रकम् ॥ निर्जने च   
वटाधस्ताद्वा गणेशसमीपतः ॥ जपः कार्यस्तदा   
सिद्धिरर्चयित्वा गणेश्वरम् ॥ ४६० ॥   
  
अथातः सम्प्रवक्ष्यामि नगरावरणे स्थितान् ॥   
स्थूलदन्तादिकानष्टौ गणेशान् योगिनीयुतान् ॥   
शक्तिभिश्चेटिकाभिश्च युक्तान्गम्बीजपूर्वकान् ॥ ४६१ ॥   
  
तद्बीजं च पठेन्नाम ङेन्तं भगवते पदम् ॥   
हृदयान्तस्तथाष्टानां मन्त्रोयं परिकीर्तितः ॥ ४६२ ॥   
  
प्। ४५७) पञ्चकामेश्वरी चास्य शक्तिस्तन्मन्त्र उच्यते ॥ ह्रीं   
क्लीं ऐं ब्रूमिति प्रोच्य श्रीं मन्त्रः पञ्चवर्णकः ॥ ४६३ ॥   
  
ऋषिः सम्मोहनश्छन्दो गायत्रं देवता मता ॥ कामेशी च   
षडङ्गानि पृथग्वर्णैस्ततोखिलैः [ह्रीं अङ्गुष्ठाभ्यां   
नमः क्लीं तर्जनीभ्यां नमः ऐं मध्यमाभ्यां नमः ब्रूं   
अनामिकाभ्यां नमः श्रीं कनिष्ठिकाभ्यां नमः ॥ ह्रीं   
क्लीं ऐं ब्रूं श्रीं करतलकरपृष्ठाभ्यां नमः अनयैव   
रीत्याहृदयादिन्यासमपि कुर्यात्] ॥ ४६४ ॥   
  
रक्तां रक्तदुकूलाङ्गलेपनां रक्तभूषणाम् ॥   
पाशाङ्कुशशरानक्षमालिकामभ्यं धनुः ॥ ४६५ ॥   
  
पुस्तकं च वरं हस्तैर्बिभ्राणां वशकारिणीम् ॥   
पञ्चकामैः परिवृतामस्याः [एतस्योत्तरत्र सम्बन्धः]   
पूजादिकं भवेत् ॥ ४६६ ॥   
  
बाणेश्वरीसमानं तु वामे कामौ तथार्चयेत् ॥   
उदग्दक्षिणयोर्देव्याः स्थलेषु त्रिषु योगिनीः ॥ अञ्जनानां   
सिद्धिकरी नष्टवेषास्य चेटिका ॥ ४६७ ॥   
  
तारं [ॐ नष्टवेषे भ्रामिणि ह्रीं ह्रीं स्त्रीं स्त्रीं   
स्वाहा ॥ अयं चतुर्दशाक्षरो मन्त्रः क्लीं ऐं सौः क्लिं ऐं   
सौः द्विरावृत्तैः षड्भिरेभिर्बीजैः षडङ्गन्यासः । यथा   
क्लीं हृदयाय नमः ऐं शिरसे स्वाहा सौः शिखायै वषट्   
क्लीं कवचाय हुम् ऐं नेत्रत्रयाय वौषट् सौः अस्त्रायफट् ॥]   
च नष्ट वेषे च भ्रामिणीं ह्रीं द्वयं वदेत् ॥ स्त्रीं   
स्त्रीं स्वाहा विश्ववर्णो मन्त्रो ध्यानं निरूप्यते ॥ ४६८ ॥   
  
मांसं च रुधिरं सद्यश्चर्वयन्तीं सुभीषणाम् ॥   
प्रेतासनां महादेवीं नष्टवेषां भजाम्यहम् ॥ ४६९ ॥   
  
जपेत्सहस्रत्रितयं कृष्णाष्टम्यां महानिशि ॥ होमश्च   
गजदन्तेन दशांशस्तुष्यति त्वियम् ॥ ४७० ॥   
  
ददाति मन्त्रिणे चार्द्रमस्थि तेन तु साधकः ॥   
भूतप्रेतपिशाचादीन्खेलन्संवशयेदपि ॥ ४७१ ॥   
  
अथातः सम्प्रवक्ष्यामि कलिप्रियगजाननम् ॥ योगिन्यस्य   
बृहत्कक्षी गुटी सिद्धिप्रदा मता ॥ त्रिवर्णेशी शक्तिरस्य   
क्लीं ऐं सौश्च मनुर्मतः ॥ ४७२ ॥   
  
द्विरावृत्त्या षडङ्गानि पञ्चबाणान्प्रविन्यसेत्   
[पञ्चबाणानां पञ्चकामानां च नामानि पूर्वं लिखितानि   
॥] ॥ पञ्चकामांश्च विन्यस्य मूलेन व्यापकं चरेत् ॥ ४७३ ॥   
  
उद्यत्सूर्यसहस्राभां माणिक्यवरभूषणाम् ॥   
स्फुरद्रत्नदुकूलाढ्यां नानालङ्कार भूषिताम् ॥ ४७४ ॥   
  
इक्षुकोदण्डबाणांश्च ह्यक्षमालां च पुस्तकम् ॥ दधतीं   
पूजयेत्पश्चात्षडङ्गानि प्रपूजयेत् ॥ ४७५ ॥   
  
पञ्चबाणास्ततः पूज्या रत्यादित्रितयं ततः ॥ कामाष्टकं   
ततो भैरवाष्टकञ्चापि मातरः ॥ ४७६ ॥   
  
पीठाष्टकं च लोकेशान्मध्ये देवान्समर्चयेत् ॥ प्। ४५८)   
पुरश्चरणकृत्यादि काम्यकर्म तथाखिलम् ॥ ४७७ ॥   
  
एतस्यास्त्रिपुरेशी च चेटिकास्यनिनादिनी ॥ निनादिनि [निनादिनि   
गुटिकां देहिदेहि स्त्रीं स्वाहा इति मन्त्रः] च गुटिकां देहि   
स्त्रीं वह्निगेहिनीम् ॥ ४७८ ॥   
  
द्वादशार्णो मनुर्ध्यानमूर्ध्वकेशीं त्रिलोचनाम् ॥ खेचरीं   
तां चञ्चलाक्षीं महानादां भजाम्यहम् ॥ ४७९ ॥   
  
अमायां च नरः सायं नद्यां स्नायाद्विशेषतः ॥   
कृष्णायां निशि कुर्वीत तत्तीरे चायुतं जपम् ॥ ४८० ॥   
  
कस्तूरीकमलैर्होमो दशांशस्तत्र देवता ॥ महाशब्दं   
प्रकुरुते भीतिदं ध्यानतत्परः ॥ न बिभेति यदा मन्त्री तदा   
देवी प्रसीदति ॥ ४८१ ॥   
  
ददाति गुटिकामेकां सिद्धिदां च मनोहराम् ॥ तामादाय   
भवेन्मत्री त्रिलोकीगमनक्षमः ॥ ४८२ ॥   
  
अथातः सम्प्रवक्ष्यामि चतुर्दन्तं गजाननम् ॥ सर्पास्या योगिनी   
चास्य धातुवादक्रियाकरी ॥ ४८३ ॥   
  
एककामेश्वरी शक्तिः कामबीजं मनुर्मतः ॥ क्रषिः   
सम्मोहनश्छन्दो गायत्री देवता मता ॥ ४८४ ॥   
  
एककामेश्वरी बीजं कः शक्तिर्बिन्दुरुच्यते ॥ लः कीलकं   
षडङ्गानि षड्दीर्घान्वितमूलतः ॥ ४८५ ॥   
  
पूर्वोक्तपञ्चबाणांश्च न्यसेद्ध्यानं समाचरेत् ॥ ४८६ ॥   
  
जपाकुसुमसङ्काशां धनुर्बाणकरां स्मरेत् ॥   
नानालङ्कारशुभगां मोहयन्तीं जगत्त्रयम् ॥ ४८७ ॥   
  
त्रिकोणं चाष्टपत्रं च ततो भूबिम्बमालिखेत् ॥ मोहिनीं   
क्षोभिणीं चैव शशिनीं स्तम्भिनीं तथा ॥ ४८८ ॥   
  
आकर्षिणीं द्राविणीं च तथैवाह्लादिनीं मताम् ॥ क्लिन्नां   
च क्लेदिनीं चापि ततः सिहासनं यजेत् ॥ ततो देवीं   
समावाह्यार्चयेन्मुद्राश्च दर्शयेत् ॥ ४८९ ॥   
  
अग्नीशासुरवायव्यमध्यदिक्ष्वङ्गपूजनम् ॥   
त्रिपूरायास्ततश्चाङ्गान्यर्चयेच्च दलाष्टके ॥   
अनङ्गपदमुच्चार्य रूपिणी   
[श्लोकोक्तरूपिण्यादिनाम्नाम्पुरीनङ्गपदयुञ्जीत यथा   
अनङ्गरूपिणी । अनङ्गमदना इत्यादि] मदना तथा ॥ ४९० ॥   
  
मन्मथा कुसुमा चेति तदग्रे मदनातुरा ॥ शिरा मेषबला   
तद्वद्द्विपिकाष्टौ समीरिताः ॥ ४९१ ॥   
  
दिगीश्वरास्ततः पूज्या जपेदर्कसहस्रकम् ॥   
हुनेद्बन्धूककुसुमैस्तर्पणादि ततश्चरेत् ॥ काम्यप्रयोगा   
विज्ञेयास्त्रिपुरेश्या यथा तथा ॥ ४९२ ॥   
  
अथातः सम्प्रवक्ष्यामि चैकविंशतिसङ्ख्यकान् ॥   
गणेशान्त्राजमातङ्या सम्बधान्योगिनीयुतान् ॥ ४९३ ॥   
  
प्। ४५९) बीजषट्कं गणेशस्य ङेन्तं तन्नाम चोच्चरेत् ॥   
नमोन्ता मनवस्तेषां क्रमान्नामानि वच्म्यहम् ॥ ४९४ ॥   
  
अग्रे पृष्ठे द्विदन्तादिद्वितुण्डाक्षो विनायकः ॥ ज्येष्ठो   
विनायकश्चैव तथा गजविनायकः ॥ ४९५ ॥   
  
विनायकः कालसञ्ज्ञो नागेशाख्यो विनायकः ॥   
अथान्तर्गृहमावृत्य स्थिताञ्छृणु विनायकान् ॥ ४९६ ॥   
  
तथा सृष्टिगणेशश्च यक्षविघ्नेश एव च ॥   
गजकर्णश्चित्रघण्टः स्यान्मङ्गलविनायकः ॥ ४९७ ॥   
  
विनायकश्च मित्रादिरथ वानन्दकानने ॥ व्यवस्थिता गणेशा ये   
ते वक्ष्यन्ते मयाधुना ॥ ४९८ ॥   
  
मोदः प्रमोदः सुमुखो दुर्मुखो गणनायकः ॥ विनायको   
ज्ञानपूर्वो द्वारविघ्नेश एव च ॥ ४९९ ॥   
  
अविमुक्तेशनिकटे त्वविमुक्तविनायकः ॥ योगिन्यश्च क्रमादेषां   
कीर्त्यन्ते प्रेतवाहनाः [इदं परान्वयि] ॥ ५०० ॥   
  
दन्दशूककरा रौद्री मृगशीर्षा वृषानना ॥ व्यालास्या   
धूर्त्तविश्वासा व्योमैकचरणार्धदृक् ॥ ५०१ ॥   
  
तापिनी तुष्टिपूर्वा च शोषिणी कोटरी तथा ॥ विद्युत्प्रभा   
स्थूलनासा मार्जारी कण्ठपूरणा ॥ ५०२ ॥   
  
कामाक्ष्यट्टाट्टहासा च बलाका गतिपुण्यदा ॥ मूकास्याचेति   
योगिन्यो ङेन्तं नाम नमोन्तकम् ॥ ५०३ ॥   
  
स्वबीजाद्यं भवेन्मन्त्रो यथानामार्थकारकः ॥ अथातः   
सम्प्रवक्ष्यामि शक्तिमेषां सुसिद्धिदाम् ॥ ५०४ ॥   
  
विख्यातां राजमातङ्गी सद्यः प्रत्ययकारिकाम् ॥ ऐं ह्रीं   
श्रीं मनवः प्रोक्ता भगवतीप्रदं वदेत् ॥ ५०५ ॥   
  
श्रीमातङ्गे वदेदेतच्छूरि सर्वजनेति च ॥ मनोहरि   
सर्वमुखराजि सर्वमुखेति च ॥ ५०६ ॥   
  
रजनीं सर्वराजेति वशङ्करि वदेत्ततः ॥   
सर्वस्त्रीपुरुषेत्युक्त्वा वशङ्करि पदं वदेत् ॥ ५०७ ॥   
  
सर्वदुष्टमृगवशङ्करि सर्वपदं ततः ॥ सत्त्ववशङ्करि   
सर्वलोकमुक्त्वामुकं वदेत् ॥ ५०८ ॥   
  
मे वशमानय स्वाहेत्यष्टाशीत्यक्षरो मनुः ॥   
एकविंशद्विश्वधृतिधृतिविश्वकरैर्मनोः ॥ ५०९ ॥   
  
ॐ नमो मुखमन्त्रार्णैः ऐं ह्रींश्रीम्बीजपूर्वकैः ॥   
षडङ्गन्यास उदितः पदन्यासं ब्रवीम्यहम् ॥ ५१० ॥   
  
शिरोललाटभ्रूमध्यतालुकण्ठमनोगले ॥ हृदयेऽनाहते   
बाह्वोर्जठरे नाभिमण्डले ॥ ५११ ॥   
  
स्वाधिष्ठाने व्यञ्जने च पादयोर्दक्षिणान्ययोः ॥ मूलाधारे   
गुदे न्यस्य पदान्यष्टादश क्रमात् ॥ ५१२ ॥   
  
त्र्येकद्विचतुवर्सुषट् नगाष्टदशदिग्गजैः ॥ प्। ४६०)   
वेदाग्नीन्दुद्वित्रिनेत्रैर्वर्णैर्मन्त्रपदानि तु ॥ ५१३ ॥   
  
ऐं ह्रीं श्रींराजमातङ्यै नम उक्त्वा न्यसेत्ततः ॥   
मूलाधारे पूर्वबीजत्रयं प्रीत्यै पदं वदेत् ॥ ५१४ ॥   
  
मातङ्यै नम इत्युक्त्वा हृदये विन्यसेत्पुनः ॥ बीजत्रयं ततो   
मनो भवायै च नमो वदेत् ॥ ५१५ ॥   
  
भ्रूमध्ये विन्यसेत्पश्चाद्देवीन्यासं समाचरेत् ॥   
शिरोवदनहृद्गुह्यपादेषु क्रमतो न्यसेत् ॥ ५१६ ॥   
  
हृल्लेखां गगनां रक्तां ततश्चापि कपालिकाम् ॥   
महोच्छुष्मां स्वनामादिवर्णबीजपुरस्सराम् ॥ ५१७ ॥   
  
मातङ्ग्यन्तां प्रविन्यस्य बाणशक्तिं तथा न्यसेत् ॥   
मूर्धपादास्यगुह्ये हृदये द्राविणीं क्रमात् ॥ ५१८ ॥   
  
शोषिणीं बन्धिनीं मोहिनीं चैवा कर्षिणीन्तथा ॥   
मातङ्ग्यन्तां स्वबीजाद्यां ततः कामाष्टकं न्यसेत् ॥   
बीजत्रयाद्यां मातङ्गी पदान्ते मन्मथं मुखे ॥ ५१९ ॥   
  
मकरध्वजं वामांसे मदनं वामपार्श्वके ॥ वामकट्यां   
पुष्पचापं नाभौ च कुसुमायुधम् ॥ कन्दर्प्पं दक्षकट्यां च   
दक्षपार्श्वे मनोभवम् ॥ ५२० ॥   
  
रतिप्रियं च दक्षांसे तच्छक्तिन्यास उच्यते ॥ मातङ्ग्यन्ता   
अनङ्गाद्याः स्थानेष्वेष्वेव विन्यसेत् ॥ ५२१ ॥   
  
कुसुमा मेखला प्रोक्ता मदना मदनातुरा ॥ मदनोद्वेगिताग्रे   
सम्भवा भुवनपालिनी ॥ ५२२ ॥   
  
शशिरेखा ततः कुर्यान्न्यासं लक्ष्म्यादिकं यथा ॥   
ङेमातङ्गीनमोन्तांश्च लक्ष्मी चापि सरस्वतीम् ॥ रतिं   
प्रीतिं कीर्तिशान्त्यौ पुष्टिं तुष्टिं क्रमेण च ॥ ५२३ ॥   
  
मूलाधारे तथा मूले मणिपूरे तथा हृदि ॥ कण्ठे मुखे   
भ्रुवोर्मध्ये शिरस्येवं च विन्यसेत् ॥ ५२४ ॥   
  
ब्राह्म्याद्याः पूर्वमुद्दिष्टा मातङ्गीपदपश्चिमाः ॥   
मूलाधारे त्वधिष्ठाने नाभौ हृदि गले मुखे ॥ ५२५ ॥   
  
भ्रूमध्ये मस्तके चैवमसिताङ्गादिभैरवान् ॥   
मातङ्ग्यन्तान्न्यसेत्पश्चान्मातङ्ग्यन्ता इमां अपि ॥ ५२६ ॥   
  
आधारे विन्यसेद्द्वामां ज्येष्ठां लिङ्गस्य मूलके ॥ नाभौ   
रौद्रीं तथा शान्तिं हृदये सिद्धिदां गले ॥ ५२७ ॥   
  
वागीश्वरीं च भ्रूमध्ये क्रियाशक्तिं च बिन्दुके ॥ लक्ष्मीं   
कलापदे सृष्टिं रोधिकायां तथा न्यसेत् ॥ ५२८ ॥   
  
अर्धेन्दौ मोहिनीं न्यस्य नादे तु प्रथमां न्यसेत् ॥ भाविनीं   
चापि नादान्ते ततो मान्यां तडिल्लताम् ॥ विष्णुं वज्रे   
विष्णुशक्तिं ध्रुवमण्डलके न्यसेत् ॥ ५२९ ॥   
  
ऐं ह्रीं श्रीं पूर्विकाश्चैता ङेमातङ्गीनमोन्तकाः ॥   
चतस्रः शक्तयो न्यस्या मातङ्गी शिरसि न्यसेत् ॥ ५३० ॥   
  
प्। ४६१) ललाटे महामातङ्गीं महालक्ष्मीं तथा हृदि ॥   
सिद्धलक्ष्मीं तथा मूले मूलाधारे प्रविन्यसेत् ॥ ५३१ ॥   
  
मूलमन्त्रं समुच्चार्य सर्वाङ्गे व्यापकं चरेत् ॥ एवं   
न्यस्तशरीरोसौ चिन्तयेन्मन्त्रदेवताम् ॥ ५३२ ॥   
  
अमृतोदधिमध्यस्थे रत्नद्वीपे मनोहरे ॥ स्वर्णप्राकारसंवीते   
मण्डपे रत्ननिर्मिते ॥ ५३३ ॥   
  
कदम्बबिल्वकह्लारकल्पवृक्षोपशोभिते ॥ वेदीमध्ये सुखास्तीर्णे   
रत्नसिंहासने शुभे ॥ ५३३ ॥   
  
अष्टपत्रं महापद्मं केशराढ्यं सकर्णिकम् ॥ तन्मध्ये तु   
त्रिकोणं स्यादष्टपदं ततो बहिः ॥ ५३५ ॥   
  
पुनः षोडशपत्रं स्यात्तद्बाह्ये स्याच्चतुर्दलम् ॥ वेदास्रं   
सचतुर्द्वारं मण्डलं प्रोक्तमुत्तमम् ॥ ५३६ ॥   
  
तस्य मध्ये मुखासीनां श्यामवर्णां शुचिस्मिताम् ॥   
कदम्बमालाभरणां पूजितां च सुरासुरैः ॥ ५३७ ॥   
  
प्रलम्बालकसंयुक्तां चन्द्ररेखावतंसिकाम् ॥ ललाटे   
तिलकोपेतामीषत्प्रहसिताननाम् ॥ ५३८ ॥   
  
किञ्चित्स्वेदाम्बुमधुरललाटफलकोज्ज्वलाम् ॥   
वलीतरङ्गमध्याभां रोमराजीविराजिताम् ॥ ५३९ ॥   
  
सर्वाभरणसंयुक्तां मुक्ताहारविभूषिताम् ॥   
नानामणिगणोन्नद्धकटिसूत्रैरलङ्कृताम् ॥ ५४० ॥   
  
बलयै रत्नखचितैः केयूरैर्मणिभूषितैः ॥ भूषितां   
द्विभुजां बालां मदाघूर्णितलोचनाम् ॥ ५४१ ॥   
  
आपीनमण्डलाभोगसमुन्नतपयोधराम् ॥ प्रलम्बकर्णाभरणां   
स्वर्णोत्तंसविराजताम् ॥ ५४२ ॥   
  
तमालनीलां तरुणीं मधुमत्तां मतङ्गिनीम् ॥   
चतुष्षष्टिकलारूपां पार्श्वस्थशुकसारिकाम् ॥ ५४३ ॥   
  
कोटिबालार्कसङ्काशां जपाकुसुमसन्निभाम् ॥ एवं वा   
पीतवर्णां वा ध्यायेन्मातङ्गिनीं पराम् ॥ ५४४ ॥   
  
धर्मादिकॢप्तपूर्वोक्ते पीठेर्च्याः शक्तयो नव ॥   
ऐंह्रींश्रीम्बीजपूर्वाश्च ङेमातङ्गिनमोन्तकाः ॥ ५४५ ॥   
  
विभूतिरुन्नतिः कान्तिः कीर्तिः सृष्टिश्च सम्मतिः ॥   
पुष्टिरुत्कृष्टिर्-ऋद्धिश्च मातङ्ग्या नव शक्तयः ॥ ५४६ ॥   
  
वाङ्माये [ऐं ह्रीं श्रीं सर्वशक्तिकमलासनाय नमः इति   
मन्त्रः] कमलां सर्वशक्त्यन्ते कमलापदम् ॥ सनाय नम   
इत्युक्त्वा मातङ्ग्याः पीठमर्चयेत् ॥ ५४७ ॥   
  
देव्यामूर्तिं च मूलेन कल्पयित्वा यथाविधि ॥   
तस्यामावाहद्देवीमर्चयेत्तदनन्तरम् ॥ ५४८ ॥   
  
पाशाङ्कुशवराभीतिखड्गचर्मधनुःशरान् ॥ प्। ४६२)   
मौसलीं दुर्गबाणाख्यां योनिमुद्रां [योनिमुद्रालक्षणं   
बहुस्थलेष्वलेखिषम् ॥] प्रदर्शयेत् ॥ ५४९ ॥   
  
त्रिकोणे पूर्वरक्षोदिक्कोणे रत्यादिका यजेत् ॥ पाशाङ्कुशा च   
श्वेताभा प्रथमायान्तु साञ्जलिः ॥ ५५० ॥   
  
अन्त्यारुणेक्षुकोदण्डपञ्चबाणलसत्करा   
[इक्षुकोदण्डादिलसत्करा या तां पूजयेदिति अर्थः ॥] ॥   
त्रिकोणकाष्टदलयोरन्तराले तु पूजयेत् ॥ ५५१ ॥   
  
मध्ये दिक्षु क्रमात्पञ्चहृल्लेखादिकशक्तयः [पूज्या इति   
शेषः ॥] ॥ गुणं सृण्यभयेष्टानि वहन्त्यो भूतसन्निभाः   
॥ ५५२ ॥   
  
अग्नीशरक्षःपवनकोणेष्वग्नेर्दिशासु च ॥ यजेदङ्गानि   
मन्त्रज्ञः पञ्चबाणास्ततोर्चयेत् ॥ ५५३ ॥   
  
दिक्ष्वग्रे क्रमतो मुक्तास्वर्णविद्रुमहीरकान् ॥   
अमलारुणभायुक्तान्धनुर्बाणायुधांस्तथा ॥ ५५४ ॥   
  
दलेष्वग्रे पूजनीया अनङ्गकुसुमादिकाः ॥   
गुणसृण्यभयेष्टानि धारयन्त्योरुणप्रभाः ॥ ५५५ ॥   
  
अग्रे दलानां सम्पूज्या लक्ष्म्याद्याश्चारुभूषणाः ॥ लक्ष्मी   
हेमप्रदा पद्माकरा कौसुम्भकाम्बरा ॥ ५५६ ॥   
  
सरस्वती शङ्खनिभा चिन्मुद्रा पुस्तकेरतिः ॥ श्वेताभा   
पुष्पबाणेक्षुहस्ता चामललोचना ॥ ५५७ ॥   
  
धनुर्बाणकरा प्रीतिर्मेचकाभा सिताम्बरा ॥ कीर्तिः   
कुण्डसमा पद्मचिन्मुद्राकरशालिनी ॥ ५५८ ॥   
  
चिन्मुद्राभययुक्छान्तिर्ध्यानस्तिमितलोचना ॥ बालाभयङ्करा   
[वराऽभयेति पा०] पुष्टिः पीताङ्गा चारुभूषणा ॥ ४५९ ॥   
  
तुष्टिर्वराभयकरा प्रसन्नमुखपङ्कजा ॥ द्वितीयाष्टदले   
पूज्या मन्मथाद्या मदोद्धताः ॥ ५६० ॥   
  
पुर-आकृष्टचापेज्याः पृष्ठदेशनिषङ्गकाः ॥   
पत्रसंस्था मातरस्तु तदग्रे चाष्ट भैरवाः ॥ ५६१ ॥   
  
कपालशूलडमरुवेतालासक्तपाणयः ॥ दीर्घस्वराद्या   
ब्राह्म्याद्या ह्रस्वाद्या भैरवा अपि ॥ ५६२ ॥   
  
ततः षोडशपत्रस्था वामाद्याः श्यामविग्रहाः ॥   
आदर्शरत्नदीपं च व्यजनं च ततः परम् ॥ ५६३ ॥   
  
नागवल्लीदलं चैव चामरं ज्ञानकोशकम् ॥   
वासोमाल्यातपत्राणाभरणाशुकशालिकैः ॥ ५६४ ॥   
  
चामरं रत्नकलशं तालवृन्तं प्रदीपकम् ॥ बिभ्राणा   
वामहस्तैश्च देवेशाः खड्गपाणयः ॥ ५६५ ॥   
  
रक्तवर्णाः सुविमला भावयेदर्चयेदिमाः ॥ वादयन्तीः सदा   
वीणाञ्चतुःपत्रे ततोर्चयेत् ॥ ५६६ ॥   
  
मातङ्ग्याद्यास्तत्र पूज्याः पाशाङ्कुशवराभयैः ॥ प्। ४६३)   
अलङ्कृतभुजा रक्ता द्वितीया चेन्दुसन्निभ्हा ॥ ५६७ ॥   
  
असिखेटकशूलाह्वमुण्डहस्ता तथा परा ॥   
पाशाङ्कुशसरोजानि योनिमुद्राञ्च विभ्रती ॥ ५६८ ॥   
  
अरुणा चान्तिमा हेमरत्नपत्रे वराभये ॥ दधाना श्यामवर्णा   
च ध्यातव्या मन्त्रिसत्तमैः ॥ ५६९ ॥   
  
अग्निनैर्-ऋत्यवायव्यरुद्रकोणेषु संयजेत् ॥   
गणेशदुर्गावटुकक्षेत्रपालान्बहिर्यजेत् ॥ ५७० ॥   
  
चतुरस्रे लोकपालांस्तदस्त्राणि च तद्बहिः ॥   
प्रजपेदयुतम्मन्त्री मन्त्रम्पश्चाद्दशांशतः   
[पदद्वयमुत्तरान्वयि] ॥ ५७१ ॥   
  
त्रिस्वादुयुक्तैर्जुहुयाद्बन्धूककुसुमैर्वशी ॥ तर्पणम्मार्जनं   
कृत्वा ब्राह्मणाराधनन्तथा ॥ ५७२ ॥   
  
एवं सिद्धमनुर्मन्त्री साधयेन्निजवाञ्छितम् ॥ भाग्यार्थी   
जुहुयाज्जातीमल्लिकानागकेशरैः ॥ ५७३ ॥   
  
श्रीफलैश्चापि तत्पत्रैर्होमाद्राज्यश्रियं व्रजेत् ॥ राजपुत्रः   
पङ्कजैः स्वां श्रियमाप्नोत्यनुत्तमाम् ॥ ५७४ ॥   
  
लक्ष्मीपुष्पौत्पलैश्चैव वशयेत्सकलं जगत् ॥   
जपाबन्धूकबकुलैर्वज्रवृक्षसमुद्भवैः ॥ ४७५ ॥   
  
सुमनोभिश्च जुहुयाद्वश्यायैव हि मन्त्रवित् ॥ मधुना   
जुहुयात्तस्य सर्वसिद्धिर्भवत्यलम् ॥ ५७६ ॥   
  
त्रिस्वादुसंयुतैः सम्यग्वेतसोत्थसमिद्वरैः ॥   
जुहुयाद्वृष्टिकामस्तु गुडूचीभिर्ज्वरं हरेत् ॥ ५७७ ॥   
  
कदम्बकुसुमैर्हुत्वा वशयेत्प्रमदाजनान् ॥ आयुष्कामः   
प्रजुहुयाद्दूर्वाभिर्नात्र संशयः ॥ अन्नं प्रजुहुयान्मन्त्री   
चान्नवाञ्जायतेचिरात् ॥ ५७८ ॥   
  
शालितण्डुलहोमेन धनाकुलगृहो भवेत् ॥ होमद्रव्यन्तु   
यत्प्रोक्तं त्रिस्वाद्वक्तं तु तद्भवेत् ॥ ५७९ ॥   
  
नन्द्यावर्त्तप्रसूनैः स्याद्धोमो वाक्सिद्धिदः परः ॥   
निम्बप्रसूनहोमाच्च कमलां वाञ्छितां लभेत् ॥ ५८० ॥   
  
हुनेत्किंशुकहोमैर्यः स भवेत्तेजसां निधिः ॥   
चन्दनागुरुकर्पूररोचनाकुङ्कुमैरपि ॥ ५८१ ॥   
  
होमात्तु विश्वं सकलं वशयेन्नात्र संशयः ॥   
अष्टाभिर्जपितैरेतैस्तिलकं जनमोहनम् ॥ ५८२ ॥   
  
सिन्धुवारस्य मूलानि होमयेद्बन्धमुक्तये ॥ उग्रगन्धस्य तैलेन   
संसिक्तैर्लवणैर्हुनेत् ॥ अचिराच्छत्रुसङ्घं स नाशयेन्नात्र   
संशयः ॥ ५८३ ॥   
  
सञ्चूर्णितनिशामिश्रैर्लवणैः स्तम्भयेद्रिपुम् ॥   
परिपक्वैरतिरसैः फलैः पुष्पैः सुगन्धिभिः ॥   
होमाद्वाञ्छितमाप्नोति नात्र कार्या विचारणा ॥ ५८४ ॥   
  
प्। ४६४) अथ मन्त्रान्तरं वक्ष्ये मातङ्ग्या अतिसिद्धिदम् ॥   
ऐङ्क्लीं सौः ऐं समुच्चार्य ह्रींश्रीं तारं समुच्चरेत् ॥   
५८५ ॥   
  
नमो भगवतीत्यादिश्चतुर्विंशतिवर्णकः ॥ उच्चरेत्सर्पमन्त्रस्य   
रञ्जनीं क्लीं ततो वदेत् ॥ ५८६ ॥   
  
तथा श्रीबीजमुच्चार्य सर्वराजादिकान्वदेत् ॥ पूर्वमन्त्रस्य   
वर्णांस्तु चत्वारिंशत्क्रमात्ततः ॥ ५८७ ॥   
  
वशङ्करिपदं प्रोच्य प्राङ्मन्त्रस्यामुकादिकान् ॥   
एकादशार्णान्प्रवदेच्छ्रींह्रींऐंसौस्ततो वदेत् ॥ क्लीमवेति   
द्व्यूनशतं मन्त्रे वर्णाः प्रकीर्तिताः ॥ ५८८ ॥   
  
अयं मन्त्रस्त्रिभुवनवशीकारकरः परः ॥   
आचार्यानुग्रहात्प्राप्यो महापुण्यतमैर्जनैः ॥   
दुष्प्राप्योऽकृतपुण्यैश्च मुनीन्द्राद्यैश्च सेवितः ॥ ५८९ ॥   
  
वाञ्छावितरणे कल्पपादपः परिकीर्तितः ॥ ऋष्याद्याः   
पूर्वमुदिता मन्त्रस्यास्य भवन्ति हि ॥ ५९० ॥   
  
ततस्तु मातृका न्यस्य देवताभावसिद्धये ॥   
पञ्चबाणानङ्गुलीषु तलयोर्मकरध्वजम् ॥ ५९१ ॥   
  
न्यसेन्मन्त्रं दशार्णं सौर्वाग्भवं ङेन्तमुच्चरेत् ॥   
मकरध्वज इत्येतत्क्लीं नमोन्तः प्रकीर्तितः ॥ ५९२ ॥   
  
शिखाशिरोललाटेषु भ्रूमध्ये नेत्रयुग्मके ॥   
श्रोत्रयोर्घ्राणयोर्वक्त्रे गण्डयोः ककुदि क्रमात् ॥ ५९३ ॥   
  
असयोरुरसि न्यस्य स्तनयोर्हृदयाम्बुजे ॥ नाभिमण्डलके गुह्ये   
मूलाधारे पदोरपि ॥ ५९४ ॥   
  
त्रयोविंशतिसङ्ख्यानि त्रित्र्येकह्यब्धिभिस्तथा ॥   
षडष्टकैकचन्द्राष्टनवाष्टादशपत्रिभिः ॥ ५९५ ॥   
  
वस्वष्टवह्निचन्द्राक्षित्रिद्वित्रिन्क्रमान्न्यसेत् ॥   
एकोनविंशतियुतान्मन्त्रार्णानादितः क्रमात् ॥ ५९६ ॥   
  
पदैः षड्भिः षडङ्गानि ऐं ह्रीं श्रीम्पूर्वकैश्चरेत् ॥   
कामशक्तीन्दिराबीजान्युक्तानि च शिखा मनोः ॥ ५९७ ॥   
  
षड्दीर्घकामयुक्तेन षडङ्गानि प्रकल्पयेत् ॥ द्राविण्याद्याः   
पुनः पञ्च कुक्षौ पार्श्वद्वये हृदि ॥ ५९८ ॥   
  
मणिपूरे न्यसेदत्र ब्राह्म्याद्याश्चात्र विन्यसेत् ॥   
दक्षपादाङ्गुलीमूले गुल्फसन्धौ च जानुनि ॥ ५९९ ॥   
  
दक्षोरुमूले वामोरुमूले जानुनि गुल्फके ॥ वामपादाङ्गुलीमूले   
ततो लक्ष्म्यादिका न्यसेत् ॥ ६०० ॥   
  
वामदोर्मूलके मध्ये सन्धौ च मणिबन्धके ॥   
वामहस्ताङ्गुलीमूले दक्षहस्ताङ्गुलीतटे ॥ ६०१ ॥   
  
मणिबन्धे मध्यसन्धौ कक्षयोर्मूलके क्रमात् ॥ मस्तके च   
भ्रुवोर्मध्ये नेत्रयोः श्रोत्रयोगुदे ॥ ६०२ ॥   
  
प्। ४६५) नासायुग्मे मुखे गण्डद्वन्द्वे जिह्वाग्रदेशके ॥   
मूलाधारे त्वधिष्ठाने तालौ वामादिका न्यसेत् ॥ ६०३ ॥   
  
लक्ष्म्यादिकस्थले न्यस्या असिताङ्गादिभैरवाः ॥   
मातङ्यादिचतुष्कं च हृदि नाभौ शिरोगुदे ॥ ६०४ ॥   
  
गणेशदुर्गाबटुकक्षेत्रपालांस्ततो न्यसेत् ॥ कभ्रूकण्ठेषु   
[कं शिरः] मूले च मन्त्रेण व्यापकं चरेत् ॥ ६०५ ॥   
  
सरस्वतीं महालक्ष्मीं निधियुग्मं प्रविन्यसेत् ॥ आनने च   
भ्रुवोर्मध्ये दक्षपादे तथोत्तरे ॥ ६०६ ॥   
  
एवं न्यस्य मनुं मन्त्री ध्यायेद्देवीमनन्यधीः ॥ अमृतस्य   
समुद्रे तु रत्नद्वीपे महावने ॥ ६०७ ॥   
  
पञ्चानां कल्पवृक्षाणां मण्डपे मणिसंयुक्ते ॥   
मणिसिंहासनस्योर्ध्वमुपविष्टां विचिन्तयेत् ॥ ६०८ ॥   
  
मधुपानेन मुदितां पूर्णमाननिरीक्षणाम् ॥   
शुभ्रांशुवदनां नीपपुष्पगुम्फितवेणिकाम् ॥ ६०९ ॥   
  
वीणालसत्करां रक्तवस्त्रां बिम्बाधरा शुभाम् ॥   
कस्तूरीतिलकां चन्द्रमुकुटामुन्नतस्तनीम् ॥ ६१० ॥   
  
शङ्खपत्रश्रुतिं मध्यां नम्रां संएचकच्छविम् ॥   
वलयाङ्गदहारादिमञ्जीररशनान्विताम् ॥ ६११ ॥   
  
हास्यैर्भक्तांस्तोषयन्तीं पार्श्वसंस्थालकांशुकाम् ॥   
पूर्वोक्ते च शुभे पीठे यन्त्रमेतत्प्रकल्पयेत् ॥ ६१२ ॥   
  
त्रिकोणं पञ्चकोणं वाप्यष्टपत्रं कलाछदम् ॥ अष्टपत्रं   
वेदतलं चतुरस्रं मनोहरम् ॥ ६१३ ॥   
  
चतुर्द्वारसमायुक्तं सर्वदृष्टिमनोहरम् ॥ अत्रावाहाह्य   
यजेद्देवीं मन्त्री शृङ्गारवेषतः ॥ ६१४ ॥   
  
मूलेन मूर्तिं सङ्कल्प्य कृत्वार्घ्यस्थापनादिकम् ॥   
माताङ्गीपीठमभ्यर्च्य कृत्वा मूलप्रकल्पनम् ॥ ६१५ ॥   
  
ततः पुष्पो पचारान्ते लयाङ्गं सम्यगर्चयेत् ॥ त्रिकोणेभ्यन्तरे   
प्राग्वत्षडङ्गानि प्रपूजयेत् ॥ ६१६ ॥   
  
मातङ्ग्याद्याश्चतुष्पत्रे चतुरस्रे त्रिकोणतः ॥   
गणेशादिचतुष्कं च चतुर्द्वारेषु चार्चयेत् ॥ ६१७ ॥   
  
सरस्वत्यादिकन्यासप्रोक्तांश्चाग्रे दिगीश्वरान् ॥ तदस्त्राणि च   
तद्बाह्ये न्यासपूर्वं जपेन्मनुम् ॥ ६१८ ॥   
  
पुनरभ्यर्च्याङ्ग षट्कं सुमिष्टान्नैश्च खाद्यकैः ॥   
सदुग्धैश्च निवेद्याथ देवीं नत्वा ततो बलिम् ॥ ६१९ ॥   
  
दद्याद्भक्तेन मन्त्रज्ञस्तेनेष्टं लभतेचिरात् ॥ नमो   
भगवतीत्युक्त्वा मातङ्गेश्वरि तत्परम् ॥ ६२० ॥   
  
इमं बलिं गृह्णयुग्मं स्वाहान्तः सिद्धवर्णकः ॥ ततो देव्या   
उत्तरतो वायव्यादिसकोणके ॥ ५२१ ॥   
  
पङ्क्तिक्रमेण ऐं ह्रीं क्लीं गुरुभ्यो नम उच्चरेत् ॥ प्। ४६६)   
परमेष्ठिगुरुभ्यश्च परमाचार्यगुरुभ्यः ॥ ६२२ ॥   
  
आदिसिद्धगुरुभ्यः सद्गुरुभ्यो नम उच्चरेत् ॥ सर्वत्र   
पञ्चस्थानेषु गुरून्सम्पूजयेदिति ॥ ६२३ ॥   
  
पूर्वमेव जपेल्लक्षं पुरश्चरणसिद्धये ॥   
पलाशपुष्पैस्त्रिस्वादुयुक्तैरन्तेऽयुतं हुनेत् ॥ ६२४ ॥   
  
तर्पणं मार्जनं कुर्याद्भोजयेद्भूसुरानपि ॥   
कुमारीर्भोजयेच्चापि वशयेत्क्षोभयेज्जयत् ॥ ६२५ ॥   
  
मातङ्यनुग्रहीभूय सर्वकर्माणि साधयेत् ॥ कुण्डे वा   
स्थण्डिले वापि विधेयं काम्यकर्मकम् ॥ ६२६ ॥   
  
रक्तवस्त्रपरीताङ्गो रक्तमाल्यानुलेपनः ॥   
घृताक्तगुग्गुलोर्होमाद्राज्ञश्च वशयेत्सुधीः ॥ ६२७ ॥   
  
मल्लिकाजातिपुन्नागैर्जुहुयाद्भाग्यवान्भवेत् ॥ राज्यार्थी   
बिल्वपत्रैश्च हुनेत्पद्मैर्विशेषतः ॥ ६२८ ॥   
  
श्रीकामः श्वेतपद्मैश्च रक्तैर्वा जुहुयात्पुनः ॥   
उत्पलैर्धनकामस्तु लक्ष्मीपुष्पैश्च [क्वचिद्देशविशेषे   
प्राकृतवाचा छीतू?रनामास्य प्रसिद्धम्] होमयेत् ॥ ६२९ ॥   
  
बन्धुकैश्चैव [बन्धुजीवकैः] वागर्थी किंशुकैर्बकुलैर्हुनेत्   
[केसरैः] ॥ आकर्षणे तु लवणैस्तिलैर्मधुरसंयुतैः ॥ ६३०   
॥   
  
वञ्जुलैर्वृष्टिमाप्नोति गुडूचीभिर्हरेज्ज्वरम् ॥ अन्नार्थी   
जुहुयादन्नैर्धान्यार्थी शालितण्डुलैः ॥ ६३१ ॥   
  
गन्धद्रव्येण होमस्तु सर्वसौभाग्यदायकः ॥   
कुङ्कुमैरोचनाभिर्वा [काश्मीरैः] होमो वश्यार्थिनो मतः ॥   
नन्द्यावर्त्तप्रसूनैश्च वागर्थी जुहुयादथ ॥ ६३२ ॥   
  
पलाशपुष्पैस्तेजोर्थी कपिलाज्येन वा हुनेत् ॥   
शत्रोरुन्मादकृद्धोम उन्मत्तकुसुमैरपि ॥ ६३३ ॥   
  
विषमेघाह्वनिम्बाक्षश्लेष्मान्तकविभीतकैः [५- वारिबाहैः ६-   
पिचुमन्दैः ७- दाडिमैः ८- बिभीतकैः]   
उलूककाकगृद्ध्रोत्थपक्षैस्तैलपरिप्लुतैः ॥ ६३४ ॥   
  
त्र्यस्रकुण्डे च शर्वर्यां [रात्रौ] रिपुनाशाय होमयेत् ॥   
पायसैर्गुडसम्मिश्रैः खण्डैरिक्षुदलैस्तथा ॥ ६३५ ॥   
  
उन्मादनाशनो होमः पायसैर्वा घृतप्लुतैः ॥ मरिचं तिलतै   
लाक्तं काशश्वासज्वरापहम् ॥ ६३६ ॥   
  
निर्गुण्डीमूलहोमेन निगडस्य विमोचनम् ॥ ६३७ ॥   
  
अथातः सम्प्रवक्ष्यामि जीवस्याकर्षणं परम् ॥   
साध्यप्रतिकृतिः [प्रतिमाः] कुर्याच्चतस्रो मन्त्रवित्तमः ॥ ६३८   
॥   
  
एकां साध्यर्क्षवृक्षोत्थां [साध्यस्य नाम्नो यदृक्षं   
तद्वृक्षस्य समिधा द्वितीया प्रतिमा निर्मेया ॥] मधूच्छिब्देन   
चापराम् ॥ परां कुलालमृद्भूतां शालिपिष्टेन चापराम् ॥   
६३९ ॥   
  
प्। ४६७) लिखेत्तासा तु हृदयेमुकं मे वशमानय ॥   
साध्यनामामुकस्थाने साध्ये प्राणांश्च तत्र च ॥ ६४० ॥   
  
संस्थाप्य तास्ततः स्पृष्ट्वा मूलमष्टोत्तरं शतम् ॥   
जपेन्मूलेमुकस्थाने साध्यनाम तु योजयेत् ॥ ६४१ ॥   
  
अमुकं पदरूपं यद्यन्त्रमन्त्रेषु दृश्यते ॥ साध्याभिधानं   
तद्रूपं तत्र स्थाने निवेशयेत् ॥ ६४२ ॥   
  
कुण्डमध्ये द्व्यङ्गुलाधः पुत्तलीं दारुजां खनेत् ॥   
उत्तानामथ पिष्टोत्थां स्वासनाधस्तथा खनेत् ॥ ६४३ ॥   
  
पादन्यासस्य संस्थाने मृण्मयीं भुवि पूरयेत् ॥ लवणेन   
सहैतास्तु तिस्रः पूर्यास्ततः परम् ॥ ६४४ ॥   
  
ततो मधूच्छिष्टमयीमूर्ध्वपादामधोमुखीम् ॥ ६४५ ॥   
  
अर्कतूलकदोरेण [आदित्यफलकार्पासदोरकेण] बद्धपादां   
प्रलम्बयेत् ॥ कुण्डोपरि च धूमेन तथा सा व्याकुला भवेत् ॥   
६४६ ॥   
  
ततस्तु लवणं ग्राह्यं कुडवैकं [तुलायां चतुष्पलैः   
कुडवो भवति] घृतं मधु ॥ गुडं च पेषयेल्लक्षं   
पुत्तलीन्तेन कारयेत् ॥ ६४७ ॥   
  
स्पष्टाङ्गीं साध्यरूपेण तुल्यां श्लक्ष्णां मनोहराम् ॥   
६४८ ॥   
  
रक्तमाल्याम्बरालेपः कृतन्यासविधिः स्वयम् ॥ प्रतिमायां तु   
संहारभागेन न्यासमाचरेत् ॥ ६४९ ॥   
  
नामप्रतिष्ठितप्राणा साध्यानां सप्तधाभजेत् [भागं   
कुर्वीतेत्यर्थः] ॥ दक्षोरुमूलात्पादान्तः प्रथमो भाग   
ईरितः ॥ ६५० ॥   
  
बस्तितः कण्ठपर्यन्तो दक्षभागो द्वितीयकः ॥ भुजो   
दक्षस्तृतीयः स्याच्चतुर्थो मस्तकम्मतम् ॥ ६५१ ॥   
  
भुजो वामः पञ्चमः स्यात्षष्ठो वामोदरादिकम् ॥   
स्यात्सप्तमस्तथोर्वादिपादान्तः सव्यदेहतः ॥ ६५२ ॥   
  
स्त्रीणां विभाग उद्दिष्टः कृच्छ्रसाध्योथ वक्ष्यते ॥   
गुल्फद्वयं तथा जानुद्वयं जङ्घाद्वयं तथा ॥ ६५३ ॥   
  
मध्यद्वयं च भुजयोर्द्वयं मौलिं तथा भजेत् ॥   
शरीरमेकादशधा ह्यसाध्यस्याथ वक्ष्यते ॥ ६५४ ॥   
  
प्राकृतानां तु सप्तानां चैकैकस्य तु सप्तधा ॥ एकैकं   
जुहुयाद्भागं स्मरञ्छत्रुं निशामुखे ॥ ६५५ ॥   
  
दक्षपादाच्च पुरुषान्वामपादात्तथा स्त्रियः ॥ एवं सप्ताहतो   
नार्यः सङ्क्षुब्धा मदनातुराः ॥ ६५६ ॥   
  
स्विद्यदङ्ग्यो वेपमानाःसाधकं तुष्टमानसम् ॥ त्राहित्राहि   
क्षमस्वेति पश्य माम्मा परित्यज्य ॥ ६५७ ॥   
  
एवं सर्वा व्याहरन्त्यः करुणायुक्तमानसाः ॥ पतन्ति   
साधकस्याग्रे मदनानलपीडिताः ॥ तिष्ठन्ति दासवच्चास्य   
मन्त्रिणो योषितः सदा ॥ ६५८ ॥   
  
लवणन्तिलतैलाक्तं होमयेच्छत्रुनाशनम् ॥ प्। ४६८)   
हरिद्राचूर्णसंयुक्तं लवणं स्तम्भने मतम् ॥ ६५९ ॥   
  
मातङ्गी प्रीयते नित्यम्भौमवारे प्रपूजयेत् ॥ कन्यामेकां   
तथा तिस्रः पञ्च सप्ताथ वा पुनः ॥ ६६० ॥   
  
स्वादुभिर्भक्ष्यभोज्यैश्च स्वादपानैर्मनोहरैः ॥ अर्चनीयाश्च   
मन्त्रज्ञैः कन्यकाश्चैव सर्वदा ॥ ६६१ ॥   
  
सर्वा नार्यो भावनीयाः श्यामा एवात्र मन्त्रिणा ॥ भौमवारे   
तथा पिष्टमयान्दीपांश्च कल्पयेत् ॥ ६६२ ॥   
  
प्रज्वालयेद्घृतेनैतान्मातङ्गीप्रीतये बुधः ॥   
मातङ्गीप्रीतये मन्त्री योगिन्यष्टकमायजेत् ॥ ६६३ ॥   
  
दिव्यां च महतीं सिद्धां गणेशीं प्रेतखादिनीम् ॥   
डाकिनीं कालिकां कालरात्रिञ्चेशानगोचराम् ॥ ६६४ ॥   
  
निशाचरीं चोर्ध्वकेशीं शुष्काङ्गीं भोजिनीं तथा ॥   
वीरभद्रां विरूपाक्षीं धूम्रां प्राच्याञ्जटाधराम् ॥ ६६५   
॥   
  
कलहां घोररक्ताक्षीं विश्वरूपां भयङ्करीम् ॥ प्रियां च   
राक्षसीं वीरकुमारीं वह्निकोणगाम् ॥ ६६६ ॥   
  
मुण्डरारी रुद्रकार्यां भीषणां च भयातुराम् ॥   
त्रिपुरान्ता क्रोधिनीं च दुर्मदां ध्वंसिनीं यमे ॥ ६६७ ॥   
  
दीर्घां लम्बोष्ठिकां हंसीं तापिनीं मन्त्रयोगिनीम् ॥   
आदित्यां चापि खट्वाङ्गीं कालाग्निमिति नैर्-ऋते ॥ ६६८ ॥   
  
ग्राहिणीं चक्रिणीं पश्चात्कङ्कालीं भुवनेश्वरीम् ॥   
हङ्कालीं यमदूतीं च कौमारीं च कपालिनीम् ॥ ६६९ ॥   
  
केशिनीं मदिराद्यां च चारिणीं लोमजङ्घिकाम् ॥ नामकीं   
कामुकीं वायौ लोमकाधोमुखीं तथा ॥ ६७० ॥   
  
व्याघ्रजटीं सर्पजटीं कुण्डामरिविनाशिनीम् ॥   
घोरोग्ररूपविकटां चोदग्दिशि कपालिनीम् ॥ ६७१ ॥   
  
लक्षाधि प्रजपेन्मन्त्रं क्षोभयेत्सर्वयोषितः ॥   
पृथ्वीश्वरांस्तदर्धेन वशयेन्नात्र संशयः ॥ ६७२ ॥   
  
तदर्धेन च सत्त्वानि वशगानि भवन्ति हि ॥ दूरस्था योषितः   
सर्वा आयान्त्ययुतजापतः ॥ ६७३ ॥   
  
स्वदेशीयास्तदर्धेन समायान्त्येव निश्चितम् ॥   
सहस्रत्रितयात्सर्ववाञ्छिताप्तिर्भवेद्ध्रुवम् ॥ ६७४ ॥   
  
अथातः सम्प्रवक्ष्यामि मन्त्रभेदम्महाफलम् ॥   
अष्टाशीत्यक्षरे मन्त्रे सर्वसत्त्ववशङ्करि ॥ ६७५ ॥   
  
एतस्याग्रे वदेत्सौश्च राजलक्ष्मीप्रदे तथा ॥ सप्ताक्षराणीति   
पुनः सर्वलोकादिकं वदेत् ॥ ६७३ ॥   
  
पञ्चोनशतसङ्ख्याकवर्णोयं मन्त्र ईरितः ॥   
क्रव्यादिकम्पूर्वमुक्तं षड्बीजैश्च षडङ्गकम् ॥ ६७७ ॥   
  
ध्यानपूजादिकं सर्वमष्टाशीतिमनोर्मतम् ॥ ६७८ ॥   
  
प्। ४६९) प्रयोगाश्च त एवात्र पुरश्चर्यादिकन्तथा ॥   
अथान्यत्सम्प्रवक्ष्यामि चतुःपञ्चाशदक्षरम् ॥ ६७९ ॥   
  
ॐ ह्रीं नमश्च पद्मे श्रीं राजिते राजपूजिते ॥ जये विजये   
गौर्येवं गान्धारीति पदं वदेत् ॥ ६८० ॥   
  
त्रिभुवनवशङ्करि सर्वस्त्रीपुरुषेति च ॥ वशङ्करि सुखदुघे   
घेङ्घें वा वाग्निगेहिनी ॥ ६८१ ॥   
  
अजो मुनिस्तथा छन्दो निवृद्गायत्रमीरितम् ॥ देवता राजमातङ्गी   
षडङ्गानि तु मायया ॥ ६८२ ॥   
  
सर्वमेवात्र पूर्वोक्तं ध्यानपूजादिकन्तथा ॥ अथास्य प्रोच्यते   
भेद एकषष्टिकवर्णकः ॥ ६८३ ॥   
  
त्रिभुवनवशङ्करि एतदन्ते वदेत्पुनः ॥   
भवेत्प्रणवहीनोयम्मन्त्रः सर्वत्र पूर्ववत् ॥ ६८४ ॥   
  
किञ्चिद्वर्णविभेदेनायं प्रोक्तः पार्वतीमनुः ॥ सतारोयं   
समाख्यातो विजयस्य पदं वदे ॥ ६८५ ॥   
  
गौरिगान्धारीति पुनः प्राग्वदेव समापयेत् ॥ एकषष्ट्यक्षरो   
मन्त्रो निवृच्छन्दो ह्यजो मुनिः ॥ ६८६ ॥   
  
गौरी देवी षडङ्गानि शक्राशेभेभदिग्भवैः [चतुर्दशभि   
दशभिः अष्टभिः अष्टभिः दशभिः एकाधिकदशभिः] ॥   
मन्त्राक्षरैः षडङ्गानि ध्यानमस्या निरूप्यते ॥ ६८७ ॥   
  
पाशाङ्कुशकरां रत्नयुक्ताभरणवेणिकाम् ॥ बन्धूकाभां   
त्रिनयनां स्वर्णलेखां भजाम्यहम् ॥ ६८८ ॥   
  
प्राग्वत्षडङ्गं पीठे तु भुवनेश्या यजेदिमान् ॥   
आदावङ्गानि षट्कोणे ब्राह्म्याद्यास्त्वष्टपत्रके ॥ ६८९ ॥   
  
आशाधिपांस्तदस्त्राणि भूपुरादौ समर्चयेत् ॥ अयुतं   
प्रजपेन्मन्त्रं जुहुयात्पायसैर्घृतैः ॥ ६९० ॥   
  
तर्पणा ततः कुर्यादेवं सिद्धो भवेन्मनुः ॥   
प्रयोगांश्चान्नपूर्णाया मातङ्ग्या वा समाचरेत् ॥ ६९१ ॥   
  
अथातः सम्प्रवक्ष्यामि वश्यमातङ्गिकामनुम् ॥ ॐ राजमुखी   
राजाभिमुखी वश्यमुखीति च ॥ ६९२ ॥   
  
मायां ह्रीं [श्रीम्] क्लीं देवदेवि महादेवि ततो वदेत् ॥   
देवाधिदेवि सर्वेति जनस्य मुखमुच्चरेत् ॥ ६९३ ॥   
  
मम वश्यं कुरुद्वन्द्वं स्वाहान्तोगकृतार्णकः ॥   
दिक्सप्तक्रतुवैदेषुमैत्रार्णैरङ्गकल्पनम् ॥ ६९४ ॥   
  
विज्ञेयं राजमतङ्गीतुल्यं पूजाजपादिकम् ॥ प्रयोगांश्चापि   
जानियाद्विशेषाद्वश्यकृत्त्वयम् ॥ ६९५ ॥   
  
माया नमो हिलिहिलि चण्डमातङ्गिनीति च ॥ स्वाहेति तिथिवर्णोस्य   
न्यासपूजादिकं भवेत् ॥ ६९६ ॥   
  
राजमातङ्गिकातुल्यं जपश्चायुतसङ्ख्यया ॥ घृत   
पायसहोमश्च प्रयोगाद्यं च पूर्ववत् ॥ ६९७ ॥   
  
प्। ४७०) अथातः सम्प्रवक्ष्यामि कर्णमातङ्गिकामनुम् ॥   
वाग्भवं हृदयं चाथ श्रीमातङ्गीपदं वेदेत् ॥ ६९८ ॥   
  
अमोघे सत्यवादिनि मम कर्णे पदं ततः ॥ अवतारपदं द्वेधा   
सत्यं कथय युग्मकम् ॥ ६९९ ॥   
  
एह्येहि श्रीश्च मातङ्ग्यै नमस्त्र्यब्ध्यर्णको मनुः ॥ अङ्गानि   
वाग्भवेनात्र पूजाद्यं च कृताकृतम् ॥ ७०० ॥   
  
लक्षं जपः पायसाज्यैर्होमः सिद्धोभवेन्मनुः ॥ कर्णे तु   
कथयेद्देवी पृच्छकस्य शुभाशुभम् ॥ ७०१ ॥   
  
अथातः सम्प्रवक्ष्यामि सर्वमन्त्रोत्तमोत्तमम् ॥   
ऐंह्रींश्रीम्मां समुच्चार्य ह्रीङ्क्र्ॐक्लीं चरमां वदेत् ॥   
७०२ ॥   
  
श्रीमातङ्गेश्वरि सर्ववशङ्कर्यग्निगेहिनि ॥ त्रयोविंशाक्षरो   
मन्त्रः सर्वकार्यप्रसाधकः ॥ ७०३ ॥   
  
निवृद्गायत्रिका छन्दो दक्षिणामूर्तिको मुनिः ॥ कर्णमातङ्गिका   
चास्य देवता परिकीर्तिता ॥ ७०४ ॥   
  
ऐंह्रींश्रीं आं समुच्चार्य ह्रीङ्क्र्ॐबीजैस्तथा भवेत् ॥   
द्विरुक्तैश्च षडङ्गस्य विधिः पूजाजपादिकम् ॥ ७०५ ॥   
  
लक्षत्रयं जपेन्मन्त्रं मधुरत्रयलोलितैः ॥   
बन्धूकपुष्पैर्होमः स्यात्सितया पायसेन च ॥ ७०६ ॥   
  
हुनेत्कदल्याश्च फलैर्मन्त्रसिद्धिः प्रजायते ॥   
समस्तमन्त्रदानादौ सिद्धः स्यात्साधकोत्तमः ॥ ७०७ ॥   
  
अथान्यत्सम्प्रवक्ष्यामि मातङ्गीमन्त्रमुत्तमम् ॥ कामिनी रञ्जिनी   
स्वाहाष्टाक्षरोयमुदीरितः ॥ ७०८ ॥   
  
ऋषिस्सम्मोहनश्छन्दो निवृत्प्रोक्तास्य देवता ॥ सर्वसम्मोहनी   
चाङ्गं द्विरावृत्तिपदैर्भवेत् ॥ ७०९ ॥   
  
श्यामाङ्गी वल्लकीं दोर्भ्यां वादयन्तीं सुभूषणाम् ॥   
चन्द्रावतंसां विविधैर्गायनैर्विश्वमोहिनीम् ॥ ७१० ॥   
  
पूजामातङ्गिनीपीठे रत्याद्यास्तु त्रिकोणके ॥ पञ्चावरणतः   
पूज्याः केशरेष्वङ्गपूजनम् ॥ ७११ ॥   
  
अनङ्गकुसुमाद्यास्तु पत्रेष्वग्रेषु मातरः ॥ लोकपालैश्च   
वज्राद्यैस्सप्तावृत्तिरियं मता ॥ ७१२ ॥   
  
प्रजपेदयुतद्वन्द्वं दशांशं जुहुयात्ततः ॥   
मधूकजैस्त्रिमध्वक्तैः सर्वं सम्मोहयेज्जगत् ॥ ७१३ ॥   
  
अथोच्छिष्टां प्रवक्ष्यामि मातङ्गीं गोजवर्णिकाम् ॥ ७१४ ॥   
  
नम उच्छिष्टचाण्डालि मातङ्गीति पदं ॥ सर्ववशङ्करि   
स्वाहा मन्त्रोयं मोहयेज्जगत् ॥ ७१५ ॥   
  
छन्दो निवृच्च गायत्री मुनी नारदतुम्बुरू ॥ देवता चात्र   
मागङ्गी चोच्छिष्टा गोब्जवर्णिका ॥ ७१६ ॥   
  
नेत्ररामकृशानुत्रिरसनेत्रमितैः क्रमात् ॥ प्। ४७१) अङ्गानि   
स्युर्मन्त्रवर्णैस्ततो धायेद्धृदम्बुजे ॥ ७१७ ॥   
  
कृष्णाम्बरां यावकार्द्रचरणामुन्नतस्तनीम् ॥   
मुक्ताप्रवालमालाढ्या शङ्खकुण्डलधारिणीम् ॥ ७१८ ॥   
  
त्र्यस्रे रत्यादिकाः पूज्याः कर्णिकायान्तु तद्बहिः ॥   
पञ्चबाणास्तथाङ्गानि ब्राह्म्याद्याश्चाष्टपत्रके ॥ ७१९ ॥   
  
द्वितीयेष्टदले पूज्या अनङ्गकुसुमादिकाः ॥ चतुरस्रे   
लोकपालास्तदस्त्राणि ततो बहिः ॥ ७२० ॥   
  
अथास्य भेदा वक्ष्यन्ते क्लींह्रींश्रीम्पूर्वकं जपेत् ॥ क्लीं   
पूर्वं वा जपेन्मन्त्रावेतयोर्मदनो मुनिः ॥ ७२१ ॥   
  
पूजाजपादिकं प्राग्वद्भेदांश्चास्यापराञ्च्छृणु ॥ ७२२ ॥   
  
आं क्लीं ह्रीमादिकं मन्त्रं क्लीं ह्रीमैम्मन्तकं जपेत् ॥   
वाग्मित्वं च कवित्वं च गानशक्तिं करोति च ॥ ७२३ ॥   
  
मुनिः स्याद्दक्षिणामूर्तिरन्यत्सर्वं पुरोक्तवत् ॥   
आंह्रीङ्क्र्ॐभिर्द्विरावृत्त्या षडङ्गानि समाचरेत् ॥ ७२४ ॥   
  
अंसे तु वेशीकुसुमां मुक्ताभूषोन्नतस्तनिम् ॥ चूलिकां   
नीलचूडां च वादयन्तीं च वल्लकीम् ॥ ७२५ ॥   
  
माध्वीमत्तां मधुवशां श्यामलाङ्गीं सुकोमलाम् ॥   
त्रिकोणं पञ्चकोणञ्च बहिरष्टदलद्वयम् ॥ ७२६ ॥   
  
षोडशारं चाष्टदलं भूपुरत्रितयं लिखेत् ॥ पूज्यबीजं   
तथा नाम वदेदुच्छिष्टपादुकाम् ॥ ७२७ ॥   
  
पूजयामीति चोच्चार्य देवतापूजनं मतम् ॥ त्रिकोणेषु च   
रत्याद्याः कोणान्ते तु त्रिशक्तयः ॥ ७२८ ॥   
  
इच्छाज्ञानक्रियाख्याश्च पूज्याश्चाङ्गानि बाह्यतः ॥   
द्राविण्याद्याः पञ्चकोणे सम्पूज्याः कामशक्तयः ॥ ७२९ ॥   
  
तद्बाह्याष्टदले पूज्याश्चाष्टदीर्घस्वरान्विताः ॥   
ब्राह्म्याद्याः कन्यकानाम्न्यो द्वितीयेष्टदले तथा ॥ ७३० ॥   
  
अनङ्गकुसुमाद्याश्च कन्याख्यास्ताः प्रपूजयेत् ॥ उर्वश्याद्याः   
षोडशारे कन्यकाख्याः प्रपूजयेत् ॥ ७३१ ॥   
  
उर्वशी मेनका रम्भा घृताची मञ्जुकेशिका ॥ काश्यपी च   
सुकेशी मञ्जुघोषा नागकन्यका ॥ ७३२ ॥   
  
यक्षकन्या च गन्धर्वकन्या वै सिद्धकन्यका ॥   
परकायप्रवेशिन्याः कन्यकां दूरदर्शनाम् ॥ ७३३ ॥   
  
गुटिकां सिद्धकन्यां च पादुकासिद्धकन्यकाम् ॥ ततश्चतुर्षु   
द्वारेषु पूजयेद्द्वारदेवताः ॥ ७३४ ॥   
  
ततं च विततं चैव धनं च सुषिरं तथा ॥ बटुकं च   
गणेशं च क्षेत्रपालं च योगिनीम् ॥ ७३५ ॥   
  
उच्छिष्टशब्दपुरतः पादुकां पूजयाम्यथ ॥   
स्वनामाद्यक्षरं बीजं कृत्वाग्नेयादिके यजेत् ॥ ७३६ ॥   
  
पुनः सर्वोपचारैश्च मध्ये भगवतीं यजेत् ॥ प्। ४७२) स्वराः   
सर्वे श्रुतियुता वामभागे ततः परम् ॥ ७३७ ॥   
  
रतिश्च रागिणीयुक्ता पूज्या पार्श्वे च दक्षिणे ॥   
अभ्यर्चेत्परमेश्वर्याः पाश्वर्योः शुकसारिके ॥ ७३८ ॥   
  
पुरतो गुरुपङ्क्तिं च स्वगुरुं पूजयेत्ततः ॥ बीजत्रयन्तु   
बालायाः साधकस्य शुभं भवेत् ॥ ७३९ ॥   
  
यत्किञ्चिद्वाथ वामायाः कामो वाग्वा रमापि वा ॥   
मनोरुच्छिष्टमातङ्ग्या दत्त्वादौ पूजयेन्मनुम् ॥ ७४० ॥   
  
तेनानेके मन्त्रभेदाः पूजाद्यं च यथेच्छया ॥   
गौरवाल्लाघवाद्वापि कर्तव्यन्तु यथोचितम् ॥ ७४१ ॥   
  
शुचिः स्रग्वी सुवस्त्रश्च जपेल्लक्षमतन्द्रितः ॥   
उच्छिष्टभक्तेन बलिं निशि नित्यं निवेदयेत् ॥ ७४२ ॥   
  
नित्यं जपं च काम्यं च उच्छिष्टेनैव चाचरेत् ॥   
पलाशकुसुमैः स्वादुयुक्तैर्होमं तथात्र तु ॥ ७४३ ॥   
  
एतावता न सिद्धिश्चेद्वर्णलक्षं जपेन्मनुम् ॥ कुमारी पूजनं   
प्रोक्तं कुर्यात्तदपि साधकः ॥ ७४४ ॥   
  
योगिन्यष्टाष्टकस्यापि पूजाकार्यात्र मन्त्रिणा ॥   
उच्छिष्टभक्तशेषेण रात्रौ तस्यै बलिं हरेत् ॥ ७४५ ॥   
  
पूर्वोदितेन मनुना मन्त्रोयं तेन सिध्यति ॥   
जपेच्चतुर्दशावृत्तिं पूजनानन्तरं मनुम् भूपतीनां   
पूजनीया नारीणां च विशेषतः ॥ ७४६ ॥   
  
अष्टोत्तरसहस्रेण ताम्बूलं मनुनामुना ॥ जपितं भक्षयेद्या   
स्त्री याचितानङ्गभोगिका ॥ ७४७ ॥   
  
मन्त्रिणश्च वशे तिष्ठेद्यावदायुर्न संशयः ॥ सहदेवी   
तथा दूर्वा मुसली मधुयष्टिका ॥ ७४८ ॥   
  
भद्रा च विष्णुदयिता लक्ष्मीवल्लीन्द्रवल्यपि ॥ अञ्जलिन्यपि   
सम्प्रोक्ता पृथगेताः स्पृशञ्जपेत् ॥ ७४९ ॥   
  
अष्टोत्तरशतं मन्त्री ततस्तन्मूर्ध्नि धारयेत् ॥ नरो नारी   
नृपो वाथ धत्ते हर्षसमूहकम् ॥ ७५० ॥   
  
इन्द्राग्निविष्णुयुग्माङ्कमन्वष्टवसुदिग्गताः ॥ पृथग्जप्ताः   
शतशतमेताः संयोज्य पेषयेत् ॥ ७५१ ॥   
  
शुष्कास्तु गुटिका मन्त्रजप्ताश्चाथ सहस्रशः ॥ ललाटे च   
धृताः सम्यक्सर्वस्त्रीजनरञ्जिकाः ॥ ७५२ ॥   
  
भवन्ति सर्वलोकस्य दक्षारञ्जनकर्मणि ॥ ७५३ ॥   
  
कुर्याच्च गुटिकां रेणुसम्मितां मन्त्रवित्तमः ॥ तूलवर्त्त्या   
च कृष्णाज्ययुक्तया कज्जलं धृतम् ॥ ७५४ ॥   
  
सहस्रमनुना जप्तं मन्त्रितं नेत्रयोः शुभम् ॥ प्रत्यहं च   
जगद्वश्यं नारीसङ्क्षोभकारकम् ॥ ७५५ ॥   
  
प्रेतग्रहगणादींश्च नाशयेदचिरादपि ॥   
पूर्वोक्तैर्दशभिर्द्रव्यैः पञ्चगव्यैश्च कापिलैः ॥ ७५६ ॥   
  
युक्तं च भसितं जप्तं सहस्रं मनुनामुना ॥ प्। ४७३) घृतं   
ललाटे भुवनं वशयेच्चैव नान्यथा ॥ ७५७ ॥   
  
क्षौमे पटे प्रविन्यस्य वर्तिकारचिताशुभा ॥   
विष्ण्वाह्वाकुमुदश्यामपद्मरेणुसुगर्भिता ॥ ७५८ ॥   
  
कृष्णगोसर्पिषादीप्ता तदुत्पन्ना च या मषी ॥   
मातङ्गीमनुना जप्ता नेत्राक्ता रञ्जनी नृणाम् ॥ ७५९ ॥   
  
तद्वन्नमस्कारिणी सङ्गदिता नात्र संशयः ॥   
सविष्णुदयितालक्ष्मीर्भृङ्गराजोद्भवं रजः ॥ ७६० ॥   
  
एतद्भावितवर्तिः सा कपिलाज्यप्रदीपिता ॥ तज्जातापि   
मषीपूर्वं फलदा नात्र संशयः ॥ ७६१ ॥   
  
कर्पूरं चन्दनं पद्मयुगं बकुलरोचने ॥ त्रैलोक्यं   
वशयत्येषामषी तत्सम्भवा भृशम् ॥ ७६२ ॥   
  
विजयं चेन्द्रियाणां च फलङ्क्रमुकसम्भवम् ॥ मूलैर्निर्वास्य   
नीरैश्च तन्तुभिर्वेष्टयेत्फलम् ॥ ७६३ ॥   
  
भुवः सूनोर्दिने भूमौ स्थापयेत्तत्फलं ततः ॥   
आभौमवारसञ्जप्तं कर्पूरं तत्फलं ततः ॥ ७६४ ॥   
  
पिष्ट्वा चैवाम्बुना जप्त्वा गुटिकाः कारयेद्बुधः ॥   
ससूरकमिता एताः खादिता वश्यदाः परम् ॥ ७६५ ॥   
  
हेमपञ्चाङ्गकं चात्ममलपञ्चकसंयुतम् ॥   
सहस्रवारसञ्जप्तं भक्षयेत्पानकेषु च ॥ यस्मै दत्तं   
नरेशाय स वश्यो नात्र संशयः ॥ ७६६ ॥   
  
पूर्वमन्त्रोदितान्सर्वान्प्रयोगान्मन्त्रवांश्चरेत् ॥ अथातः   
सम्प्रवक्ष्यामि द्वात्रिंशद्वर्णकं मनुम् ॥ ७६७ ॥   
  
तारो [ॐ ह्रीं ऐं श्रीं नमो भगवति उच्छिष्टचाण्डालि   
श्रीमातङ्गीश्वरि सर्वजनवशङ्करि स्वाहा । इति मन्त्रः]   
माया वाग्रमा च नमो भगवतीति च ॥ उच्छिष्टचाण्डालि पदं   
श्रीमातङ्गि तथेश्वरि ॥ ७६८ ॥   
  
सर्वजनवशङ्करि स्वाहान्तोयं मनुः स्मृतः ॥ मातङ्गो   
मुनिरस्योक्तोनुष्टुप्च्छन्दश्च देवता ॥ ७६९ ॥   
  
मातङ्ग्याः स्यादङ्गषट्कं मन्त्रार्णैर्वेदषड्रसैः [ॐ   
ह्रीं ऐं श्री हृदयाय नमः नमो भगवति शिरसे स्वाहा   
उच्छिष्टचाण्डालि शिखायै वषट् श्रीमातङ्गीश्वरि कवचाय   
हुम् सर्वजनवशङ्करि नेत्रत्रयायवौषद स्वाहा-अस्त्राय फट्]   
॥ षडष्टबाहुभिश्चेति ध्यायेच्छ्यामां सुलोचनाम् ॥ ७७० ॥   
शुकोदितं च शृण्वन्तीं रत्नपीठोपरि स्थिताम् ॥   
रक्ताम्बरां सुरापानमत्तां पद्मस्थसत्पदाम् ॥ वल्लकीं   
वादयन्तीं तां मातङ्गीं हृदि भावयेत् ॥ ७७१ ॥   
  
जपोयुतसहस्रन्तु होमः पुष्पैर्मधूकजैः ॥ मध्वक्तैश्च   
यजेत्पीठे वक्ष्यमाणविधानतः ॥ ७७२ ॥   
  
त्रिकोणाष्टदलद्वन्द्वं कलारं चतुरस्रकम् ॥ पीठं कृत्वा   
यजेत्तस्मिन्पीठशक्तीर्नवेष्टदाः ॥ ७७३ ॥   
  
विभूतिरुन्नतिः कान्तिः सृष्टिः कीर्तिश्च सन्नतिः ॥   
व्यूढिरुत्कृष्टिर्-ऋद्धिश्च मातङ्ग्यन्ता इमाः स्मृताः ॥ ७७४   
॥   
  
प्। ४७४) सर्वशक्तिकमन्त्रान्ते [ॐ ह्रीं ऐं श्रीं   
सर्वशक्तिकमलासनाय नमः] चासनाय हृदन्तकः ॥   
तारमायावाग्रमाद्यः पीठमन्त्रः कलार्णकः ॥ ७७५ ॥   
  
विष्टरासनमेतेन पाद्यादीनि प्रकल्पयेत् ॥ मूलेन   
पीठपूजान्ते कुर्यादावरणार्चनम् ॥ ७७६ ॥   
  
त्रिकोणेष्वर्चयेत्तिस्रो रतिप्रीतिमनोभवाः ॥ केशरेषु   
षडङ्गानि मातॄश्च दलमध्यगाः ॥ ७७७ ॥   
  
द्वितीयेष्टदले पूज्या असिताङ्गादिभैरवाः ॥ षोडशारे तु   
वामाख्या ज्येष्ठा रौद्री प्रशान्तिका ॥ ७७८ ॥   
  
श्रद्धा माहेश्वरी चापि क्रियाशक्तिश्च सप्तमी ॥ सुलक्ष्मीः   
सृष्टिमोहिन्यौ प्रथमाचारिणी तथा ॥ ७७९ ॥   
  
विद्युल्लता च चिच्छक्तिः सुरापा नन्दया सह ॥ नन्दबुद्धिः   
षोडशी तु पूजनीयाः प्रयत्नतः ॥ ७८० ॥   
  
चतुरस्रचतुर्दिक्षु मातङ्गी सा महादिका ॥ लक्ष्मीस्तथा   
महालक्ष्मीः पुनर्वह्न्यादिकोणतः ॥ ७८१ ॥   
  
ध्रुवादिकं यजेदादौ मातङ्गीं परमं ततः ॥   
सर्वावरणशक्तीनां ङेन्तं नाम हृदन्तकम् ॥ ७८२ ॥   
  
विघ्नेशदुर्गाबटुकक्षेत्रेशादिक्सुरास्तथा ॥ वज्राद्याः   
पूजनीयास्स्युरित्थं सिद्धिर्मनोर्भवेत् ॥ ७८३ ॥   
  
रम्भादण्डैः शुभैर्होमाद्भोगो राज्यन्तु बिल्वकैः ॥ पत्रैः   
फलैर्वा वश्या स्याज्जनता ब्रह्मवृक्षजैः ॥ ७८४ ॥   
  
रोगनाशोऽमृताखण्डैर्निम्बैः श्रीस्तण्डुलैरपि ॥ अवृष्टिं   
लवणैर्विद्यात्तगरैर्वेतसैर्जलम् ॥ ७८५ ॥   
  
लवणैर्निम्बतैलाक्तैः शत्रुनाशोधिकाशनम् ॥   
निशाचूर्णयुतैः काशैर्होमात्स्यात्स्तम्भनं द्विषाम् ॥ ७८६ ॥   
  
रक्तचन्दनकर्पूरमांसीकुङ्कुमरोचनाः ॥ चन्दनागुरुकर्पूरं   
गन्धाष्टकमुदीरितम् ॥ ७८७ ॥   
  
एतद्धोमाज्जगद्वश्यं जायते मन्त्रिणो ध्रुवम् ॥   
एतत्पिष्ट्वायुतं जप्त्वा तिलकेन जगत्प्रियः ॥ ७८८ ॥   
  
कदलीफलहोमेन सर्वेष्टं समवाप्नुयात् ॥ किं बहुक्तेन   
मातङ्गी पूजिता कामदा नृणाम् ॥ ७८९ ॥   
  
मध्वष्टलोलरचितां पुत्तलीं दक्षिणार्धतः ॥   
हूयादष्टोत्तरशतं खादिराग्नौ नरो निशि ॥ ७९० ॥   
  
शालिपिष्टमयीं तां तु भक्षयेत्स्त्री वशीकृते ॥   
कृष्णभूतनिशि ध्वाङ्क्षोदरे क्षिप्त्वा शुभप्रभाम् ॥ ७९१ ॥   
  
नीलसूत्रेण संवेष्ट्य चिताग्नौ प्रजपेदमुम् ॥ सहस्रजप्तं   
तद्वह्निं यस्मै दद्यात्स दासवत् ॥ ७९२ ॥   
  
एवं गणेश्वराः प्रोक्ताः पश्चिमाम्नायसंस्थिताः ॥ प्। ७७५)   
मुनिदेव्यादिसेव्यानां काश्यां सङ्ख्या न विद्यते ॥ ७९३ ॥   
  
प्रणवादिचतुर्थ्यन्तैर्नमसापि समन्वितैः ॥   
स्वबीजाख्यैर्वर्णलक्षजपस्तेषामुदाहृतः ॥ ७९४ ॥   
  
इक्षुखण्डैस्तिलैर्वापि कमलाद्यैः प्रमोदकैः ॥ तेषां होमः   
प्रकर्तव्यो मधुरत्रयसंयुतैः ॥ ७९५ ॥   
  
भवन्ति फलदास्ते तु बिन्द्वादिकविनायकाः ॥ आकर्षाद्याश्च   
बटुका देवतास्ताः फलप्रदाः ॥ ७९६ ॥   
  
इति श्रीमहामायामहाकालानुमते मेरुतन्त्रे शिवप्रणीते   
पश्चिमाम्नाय-गणपतिमन्त्रकथनम् एकोनविंशः प्रकाशः ॥ १९   
॥   