+++
title = "०६ पुरश्चर्याप्रकाशः"

+++
श्रीदेव्युवाच ॥   
  
पुरश्चरणशब्दस्य ब्रूह्यर्थं च विधिं प्रभो ॥   
वैदिकाद्यास्सर्व मन्त्रा न सिद्ध्यन्ति च यं विना ॥ १ ॥   
  
ईश्वर उवाच ॥   
  
रहस्यं सर्वमन्त्राणां कथयामि तवाग्रतः ॥ कल्यर्थं   
[कलावुत्पन्नजनानां भुक्तिमुक्तिप्रयोजनम् ।] सर्वतन्त्रेषु यः   
सारः स तु गोपितः ॥ २ ॥   
  
धर्मार्थकाममोक्षाणां साधको मन्त्र उच्यते ॥ तत्सिद्धये   
पुरा यच्च चर्यते तत्प्रकीर्तितम् ॥ ३ ॥   
  
पुरश्चरणकर्माख्यं वेदादौ शाबरान्तके ॥ मन्त्रो यस्तु तथा   
स स्यात्तत्प्रकारं ब्रवीम्यहम् ॥ ४ ॥   
  
जपो होमस्तर्पणं च मार्जनं विप्रभोजनम् ॥   
पञ्चाङ्गकस्वरूपं तदाहुः केचन तत्र तु ॥ ५ ॥   
  
चतुरङ्गास्त्वथ त्र्यङ्गा द्व्यङ्गा एकाङ्गिनोपि च ॥   
मन्त्रास्तिष्ठन्ति वेदेषु तथा तन्त्रे च शाबरे ॥ ६ ॥   
  
केचित्षडङ्गा मन्त्राः स्युस्तदज्ञाञ्ज्ञापयामि वै ॥   
अघमर्षेण सूर्यार्घेण जपेन प्रणामकैः ॥ ७ ॥   
  
देवार्चया पञ्चभिश्च एवं पञ्चाङ्गकाः स्मृताः ॥   
हुतिर्यागस्तथा चार्चा कर्मतश्चक्रपूजनात् ॥ ८ ॥   
  
ध्वजलिङ्गसमायोगाज्जपाच्च बलिदानतः ॥ महा बलिप्रदानाच्च   
भवत्येकादशाङ्गकः ॥ ९ ॥   
  
षोडशाङ्गे कौलिकानां गणानामधिकारिता ॥   
सर्वपापक्षयं कुर्यादथ वा सिद्धिबन्धकृत् ॥ १० ॥   
  
यावत्पापं तस्य नाशं कृत्वा कुर्यात्पुरस्कृतिम् ॥ यथा   
प्रोक्तेन मार्गेण तस्य सिद्धिरदूरतः ॥ ११ ॥   
  
सर्वपापक्षयस्तत्र भवेद्वैदिकवर्त्मनाम् ॥ तान्त्रिकाणां   
कौलिकानां वामिनां नाधिकारिता ॥ १२ ॥   
  
तस्मिन्कर्मणि तेषान्तु नाधिकारोस्ति वैदिके ॥   
ऋक्शाखाध्यायिभिः कार्यो गणको योथ तद्विधिः ॥ १३ ॥   
  
स्नातः कृतक्रियः पत्नीसहितो दर्भसंस्तरः ॥ प्राणानायम्य   
सङ्कल्प्य पूजयित्वा गणेश्वरम् ॥ १४ ॥   
  
स्वगृह्योक्तविधानेन [स्वगृह्यसूत्रषु कीर्तितविधानेन]   
संस्थाप्याग्निं च संश्रयेत् ॥ आज्यम् विलिप्य तद्धव्यं   
द्विराद्य्ॐनयते ततः ॥ १५ ॥   
  
अग्ने [अग्ने नय इत्यादि एकमेक पठित्वा स्वाहा देया । अग्ने अग्नये   
चेदं न वै मम इदं वचनं स्वाहान्ते पठेत् ।] नयेति सूक्तेन   
षडर्चेन हुनेत् पुनह् ॥ प्रतिमन्त्रं वदेत्त्यागेग्नये चेदं न वै   
मम ॥ १६ ॥   
  
इत्यथात्र ऋचो वक्ष्ये माभूच्छाखाविपर्ययः ॥ १७ ॥   
  
ॐ अग्ने नय सुपथा राये अस्मान्विश्वानि देव वयुनानि विद्वान् ॥   
युयोद्ध्यस्मज्जुहुराणमेनो भूयिष्ठान्ते नम उक्तिं विधेम ॥ १८   
॥   
  
प्र वः शुक्राय भानवे भरध्वं हव्यं मनिं चाग्नये सुयुतम्   
॥ प्। १२२) यो दैव्यानि मानुषा जनुष्यन्तर्विश्वानि विद्मना जिगाति   
॥ १९ ॥   
  
अच्छा गिरो मतयो देवयन्तीरग्निं पतिर्द्रविणं भिक्षमाणाः ॥   
सुसन्दृशं सुप्रतीकं स्वं च हव्यवाहमरतिं मानुषाणाम्   
॥ २० ॥   
  
अग्ने त्वमस्मद्युयोध्यमीवा अनग्नि त्वा अभ्यमन्वकृष्टीः ॥   
पुनरस्मभ्यं सुवित्ताय देवा यक्षा विश्वेभिरमरेभिर्यजत्रा ॥   
२१ ॥   
  
अग्ने त्वं परया नव्यो अस्मान्स्वस्तिभिरति दुर्गाणि विश्वा ॥   
पूश्च पृथ्वी बहुला न उर्वी भवा तोकाय तनयाय शंयोः ॥   
२२ ॥   
  
प्रकारवो मनना वच्यमाना देवद्रीचीं नयथ देवयन्तः ॥   
दक्षिणावाड्राजिनिप्राचोतिहविर्भरन्त्यग्नये घृताची ॥ २३ ॥   
  
पुनरष्टादशर्चेन पौरुषेण ततो हुनेत् ॥ जगद्बीजाय   
पुरुषाय न ममेति सन्त्यजेत् ॥ २४ ॥   
  
अवैष्णवो [अवैष्णवः प्रत्येकमन्त्रान्ते स्वाहादानसमये   
जगद्बीजाय चेदं न वै मम अस्य वचनस्य वैष्णवस्तु   
नारायणाय चेदं न वै मम अस्योच्चारणं कुर्वीत ।]   
वैष्णवस्तु नारायणाय न मम ॥ देवदेवीप्रियं सूक्तं   
तदिदानीं निगद्यते ॥ २५ ॥   
  
ॐ सहस्रशीर्षा पुरुषः सहस्राक्षः सहस्रपात् ॥ स भूमिं   
विश्वतो वृत्वात्यतिष्ठद्दशाङ्गुलम् ॥ २६ ॥   
  
पुरुष एवेदं सर्वं यद्धूतं यच्च भाव्यम् ॥   
उतामृतत्वस्येशानो यदन्नेनातिरोहति ॥ २७ ॥   
  
एतावानस्य महिमातो ज्यायांश्च पुरुषः ॥ पादोस्य विश्वा   
भूतानि त्रिपादस्यामृतं दिवि ॥ २८ ॥   
  
त्रिपादूर्ध्व उदैत्पुरुषः पादोस्येहाभवत्पुनः ॥ ततो   
विष्वङ्व्यक्रामत्साशनानशने अभि ॥ २९ ॥   
  
तस्माद्विराडजायत विराजो अधिपूरुषः ॥ स जातो अत्यरिच्यत   
पश्चाद्धूमिमथो पुरः ॥ ३० ॥   
  
यत्पुरुषेण हविषा देवा यज्ञमतन्वत ॥ वसन्तो अस्यासीदाज्यं   
ग्रीष्म इध्मः शरद्धविः ॥ ३१ ॥   
  
सप्तास्यासन्परिधयस्त्रिः सप्तसमिधः कृताः ॥ देवा   
यद्यज्ञं तन्वाना अबध्नन्पुरुषं पशुम् ॥ ३२ ॥   
  
तं यज्ञं बर्हिषि प्रौक्षन्पुरुषं जातमग्रतः ॥ तेन देवा   
अयजन्त साध्या ऋषयश्च ये ॥ ३३ ॥   
  
तस्माद्यज्ञात्सर्वहुतः सम्भृतं पृषदाज्यम् ॥   
पशूंस्तांश्चक्रे वायव्यानारण्यान्ग्राम्यांश्च ये ॥ ३४ ॥   
  
तस्माद्यज्ञात्सर्वहुत ऋचः सामानि जज्ञिरे । छन्दांसि जज्ञिरे   
तस्माद्यजुस्तस्मादजायत ॥ ३५ ॥   
  
तस्मादश्वा अजायन्त ये केचोभयादतः ॥ गावो ह जज्ञिरे   
तस्मात्तस्माज्जाता अजावयः ॥ ३६ ॥   
  
प्। १२३) यत्पुरुषं व्यदधुः कतिधा व्यकल्पयन् ॥ मुखं किमस्य   
कौ बाहू का ऊरू पादा उच्येते ॥ ३७ ॥   
  
ब्राह्मणोस्य मुखमासीद्बाहू राजन्यः कृतः ॥ ऊरू तदस्य   
यद्वैश्यः पद्भ्यां शूद्रो अजायत ॥ ३८ ॥   
  
चन्द्रमा मनसो जातश्चक्षोस्सूर्यो अजायत ॥   
मुखादिन्द्रश्चाग्निश्च प्राणाद्वायुरजायत ॥ ३९ ॥   
  
नाभ्या आसीदन्तरिक्षं शीर्ष्णो द्यौः समवर्तत ॥ पद्भ्यां   
भूमिर्दिशः श्रोत्रात्तथा लोकानकल्पयन् ॥ ४० ॥   
  
वेदाहमेतं पुरुषं महान्तमादित्यवर्णं तमसस्तु पारे ॥   
सर्वाणि रूपाणि विचित्य धीरा नामानि कृत्वाभिवदन्यदास्ते ॥   
४१ ॥   
  
धाता पुरस्ताद्यदुदाजहार शक्रः प्रविद्वान्प्रदिशश्चतस्रः   
॥ तमेवं विद्वानमृत इह भवति नान्यः पन्था अयनाय विद्यते   
॥ ४२ ॥   
  
यज्ञेन यज्ञमयजन्त देवास्तानि धर्माणि प्रथमान्यासन् ॥ ते   
ह नाकं महिमानः सचन्त यत्र पूर्वे साध्याः सन्ति देवाः ॥   
४३ ॥   
  
अग्नेर्मन्वेति सूक्तेन द्वाविंशत्यृचकेन तु ॥ हुनेत्तत्र त्रिषु   
त्यागस्त्वग्नये [अग्नये चेदं न मम एतन्मन्त्रेण स्वाहा   
देयैतद्रीत्यैव अल्पनामसु वाक्यं विरचय्य संयुज्य जुहुयात् ।]   
न ममेति च ॥ ४४ ॥   
  
तुर्ये [चतुर्थे (इन्द्राय चेदं न मम)।] चेन्द्राय न मम त्यागः   
पञ्चमषष्ठयोः [पञ्चमषष्ठयोः (इन्द्रावरुणाभ्यां न   
मम)।] ॥ मित्रावरुणाभ्यामिति सप्तमाष्टमयोस्तथा   
[सप्तमाष्टमयोः (वायुसूर्याभ्यां न मम अग्नेनयैव रीता] ॥   
४५ ॥   
  
वायुसूर्याभ्यामिति नवमे दशमे तथा ॥ अश्विभ्यां च   
मरुद्भ्यस्तु द्वादशैकादशे भवेत् ॥ ४६ ॥   
  
विश्वेभ्यो देवेभ्य इति त्रयोदशचतुर्दशे ॥ अनुमत्यै   
हव्यवाहाग्नये च तिथि सङ्ख्यके ॥ ४७ ॥   
  
अनुमत्यै षोडशे स्यात्तु ततः सप्तदशे भवेत् ॥   
वैश्वानरायाग्नये च तथैवाष्टादशेपि च ॥ ४८ ॥   
  
द्यावापृथिवीभ्यामिति विंशत्येकोनविंशयोः ॥ शेषयोरग्नये   
चेति ऋचस्ताः शृणु साम्प्रतम् ॥ ४९ ॥   
  
अग्नेर्मन्वेति प्रथमस्य प्रचेतसोयं पाञ्चजन्यं बहवः ॥   
समिन्धते विश्वस्यां विशि प्रवीविशि वास्समीमहे स नो   
मुञ्चत्वṁहसः ॥ ५० ॥   
  
यस्येदं प्राणनिमिषद्यदेजति यस्य जातं जनमानं च केवलम्   
॥ स्तौम्यग्निं नाथितो जोहवीमि स नो मुञ्चत्वṁहंसः ॥ ५१ ॥   
  
इन्द्रस्य मन्ये प्रथमस्य प्रचेतसो वृत्रघ्नः स्तोमा उपमामुपागुः   
॥ प्। १२४) यो दाशुषः सुकृतो हवमुपगन्ता स नो   
मुञ्चत्वṁहंसः ॥ ५२ ॥   
  
यः सङ्ग्रामं नयति संवशी युधे यः पुष्टानि सṁसृजति   
त्रयाणि ॥ स्तौमीन्द्रं नाथितो जोहवीमि स नो मुञ्चत्वṁहंसः   
॥ ५३ ॥   
  
मन्वेवां मित्रावरुणा तस्यवित्तṁ सत्यौजसादृṁहणायन्नुदेते ॥   
त्याराजानṁ सरथे पाथं उग्रतौ नो मुञ्चतमाग सः ॥ ५४ ॥   
  
यो वारṁथः सजूरश्मिः सत्यधर्मा मिथश्चरत्वाṁ समुपयाति   
दूषयन् ॥ स्तौमि मित्रावरुणौ नाथितौ जोहवीमि तौ नो   
मुञ्चतमागसः ॥ ५५ ॥   
  
वायोस्सवितुर्वितथानि मन्महे यावात्मन्वद्विभृतौ यौ च रक्षतः   
॥ यौ विश्वस्य परिभूबभूवतुस्तौनो मुञ्चतमागसः ॥ ५६ ॥   
  
उपश्रेष्ठा न आशिषो देवयोर्धर्मे अस्थिरन् ॥ स्तौमि वायुṁ   
सवितारं नाथितो जोहवीमि तौ नो मुञ्चतमागसः ॥ ५७ ॥   
  
रथीतमौ रथीनामह्व ऊतये शुभङ्गमिष्ठौ सुयमेभिरश्वैः   
॥ ययोर्वान्देवौ देवेष्वनिशितमोजस्तौ नो मुञ्चतमागसः ॥ ५८ ॥   
  
यदयातं वहतुṁ सूर्यायास्त्रिचक्रेण सṁसदमिच्छमानौ ॥ स्तौमि   
विश्वान्देवान्नाथितो जोहवीमि तौ नो मुञ्चतमागसः ॥ ५९ ॥   
  
मरुतां मन्वे अधि नो ब्रुवन्तु प्रेमां वाचं विश्वामवन्तु विश्वे   
॥ आसून्हवे सुयमानूतये ते नो मुञ्चन्त्वेनसः ॥ ६० ॥   
  
तिग्मायुधव्रीडितṁ सहस्वद्दिव्यः सर्वः पृतनासु विष्णुः ॥   
स्तौमि देवान्मरुतो नाथितो जोहवीमि ते नो मुञ्चन्त्वेनसः ॥ ६१ ॥   
  
देवानां मन्वे अधि नो ब्रुवन्तु प्रेमां वाचं विश्वामवन्तु विश्वे   
॥ आसून्हवे सुरामानूतये ते नो मुञ्चन्त्वेनसः ॥ ६२ ॥   
  
यदिदं माभिशोचति पौरुषेयेण दैव्येन स्तौमि ॥   
विश्वान्देवान्नाथितो जोहवीमि ते नो मुञ्चन्त्वेनसः ॥ ६३ ॥   
  
अनुनोद्यानुमतिर्यज्ञं देवेषु मन्यताम् ॥ अग्निश्च हव्यवाहनो   
भवतां दाशुषे मयः ॥ ६४ ॥   
  
अन्विदनुमते त्वमन्यासैशं च नः कृधि ॥ क्रत्वे दक्षाय नो   
हिनु प्रण आयूंषि तारिषः ॥ ६५ ॥   
  
वैश्वानरो न कृतं ये प्रयातु परावतः ॥ अग्निर्नः   
सुष्टुतेतीरुप ॥ ६६ ॥   
  
पृष्टो दिवि पृष्टो अग्निः पृथिव्या पृष्टो विश्वा   
ओषधीराविवेश ॥ वैश्वानरः सहसा पृष्ठो अग्निः स नो   
दिवा सरिषः पातु नक्तम् ॥ ६७ ॥   
  
ये अप्रथेता अमितेभिरोजोभिर्ये प्रतिष्ठे अभवतां वसूनाम् ॥   
स्तौमि द्यावापृथिवीं नाथितो जोहवीमि ते नो मुञ्चतमंहसः ॥   
६८ ॥   
  
उर्वीरोदसी वरिवः कृणोत्तं क्षेत्रस्य पत्नी अधिनो ब्रूयात्तं   
स्तौमि ॥ प्। १२५) द्यावापृथिवीं नाथितो जोहवीमि ते नो   
मुञ्चतमंहसः ॥ ६९ ॥   
  
यत्ते वयं पुरुषत्रा यविष्ठा विद्वाṁसश्चकृमाकञ्चनागः ॥   
कृधास्वस्मानदितेरनागाव्येनाṁसि शिश्रथो विष्वगग्ने ॥ ७० ॥   
  
यथाहताद्वसवो गौर्यञ्चित्पदिषिताममुञ्चतायजत्राः ॥   
एवोष्वस्मन्मुञ्चतामंहः प्रतार्यग्ने प्रतरं न आयुः ॥ ७१ ॥   
  
यावामिन्द्रावरुणेति चतुर्भिः सूक्तकैस्ततः [सूक्तकैः   
सूक्तप्रोक्तमन्त्रैः ।] ॥ इन्द्रावरुणाभ्यामिति त्यागः सर्वत्र   
नान्यथा ॥ ७२ ॥   
  
यावामित्रावरुणा यतव्या तनूस्तये ममाṁहसो मुञ्चतम् ॥ ७३ ॥   
  
यावामिन्द्रावरुणा सहस्या तनूस्तये ममाṁहसो मुञ्चतम् ॥ ७४ ॥   
  
यावामिन्द्रावरुणा रक्षस्या तनूस्तये ममाṁहसो मुञ्चतम् ॥ ७५   
॥   
  
यावामिन्द्रावरुणा तेजस्या तनूस्तये ममाṁहसोमुञ्चतम् ॥ ७६ ॥   
  
यो वामिन्द्रावरुणेति ततोष्टभिश्च होमयेत् ॥   
इन्द्रावरुणाभ्यामिति त्यागः सर्वत्र नान्यथा ॥ ७७ ॥   
  
यो वामिन्द्रावरुणावग्नौ स्नामस्तं वामेतेनावयजे ॥ ७८ ॥   
  
यो वामिन्द्रावरुणाद्विपात्सु पशुषु स्नामस्तं वामेतेनावयजे ॥   
७९ ॥   
  
यो वामिन्द्रावरुणौषधीषु स्नामस्तं वामेतेनावयजे ॥ ८० ॥   
  
यो वामिन्द्रावरुणा वनस्पतिषु स्नामस्तं वामेतेनावयजे ॥   
पावमानानुवाको यः ख्यातः सप्तदशर्चकः ॥   
त्रिषष्टिवाक्यैस्तत्राद्या ऋक्त्रिवाक्यात्र शाक्तकैः ॥ ८१ ॥   
  
पावमानीभ्यो मम त्यागो वाच्यस्त्वशाक्तकैः ॥ ८२ ॥   
  
पावमान्यै अथो शैवैः पावमानाय नान्यथा ॥ ८३ ॥   
  
पवमानः सो अद्य पवित्रेण विचर्षणिः ॥ यः पोता स पुनातु   
मा ॥ ८४ ॥   
  
द्वितीयापि त्रिवाक्यादेव जनेभ्यो मरुद्भ्यश्च ॥ विश्वेभ्यश्च   
तथा युञ्ज्यान्न मम त्याग ईरितः ॥ ८५ ॥   
  
पुनन्तु मां देवजनाः पुनन्तु मनसा धियः ॥ पुनन्तु विश्वा   
भूतानि जातवेदः पुनीहि माम् ॥ ८६ ॥   
  
तृतीयापि चतुर्वाक्या अग्नये जातवेदसे ॥ इदं न मम इत्युक्त्वा   
त्यागः सोपि प्रकाश्यते ॥ ८७ ॥   
  
जातवेदः पवित्रवत्पवित्रेण पुनीहि मा ॥ शुक्रेण   
देवदीव्यदग्ने क्रत्वाक्रतूṁरनु ॥ ८८ ॥   
  
चतुर्थी तु त्रिवाक्या अग्नये न ममेति च ॥ त्रिवाक्या पञ्चमी   
त्यागः सवित्रे च उभे यथा ॥ ८९ ॥   
  
प्। १२६) यत्ते पवित्रमर्चिष्यग्रे विततमन्तरा ॥ ब्रह्म तेन पुनीहि   
नः ॥ ९० ॥   
  
उभाभ्यां देव सवितः पवित्रेण सवेन च ॥ मां पुनीहि   
विश्वतः ॥ ९१ ॥   
  
ऋचा षष्ठी चतुर्वाक्या त्यागश्चास्या निरूप्यते ॥   
वैश्वदेव्यै इति वदेन्न ममेति च सा यथा ॥ ९२ ॥   
  
वैश्वदेवी पुनन्ती देव्यागाद्यस्यामि मा वह्व्यस्तन्वो   
वीतपृष्ठाः ॥ तया मदन्तः सधमादेषु वयṁस्याम पतयो   
रयीणाम् ॥ ९३ ॥   
  
वैश्वानराय वाताय इषिराय मयोभुवे ॥ द्यावापृथिवीभ्यां   
चेति सप्तम्यां त्याग इष्यते ॥ ९४ ॥   
  
वैश्वानरो रश्मिभिर्मा पुनातु वातः प्राणेनेषिरो मयोभूः ॥   
द्यावापृथिवी पयसा पयोभिः शतावरी यज्ञिये मा पुनीताम् ॥   
९५ ॥   
  
सप्तमी तु चतुर्वाक्या त्रिवाक्या चाष्टमी मता ॥ सवित्रेग्नये न   
मम त्यागोष्टम्यां च सायथा ॥ ९६ ॥   
  
बृहद्भिः सवितुस्त्रिभिर्वर्षिष्ठैर्देवमन्मभिः ॥ अग्ने दक्षैः   
पुनीहि मा ॥ ९७ ॥   
  
अतः परं चतुर्वाक्या दिव्याय ब्रह्मणे त्यजेत् ॥ नवम्यां   
पावमानीभ्यो दशम्यादिषु ता यथा ॥ ९८ ॥   
  
येन देवा अपुनन्त येनापो दिव्यङ्कशः ॥ तेन दिव्यं ब्रह्मणा   
इदं ब्रह्म पुनीहि मा ॥ ९९ ॥   
  
यः पावमानीरध्येत्यृषिभिः सम्भृतगूंरसम् ॥ सर्वं   
सपूतमश्नाति स्वदितं मातरिश्वना ॥ १०० ॥   
  
पावमानीर्यो अध्येत्यृषिभिः सम्भृतं रसम् ॥ तस्मै सरस्वती   
दुहे क्षीरं सर्पिर्मधूदकम् ॥ १०१ ॥   
  
पावमानीः स्वस्त्ययनीः सुदुघा हि पयस्वतीः ॥ ऋषिभिः   
सम्हृतो रसो ब्राह्मणेष्वमृतगूंहितम् ॥ १०२ ॥   
  
पावमानीर्दिशन्तु न इमं लोकमथो अमुम् ॥ कामान्समर्द्धयन्तु नो   
देवैर्देवीः समाहिताः ॥ १०३ ॥   
  
पावमानीः स्वस्त्ययनीः सुदुघा हि घृतश्चुतः ॥ ऋषिभिः   
सम्भृतो रसो ब्राह्मणेष्वमृतं हितम् ॥ १०४ ॥   
  
येन देवाः पवित्रेण आत्मानं पुनते सदा ॥ तेन सहस्रधारेण   
पावमान्यः पुनन्तु माम् ॥ १०५ ॥   
  
प्राग्वत्त्यागस्तु षोडश्यां विशेषः श्रोत्रियस्य तु ॥   
प्राजापत्याय पवित्राय चेति षोडशीं शृणु ॥ १०६ ॥   
  
प्राजापत्यं पवित्रं शतोद्यामं हिरण्मयम् ॥ तेन ब्रह्मविदो   
वयं पूतं ब्रह्म पुनीमहे ॥ १०७ ॥   
  
सुनीत्या सहितेन्द्राय स्वस्त्या सहितसोमाय ॥ समीच्या सहिता येति   
वरुणाय ततो वदेत् ॥ १०८ ॥   
  
प्रमृणाभिः सहिताय यमाय राज्ञ ईरयेत् ॥ प्। १२७)   
ऊर्जयन्त्या सहिताय जातवेदस इत्यपि ॥ १०९ ॥   
  
न ममेति वदेत्सप्तदश्यास्त्यागेथ यैर्नरैः ॥ मार्जनं   
कृतमेताभिस्तैः स्नातं जाह्नवजिले ॥ ११० ॥   
  
इन्द्रः सुनीत्या सह मा पुनातु सोमः स्वस्त्या वरुणः समीच्या   
॥ यमो राजा प्रमृणाभिः पुनातु मा जातवेदा मोर्जयन्त्या   
पुनातु ॥ १११ ॥   
  
यद्देवा देवहेडनं विंशत्यर्चेन होमयेत् ॥ त्यागः प्रथमके   
तत्र आदित्येभ्यश्च नान्यथा ॥ यद्देवा देवहेडनं   
देवासश्चकृमा वयम् ॥ आदित्यास्तस्मान्मा मुञ्चतर्तस्यर्तेन   
मामुतः ॥ ११२ ॥   
  
अग्नये गार्हपत्याय न ममेति द्वितीयके ॥ द्यावापृथिवीभ्यां   
सरस्वत्यै चेति यथा ऋचि [तृतीयर्चि द्यावापृथिवीभ्यां   
सरस्वत्यै न मम वाक्यमुच्चरेत् ॥] ॥ ११३ ॥   
  
देवा जीवनकाम्या यद्वाचानृतमूदिम ॥ अग्निर्मा तस्मादेनसो   
गार्हपत्यः प्रमुञ्चतु दुरिता यानि च कृम करोतु मामनेहसम् ॥   
११४ ॥   
  
ऋतेन द्यावापृथिवी ऋतेन त्वगूंसरस्वति ॥ कृतान्नः   
पाह्येनसो यत्किञ्चानृतमूदिम ॥ ११५ ॥   
  
जातवेदसे न मम चतुर्थे त्वथ पञ्चमे ॥ अग्नये गार्हपत्याय   
त्यागस्तद्वत्कृतो यथा ॥ ११६ ॥   
  
सजातशगूंसादुतजामिशगूंसाज्ज्याय सः शगूंसादुत वा   
कनीयसः ॥ अनाज्ञातं देवकृतं यदेनस्तस्मात्त्वमस्माञ्जात   
वेदोमुमुग्धि ॥ ११७ ॥   
  
यद्वाचा यन्मनसा   
यद्बाहुभ्यामूरुभ्यामष्ठीवद्भ्यागूंशिश्नैर्यदनृतञ्चकृम   
वयम् ॥ अग्निर्मा तस्मादेनसोगार्हपत्यः प्रमुञ्चतु दुरिता यानि   
चकृम करोतु मामनेनसम् ॥ ११८ ॥   
  
राष्ट्रभृतेभरसेभ्यः षष्ठे त्यागोष्टसप्तमे ॥ अग्नये   
गार्हपत्याय नवमे चाग्नये वदेत् ॥ ११९ ॥   
  
यद्धस्ताभ्यां चकर किल्बिषाण्य क्षाणां वसुमुपजिघ्रमानः   
॥ दूरेपश्या च राष्ट्रभृच्च तान्यभरसावनुदत्तामृणानि ॥   
१२० ॥   
  
अदीव्यन्नृणां यदहं चकार यद्वा दास्यन्सञ्जगाराजनेभ्यः   
॥ अग्निर्मातस्मादेनसो गार्हपत्यः प्रमुञ्चतु दुरितायानिचकृम   
करोतु माननेहसम् ॥ १२१ ॥   
  
यन्मयि माता गर्भे सत्येनश्चकार यत्पिता ॥ अग्निर्मा तस्मादेनसो   
गार्हपत्यः प्रमुञ्चतु दुरिता यानि च कृम करोतु मामनेनसम् ॥   
१२२ ॥   
  
यदापिपेष मातरं पितरं पुत्रः प्रमुदितो धयन् ॥ अहिंसितौ   
पितरौ मया तत्तदग्ने अनृणो भवामि ॥ १२३ ॥   
  
अग्नये गार्हपत्याय दशमैकादशे वदेत् ॥ द्वादशे   
त्वग्नयेथाग्रेग्नये गार्हपत्याय च ॥ १२४ ॥   
  
प्। १२८) यदन्तरिक्षं पृथिवीमुत द्यां यन्मातरं पितरं   
वाजिहिंसिम् ॥ अग्निर्मा तस्मादेनसो गार्हपत्यः प्रमुञ्चतु दुरिता   
यानि चकृम करोतु माम नेनसम् ॥ १२५ ॥   
  
यदाशसा निशसा यत्पराशसा यदेनश्चकृमा नूतनं   
यत्पुराणम् ॥ अग्निर्मातस्मादेनसो गार्हपत्यः प्रमुञ्चतु दुरिता   
यानि चकृम करोतु माम नेनसम् ॥ १२६ ॥   
  
अतिक्रामामि दुरितं यदेनो जहामि रिप्रं परमे सधस्थे ॥ यत्र   
यन्ति सुकृतो नापि दुष्कृतस्तमारोहामि सुकृतान्नु लोकत्रिते ॥ १२७   
॥   
  
देवा अमृजतैतदेनस्त्रित एतन्मनुष्येषु मामृजे ॥ ततो मा यदि   
किञ्चिदानशेग्निर्मा तस्मादेनसो गार्हपत्यः प्रमुञ्चतु दुरिता   
यानि चकृम करोतु मामनेनसम् ॥ १२८ ॥   
  
चतुर्दशे तिथौ [तिथौ पञ्चदशे अर्थात् चतुर्द्दशे पञ्चदशे   
(अद्भ्यश्चेदं न वै मम) इदं वाक्यमस्ति ।] त्वद्भ्यो वरुणाय   
ततो द्वयोः ॥ अष्टादशे चोनविंशे त्वग्नीवरुणाभ्यामिति ॥ १२९   
॥   
  
दिवि जाता अप्सु जाता या जाता ओषधीभ्यः ॥ अथो या अग्निजा   
आपस्ता नः शुधन्तु शुन्धनीः ॥ १३० ॥   
  
यदापोनक्तन्दुरितं चराम यद्वा दिवा नूतनं यत्पुराणम् ॥   
हिरण्यवर्णास्तत उत्पुनीत नः ॥ १३१ ॥   
  
इमम्मे वरुण श्रुधिहवमद्याचमृलय ॥ त्वामवस्युराचके ॥ १३२   
॥   
  
तत्त्वायामि ब्रह्मणा वन्दमानस्तदाशास्ते यजमानो हविर्भिः ॥   
अहेडमानो वरुणोहबोध्युरुशṁसमा न आयुः प्रमोषीः ॥ १३३ ॥   
  
त्वन्नो अग्ने वरुणस्य विद्वान्देवस्य हेडो अवयासिसीष्ठाः ॥   
यजिष्ठो वह्नितमः शोशुचानो विश्वा द्वेषाṁसि प्रमुमुग्ध्यस्मत्   
॥ १३४ ॥   
  
स त्वन्नो अग्नेवमो भवोतीर्नेदिष्ठो अस्या उषसो व्युष्टौ ॥   
अवयक्ष्व नो वरुणṁ रराणो वीहिमृडीकṁसुहवो न एधि ॥ १३५ ॥   
  
अग्नये चाथ विंशे तु सूक्तं वैश्वानरं ततः ॥ अग्नये   
वैश्वानरायाष्टर्चान्त्यागोयमीरितः ॥ १३६ ॥   
  
त्वमग्ने अया स्ययासन्मनसा हितः ॥ अयासन्हव्यमूहिषे या नो   
धेहि भेषजम् ॥ १३७ ॥   
  
वैश्वानरो न ऊतयेवयातुपरावतः ॥ अग्निर्नः सुष्टुतीरुप ॥   
१३८ ॥   
  
ऋतावानं वैश्वानरमृतस्य ज्योतिषस्पतिम् ॥ अजस्रं   
धर्ममीमहे ॥ १३९ ॥   
  
वैश्वानरस्यदṁसनाभ्यो बृहदरिणादेकः स्वपश्यया कविः ॥   
उभा पितरा महयन्नजायताग्निर्द्यावापृथिवी भूरिरेतसा ॥ १४०   
॥   
  
प्। १२९) पृष्टो दिवि पृष्टो अग्निः पृथिव्यां पृष्टो विश्वा   
ओषधीराविवेश ॥ वैश्वानरः सहसा पृष्टो अग्निः समो नो   
दिवासरिपः पातु नक्तम् ॥ १४१ ॥   
  
जातो यदग्ने भुवना व्यख्यः पशुं न गोपा-इर्यः परिज्या ॥   
वैश्वानर ब्रह्मणे विन्दगातुं यूयं यात स्वस्तिभिः सदा नः   
॥ १४२ ॥   
  
त्वमग्ने शोचिषा शोशुचान आरोदसी अपृणा जायमानः ॥ त्वं   
देवानभिशस्तेरमुचो वैश्वानर जातवेदो महित्वा ॥ १४३ ॥   
  
अस्माकमग्ने मघवत्सुधारयानामिक्षत्रजरगूंसुवीर्यम् ॥   
वयञ्जयेम शतिनगूंसहस्त्रिणं वैश्वानरवाजमग्ने   
तवोतिभिः ॥ १४४ ॥   
  
वैश्वानरस्य सुमनौस्यामनौस्यामराजाहिकम्भुवनानामभिः   
श्रीः ॥ इतो जातो विश्वमिदं विचष्टे वैश्वानरो यतते   
सूर्याय ॥ १४५ ॥   
  
ततः स्विष्टकृतं कृत्वा परिधीन्पर्यगृह्य च ॥ पूर्णं   
कलशमादाय नैर्-ऋत्यान्तु चतुष्पथे ॥ १४६ ॥   
  
पादप्रक्षालनं कृत्वाथाचम्य प्राङ्मुखस्तथा ॥ पत्नीभिः   
सह वीक्षेतच्छायां तस्मिञ्च्छुभाशुभाम् ॥ १४७ ॥   
  
सिंहे मे मन्युरस्यां प्रेमेनुवाकं जपेत्ततः ॥ सुमित्रिया न आप   
ओषधयः सन्त्विति क्षिपेत् ॥ १४८ ॥   
  
भूम्यां किञ्चिज्जलं पश्चादुत्तिष्ठेत्कलशान्वितः ॥   
दुर्मित्रियास्तस्मै [दुर्मित्रियास्तस्मै सन्तु योस्मान्द्वेष्टि यच्च   
वयं द्विष्मः ।] सन्तु पृष्ठतः कलशं क्षिपेत् ॥ १४९ ॥   
  
यस्यामस्य दिशि द्वेष्यो भवेत्तत्रैव निःक्षिपेत् ॥ पश्चादप   
उपस्पृश्य स्वगृहं प्रविशेत्ततः ॥ १५० ॥   
  
त्रिसन्ध्यमेवं सप्ताहं कुर्याद्रूपं निरीक्षयेत् ॥ यदा   
पश्येत्तोयमध्ये छायामच्छान्तदा भवेत् ॥ १५१ ॥   
  
यजमानः सुपूतोयमन्यथा पुनराचरेत् ॥ तत   
आशीर्वचोगृह्याद्ब्राह्मणान्भोजयेत्ततः ॥ १५२ ॥   
  
यावत्कर्म प्रकुर्वीत तावन्मौनं समाचरेत् ॥ सकृदेव   
समश्नीयाद्धविष्यं ब्रह्मचर्यभाक् ॥ १५३ ॥   
  
जितेन्द्रियो भूमिशायी पूर्वजन्मार्जितादघात् ॥   
मन्त्रसिद्धेर्विघ्नकर्तुर्मुक्तो भवति नान्यथा ॥ १५४ ॥   
  
अज्ञानाच्च प्रमादाद्वा जन्मन्यस्मिंश्च यत्कृतम् ॥ पातकं   
तस्य नाशार्थं कूष्माण्डीभिस्तु होमयेत् ॥ १५५ ॥   
  
वैदिके यस्य निस्नाताः पितरोज्ञानदोषतः ॥ पतित्वा कौलिके   
मार्गे दारिद्र्यादिभिरर्द्दितः ॥ १५६ ॥   
  
मनसा उपतप्तश्चेन्नित्यं सर्वसुखाप्तये ॥ प्। १३०)   
लोकद्वयप्रतिष्ठार्थं सोपि गुप्तं समाचरेत् ॥ १५७ ॥   
  
स्वर्णचौर्ये सुरापाने गोवधे ब्रह्मघातने ॥ गुरुतल्पगमे   
वर्षं व्रतमेतत्समाचरेत् ॥ १५८ ॥   
  
चौर्ये च भ्रूणहत्यायामयोनौ [गर्भमारणायाम् ।] वीर्यसेचने   
॥ विश्वासघातने न्यासहरणे [निःक्षेपे ।] त्वयुतं चरेत् ॥ १५९   
॥   
  
इष्टाप्राप्तौ ग्रहे घोरे ग्रहणे चन्द्रसूर्ययोः ॥ जले शिवालये   
दानं गृहीत्वायुतमेककम् ॥ १६० ॥   
  
कूटसाक्ष्ये [मिथ्यासाक्ष्ये ।] वार्द्धुषिके [कुसीदे ।] वृत्तिहारे   
करग्रहे ॥ देवविप्राधिकारे चापदन्ते लक्षमाचरेत् ॥ १६१ ॥   
  
संस्कारभोजने वेश्यागमने पशुघातने ॥ देवाद्यर्थाशने   
[देवार्थसञ्चितद्रव्यभक्षणे ।] लक्षं त्रिसन्ध्यालोपने त्वहः   
॥ १६२ ॥   
  
केशश्मश्रून्वापयित्वा स्नात्वा पुण्ये जलाशये ॥   
आज्यभागानन्तरं च कूष्माण्डीभिस्तु होमयेत् ॥ १६३ ॥   
  
सावित्रीं च जपेन्नित्यं पवित्राणि [सव्याहृतिर्वातत्सवितुरिति   
गायत्री । पुनन्तु मां देवजनाः पुनन्तु मनसाधियः ॥ पुनन्तु   
विश्वा भूतानि जातवेदः पुनीहि माम् ॥ इत्यादिपवित्रमन्त्राः ।]   
च शक्तितः ॥ ब्राह्मणो दुग्धपायी स्यात्क्षत्त्रियस्तु यवागुलेट्   
[यवागूः षड्गुणे तोये संसिद्धाघनसिक्थका । पृथग्द्रवैस्तु   
विरलैः संयुक्ता ज्वरिणे हिता] ॥ १६४ ॥   
  
आमिक्षां [तप्तक्षीरे दधिप्रक्षेपेण आभिक्षा भवति ॥]   
भक्षयेद्वैश्यो यदा शक्तो भवेत्तदा ॥ ओदनं सक्तवो धाना   
घृतं वापि समाश्रयेत् ॥ १६५ ॥   
  
एतद्भिन्नं न भोक्तव्यं ब्रह्मचर्यादिपूर्ववत् ॥ होमस्तु   
गोघृतेनैव तदभावे तु माहिषम् ॥ १६६ ॥   
  
प्रथमा मन्त्रिका तत्र यद्देवा [प्रथमं यद्देवा इति मन्त्रेण   
जुहुयात् । ततः परम् । देवेभ्य आदितेभ्य इति पठेत् पुनरनयैव   
रीत्या अग्ने पठितमन्त्रेषु देवानां नाम्ना वचनं योजनीयम्   
॥] देवहेडनम् ॥ देवेभ्य आदित्येभ्यश्च त्यागस्तत्र समीरितः ॥   
१६७ ॥   
  
विश्वेभ्यो [द्वितीयमन्त्रे विश्वेभ्यो देवेभ्यः इति ॥] देवेभ्य इति   
द्वितीयायाश्च सोच्यते ॥ प्राग्वत्त्यागस्तृतीयाया [तृतीये   
द्यावापृथिवीभ्यां सरस्वत्यै च इदं न वै ममेति वाक्यस्य   
सर्वत्र योजना ॥] ऋग्भिन्ना सा च कथ्यते ॥ १६८ ॥   
  
यद्देवा देवहेडनं देवासश्चकृमा वयम् ॥   
आदित्यास्तस्मान्मामुञ्चतर्तस्यर्तेन मामुतः ॥ १६९ ॥   
  
देवा जीवनकाम्या यद्वाचानृतमूदिम ॥ तस्मान्न इह मुञ्चत   
विश्वेदेवाः सजोषसः ॥ १७० ॥   
  
ऋतेन द्यावापृथिवी ऋतेन त्वगूंसरस्वति ॥ कृतान्नः   
पाह्येनसो यत्किञ्चानृतमूदिम ॥ १७१ ॥   
  
प्। १३१) इन्द्राग्निमित्रावरुणसोमधातृबृहस्पतिभ्यस्त्यागस्तु ॥   
चतुर्थी या अधुना सा ऋगुच्यते ॥ १७२ ॥   
  
इन्द्राग्नी मित्रावरुणौ सोमो धाता बृहस्पतिः ॥ तेनो   
मुञ्चन्त्वेनसो यत्किञ्चानृतमूदिम ॥ १७३ ॥   
  
सजातसगूंसादिति [सजातसṁसादत जामिशṁसा ज्यायसः   
शṁसादत वा कनीयसः ॥ आना अनाज्ञातं देवकृतं   
यदेनस्तस्मात्वमस्माज्जातवेदो मुग्धि जातवेदसे चेदं न वै मम   
।] पूर्वोक्ता पञ्चमी मता ॥ यद्वाचा यन्मनसा षष्ठी   
पूर्वमुदीरिता ॥ १७४ ॥   
  
ज्योतिषे न मम त्यागः सप्तम्यां सा च कथ्यते ॥ अग्नये न मम   
त्यागस्तथाष्टम्याथ सोच्यते ॥ १७५ ॥   
  
येन त्रितो अर्णवाभिर्बभूव येन सूर्यं तमसन्निर्मुमोच ॥   
येनेन्द्रो विश्वा अजहादरातींस्तेनाहं ज्योतिषां ज्योतिरानशा   
न आक्षि ॥ १७६ ॥   
  
यत्कुसीदमप्रतीतं मयेह येन यमस्य निधिना चरामि ॥   
एतत्तदग्ने अनृणो भवामि जीवन्नेव प्रति तत्ते दधामि ॥ १७७ ॥   
  
यन्मयि मातेति पूर्वोक्ता प्राग्वत्सा नवमाहुतिः ॥ यदायियेष   
मातरं प्राक्प्रोक्ता दशमाहुतिः ॥ १७८ ॥   
  
यदन्तरिक्षं पृथिवी प्राक्प्रोक्तैकादशाहुतिः ॥   
यदाशसानिशसाप्राक्प्रोक्तात्र द्वादशाहुतिः ॥ १७९ ॥   
  
तदग्रे तु ऋचस्तिस्र एवं पञ्चदशाहुतीः ॥ यदापो नक्तमिति   
पूर्वोक्ताषोडशी भवेत् ॥ १८० ॥   
  
अद्भ्यो हिरण्यवर्णाभ्यस्तस्यां त्यागो भिधीयते ॥ इमम्मे   
वरुणेत्यादि पञ्चर्चः पूर्वमीरिताः ॥ १८१ ॥   
  
सत्यागास्तेनैकविंशदाहुतयःसमीरिताः ॥ इन्द्राग्निभ्यां च   
द्वाविंशे त्यागः सा ऋगथोच्यते ॥ १८२ ॥   
  
उग्रम्पश्ये राष्ट्रभृत्किल्विषाणि यदक्षवृत्तमनुदत्तमेतत् ॥   
तेन ऋणानृणव इत्समानो यमस्य लोके अधिरज्जुराय ॥ १८३ ॥   
  
अदीव्यं नृणं यदहमित्याद्याः षट् च पूर्ववत् ॥ ततो   
द्वयोरिह त्यागो वरुणाय न वै मम ॥ १८४ ॥   
  
अवते हेलो वरुण नमो भिखयज्ञेभिरीमहे हविर्भिः ॥ क्षयं   
नस्मभ्यमसुरप्रचेतो राजन्नेताṁ सिशिश्रथःकृतानि ॥ १८५ ॥   
  
उदुत्तमं वरुणपाशमस्मद वाधमं विमध्यमं श्रथाय ॥   
अथावयमादित्यव्रते तवानागसो अदितये स्याम ॥ १८६ ॥   
  
एकत्रिंशे शङ्कुशुकौ विकुशुकौ च निर्-ऋथेः निःस्वनेभ्यस्त्याग   
उक्तः सा ऋचा प्रोच्यते धुना ॥ प्। १३२) शङ्कुशुको विकुशुको   
निर्-ऋथो यश्च निःस्वनः ते येस्मद्यक्ष्ममनागसो   
दूराद्दूरमवीवतम् ॥ १८७ ॥   
  
ततो द्वयोरग्नये च त्वष्ट्रे त्यागस्तदग्रिमे ॥ आयुष्मतेऽग्नये   
त्यागः पञ्चत्रिंशत्तमे मतः ॥ १८८ ॥   
  
निर्यक्ष्म मवीव ते कृत्या निर्-ऋतिञ्च ॥ तेन योस्मत्समृच्छाते   
तस्मै प्रसुवामसि ॥ १८९ ॥   
  
दुःशगूं सानुशगूं साभ्यां घणेनानुघणेन च ॥   
तेनात्योरस्मत्समृच्छाते तस्मै सुप्रसवामसि ॥ १९० ॥   
  
संवर्चसा यशसा सन्तनूभिरगन्महि मनसा शगूंशिवेन ॥   
त्वष्टा नो अत्र विदधातु रायो नु मार्ष्टतन्वो यद्विलिष्टम् ॥   
१९१ ॥   
  
आयुष्टे विश्वतो दधदयमग्निर्वरेण्यः ॥ पुनस्ते प्राण आयाति   
परा यक्ष्मगूं सुवामि ते ॥ १९२ ॥   
  
आयुर्दायाग्नये त्यागः षट्त्रिंशेथ तदग्रिमे ॥ १९३ ॥   
  
अग्नये वरुणायादित्यै विश्वेभ्यो देवेभ्यश्च ॥ १९४ ॥   
  
आयुर्दा अग्नये हविषो युषाणो घृतप्रतीको घृतेयोनिरेधि ॥   
घृतं पीत्वा मधु चारुगव्यं पितेव पुत्रमभिरक्षतादिमम् ॥   
१९५ ॥   
  
इमग्न आयुषे वर्चसे कृधि तिग्ममोजो वरुण सगूं शि शाधि ॥   
माते मातेवास्मा आदिते शर्म यच्छ विश्वे देवा   
जरदष्टियथासत् ॥ १९६ ॥   
  
अग्नये पवमामाय त्यागोष्टत्रिंशतस्त्रिषु ॥ ततो   
द्वयोर्जातवेदसेग्नये त्याग उच्यते ॥ १९७ ॥   
  
अग्न आयूगूंषि यदस आसुवोर्जामिषं च नः ॥ आरे   
बाधस्वदुच्छनाम् ॥ १९८ ॥   
  
अग्ने पवस्व स्वया अस्मै वर्चः सुवीर्य ॥   
  
दधत्योषगूं रयिं मयि ॥ १९९ ॥   
  
अग्न ऋषिः पवमानः पाञ्चजन्यः पुरोहित्ः ॥ तमीमहे   
महागयम् ॥ २०० ॥ अग्ने जातान् प्रणुदानः   
सप्त्नान्प्रत्यजाताञ्जातवेदो नुदस्व ॥ अस्मेदीदिह सुमना अहेडं   
शर्मन्तेस्यामत्रिवरूथ उद्भौ ॥ २०१ ॥   
  
सुवीर्यसहसा जातान्प्रणुदानः सपत्नान्प्रत्यजाताज्जातवेदो   
नुदस्व ॥ अधिनो ब्रूहि सुमनस्यामानो वयगूं स्याम प्रणुदानः   
सपत्नान् ॥ २०२ ॥   
  
अग्नये वृत्रघ्नायेति त्रिचत्वारिंशके पुनः ॥ अग्नये इति तस्मात्तु   
उषसे निमुचे भवेत् ॥ २०३ ॥   
  
अग्नेयो नोभितो जनो वृको वारा जिघागूंसति ॥ तां त्वं   
वृत्रहञ्जहि वस्वस्मभ्यमाभर ॥ २०४ ॥   
  
अग्ने यो नो भिदा समानो यश्च निष्ट्यः ॥ तं वयṁ समिधं   
कृत्वा तुभ्यमग्ने पिदध्मसि ॥ २०५ ॥   
  
प्। १३३) यो नः शपादशपतो यश्च न शपतः शपात् ॥ उषाश्च   
तस्मै निम्रुक् च सर्वपापगूंसमूहताम् ॥ २०६ ॥   
  
षट् चत्वारिंशके त्यागो देवेभ्यश्च तदग्रिमे ॥   
जातवेदसेऽग्नये च ततस्त्यागोग्नये भवेत् ॥ २०७ ॥   
  
यो नः सपत्नो यो रणोमर्तीभिदासति देवाः ॥ इध्मस्येव   
प्रक्षायतो मातस्योच्छेषि किञ्चन ॥ २०८ ॥   
  
यो मां द्वेष्टि जातवेदो यं चाहं द्वेष्मि यश्च माम् ॥   
सर्वागूंस्तानग्ने सन्दह यागूं श्चाहं द्वेष्मि ये च माम् ॥   
२०९ ॥   
  
यो अस्मभ्यमरातीयाद्यश्च नो द्वेषते जनः ॥ निन्दाद्यो   
अस्मान्दिशाश्च सर्वागूं स्तान्मप्यपाकुरु ॥ २१० ॥   
  
श्रोत्रियाय ब्राह्मणे चाग्नये पञ्चाशके मतः ॥ तदग्रिमेपि च   
तथान्तिमे वैश्वानराय च ॥ २११ ॥   
  
सगूं शितं मे ब्रह्म सगूंशितं वीर्यबलम् ॥ सगूं शितं   
क्षत्रं मे जिष्णु यस्याहमस्मि पुरोहितः ॥ २१२ ॥   
  
उदेषां बाहू अतिरमुद्वर्चो अथो बलम् ॥ क्षिणोमि   
ब्रह्मणामित्रानुन्नुयामि स्वां अहम् ॥ २१३ ॥   
  
पुनर्मनः पुनरायुर्म अगात्पुनश्चक्षुः पुनःश्रोत्रं म   
अगात्पुनः ॥ प्राणः पुनराकूतं म आगात्पुनश्चित्तं   
पुनराधीतं म अगात् ॥ २१४ ॥   
  
वैश्वानरो मे दध्वस्तनूया अवभाधतां दुरितानि विश्वा ॥ २१५   
॥   
  
एवं हुत्वा ततस्तिष्ठेत्समित्पाणिरुदङ्मुखः ॥ अग्नेर्दक्षिणतो   
वह्निंस्तुवीत द्वादशर्चभिः ॥ २१६ ॥   
  
वैश्वानराय प्रतिवेदयामो यदीनृण गूंसङ्गरो देवतासु ॥ स   
एतान्पाशान्प्रमुञ्चन्वेद स नो मुञ्चतु दुरितादवद्यात् ॥ २१७ ॥   
  
वैश्वानरः पवयान्नः पवित्रैर्यत्सङ्गरमभिधावाम्याशाम् ॥   
अनाजानन्मनसा याचमानो यदत्रैनो अव तत्सुवामि ॥ २१८ ॥   
  
अमी ये सुभगे दिवि वृत्तौ नाम तारकी प्रेहामृतस्य   
यच्छतामेतद्बद्धकामोचनम् ॥ २१९ ॥   
  
विजिहीर्ष्व लोकान्कृधि बन्धान्मुञ्चासिबद्धकम् ॥ योनेरिव   
प्रच्युतो गर्भः सर्वान्यथो अनुष्व ॥ २२० ॥   
  
स प्रजानन्प्रतिगृणीत विद्वान्प्रजापतिः प्रथमजा ऋतस्य ॥   
अस्माभिर्दत्तं जरसः परस्तादच्छिनं तन्तुमनुसञ्चरेत् ॥ २२१   
॥   
  
न तं तन्तुमन्वेके अनुसञ्चरन्ति येषां दत्तं पित्र्यमायनवत् ॥   
अबन्ध्वेके ददतः प्रयच्छद्दातुं चेच्छक्नवागूम्स स्वर्ग एषाम्   
॥ २२२ ॥   
  
आरभेथामनुसगूंरभेथागूंसमानं पन्थामवथो घृतेन ॥   
यद्वां पूर्तं परिविष्टं यदग्नौ तस्मै येह   
जायापरीक्षगूंरभेथाः ॥ २२३ ॥   
  
प्। १३४) यदन्तरिक्षं पृथिवीमुत द्यां यन्मातरं पितरं वाव   
जिहिगूंसिम् ॥ अग्निर्मा तस्मादेनसो गार्हपत्यः प्रमुञ्चतु दुरिता   
यानि चकृम करोतु मामनेहसम् ॥ २२४ ॥   
  
भूमिर्मातादितिर्नो जनित्रं भ्रातान्तरिक्षमभिशस्तरा नः ॥   
द्यौर्नः पिता पितृयाच्छम्भवासि जामिति त्वा मा विवित्सि लोकात् ॥   
२२५ ॥   
  
यत्र सुहार्दः सुकृतो मदन्ते विहाय रोगं तन्वा स्वया ॥   
अश्लोणाङ्गरद्भुताः स्वर्गे तत्र पश्येम पितरं च पुत्रम् ॥ २२६   
॥   
  
यदन्नमद्म्यनृते देवा दास्यन्नदास्यन्नु त वा करिष्यन् ॥   
यद्देवानां चक्षुष्यागो अस्ति यदेव किञ्च प्रतिजग्राहमग्निर्मा   
तस्मादनृणं कृणोतु ॥ २२७ ॥   
  
यदन्नमपि बहुधा विरूपवासो हिरण्यमुत गामजामवियद्देवानां   
चक्षुष्यागो अस्ति यदेव किञ्च प्रतिजग्राहमग्निर्मा तस्मादनृणं   
कृणोतु ॥ २२८ ॥   
  
एवमग्निमुपस्थाय करस्थां समिधं हुनेत् ॥ वक्ष्यमाणेन   
मन्त्रेण त्यागो वैश्वानराय च ॥ २२९ ॥   
  
यन्मया मनसा वाचा कृतमेनः कदाचन ॥ सर्वस्मात्तस्मान्मेलितो   
मोग्धि त्वगूंहि वेत्थ यथातथगूंस्वाहा ॥ २३० ॥   
  
जपादिहोमं च ततः कुर्यादेतन्निरूपितम् ॥ इह   
जन्मकृताघानां प्रायश्चित्तं निवारणम् ॥ २३१ ॥   
  
इदमुक्तं द्विजातीनां शूद्राणामथ चोच्यते ॥ मार्गशीषे   
सिताष्टम्यां कृतनित्यक्रियः शुचिः ॥ २३२ ॥   
  
एकभक्तं हविष्येण नवम्यामेवमाचरेत् ॥ अयाचितं दशम्यां   
च एकादश्यामुपोषणम् ॥ २३३ ॥   
  
द्वादश्यां वपनं कृत्वा पूजयेद्विप्रदेवताः ॥ नमो   
नारायणायेति स्वेष्टबीजादिकं मनुम् ॥ २३४ ॥   
  
अष्टाक्षरं गुरुमुखाद्गृहीत्वा जपमाचरेत् ॥ अष्टलक्षं   
द्विजोच्छिष्टभोजी तत्सेवने रतः ॥ २३५ ॥   
  
आमध्याह्नं जपं कुर्याद्भूशायी ब्रह्मचर्यकृत् ॥ निष्पापो   
जायते पूर्णे जपे नो चेत्पुनश्चरेत् ॥ २३६ ॥   
  
निष्पापचिह्नं वक्ष्येत्र तथा पूर्वोक्तहोमयोः ॥   
होमाद्यारम्भदिवसे मृन्मयं न्र्व्रणं दृढम् ॥ २३७ ॥   
  
आनयेच्छुद्धकलशं स्थापयेन्निर्मले स्थले ॥   
तस्मिंस्तीर्थादिजं तोयं निःक्षिपेत्कलशोन्मितम् ॥ २३८ ॥   
  
शृङ्गलद्वीपगोमूत्रं काचपात्रे निधापयेत् ॥ पलमात्रं   
द्वयोश्चैव कुर्याद्धरिहरार्चनम् ॥ २३९ ॥   
  
परीक्षादिवसे पूजां कृत्वा तत्प्रार्थयेज्जलम् ॥ आपो   
नारायणः साक्षादप्सु सर्वं प्रतिष्ठितम् ॥ २४० ॥   
  
प्। १३५) तेन सत्येन मत्पापं ज्ञानं सत्यं ममास्तु ते ॥ इति   
तोयं सम्प्रार्थ्य दद्यात्पुष्पाञ्जलिं ततः ॥ २४१ ॥   
  
पश्येत्स्वस्य शरीरस्यच्छायां तोये तथा रसे ॥ यथा रसे   
तथा तोये दृष्टा चेत्पातकं गतम् ॥ २४२ ॥   
  
म्लाना तोये यदाच्छाया तदा पापं गतं न हि ॥ प्रायश्चित्तं   
ततः कुर्याद्यदिच्छायातिनिर्मला ॥ २४३ ॥   
  
नष्टपापो भवेदेवं पुरश्चरणसिद्धिभाक् ॥ यः कश्चिद्वैदिको   
मन्त्रो जप्तश्चेदर्बुदाक्षरम् ॥ २४४ ॥   
  
एकजन्मकृतं पापं नाशयेन्नाममन्त्रकः ॥ विष्णोर्मम   
गणेशस्य रवेस्तव तदर्धकम् ॥ २४५ ॥   
  
हन्ति पापं तान्त्रिकस्तु तदर्धं प्राकृतो दलम् ॥   
अपदंशस्तदर्धं चेत्येतत्सर्वत्र गोपितम् ॥ २४६ ॥   
  
जपस्थानानि वक्ष्यामि कृत्रिमाकृत्रिमाणि च ॥ गुप्तानि   
सर्वतन्त्रेषु देवतानां पृथक्पृथक् ॥ २४७ ॥   
  
महागणपतिक्षेत्रं मापुरं नर्मदा तटे ॥ महाश्मशानं   
मापूरं गणेशमनुसिद्धिदम् ॥ २४८ ॥   
  
प्रभासं च कुरुक्षेत्रं पुष्करं भृगुपर्वतम् ॥   
यमुनायास्तटं काश्यां दिनेशमनुसिद्धिदम् ॥ २४९ ॥   
  
अयोध्या मथुरा माया काशी बदरिकाश्रमः ॥ गया च   
गण्डकीतीरं द्वारका विष्णुसिद्धिदा ॥ २५० ॥   
  
केदारस्त्र्यम्बकं काशी काञ्च्यवन्त्यौ वनानि च ॥ गङ्गातीरं   
वैद्यनाथं रामेशः शिवसिद्धिकृत् ॥ २५१ ॥   
  
ज्वालामुखी प्रयागश्च कामिनी मालिकापदम् ॥   
सरस्वत्यास्तथातीरं शाक्तम्मन्त्रस्य सिद्धिकृत् ॥ २५२ ॥   
  
तीरञ्च कमलेश्वर्यामेकलो यक्षपर्वतः ॥   
अङ्गवङ्गकलिङ्गाश्च क्षुद्रदैवतसिद्धिदाः ॥ २५३ ॥   
  
कामरूपञ्च तत्स्थानं हिङ्गुला विन्ध्यवासिनी ॥ जालन्धरं   
पूर्णगिरिर्वाममार्गस्य सिद्धिदाः ॥ २५४ ॥   
  
तीरं पद्माकराणां च कदलीक्ष्वर्कवाटिकाः ॥   
विद्रुमाकुलितो देशो गणेशस्यातिवल्लभः ॥ २५५ ॥   
  
पद्माकरं तदारण्यं करवीरार्कवाटिकाः ॥   
गोधूमदूर्वाक्षेत्राणि शिला भानुमतः प्रिया ॥ २५६ ॥   
  
तुलस्यश्वत्थधात्रीक्षुशालग्रामादिसन्निधौ ॥ गोष्ठे   
श्रोत्रिययुग्ग्रामे हरेर्मुद्वैदिकान्तिके ॥ २५७ ॥   
  
पश्चिमाभिमुखे लिङ्गे नन्दिवर्जे शिवालये ॥ शिवतीरे   
वटस्यारात्सङ्गमे विपिने ह्रदे ॥ २५८ ॥   
  
कदलीचूतसुमने सेवन्तीचर्चरीवने ॥ ग्रन्थाख्यातनदीतीरे   
शक्तेः प्रीतिश्च निर्जने ॥ २५९ ॥   
  
प्। १३६) पल्वलाग्रे निम्बकोलशाखोटमधुकाकुले ॥ वल्मीके   
शुष्कनद्यां च मोदन्ते क्षुद्रदेवताः ॥ २६० ॥   
  
पितृगृहे श्मशाने च त्रिपथे च चतुष्पथे ॥ शून्यालये   
शवाकीर्णे स्थाने तुष्यन्ति वामकाः ॥ २६१ ॥   
  
गृहे गोष्ठे तथोद्याने तथा पर्वतमस्तके ॥ नद्यां तत्सङ्गमे   
देवालये स्याद्वैदिकोधिकः ॥ २६२ ॥   
  
यस्मिन्देशे न गोहत्या नापि ब्रह्मवधो भवेत् ॥ न श्रावयन्ति   
शूद्राश्च सिद्धिस्तत्र तु वैदिकी ॥ २६३ ॥   
  
म्लेच्छाः पाखण्डिनो धूर्ता राजानः सचिवादयः ॥   
युवत्यश्च न वर्तन्ते तत्र सिद्धिरदूरतः ॥ २६४ ॥   
  
जीर्णदेवालयोद्यानगृहवृक्षनदीषु च ॥ नदीकूलाद्रिकूलेषु   
भूछिद्रादिषु नो वसेत् ॥ २६५ ॥   
  
एवमाचार्यमतिमान्कुर्याद्भूमिपरिग्रहम् ॥ पृथ्वीं वराहं   
सम्पूज्य भूसुतस्य बलेन च ॥ २६६ ॥   
  
ब्रूयादमुकमन्त्रस्य पुरश्चरणसिद्धये ॥ मयेयं गृह्यते   
भूमिर्मन्त्रोयं सिद्ध्यतामिति ॥ २६७ ॥   
  
न्यग्रोधदुग्धसस्यस्थवृक्षान्यतरवृक्षजान् ॥   
वितस्तिप्रमितान्वृत्तान्गृह्णीयात्कीलकान्दश ॥ २६८ ॥   
  
अष्टौ निखातयेदष्टदिशास्वीशानपूर्वयोः ॥ मध्ये   
निखन्योनवम ऊर्ध्वबुद्ध्या तथाप्यधः ॥   
पश्चान्नैर्-ऋत्ययोर्मध्ये यन्त्रमस्त्रेण कीलयेत् ॥ २६९ ॥   
  
पूजा तथास्त्रमन्त्रेण तेष्वस्त्रं च प्रपूजयेत् ॥ क्षेत्रे च   
कीलिते मन्त्री न विघ्नैः परिभूयते ॥ २७० ॥   
  
दिक्पालेभ्यो माषभक्तबलिं दिक्षु प्रकल्पयेत् ॥ क्षेत्रन्ध्ये   
क्षेत्रपालं पूजयेच्च गणेश्वरम् ॥ २७१ ॥   
  
तृतीयं वास्तुपुरुषन्तेभ्यो दद्याद्बलि त्रयम् ॥ क्षेत्रमध्ये   
समाश्रित्य कूर्मचक्रं विचारयेत् ॥ २७२ ॥   
  
कूर्मचक्रानभिज्ञस्य महाविघ्नोभिजायते ॥   
परदेशग्रामगृहभेदात्कूर्मश्चतुर्विधः ॥ २७३ ॥   
  
वृत्तद्वयं प्रकुर्वीत नवकोष्ठकभेदितम् ॥ कवर्गाद्याः सप्त   
लेख्याः पूर्वाशादिषु लक्षकौ ॥ २७४ ॥   
  
ऐशान्यां विलिखेन्मध्यवृत्ते कोष्ठे द्वयन्द्वयम् ॥ स्वराश्च   
पूर्वतो लेख्याः श्रीबीजं मध्यकोष्ठके ॥ २७५ ॥   
  
प्राङ्मुखः परकूर्मस्तु सर्वदैव प्रजायते ॥ देशानामग्रिमो   
वर्णो यस्यां दिशि व्यवस्थितः ॥ २७६ ॥   
  
देशकूर्ममुखं तस्यां दिशि स्याद्ग्रामकूर्मके ॥ मुखद्वयं तु   
विज्ञेयं स्वराद्व्यञ्जनतस्तथा ॥ २७७ ॥   
  
गृहकूर्मस्य वदनं यद्दिग्द्वारं गृहं भवेत् ॥ प्। १३७)   
मुखस्य पार्श्वयोः पाणी कुक्षी पादौ ततस्ततः ॥ २७८ ॥   
  
पुच्छमेकमथो मध्ये पृष्ठमेकं षडङ्गवान् ॥ महारित्वे   
जीवनाशो वैरे स्याद्धननाशनम् ॥ २७९ ॥   
  
किञ्चिद्वैरे सुखाल्पत्वं तदिदानीं निगद्यते ॥ अगौ ऋच्छौ   
ऌपौ जाहौ पषौ एनौ इरौ उलौ ॥ २८० ॥   
  
फधौ भरौ यसौ चेति महारी परिकीर्तितौ ॥ जछौ ओटू यडौ   
गादौ जटौ राखौ बुधौ रलौ ॥ २८१ ॥   
  
वैरन्तु पञ्चमे वर्गे तत्किञ्चित्करयोर्भवेत् ॥ चटयोः   
पचयोश्चापि तरयो रलयोरपि ॥ २८२ ॥   
  
एकवर्गे परा प्रीतिः स्वं वर्गं द्विगुणं कुरु ॥   
स्थानवर्गयुतं तष्टमष्टभिश्चापि उच्यते ॥ २८३ ॥   
  
स्थानवर्गो द्विगुणितः स्ववर्गाढ्योष्टशेषितः ॥ स्थानाय   
उभयोः कार्यमधिकं यस्य शेषकम् ॥ २८४ ॥   
  
यावत्स्थितं सोर्थदःस्यात्साधकोऽर्थप्रदो न सत् ॥ मुखे   
सर्वार्थसिद्धिः स्यात्करयो रल्पसिद्धयः ॥ कटौ न   
किञ्चिद्दासत्वं पादयोः पुच्छतो मृतिः ॥ २८५ ॥   
  
कुरुक्षेत्रे प्रयागे च गङ्गासागरसङ्गमे ॥ महाकाले च   
काश्यां च कूर्मस्थानं न चिन्तयेत् ॥ २८६ ॥   
  
क्षेत्रसाधकमन्त्राणामेकमेवाद्यमक्षरम् ॥ यदि स्यात्स ध्रुवं   
मन्त्रः सर्वसिद्धिफलप्रदः ॥ २८७ ॥   
  
अमृतो वृषभः शैलराजो वासुकिरेव च ॥   
अर्थकृच्छक्तिकृत्पूर्वकाष्ठादौ बलिनार्चयेत् ॥ २८८ ॥   
  
पद्मयोनिं महाशङ्खं छायाख्यं चापि मध्यमे ॥   
कूर्मपृष्ठे गृहं कृत्वा गृहस्थो जपमाचरेत् ॥ २८९ ॥   
  
अथ मालां प्रवक्ष्यामि द्विविधा सा स्थिरा चरा ॥ स्थिरा तु   
स्थ्रचित्तानां चञ्चला चलचेतसाम् ॥ २९० ॥   
  
अकारादिक्षकारान्तैर्बिन्दुवन्मातृकाक्षरैः ॥   
अनुलोमविलोमस्थैः कॢप्तया वर्णमालया ॥   
प्रत्येकमन्त्रयुग्मन्त्रा जप्तव्याः सर्वसिद्धिदाः ॥ २९१ ॥   
  
ऋगाद्या अपि किञ्चान्यैः प्रोक्ता च स्थिरमालिका ॥   
अकारादिक्षकारान्ता प्रोक्ता चाक्षरमालिका ॥ जपे   
चाष्टोत्तरशतं पुनर्वर्णस्य योजनम् ॥ २९२ ॥   
  
चराथ कथ्यते मालाभिचारे तिथिसङ्ख्यकैः ॥ मुक्त्यर्थं   
पञ्चविंशत्या भसङ्ख्यैः सर्वदा जपेत् ॥ २९३ ॥   
  
त्रिंशद्भ्र्धर्मवृद्धिः स्याच्चतुष्पञ्चाशतेप्सितम् ॥   
शतात्साम्यं तथाष्टाधिशतात्सकलसिद्धयः ॥ २९४ ॥   
  
समस्तसिद्ध्यै रुद्राक्षा मणयो धनदा मताः ॥   
गतस्वाप्तिकरः [गतद्रव्यलाभकृत् ॥] शङ्खो भोगकृत्स्फटिको   
मतः ॥ २९५ ॥   
  
पुत्रप्रदाः पुत्रजीवाः पद्माक्षाः पुष्टिवर्द्धनाः ॥ प्। १३८)   
विद्रुमोत्था वश्यकरा मौक्तिका मुक्तिदा मताः ॥ २९६ ॥   
  
पापापहाः कुशमयास्स्वर्णजाः कामदायकाः ॥   
कामवृद्धिस्तारजातैरिन्द्राक्षैः [रजतेन लषितवस्तुसिद्धिः   
॥] स्वागतम्पदम् ॥ २९७ ॥   
  
स्त्रीवश्यार्थं च हारिद्रा दार्व्या पुरुषवश्यकृत् ॥   
ज्वरहन्त्री तु लाक्षायाः शङ्खस्य पितृतृप्तिकृत् ॥ २९८ ॥   
  
अर्कजोच्चाटने कार्या श्रीफलैर्ज्ञानसाधने ॥   
पद्मकाष्ठोद्भवा तुष्टौ देवदारूद्भवा निरुक् ॥ २९९ ॥   
  
कृष्णकाष्ठसमुद्भूतैस्तामसं कर्म सिध्यति ॥ गजदन्तस्य   
सर्वार्थं मोहने ताम्रजा मता ॥ ३०० ॥   
  
मारणे चायसी प्रोक्ता धनार्थं श्वेतपद्मजा ॥ विषान्तरे   
चन्दनोत्था शक्तिकृच्छ्वेतकाष्ठजा ॥ ३०१ ॥   
  
रक्तचन्दनबीजोत्था यक्षिण्यादिकसाधने ॥ ३०२ ॥   
  
भूतस्तम्भे निम्बजाता जनस्तम्भे शमीभवा ॥ महानिम्बेन   
[बकैनेति भाषायाम् ॥] डाकिन्या भूनिम्बैः [तिक्तकः ॥]   
स्तम्भनं रुजाम् ॥ ३०३ ॥   
  
इन्द्रवृक्षादृणस्तम्भोऽभिचारो वानरास्थितः ॥ ऋक्षास्थितो   
वन्यसिद्धिः शार्दूलात्तस्य देवताः ॥ ३०४ ॥   
  
नरास्थ्ना राक्षसा वश्या वीरा वश्या हयास्थिभिः ॥   
रासभास्थ्ना क्षुद्रसिद्धिर्मान्यता तु गजास्थिभिः ॥ ३०५ ॥   
  
मृत्तिकाभृष्टमणिजा माला शाबरसिद्धिकृत् ॥ कुशग्रन्थ्या   
जपेद्विप्रः सुवर्णमणिभिर्नृपः ॥ ३०६ ॥   
  
पुत्रजीवैर्जपेद्वैश्यः पद्माक्षैः सर्व एव हि ॥   
रुद्राक्षस्फटिकेन्द्राक्षमध्ये किञ्चिन्न दापयेत् ॥ ३०७ ॥   
  
मध्ये दत्त्वा जपं कुर्वन्काममोक्षौ विनाशयेत् ॥ चतुर्थ्यां   
प्रोतयेन्मालां गणनाथस्य मन्त्रकैः ॥ ३०८ ॥   
  
मध्याह्नेऽर्कस्य सप्तम्यां रवौ वा तस्य मन्त्रकैः ॥   
द्वादश्यां वैष्णवी माला प्रोतव्या विष्णुमन्त्रतः ॥ ३०९ ॥   
  
त्रयोदश्यां तु सन्ध्यायां तन्मन्त्रैः शिवमालिका ॥   
अष्टम्यां वा चतुर्दश्यां नवम्यां भूमिनन्दने ॥ ३१० ॥   
  
शक्तीनामपि कर्तव्या शुक्लरात्रौ यथाविधि ॥ ग्रन्थिता   
पट्टसूत्रेण देव्याः प्रीत्यै तु मालिका ॥ ३११ ॥   
  
कार्या सा वैष्णवी माला पट्टसूत्रैरथापि वा ॥   
ऊर्णाभिर्वा वाल्कलैर्वा शैवी कार्पाससूत्रकैः ॥ ३१२ ॥   
  
प्रायशः सर्वदेवानां सूत्रोत्पत्तिविधिं शृणु ॥ सूत्रं   
द्विजेन्द्रपुण्यस्त्रीनिर्मित्तं ग्रन्थिवर्जितम् ॥ ३१३ ॥   
  
प्। १३९) त्रिगुणं त्रिगुणीकृत्य ग्राह्यं प्रक्षाल्य यत्नतः ॥   
३१४ ॥   
  
एकवक्त्रैर्द्विवक्त्रैश्च चतुर्वक्त्रैश्च पञ्चभिः ॥   
षड्वक्त्रैर्वाथ कर्तव्या मिथो मिश्रांस्तु वर्जयेत् ॥ ३१५ ॥   
  
मुखं मुखेन संयोज्य पृष्ठं योजयेत् ॥ रुद्राक्षस्योन्नतं   
प्रोक्तं मुखं पृष्ठं तु निम्नकम् ॥ ३१६ ॥   
  
धात्रीफलसमः श्रेष्ठो मध्यो बदरसन्निभः ॥   
अधमश्चणकाभः स्यात्ततो हीनो विपत्तिकृत् ॥ ३१७ ॥   
  
एको मेरुस्तत्र देयः सर्वत्रस्थोऽल्पयुक् च यः ॥ आद्यं स्थूलं   
ततस्तस्मान्न्यूनं न्यूनतरं ततः ॥ ३१८ ॥   
  
सर्पाकारं प्रकुर्वीत ब्रह्मग्रन्थिमणिं प्रति ॥ अथ वा   
ग्रन्थिरहितां दृढचक्रसमन्विताम् ॥ ३१९ ॥   
  
त्रिरावृत्त्याथ मध्येन चाधार्वृत्त्या तु देशतः ॥ गन्थिः   
प्रदक्षिणावर्तः स ब्रह्मग्रन्थिरुच्यते ॥ ३२० ॥   
  
एकभक्तं विधायादौ साधको ग्रन्थयेत्स्वयम् ॥ कृतनित्यक्रियः   
शुद्ध उक्तेष्वक्षेष्वतन्द्रितः ॥ ३२१ ॥   
  
श्वेता रक्ता सुवर्णाभा कृष्णा चैव द्विजादितः ॥ एतेषु   
ब्राह्मणश्रेष्ठो जपमालाकृते भृशम् ॥ ३२२ ॥   
  
अलाभे तु द्विजातीनामपि वा स्वस्वजातयः ॥ कलौ तु दुर्लभो   
विप्रो यथा विप्राः स्वधर्मगाः ॥ ३२३ ॥   
  
अतिस्थूलोतिसूक्ष्मश्च स्फुटितो भङ्गुरो लघुः ॥ भिन्नः   
पुराधृतो जीर्णो रुद्राक्षो न शुभः स्मृतः ॥ ३२४ ॥   
  
अन्योन्यघर्षणादेव जपहानिर्भवेद्ध्रुवम् ॥ मध्यतो ग्रन्थयः   
कार्या नात्र मुक्तादि विन्यसेत् ॥ ३२५ ॥   
  
एकवक्त्रःशिवस्तस्य माला तु जपतो हरेत् ॥ ब्रह्महत्यादिपापानि   
तथा भक्तादिकेष्टदः ॥ ३२६ ॥   
  
उमाशङ्करनामाख्यो द्विमुखोयं व्यपोहति ॥ गोहत्यादिकपापानि   
गृहस्थाश्रमसौख्यदः ॥ ३२७ ॥   
  
त्रिमुखस्त्वग्निरूपः स्यात्स्त्रीहत्यादिकपापहा ॥   
धर्मार्थकामाः सिद्ध्यन्ति धारणात्तज्जपादपि ॥ ३२८ ॥   
  
चतुर्मुखो भवेद्ब्रह्मा गुरुहत्यादिनाशकः ॥ स्फुरन्ति सकला   
विद्या वाक्सिद्धिश्चापि जायते ॥ ३२९ ॥   
  
पञ्चवक्त्रः शिवः साक्षात्सर्वपापापहारकः ॥   
शैवगाणेशशाक्तानां हुतसिद्धिस्तु तज्जपात् ॥ ३३० ॥   
  
कार्तिकेयस्तु षड्वक्त्रः स्खलितव्रतपापहा ॥ विधितो दक्षिणे   
बाहौ धारणात्समरे जयः ॥ ३३१ ॥   
  
सप्तवक्त्रो महानागोनन्तोनामाथ तज्जपात् ॥ अनन्ताः सिद्धयः   
सर्पविषमृत्युर्न जायते ॥ ३३२ ॥   
  
अष्टवक्त्रो गणेशः स्यात्सर्वविघ्ननिवारकः ॥ नश्यन्ति   
तज्जपात्सर्वे कामक्रोधादिशत्रवः ॥ ३३३ ॥   
  
नववक्त्रो भैरवः स्याद्वाममार्गस्थदेवताः ॥ जपादेव   
प्रसीदन्ति वामबाहौ स्थितोघहा ॥ ३३४ ॥   
  
प्। १४०) जनार्दनो दशमुखो जपान्नश्यन्ति धारणात् ॥   
पिशाचग्रहवेतालब्रह्मराक्षसपन्नगाः ॥ ३३५ ॥   
  
एकादशमुखः साक्षाद्रुद्र एवास्य धारणात् ॥ जपाच्च   
हयमेधादियज्ञानां फलभाग्भवेत् ॥ ३३६ ॥   
  
द्वादशास्यो भास्करः स्याद्धारणात्तज्जपादपि ॥ तेजस्वी च   
प्रतापी च गोमेधफलभाग्भवेत् ॥ ३३७ ॥   
  
त्रयोदशमुखः साक्षाद्विश्वदेवात्मकः स्मृतः ॥ श्राद्धकाले   
धृतो दद्यात्पितॄणामक्षयाङ्गतिम् ॥ ३३८ ॥   
  
चतुर्दशमुखैर्जप्तं तदानन्त्याय जायते ॥ पूज्यते   
देवमनुजैरक्षयां लभते गतिम् ॥ ३३९ ॥   
  
अथ मालाकृतिं वक्ष्ये क्षालयेत्पञ्चगव्यकैः ॥ दुग्धं   
काञ्चनवर्णायाः श्वेतायाश्चैव गोमयम् ॥ ३४० ॥   
  
गोमूत्रं ताम्रवर्णाया नीलायाश्च भवेद्दधि ॥ घृतन्तु   
कृष्णवर्णाया एवं पञ्चामृतेपि च ॥ ३४१ ॥   
  
गवां वर्णास्तु सुलभाः सन्ति देशेषु कुत्र च ॥ तत्र   
वर्णविभागेन पञ्चगव्यानि चाहरेत् ॥ ३४२ ॥   
  
वर्णालाभे न दोषोस्ति मात्राहीनन्तु वर्ज्जयेत् ॥   
गोशकृद्द्विगुणं मूत्रं सर्पिर्दद्याच्चतुर्गुणम् ॥ ३४३ ॥   
  
क्षीरमष्टगुणं प्रोक्तं पञ्चगव्यं तथा दधि ॥   
गायत्र्यादाय [ॐ तत्सवितुर्वरेण्यम्भर्गो देवस्य धीमहि । धीयो   
यो नः प्रचोदयात् ॥] गोमूत्रं गन्धद्वारेति   
[गन्धद्वारान्दुराधर्षां नित्यपुष्टां करीषिणीम् ॥   
ईश्वरीं सर्वभूतानां तामिहोपह्वये श्रियम् ॥] गोमयम् ॥ ३४४   
॥   
  
आप्यायस्वेति [आप्यायस्व समेतु ते विश्वतः सो मवृष्ण्यम् ॥   
भवा वाजस्य सङ्गथे ।] च क्षीरं दधि काव्णेति वै दधि ॥   
तेजोसि [तेजोसि शुक्रमस्यमृतमस्यायुर्मे पाहि ।] शुक्रमित्याज्यं   
देवस्य [देवस्य त्वा सवितुः प्रसवेश्विनोर्बाहुभ्याम्पूष्णो   
हस्ताभ्याम् । अविनोर्भैषज्येन तेजसे ब्रह्मवर्चसायाभिषिञ्चामि   
सरस्वत्यै भैषज्येन   
वीर्यायान्नाद्यायाभिषिञ्चामीन्द्रस्येन्द्रियेण बलाय श्रियै   
यशसेभिषिञ्चामि ।] त्वा कुशोदकम् ॥ ३४५ ॥   
  
क्षालयेत्पञ्चगव्याद्यैः सद्योजातादिमन्त्रतः [सद्योजातं   
प्रपद्यामि सद्योजाताय वै नमोनमः । भवेभवे नातिभवे   
भवस्व मां भवोद्भवाय नमः ।]   
चन्दनागुरुगन्धाद्यैर्वामदेवेन [वामदेवाय नमो ज्येष्ठाय   
नमः श्रेष्ठाय नमो रुद्राय नमः कालाय नमः   
कलविकरणाय नमो बलविकरणाय नमो बलाय नमो   
बलप्रमथनाय नमः सर्वभूतदमनाय नमो मनोन्मनाय नमः   
।] घर्षयेत् ॥ ३४६ ॥   
  
धूपयेदप्यघोरेण [अघोरेभ्योथ घोरेभ्यो घोरघोरतरेभ्यः ।   
सर्वेभ्यः सर्वशर्वेभ्यो नमस्ते अस्तु रुद्ररूपेभ्यः]   
चासितागुरुगुग्गुलैः ॥ तत्पुरुषाख्यमन्त्रेण [तत्पुरुषाय   
विद्महे महादेवाय धीमहि । तन्नो रुद्रः प्रचोदयात् ।]   
लेपयेच्चन्दनादिभिः ॥ ३४७ ॥   
  
ईशानः [ईशानः सर्वविद्यानामीश्वरः सर्वभूतानां   
ब्रह्माधिपतिर्ब्रह्मणो धिपतिर्ब्रह्मा शिवो मे अस्तु सदाशिवोम् ।]   
सर्वमिति च प्रत्येकं मन्त्रयेच्छतम् ॥ प्। १४१) तेनैव   
मन्त्रयेन्मेरुमघोरेण च मन्त्रयेत् ॥ ३४८ ॥   
  
अथान्यमालासंस्कारं वक्ष्येश्वत्थस्य पत्रकैः ॥   
पद्माकारेण नवमिः स्थापिते तत्र विन्यसेत् ॥ ३४९ ॥   
  
मणिन्सूत्रं च गन्धोदैः क्षालयित्वाथ मन्त्रयेत् ॥ ॐ   
ह्रीम्पूर्वैर्मातृकार्णैः क्रमादेकैकशो मणिम् ॥ ३५० ॥   
  
सूत्रं च तत्र विन्यस्य पूजयित्वा हुनेत्ततः ॥ तिलाद्यैः   
केवलाज्यैर्वा सद्योजातादिभिः पृथक् ॥ ३५१ ॥   
  
पञ्चमन्त्रैः शतं चाष्टावष्टाविंशतिमेव वा ॥   
होमाभावे जपः प्रोक्तः प्रोतयेन्मालिकां ततः ॥ ३५२ ॥   
  
गोपुच्छसदृशी कार्या एकाग्रा वा समेरुका ॥   
आवाहनादिमुद्राणामष्टकं दर्शयेत्ततः ॥   
सद्योजातादिभिर्मन्त्रैः पूर्ववत्क्षालनादिकम् ॥ ३५३ ॥   
  
कौलिकादौ विशेषोयं सुरया मणितर्पणम् ॥ शिरोमाला तु   
षट्त्रिंशद्द्वात्रिंशत्कण्ठमालिका ॥ ३५४ ॥   
  
कूर्परे षोडश प्रोक्ता द्वात्रिंशन्मणिबन्धयोः ॥   
अष्टोत्तरशतैर्युक्तमुपवीतं विधीयते ॥ ३५५ ॥   
  
तदर्धमुरसो माला शिखायामेक उच्यते ॥ कर्णयोश्चापि   
षट्सङ्ख्या धारणक्रम ईरितः ॥ ३५६ ॥   
  
सङ्ख्याहीनं न कर्तव्यमधिकं नैव दुष्यति ॥ रुद्राक्षं   
धारयन्नेवं देहान्ते स शिवो भवेत् ॥ ३५७ ॥   
  
बहुलं लभते पुण्यं भाग्यवानिह जायते ॥ स्नाने दाने जपे   
होमे वैश्वदेवे सुरार्चने ॥ ३५८ ॥   
  
प्रायश्चित्ते तथा श्राद्धे दीक्षाकाले विशेषतः ॥   
रुद्राक्षधारी भूत्वा च यत्किञ्चित्कर्म वैदिकम् ॥ ३५९ ॥   
  
यो विप्रः सततं कुर्यात्तत्कर्म सफलं भवेत् ॥ कण्ठे शिरसि   
हस्ते च कर्णयोरुपवीतके ॥ ३६० ॥   
  
रुद्राक्षधारणादेव रुद्रो भवति मानवः ॥ खादन्मांसं   
पिबन्मद्यं सङ्गच्छन्नन्त्यजादिषु ॥ ३६१ ॥   
  
सद्यो भवति पूतात्मा रुद्राक्षं मूर्ध्नि धारयन् ॥   
देवान्पुष्णन्ति ये देवाः पशवस्तेत्र वैदिकाः ॥ ३६२ ॥   
  
तान्घातयन्ति ये कौले तेषां शास्तास्त्ययं यमः ॥ तेषां   
संरक्षणार्थाय नान्यो रुद्राक्षतो भुवि ॥ ३६३ ॥   
  
रुद्राक्षाः सर्वदेवानां मन्त्रसिद्धिविधायकाः ॥ रुद्राक्षं   
कण्ठमाश्रित्य शूकरो म्रियते यदि ॥ ३६४ ॥   
  
सोपि रुद्रमवाप्नोति किं पुनर्मानुषादयः ॥ उच्छिष्टो वा   
विकर्मस्थो योक्तो वा सर्वपातकैः ॥ मुच्यते सर्वपापेभ्यो नरो   
रुद्राक्षधारणात् ॥ ३६५ ॥   
  
प्। १४२) रुद्राक्षमालिकां कण्ठे धारयेद्भक्तिवर्जितः ॥   
पापकर्मापि यो नित्यं रुद्रलोके महीयते ॥ ३६६ ॥   
  
अरुद्राक्षधरो भूत्वा यत्किञ्चित्कर्म वैदिकम् ॥ कुर्याद्विप्रोपि यो   
मौड्यान्नासावाप्नोति तत्फलम् ॥ ३६७ ॥   
  
शूद्रार्थं योषितामर्थे मालासंस्कार उच्यते ॥   
गणेशसूर्यविष्ण्वीशदुर्गाः सम्पूज्य भक्तितः ॥ ३६८ ॥   
  
मालां तामथ तां मालां क्रोम्बीजेनाभिमन्त्रिताम् ॥   
अष्टोत्तरशतं पञ्चगव्ये तां स्थापयेत्र्यहम् ॥ ३६९ ॥   
  
चतुर्थे तु समृद्धृत्य क्षालयेदस्त्रमन्त्रतः ॥ हृन्मन्त्रेण   
ग्रन्थयित्वा स्थण्डिले तां निधापयेत् ॥ ३७० ॥   
  
तत्र प्रक्षालितां मालां स्थापयेद्धेमपात्रके ॥ पञ्चामृतेन   
संस्नाप्य शीतलेन जलेन च ॥ ३७१ ॥   
  
चन्दनेन सुगन्धेन कस्तूरीकुङ्कुमादिभिः ॥ अभिषेकं ततः   
कुर्याद्धसौम्मन्त्रेण साधकः ॥ ३७२ ॥   
  
नवग्रहान्पूजयित्वा दिक्पालांश्चापि पूजयेत् ॥ ३७३ ॥   
  
तिलेन घृतयुक्तेन शक्तितो होमयेत्ततः ॥ स्वर्णन्तु दक्षिणां   
दद्याद्गुरवे मणिसङ्ख्यकम् ॥ ३७४ ॥   
  
तन्मन्त्रजापिनो विप्रान्भोजयेद्वापि वैदिकान् ॥ अभावे   
स्वर्णपत्रस्य ग्राह्यमश्वत्थपत्रकम् ॥ ३७५ ॥   
  
मालासंस्कार इत्युक्तो जपः स्यात्सिद्धिदायकः ॥   
कीकसादिकमालानां कौलिकानाञ्च वामिनाम् ॥ ३७६ ॥   
  
सिद्ध्यै वक्ष्यामि संस्कारं सर्वतन्त्रेषु गोपितम् ॥ शिल्पिनं   
पूजयेदादौ वस्त्रगन्धानुलेपनैः ॥ ३७७ ॥   
  
संहृष्टः कारयेन्मालां मन्त्रपूतं पिबेन्मधु ॥   
पञ्चाशन्मणिभिः कार्या ऋतुमत्या भगे क्षिपेत् ॥ ३७८ ॥   
  
निशामेकां समुद्धृत्य तन्मणीन्क्षालयेत्ततः ॥   
शुद्धोदैर्मूलमन्त्रेणाभिषिञ्चेद्विजयारसैः ॥ ३७९ ॥   
  
प्रक्षाल्य धूपयेत्पश्चात्प्रोतयेदिष्टसूत्रकैः ॥ सूत्रं   
स्वेष्टजपे नीलं कृष्णं मारणकर्मणि ॥ ३८० ॥   
  
मोहने हरितं स्तम्भे धूमाभं द्विषितालभम् ॥ शान्तौ   
पुष्टौ सितं द्वेषे रक्तमुच्चाटने भवेत् ॥   
  
वश्ये पीतं कषायन्तु विक्षेपकरणे मतम् ॥ ३८१ ॥   
  
चक्रपूजां ततः कृत्वा त्वष्टोत्तरसहस्रकम् ॥   
हुनेन्मद्यपलाभ्यां च मूलमन्त्रेण साधकः ॥ ३८२ ॥   
  
ततो बलिं यथान्यायं महिषादेः प्रदापयेत् ॥ शिल्पिनः   
साधकांश्चापि भोजयेन्मणिसङ्ख्यकान् ॥ ३८३ ॥   
  
एवं सम्माजितां मालां गुरवे तां प्रदर्शयेत् ॥ येन मन्त्रेण   
या माला कृता तन्तु जपेत्तया ॥ ३८४ ॥   
  
अन्यमन्त्रजपाच्छापो देवतायाः प्रजायते ॥ दृढं सूत्रं   
नियुञ्जीत जपेत्तु स्थगितो यथा ॥ ३८५ ॥   
  
प्। १४३) जीर्णे सूत्रे पुनः सूत्रं ग्रन्थयित्वा शतं जपेत् ॥   
तर्जन्या न स्पृशेत्सूत्रं कम्पयेन्नैव धूनयेत् ॥ ३८६ ॥   
  
न स्पृशेद्वामहस्तेन करस्रस्तन्न कारयेत् ॥ अक्षाणां   
चालनेङ्गुष्ठश्चान्यमक्षम्न संस्पृशेत् ॥ ३८७ ॥   
  
जपकाले तदा विद्वान्मन्त्रं नैव विलङ्घयेत् ॥ परिवर्तनकाले   
तु सङ्घट्टं नैव कारयेत् ॥ ३८८ ॥   
  
कलिः खटखटाशब्दे दोलने च चलन्मृतिः ॥ चलिते चैव   
विद्वेषः स्फुटिते व्याधिसम्भवः ॥ ३८९ ॥   
  
हस्तच्युते महाविघ्नः सूत्रच्छेदे विनाशनम् ॥ अथ   
वाङ्गुलिमालाभिर्जपं कुर्यात्तदुच्यते ॥ ३९० ॥   
  
अनामामध्यमारभ्य कनिष्ठानुक्रमेण तु ॥ मध्यमा   
मूलपर्यन्ता करमाला प्रकीर्तिता ॥ ३९१ ॥   
  
मध्यमानामिकामध्यपर्वयुग्मं प्रकल्पयेत् ॥ मेरुं   
चानामिकामूलात्कनिष्ठानुक्रमेण च ॥ ३९२ ॥   
  
तर्जन्यग्रादितो मध्यामूलान्तं दशसङ्ख्यकाः ॥ अथ वा   
कल्पयेन्मेरुं मध्यानामादिपर्वकम् ॥ ३९३ ॥   
  
अनामामध्यमे तत्र तर्जनीमूलकावपि ॥ जपसङ्ख्याजपः   
प्रोक्तस्तथायन्त्रिविधोमतः ॥ ३९४ ॥   
  
तत्रादौ त्रिविधः प्रोक्तः पूर्वोक्तोऽयं जपो मया ॥   
अङ्गुल्याख्यो जपः प्रोक्तो मतोन्यो न ममैव च ॥ ३९५ ॥   
  
अङ्गुलीगतलेखाभिर्जपो लेखाजपो भवेत् ॥ अङ्गुलीं न   
वियुञ्जीत जपकाले कदाचन ॥ ३९६ ॥   
  
अङ्गुलीनां वियोगेन च्छिद्रेषु स्रवते जपः ॥ नोल्लङ्घयेच्च   
गुणवान्किञ्चित्सङ्कोचयेत्तलम् ॥ ३९७ ॥   
  
न [जपकाले करेण न दर्शयेद्यदि दर्शयेत् तर्हि   
राक्षसास्तत्फलमाददति ॥] दर्शयेत्करं नोचेत्फलं गृह्णन्ति   
राक्षसाः ॥ त्यजेविंशद्विकर्माणि सिद्धिविघ्नकराणि च ॥ ३९८   
॥   
  
कुर्याद्विंशतिकर्माणि जपसिद्धिकराणि च ॥ लोभं क्रोधं च   
मात्सर्यं कामं द्वेषञ्च ताडनम् ॥ ३९९ ॥   
  
दम्भमुच्चाटनाभ्यङ्गौ प्रियं मिथ्यावचस्तथा ॥ गीतं   
वाद्यं मधु च्छायां विभीतककरञ्जयोः ॥ ४०० ॥   
  
मांसं प्रातग्रहं माल्यं ताम्बुलं पापिभाषणम् ॥ एतानि   
वर्जयेद्विद्वान्कर्तव्यान्यथ मे शृणु ॥ ४०१ ॥   
  
मन्त्रो निरोधो मन्त्रार्थचिन्तनं नित्यकर्म च ॥ नैमित्तिकं   
श्रौतमौने परसङ्गस्य वर्जनम् ॥ ४०२ ॥   
  
भूमिशय्या त्रिषवणस्नानं प्रात्यहिकार्चनम् ॥ नित्यदानं   
गुरोः पादपूजाहारनिमन्त्रणे ॥ ४०३ ॥   
  
स्नानञ्च पञ्चगव्येन पवित्रकरधारणम् ॥ त्रिसन्ध्यं वन्दनं   
पञ्चयज्ञास्तर्पणमेव च ॥ ४०४ ॥   
  
प्। १४४) यथोक्तवस्त्रधरणं प्रायश्चित्तमथोच्यते ॥   
सकृदुच्चरिते शब्दे प्रणवं समुदीरयेत् ॥ ४०५ ॥   
  
प्रोक्ते पामरशब्देपि प्राणायामं सकृच्चरेत् ॥ बहुप्रलापे   
चावश्यं न्यस्याङ्गानि ततो जपेत् ॥ ४०६ ॥   
  
क्षुतेप्येवं तथास्पृश्यस्थानानां स्पर्शनेपि च ॥ मौनत्यागे   
जपेन्मन्त्रं वैष्णवं वा स्मरेद्धरिम् ॥ ४०७ ॥   
  
पतितान्त्यजसन्दर्शे तेजोवन्तं निरीक्षयेत् ॥   
सूर्योग्निश्चन्द्रमाः खेटा मुनयो भानि तारकाः ॥ ४०८ ॥   
  
विद्वांसो ब्राह्मणाश्चेति तेजोहीनास्ततः परे ॥   
क्षुतेधोवायुगमने पतितादिकभाषणे ॥ ४०९ ॥   
  
त्यक्त्वा जपं तथाचम्य प्राणायामं षडङ्गकम् ॥ कृत्वा   
पश्चाज्जपेन्मन्त्रमम्भोऽलाभे हरिं स्मरेत् ॥ ४१० ॥   
  
मार्जारं कुक्कुटं क्रौञ्चं श्वानं गृध्रं खगं कपिम् ॥   
दृष्ट्वाचम्य चरेत्कर्म स्पृष्ट्वा स्नानं विधीयते ॥ ४११ ॥   
  
दैवादसत्यभाषी चेत्स रौद्रं पौरुषं जपेत् ॥   
बहुवस्त्रैकवस्त्रो वा मुक्तकेशो गलावृतः ॥ ४१२ ॥   
  
उष्णीषी कञ्चुकी नग्नः शिरसि प्रावृतोपि वा ॥   
चिन्ताद्याकुलचित्तो वा क्रुद्धो वान्तः क्षुधान्वितः ॥ ४१३ ॥   
  
जङ्घानिगूढपादो वा यानशय्यागतस्तथा ॥ शयानो वा   
धौतपादः पश्चाद्वा दक्षिणामुखः ॥ ४१४ ॥   
  
म्लानवस्त्रोर्धवस्त्रश्च तथा द्विगुणवस्त्रकः ॥ च्युतवस्त्रो   
रक्तवस्त्रःस्निग्धवस्त्रो द्विकच्छकः ॥ ४१५ ॥   
  
बहिष्कच्छो नुत्तरीयो विकच्छश्चैककच्छकः ॥ कौपीनी   
प्रौढपादश्च तथैव स्यूतवस्त्रवान् [षिवु तन्तुसन्ताने ॥] ॥   
४१६ ॥   
  
जपेशक्तः प्रमादाच्च राक्षसैर्गृह्यतेफलम् ॥ तत्कारणं   
परित्यज्य तज्जपं पुनरा चरेत् ॥ ४१७ ॥   
  
स्वभार्यायां प्रमादेन स्खलितश्चेत्तदोषसि ॥ स्नात्वार्द्रवासा   
मौनेन दशकुम्भमितैर्जलैः ॥ ४१८ ॥   
  
श्रोत्रियस्य गृहे दद्यात्परनार्यां सहस्रकम् ॥ जपः   
स्यादक्षरावृत्तिः स त्रेधा परिकीर्तितः ॥ ४१९ ॥   
  
हीनो वाग्जः कायिकस्तु मध्यः श्रेष्ठस्तु मानसः ॥ य   
उच्चनीचैः स्वरितैः शब्दैः स्पष्टपदाक्षरैः ॥ ४२० ॥   
  
मन्त्र उच्चार्यते हीनोऽसौ जपो वाचिकः स्मृतः ॥   
शनैरुच्चारयेन्मन्त्रमीपदोष्टौ प्रचारयेत् ॥ ४२१ ॥   
  
कस्यचिच्छ्रवणायोग्यः कायिकः स तु मध्यमः ॥ बुद्ध्या   
यदाक्षरश्रेणीं यथास्थानेषु चोच्चरेत् ॥ ४२२ ॥   
  
अर्थस्मरणपूर्वन्तु स श्रेष्ठो मानसो जपः ॥   
षट्कर्मकृद्वाचिकः स्यात्कायिकः सर्वसिद्धिकृत् ॥ ४२३ ॥   
  
प्। १४५) मानसः साधयेन्मोक्षं ततोन्यः क्षुद्रकर्मकृत् ॥ जपेन   
देवता नित्यं स्तूयमाना प्रसीदति ॥ ४२४ ॥   
  
जपात्सिद्धिर्जपात्सिद्धिर्जपात्सिद्धिरदूरतः ॥ यथा धनेन   
सन्तुष्टो जायते क्षुल्लको नरः ॥ ४२५ ॥   
  
तथैव बलिदानेन पूजया क्षुद्रदेवताः ॥ यथा   
महागुणैर्वश्यो जायते गुणवान्प्रभुः ॥ ४२६ ॥   
  
तथाहं त्वं च [अत्र चकारोनुक्तसमुच्चयार्थस्तेन गणेशो   
बोध्यः ॥] विष्ण्वर्कौ जपा देव फलप्रदाः ॥ आसनन्तु द्विधा   
प्रोक्तं नित्यकामिकभेदतः ॥ ४२७ ॥   
  
कुशाजिनोत्तरैर्युक्तं चतुरङ्गुलमूर्ध्वतः ॥ चतुरस्रं   
द्विहस्तञ्च सुन्दरं मृदु निर्मलम् ॥ ४२८ ॥   
  
इदं सुखासनं नित्यं जपसिद्धिविधायकम् ॥ अथ काम्यानि   
वक्ष्यन्ते ज्ञानसिद्ध्यायिहाजिनम् ॥ ४२९ ॥   
  
सर्वसिद्ध्यै व्याघ्रचर्म त्वाविकं [मेषोर्णावासः ॥]   
रोगनाशनम् ॥ कौशेयं पौष्टिकं प्रोक्तं वेत्रजं   
श्रीविवर्द्धनम् ॥ ४३० ॥   
  
श्वेते तु कम्बले धर्मसिद्धिरुक्तेर्थसिद्धयः ॥ पीते कामो   
द्विजान्येषां [द्विजत्त्वं त्रयाणां तदितरत्वं शूद्रे   
तदुक्तं मनौ- ब्राह्मणक्षत्रियविशस्त्रयो वर्णा द्विजातयः ॥   
चतुर्थ एकजातिस्तु शूद्रो नास्ति तु पञ्चमः ॥] मोक्षदः   
कृष्णकम्बलः ॥ ४३१ ॥   
  
दुःखमुक्त्यै रञ्जितस्तु नीलरङ्गो न शोभनः ॥   
त्यजेन्निषिद्धं मतिमांस्त्वनिषिद्धेषु संविशेत् ॥ ४३२ ॥   
  
निषिद्धान्यथ वक्ष्यन्ते शोकः स्याद्दारुकासने ॥ वंशासने   
दरिद्रः स्याद्वस्त्रे स्थानविनाशनम् ॥ ४३३ ॥   
  
पाषाणे च तथोच्चाटो ज्वरः स्यान्मृण्मयासने   
[मृण्मयशब्देन सामान्यस्य । पाषाणेष्टकयोः   
पृथगुपादानात् ॥] ॥ ४३४ ॥   
  
क्षित्यासने भवेत्पीडा पल्लवे चित्तविभ्रमः ॥ तृणासने   
भवेत्पीडा निषिद्धं त्विष्टकासनम् ॥ ४३५ ॥   
  
चित्तक्षोभो गृहस्थस्य कृष्णसाराजिने भवेत् ॥ बटुर्वनस्थः   
सन्न्यासी स्नातकः सिद्धिमाप्नुयात् ॥ ४३६ ॥   
  
शुभे मुहूर्ते नक्षत्रे तिथौ स्नात्वा यथाविधि ॥   
विप्रान्सन्तर्प्य यत्नेन भोजनाच्छादनादिभिः ॥ ४३७ ॥   
  
भूवित्तवस्त्रभूषाद्यैः सन्तोष्य गुरुमात्मनः ॥ आरभेच्च   
जपं पश्चात्तदनुज्ञापुरस्सरम् ॥ ४३८ ॥   
  
जपस्थाने ततः कुर्यात्त्रिकोणं वर्तुलं बहिः ॥   
तद्बहिश्चतुरस्रं च तत्र क्षेत्रे समर्चयेत् ॥ ४३९ ॥   
  
प्। १४६) इहागच्छेत्यादिवाक्यैस्त्रिकोणादग्रतः पुनः ॥   
अन्नोदकादिसम्पूर्णं बलिपात्रं निधापयेत् ॥ ४४० ॥   
  
वामिभिर्महिषो देयः कौलिकैर्बर्करस्तथा ॥ अविः   
सिद्धान्तिभिस्तत्र निवेद्यो मनुना सुराः ॥ ४४१ ॥   
  
एह्येहि [एह्येहि विद्रषीपुरुष जयजय नर्तय विघ्नविघ्न   
महाभैरव क्षेत्रेश क्षेत्रपाल बलिं गृह्णगृह्ण स्वाहा ॥]   
विद्रषीत्युक्त्वा पुरुषं जययुग्मकम् ॥ नर्तयद्वितयं   
पश्चाद्विघ्नविघ्न महेति च ॥ ४४२ ॥   
  
भैरवपदपूर्वन्तु क्षेत्रेशमिति चोच्चरेत् ॥ क्षेत्रपालबलिं   
गृह्णगृह्णस्वाहेति वै वदेत् ॥ ४४३ ॥   
  
त्रिचत्वारिंशदर्णोयं क्षेत्रपालबलेर्मनुः ॥ तस्मै   
सपरिवाराय बलिं दद्यान्न भक्षयेत् ॥ ४४४ ॥   
  
प्रारभेत पुरश्चर्यां दीक्षोक्तदिवसे शुभे ॥ प्रणम्यादौ   
गुरून्विप्रान्गणेशं परिपूज्य च ॥ ४४५ ॥   
  
पुण्याहवाचनं कृत्वा कुशहस्तो वदेदिति ॥ सूर्यः सोमो यमः   
कालः सन्ध्ये भूतान्यहः क्षपा ॥ ४४६ ॥   
  
पवनो दिक्पतिर्भूमिराकाशं खेचरामराः ॥   
ब्रह्मशासनमास्थाय कल्पध्वमिह सन्निधिम् ॥ ४४७ ॥   
  
पठित्वेदं ताम्रपात्रे कृत्वा कुशतिलाक्षतान् ॥ उदङ्मुखस्तु   
सङ्कल्पं कुर्यात्संवत्सरादिकान् ॥ ४४८ ॥   
  
कामनान्तानुच्चरेच्च तत्र विंशतिसङ्ख्यकान् ॥ संवत्सरमृतुं   
मासं पक्षं पञ्चाङ्गमेव च ॥ ४४९ ॥   
  
नवग्रहस्थितिं घस्रभागमुहूर्तके त्विति ॥   
स्वदेशभेदानुच्चार्य कामनासहितान्वदेत् ॥ ४५० ॥   
  
द्वीपेमुके मुके खण्डे गोत्रं प्रवरमुच्चरेत् ॥ स्वनाम   
जातिनामान्तं पुनः शर्म च वर्म च ॥ ४५१ ॥   
  
गुप्तो दासोथामुकस्य मन्त्रस्य सिद्धिकामकः ॥ करिष्येहं   
पुरश्चर्यामेतत्सङ्ख्यजपात्मिकाम् ॥ ४५२ ॥   
  
अथवेयद्दिनैरेतैरसति प्रतिबाधके ॥ करिष्य इति सङ्कल्पं   
मनसैव प्रकल्पयेत् ॥ ४५३ ॥   
  
वदेद्वाचाभिलाषं च कर्मणा चोपपादयन् ॥ गुरुं गणपतिं   
दुर्गां मह्यं नत्वा च पूजनम् ॥ ४५४ ॥   
  
कृत्वा स्वमूलमन्त्रेण प्राणायामत्रयं चरेत् ॥ कृत्वा   
ऋष्यादिविन्यासमङ्गन्यासं तथैव च ॥ ४५५ ॥   
  
ध्यायेच्च हृदये देवं पात्रे संस्थाप्य मालिकाम् ॥ अर्घ्योदकेन   
सम्प्रोक्ष्य ततस्तां प्रार्थयेदिति ॥ ४५६ ॥   
  
ॐ मालेमाले माहामाये सर्वशक्तिस्वरूपिणी ॥ चतुर्वर्गस्त्वयि   
न्यस्तस्तस्मान्मे सिद्धिदा भव ॥ ४५७ ॥   
  
प्। १४७) पूजयित्वा ततो मालां गृह्णीयाद्दक्षिणे करे ॥ बीजं   
[गमिति बीजम् ॥] गणपतेः पूर्वमुच्चार्य तदनन्तरम् ॥ ४५८ ॥   
  
अविघ्नं कुरु माले त्वं गृह्णीयात्तदनन्तरम् ॥ हस्तेथ   
दक्षिणे पश्चाच्चिन्तयेन्मनसा शिवम् ॥ ५५९ ॥   
  
चिन्तयेच्च गुरुं मूर्ध्नि यथावर्णादिकं भवेत् ॥ मन्त्रं   
ध्यायेत्कण्ठमध्ये पीतवर्णं हिरण्मयम ॥ ४६० ॥   
  
महामायां [अत्र मन्त्रे ॐ मामिति पूर्वं पठेत् ॥ छन्दो   
भङ्गभयादिह तदनुक्तिः ॥] च हृदये स्वात्मानं गुरुपादयोः   
॥ आज्ञाचक्रे ततः पश्चाद्गुरोर्मन्त्रस्य चात्मनः ॥ ४६१ ॥   
  
देव्याश्चाप्येकतां नीत्वा सुषुम्णावर्त्मना ततः ॥   
गुरुस्वरूपमेकं तं षट्चक्रं प्रति लङ्घयेत् ॥ ४६२ ॥   
  
षट्चक्रेपि महामायां क्षणं ध्यात्वा प्रयत्नतः ॥   
लम्बयेन्मूलमन्त्रेण चादिषोडशचक्रकम् ॥ ४६३ ॥   
  
आदिषोडशचक्रे तां साधकानन्ददायिनीम् ॥ चिन्तयेत्साधको   
देवीं जातकर्मसमारभेत् ॥ ४६४ ॥   
  
भ्रुवोरुपरि नाडीनां तिसृणां प्रान्त उच्यते ॥ तत्प्रान्तं   
त्रिपथस्थानं षट्कोणं चतुरङ्गुलम् ॥ ४६५ ॥   
  
चक्रं च कुलयोगज्ञैराज्ञाचक्रमितीरितम् ॥ कण्ठे त्रयाणां   
नाडीनां वेष्टनं विद्यते नृणाम् ॥ ४६६ ॥   
  
सुषुम्णेडापिङ्गलानां षट्कोणं तत्षडङ्गुलम् ॥   
तत्त्वचक्रमिति प्रोक्तं शुक्लं कण्ठस्य मध्यगम् ॥ ४६७ ॥   
  
त्रयाणामपि देवानां हृदये चैकता भवेत् ॥ तत्स्थाने   
षोडशारं स्यात्सप्ताङ्गुलप्रमाणतः ॥ ४६८ ॥   
  
तत्पूर्वमुक्तयोगानामादिषोडशचक्रगम् ॥ ध्येयानामथ   
मन्त्राणां चिन्तितस्य जपस्य च ॥ ४६९ ॥   
  
यस्मादाद्यं तु हृदयं तस्मादादिर्निगद्यते ॥ तत्र प्रणव   
उत्पन्नः पूर्वमादिसुतस्य तु ॥ ४७० ॥   
  
निस्सेतुकं यथा तोयं क्षणान्निम्नं प्रसर्पति ॥ मन्त्रस्तथैव   
निस्सेतुः क्षणात्क्षरति यज्वनाम् ॥ ४७१ ॥   
  
तस्मात्सर्वप्रयत्नेषु चतुर्वर्णादिजातयः ॥ पार्श्वयोः   
सेतुमादाय जपकर्म समारभन् ॥ ४७२ ॥   
  
मन्त्राणां प्रणवः सेतुर्द्विजानां परिकीर्तितः ॥   
चतुर्दशस्वरोन्येषां चन्द्रानुस्वारसंयुतः ॥ ४७३ ॥   
  
एवं विचिन्त्य मध्याया [मध्यमाङ्गुलेर्मध्यपर्वणि ।] मध्ये   
भागे तु मालिकाम् ॥ अस्पृशंस्तर्जनीं मालामङ्गुष्ठाग्रेण   
चालयेत् ॥ ४७४ ॥   
  
पूर्वं मन्त्रं जपन्यस्तु संस्पृशेदपरं मणिम् ॥ अङ्गुष्ठेन   
भवेत्तस्य स जपो निष्फलः सदा ॥ ४७५ ॥   
  
प्। १४८) मालां स्वहृदयासन्नां धृत्वा दक्षिणपाणिना ॥   
मालामन्त्रस्तु ह्रीं सिद्ध्यै नमः सम्प्रार्थयेदिति ॥ ४७६ ॥   
  
त्वं माले सर्वदेवानां प्रीतिदा शुभदा भव ॥ शिवं   
कुरुष्व मे भद्रे यशो वीर्यं च वर्धय ॥ ४७७ ॥   
  
इह प्रार्थनपूजायां प्रोक्तोयं मालिकामनुः ॥   
पञ्चाक्षरस्ततो देवं स्वेष्टं सम्प्रार्थयेदिति ॥ ४७८ ॥   
  
गुह्यातिगुह्यगोप्ता त्वं गृहाणास्मत्कृतं जपम् ॥ सिद्धिर्भवतु   
मे देव त्वत्प्रसादाज्जगत्पते ॥ ४७९ ॥   
  
मूलमन्त्रं समुच्चार्य देवहस्ते निवेदयेत् ॥ तं जपं   
चार्घ्यतोयेन मध्याह्नसमये त्विदम् ॥ ४८० ॥   
  
तदर्थं पूर्ववत्स्नात्वा विशेषेण विधानवित् ॥   
न्यासावसानमखिलं कर्म कुर्यात्पुरोदितम् ॥ ४८१ ॥   
  
पूजाग्निहोमपर्यन्तं ततश्च जपमारभेत् ॥ यावद्दिनावसानं   
तु भूयः स्नात्वा ततो द्विजः ॥ ४८२ ॥   
  
उपास्य पूर्ववत्सन्ध्यां देवं सम्पूजयेत्पुनः ॥ विसृज्य   
भोजनं कुर्यात्सततं तारकोदये ॥ ४८३ ॥   
  
सत्कन्दफलमूलाशी सद्भिक्षाशी हविष्यभुक् ॥ पयोव्रती   
भवेच्छ्रेष्ठस्तेषां लक्षणमुच्यते ॥ ४८४ ॥   
  
आयुष्करं पद्ममूलं पिण्डारककसेरुकम् ॥   
रक्तहस्तीशङ्खमधुशालुकं श्रेष्ठमुच्यते ॥ ४८५ ॥   
  
द्राक्षाम्रजम्बूपनसं कपित्थं खर्जूरिकादडिमनारिकेरम् ॥   
परूषकं क्षीरिणिकाकदल्योः फलं तु धात्र्याश्च   
भवेत्पवित्रम् ॥ ४८६ ॥   
  
पत्रमूलं त्वचामूलं विमूलं पञ्चमी जटी ॥ अकवाकुः   
कुवाकुश्च मूले पावित्र्यकारकम् ॥ ४८७ ॥   
  
वैदिकाचारयुक्तानां शुचीनां श्रीमतां सताम् ॥   
सत्कुलस्थानजातानां भिक्षाशी चाग्रजन्मनाम् ॥ ४८८ ॥   
  
चरुमूलफलक्षीरदधिभिक्षान्नसक्तवः ॥ एतत्सप्तविधं   
भिक्षालब्धं भक्ष्यं व्रतस्थितैः ॥ ४८९ ॥   
  
हविष्याणि तु पञ्चाशच्छ्वेताः स्विन्ना हिमोद्भवाः ॥   
तण्डुलाः षष्ठिनीवारशालिजास्त्रिविधा मताः ॥ ४९० ॥   
  
मुद्गा यवास्तिलाः कृष्णाः कुल्माषास्त्रिपुटा अपि ॥   
कङ्गवश्च मकुष्ठाश्च यावन्नालकणशिका ॥ ४९१ ॥   
  
कालकंशो ववास्तूकं करम्बुर्हिलमोचिका ॥ चक्रवती   
चक्रमर्दः पलङ्कः शतपुष्पिका ॥ ४९२ ॥   
  
मूलं हेमन्तजं श्वेतं राजिकां माष।जं तिलम् ॥   
मृणालमुसली घोण्टा शतमूली विदारिका ॥ ४९३ ॥   
  
सर्वे पिण्डालवश्चैव पद्मो वारवु षातथा ॥ आयुष्करः   
कञ्च्युकश्च शृङ्गाटककसेरुकौ ॥ ४९४ ॥   
  
सामुद्रं सैन्धवं चैव दध्याज्यं गोजमाहिषम् ॥ प्। १४९)   
दुग्धं ससारं मधुरं पयोन्यत्त्वलपबीजकम् ॥ ४९५ ॥   
  
पनसाम्रामलं चिञ्चा विफाणितगुडैक्षवम् ॥ हविष्यं   
भेषजं सर्वं हित्वा मीनान्सुरां पलम् ॥ ४९६ ॥   
  
श्रेष्ठं गवां दुग्धमुक्तं मध्यमं सुरभीभवम् ॥ अधमं   
माहिषं चान्यद्व्रतस्थानां निषिध्यते ॥ ४९७ ॥   
  
त्यजन्निषिद्धमन्नाद्यं मध्यो सौ शास्त्रतश्च यः ॥ निषिद्धं   
देशकुलतः प्रशस्तं सोधमः स्मृतः ॥ ४९८ ॥   
  
निषिद्धान्यथ कथ्यन्ते सप्तविंशमितानि तु ॥ श्वेतमुद्रा   
मसूराश्च कोद्रवाश्चणकास्त्रिधा ॥ ४९९ ॥   
  
माषाश्च भूमिलवणं यत्र जातं रसान्तरम् ॥ क्षौद्रं   
क्षारं पलाण्डुश्च गृञ्जनं काचभोजनम् ॥ ५०० ॥   
  
मांसं च स्विन्नलवणं रामठं चैव नालकम् ॥ अन्नं   
पर्युषितं तैलं ताम्बूलं क्षुद्रधान्यकम् ॥ ५०१ ॥   
  
पटोलं चापि वृन्ताकं मूलकं च कलिञ्जकम् ॥ दग्धान्नं च   
द्विपक्वं च गुडान्नं तालजं फलम् ॥ ५०२ ॥   
  
देवा विशेषं शृण्वन्तु वर्णाश्रमविभेदतः ॥ तिलतैलं   
मन्त्रपूतं पावनं देवदुर्लभम् ॥ ५०३ ॥   
  
मर्दयित्वा गृहस्थेन स्नानं कार्यं तु सर्वदा ॥ द्विजैस्तु   
भोजनं कार्यमुपस्तीर्याविधार्य च ॥ ५०४ ॥   
  
पावयेद्वैदिकैर्मन्त्रैः प्रोक्षणादिककर्मणा ॥ पुनर्मूलेन   
सम्मन्त्र्य भुञ्जीयाद्धृदयाणुना ॥ ५०५ ॥   
  
मूलाभिमन्त्रितं तोयं भोजने तृषि सम्पिबेत् ॥ पलाशपत्रे   
भुञ्जीत त्वन्यत्पत्रं विवर्जितम् ॥ ५०६ ॥   
  
तदभावे कदल्यां वा मधूके सर्जकेपि च ॥ भुक्त्वा शयीत   
शयने सुशुद्धे वसुधातले ॥ ५०७ ॥   
  
अहतास्तरणास्तीर्णे सन्दर्भेणायने शुचौ ॥ मन्त्रिते   
मूलमन्त्रेण जितक्रोधो जितेन्द्रियः ॥ ५०८ ॥   
  
अभीष्टदेवतां ध्यायन्प्राक्शिरस्को निशि स्वपेत् ॥ अर्धरात्रे   
समुत्थाय पादशौचं विधाय च ॥ ५०९ ॥   
  
आचम्य देवं सम्पूज्य शीघ्रं संस्पृश्य पूर्ववत् ॥ जपं   
कुर्याद्यथाशक्ति त्वर्पयेच्च तथेश्वरे ॥ ५१० ॥   
  
स्वपेत्ततस्तु यो दृष्टः स्वप्नं तं गुरवे वदेत् ॥ जपश्चायं   
वनस्थानां प्रोक्तो वै ब्रह्मवादिनाम् ॥ ५११ ॥   
  
देशाद्युपद्रवत्रासात्स्वैरं यावत्समापनम् ॥ कर्तव्यं चेदयं   
कालः प्रोक्तोत्यावश्यकेपि च ॥ ५१२ ॥   
  
आमध्याह्नं जपः श्रेष्ठो मध्यमप्रहरत्रयम् ॥   
सार्धयामत्रयं हीनोऽवश्यके प्रोक्तलक्षणः ॥ ५१३ ॥   
  
पञ्चधा तु विधिः प्रोक्तो जपसम्पूर्णकारकः ॥ आद्यः कल्पः   
प्रतिदिनमामध्याह्नं जपं चरेत् ॥ ५१४ ॥   
  
प्। १५०) तद्दशांशेन कल्पोक्तद्रव्यैर्होमं प्रकल्पयेत् ॥   
तर्पणं मार्जनं कृत्वा तथा ब्राह्मणभोजनम् ॥ ५१५ ॥   
  
तस्य दशांशतश्चायं प्रथमः कल्प ईरितः ॥ अयं   
द्वितीयः कल्पस्तु लक्षमेकं जपं चरेत् ॥ ५१६ ॥   
  
होमादिकं तस्य कृत्वाग्रिमलक्षं समारभेत् ॥ अयं तृतीयः   
कल्पस्तु सम्पूर्णं जपमाचरेत् ॥ ५१७ ॥   
  
पूर्णे होमे तर्पणादि पूर्वमेवाचरेदिति ॥ चतुर्थस्तु तथा कल्पो   
दरिद्रैर्द्विगुणो जपः [कार्य इति शेषः ॥] ॥ ५१८ ॥   
  
होमाद्यभावे कर्तव्यस्त्र्यादिनिघ्नो नृपादिकैः ॥ पञ्चमस्तु   
तथा कल्पो यस्य देवस्य यत्प्रियम् ॥ ५१९ ॥   
  
तदेव द्विगुणं कार्यं शीघ्रं दैवततुष्टये ॥   
जपप्रियास्सर्वदेव्यो वाममार्गे बलिप्रियाः ॥ ५२० ॥   
  
होमप्रियो महादेवो भास्करस्तर्पणप्रियः ॥ मार्जनं तु   
गणेशस्य विष्णोर्ब्राह्मणभोजनम् ॥ ५२१ ॥   
  
प्रायश्चित्तं तु न कृतं तदा शुद्धो भवेद् द्विजः ॥   
पुरश्चर्याचतुष्केण त्रिद्व्याद्यैः क्षत्त्रियादयः ॥ ५२२ ॥   
  
अथवान्यप्रकारेण पुरश्चरणमुच्यते ॥ गृहणेर्कस्य चेन्दोर्वा   
शुचिः पूर्वमुपोषितः ॥ ५२३ ॥   
  
नद्यां समुद्रगामिन्यां नाभिमात्रे जले स्थितः ॥   
स्पर्शादिमुक्तिपर्यन्तं जपेन्मन्त्रं समाहितः ॥ ५२४ ॥   
  
तावत्कालं जपेदित्थं ततो होमादिकं चरेत् ॥   
ब्राह्मणान्भोजयेत्पश्चात्पुरश्चर्यासमन्त्विदम् ॥ ५२५ ॥   
  
प्रायश्चित्तं प्रयोगस्य प्रत्यवायस्य नाशनम् ॥ येषां जपे च   
होमे च सङ्ख्या तन्त्रेषु नोदिता ॥ ५२६ ॥   
  
तत्र चेयं पुरश्चर्या सर्वतन्त्रेषु गोपिता ॥ वाममार्गाय   
मन्त्राणामेवमेवान्यदुच्यते ॥ ५२७ ॥   
  
कृष्णाष्टमीं समारभ्य यावत्कृष्णचतुर्दशी ॥ देवं   
ध्यात्वा जपेन्मन्त्रमयुतानां चतुष्टयम् ॥ ५२८ ॥   
  
दशांशं होमयेत्पश्चात्तर्पयेदभिषेचयेत् ॥   
असिद्धत्वाद्गुरोर्देवाः शिष्यसिद्धिर्न जायते ॥ ५२९ ॥   
  
तदोपायं प्रकुर्याद्यत्तद्गोप्यमधुनोच्यते ॥ अनुलोमविलोमेन   
बिन्दुमन्मातृकाक्षरैः ॥ ५३० ॥   
  
जपेत्सम्पुटितं मन्त्रं प्रत्यहं शतसङ्ख्यया ॥ एकमासं   
ततो होमादिकात्सिद्धो भवेन्मनुः ॥ ५३१ ॥   
  
पुरश्चर्योक्तमखिलमाह्निकं च समाचरेत् ॥ एवं वैदिकमन्त्रस्य   
सिद्धयेत्र च सस्वराः ॥ ५३२ ॥   
  
वर्णा देया बिन्दुयुक्ताः क्रमतश्चोत्क्रमेण च ॥   
ह्रस्वदीर्घप्लुतैर्भेदैर इ उ ऋ त्रिधा मताः ॥ ५३३ ॥   
  
प्। १५१) ह्रस्व प्लुतो ऌद्विविध एचापि द्विविधो मतः ॥   
दीर्घप्लुतविभेदेन ह्यनुस्वारविसर्गकैः ॥ ५३४ ॥   
  
चतुर्विंशतिराख्याताः स्वरा एवं ञमैः स ह ॥ चत्वारः   
कादिका वर्णा जिह्वामूलीययुक्च कः ॥ ५३५ ॥   
  
एवं कवर्गो दशधा चाद्याः पञ्चदश स्मृताः ॥   
उपध्मानीयसंयुक्तं पकारस्तेन तत्र षट् ॥ ५३६ ॥   
  
याद्यष्टावपि सम्प्रोक्ता यज्ञे वेदे तु मातृकाः ॥ ऌक्षौ   
द्वावधिकौ ऋक्षु [ऋग्वेदेषु ।] क्षोधिकोऽथर्वणि [अथर्वणि ।]   
स्मृतः ॥ ५३७ ॥   
  
जपश्चाष्टोत्तरशतं प्रत्यहं मासमात्रकम् ॥   
अनध्यायान्वर्जयित्वा चत्वारिंशद्दिनं तथा ॥ ५३८ ॥   
  
होमादिसकलं प्राप्य नित्यमेव प्रकल्पयेत् ॥ क्षुद्रदैवतमन्त्रं   
तु भूतलिप्या पुटीकुरु ॥ ५३९ ॥   
  
क्रमोत्क्रमाच्छतावृत्तिं कुर्यात्सिद्धिस्तु मासतः ॥ अचो [अं इं   
उं ऋं ऌṁ एं ऐं ॐ औं हं यं वं रं लं कं ङं   
खं घं गं चं ञं छं झं जं टं णं ठं ढं   
डं तं नं थं धं दं पं मं फं भं बं शं षं   
सं ।] हयवरला आद्यन्तिमद्विचतुर्थकम् ॥ ५४० ॥   
  
तृतीयं च क्रमेणैव वर्गाणामक्षरं पठेत् ॥ ऊष्मत्रयं   
ततश्चैवं द्विचत्वारिंशदक्षरैः ॥ ५४१ ॥   
  
इत्युग्रदैवते जाप्य स्त्वष्टोत्तरसहस्रकः ॥ त्रिकालं   
गन्धपुष्पाद्यैर्निशीथे परतः पुनः ॥ ५४२ ॥   
  
षण्ंआसं कौलिकाद्यैश्चेदर्चिता सुप्रसीदति ॥ अयोग्यैर्गुरुतो   
लब्धाचार्यादिस्थानमाश्रितैः ॥ ५४३ ॥   
  
उद्दशाद्वा पुरश्चर्या कर्तव्येत्युच्यते न हि ॥ राज्ञां   
भाग्यवतो वापि सुकुमारस्य वा यथा ॥ ५४४ ॥   
  
सिद्धिर्भवेत्तथा वक्ष्ये वर्णोषधिपुरस्क्रियाम् ॥ सप्तधा सा   
परिज्ञेया वर्णमासैस्तु सिद्धिदा ॥ ५४५ ॥   
  
मन्त्रवर्णौषधीकाष्ठैरचयेद्गुटिकाः शुभाः ॥   
वर्णक्रमेण ताः प्रोक्ता अनुलोमविलोमतः ॥ ५४६ ॥   
  
मूलादिभ्यश्च बहुशः कर्तव्या मणयो यथा ॥   
सर्पद्वयाकृतिर्माला भवेन्नित्यं ततो जपेत् ॥ ५४७ ॥   
  
मालाया मणिसङ्ख्याकः प्रथमोयं जपः स्मृतः ॥ सर्वे   
समाना मणयः प्रोतव्या सार्णसूत्रकैः ॥ ५४८ ॥   
  
कण्ठे धार्या कण्ठमाला नित्यमेष द्वितीयकः ॥ तथैव   
राजते सूत्रे ये ह्यताः परिपूजयेत् ॥ ५४९ ॥   
  
तद्देवकल्पमार्गेण प्रक्रमोयं तृतीयकः ॥ वर्णौषधीनां   
क्वाथेन नित्यं स्नानं चतुर्थकः ॥ ५५० ॥   
  
वर्णोषधिजलादिभ्यो गोघृतेन तु पञ्चमः ॥ तच्चूर्णो   
द्वर्तनङ्कुर्यादेष षष्ठः प्रकीर्तितः ॥ ५५१ ॥   
  
प्। १५२) तद्भस्मधारणं नित्यं कुर्यादिति तु सप्तमः ॥   
ब्रह्मद्वेषाद्गुरोर्द्वेषात्स्त्रीद्वेषाच्चेन्न [सिद्धिरिति शेषः ।]   
जायते ॥ ५५२ ॥   
  
शापतो वा कीलितत्वात्तत्रोपायाष्टकं भवेत् ॥   
सन्तापाप्यायने द्रावो बोधनं च वशीकृतिः ॥ ५५३ ॥   
  
पीडनं पोषशोषौ च दहनं तत्क्रियोच्यते ॥ भूर्जपत्रं   
समानीय पद्ममष्टदलं लिखेत् ॥ ५५४ ॥   
  
अष्टगन्धेन देवस्य रोचनाचन्दनेन वा ॥ साधकस्य तु   
नामार्णैर्मन्त्रं सन्दर्भितं लिखेत् ॥ ५५५ ॥   
  
यावद्द्वयोः समाप्तिः स्यात्तस्य चाद्यन्तयोर्लिखेत् ॥ तारादिकं   
साधकस्य नामाथाष्टदलेषु च ॥ ५५६ ॥   
  
द्वौ द्वौ लेख्यौ स्वरौ तत्र सम्यग्ध्यायन्सुधात्मकम् [वम्बीजं   
।] ॥ तत्संवेष्ट्य मृदा सम्यग्वेष्टयेद्ब्राह्मणादिकः ॥ ५५७ ॥   
  
शुक्लादिवर्णया पश्चात्सद्वस्त्रेण च वेष्टयेत् ॥   
क्षिपेत्त्रिमधुरे तत्तु मृण्मये लघुभाजने ॥ ५५८ ॥   
  
क्षीरपूर्णे नवे कुम्भे तत्क्षिपेल्लघुभाजनम् ॥   
अग्निसंस्थापनं कृत्वा सन्निधौ तस्य तङ्घटम् ॥ ५५९ ॥   
  
संस्थापयेत्त्रिमधुरैर्मूलमन्त्रेण होमयेत् ॥   
अष्टाधिकसहस्रं तु सम्यक्तं कलशं क्षिपेत् ॥ ५६० ॥   
  
होमं समाप्य तं कुम्भं निःक्षिप्य च जलाशये ॥ स्वगुरुं   
ब्राह्मणांश्चान्नैस्तोषयेद्दक्षिणादिभिः ॥ ५६१ ॥   
  
सन्तापाप्यायनं चैतदुक्तं सिद्धिर्न चेद्भवेत् ॥ द्रावणं तु   
तदा कुर्यात्तत्प्रकार इहोच्यते ॥ ५६२ ॥   
  
वम्बीजेन ग्रन्थयित्वा भूर्जपत्रे लिखेन्मनुम् ॥   
उशीररोचनाभ्याञ्च शिलाकर्पूरकुङ्कुमैः ॥ ५६३ ॥   
  
क्षीराज्यमधुतोयानां मध्ये तं लिखितं क्षिपेत् ॥ पूजनाच्च   
जपाद्धोमाद्द्रावितः फलदो भवेत् ॥ ५६४ ॥   
  
द्रावितोपि न सिद्धश्चेद्बोधनं तस्य कारयेत् ॥ वाग्भवेन   
[ऐṁबीजेन ।] च बीजेन सम्पुटीकृत्य तं जपेत् ॥ ५६५ ॥   
  
एवं बुद्धो भवेत्सिद्धो नोचेत्कुर्याद्वशीकृतिम् ॥ कुचन्दनं   
महादारु हरिद्रा च मनःशिला ॥ ५६६ ॥   
  
एतैस्तु लिखितो मन्त्रो भूर्जपत्रे सुशोभने ॥ कण्ठे धृतो   
भवेद्वश्यो नो चेत्कुर्यात्प्रपीडनम् ॥ ५६७ ॥   
  
अनुदात्तस्वरेणाद्यमुदात्तेन द्वितीयकम् ॥ तृतीयमनुदात्तेन   
पठेत्तुर्यमुदात्ततः ॥ ५६८ ॥   
  
एवं पदानि सर्वाणि पठेन्मन्त्रस्य साधकः ॥   
अनुदात्तपदोच्चारे देवं ध्यायेदधःस्थितम् ॥ ५६९ ॥   
  
ऊर्ध्वस्थितमुदात्तस्योच्चारेष्टाधिसहस्रकम् ॥ जपेन्मन्त्रं ततो   
भूर्जे भानुदुग्धेन लेखयेत् ॥ ५७० ॥   
  
मन्त्रं तमाक्रमेद्वामपादेनाथ च होमयेत् ॥ अष्टोत्तरशतं   
मन्त्रः पीडितः स प्रसीदति ॥ ५७१ ॥   
  
न सिद्धश्चेत्तदा पोष्यः प्रोच्यते तत्क्रियाधुना ॥   
सोम्बीजपुटितं मन्त्रं लिखेद्भूर्जस्य पत्रके ॥ ५७२ ॥   
  
रोचनाकुङ्कुमाभ्याञ्च धारयेद्दधिदुग्धयोः ॥ इदं   
पोषणमित्युक्तमथ शोषणमुच्यते ॥ ५७३ ॥   
  
यज्ञस्य भस्मनालेख्य वायुबीजविदर्भितम् ॥ भूर्जपत्रे   
स्वेष्टमन्त्रं तत्कण्ठे धारयेदिति ॥ ५७४ ॥   
  
एतच्छोषणमित्युक्तं दहनं प्रोच्यतेऽधुना ॥ पृथक्पृथक्च   
मन्त्राणां चतुर्दिक्षु समावृतान् ॥ ५७५ ॥   
  
रम्बीजेन पलाशस्य बीजतैलेन संलिखेत् ॥ भूर्जपत्रेथ   
तद्धार्यं कण्ठे दाहक्रिया त्वियम् ॥ ५७६ ॥   
  
अथ शाबरमन्त्राणां पुरश्चरणमुच्यते ॥ कामरूपाख्यदेशे   
तु कामाक्षा यत्र देवता ॥ ५७७ ॥   
  
कामशलोस्ति यत्रासौ कामपीठस्स उच्यते ॥ तत्र संलेख्य   
मन्त्रं हि वंशोपरि यथाक्रमम् ॥ ५७८ ॥   
  
गुरुणा वाचनीयः स स्वयं पश्चात्पठेन्मनुम् ॥ गुरोरभावे   
तस्यैव मूले शैलस्य पर्वणि ॥ ५७९ ॥   
  
लिखित्वा प्रपठेन्मन्त्रं कामपीठं गुरुर्मतः ॥ अथ वा   
योगिनीशैले दक्षिणस्यां दिशि ध्रुवम् ॥ ५८० ॥   
  
योगाम्बा यत्र देवी सा लिखित्वात्र पठेन्मनुम् ॥   
ज्वालामुखीसमीपे वा हिङ्गुलाजसमापतः ॥ ५८१ ॥   
  
लिखित्वा प्रपठेन्मन्त्रं नान्यथैव प्रसिद्ध्यति ॥ मुख्यतः   
स्त्रीसमीपे तु कामपीठे मनोर्ग्रहः ॥ ५८२ ॥   
  
अथवा सर्वदेशेषु मन्त्रग्रहणमुच्यते ॥ तालपत्रे लिखेन्मन्त्रं   
पूर्णकुम्भे निधापयेत् ॥ ५८३ ॥   
  
भास्करन्तु गुरुन्ध्यात्वा वाचयेत्त्रिर्गुरू रविः ॥ अथ   
तान्त्रिकमन्त्राणां दीक्षां शृणु गुरुं विना ॥ ५८४ ॥   
  
शुक्लपक्षे त्रयोदश्यां चन्द्रताराबलान्विते ॥ गत्वा च   
दक्षिणामूर्तेः सन्निधौ पूजयेच्च तम् ॥ ५८५ ॥   
  
कलशस्थापनं कृत्वा तदग्रे तु परिक्षिपेत् ॥ तालपत्रे   
लिखित्वाथ मन्त्रं देवं च पूजयेत् ॥ ५८६ ॥   
  
देवो गुरुरिति ध्यात्वा मन्त्रं व्यक्तं तु वाचयेत् ॥   
अष्टोत्तरशतं चैव मन्त्रग्रहणमुच्यते ॥ ५८७ ॥   
  
एतत्तत्वं समाख्यातं गोप्यं मातरि जारवत् ॥ गुरौ लोभादयो   
दोषास्तस्मादुद्विजते जनः ॥ अतः शास्त्रं गुरुं कृत्वा   
दक्षिणामूर्तितो मनुः ॥ ५८८ ॥   
  
एवं सिद्धे मनौ देवि मोक्षमार्गनिबन्धकाः ॥   
तपःक्षयकराश्चैव जायन्ते नैकसिद्धयः ॥ ५८९ ॥   
  
प्। १५४) स्वल्पसिद्धौ निमग्नश्चेन्न जायन्ते णिमादयः ॥   
अणिमादिषु मग्नश्चेन्मोक्षवार्तातिदुर्लभा ॥ ५९० ॥   
  
अल्पं तपः क्षणान्नश्येन्मध्यमं चापि गर्वतः ॥   
सिद्धिद्वारमिदं तस्य मया लक्षणमुच्यते ॥ ५९१ ॥   
  
स्वप्ने वाक्षिसमक्षं वा आश्चर्यमतिहर्षदम् ॥ अकास्माद्यदि   
जायेत न ख्यातव्यं गुरुं विना ॥ ५९२ ॥   
  
प्रकाशनीयं न क्वापि ऐहिकीं सिद्धिमिच्छता ॥ प्रकाशयति यो   
मोहादौत्सुक्यान्मन्त्रजं सुखम् ॥ निकटस्थाश्च तास्तस्य सिद्धयो   
यान्ति दूरतः ॥ ५९३ ॥   
  
आभवन्ति च दुःखानि शोकाश्च विविधा अपि ॥ अल्पाशनं   
स्वल्पनिद्रा सदा चित्तप्रसन्नता ॥ ५९४ ॥   
  
प्रकाशयुक्शरीरं च वाक्यं सत्यं प्रजायते ॥ मन्त्रा   
राधनशक्तस्य प्रथमं वत्सरत्रयम् ॥ ५९५ ॥   
  
जायन्ते बहवो विघ्ना नियमत्यागहेतवः ॥ नोद्वेगं साधको याति   
कर्मणा मनसा यदि ॥ ५९६ ॥   
  
ततो वर्षत्रयादूर्ध्वं राजानश्च महीभृतः ॥   
प्रार्थयन्तेनुरोधेन गर्विता अपि मानिनः ॥ ५९७ ॥   
  
प्रसादः क्रियतां नाथ ममोद्धरणकारणम् ॥ प्रज्वलन्तं   
प्रपश्यन्ति तेजसा विभवेन च ॥ ५९८ ॥   
  
अतस्ते मुनिशार्दूलं विस्तरं वक्तुमक्षमाः ॥   
नवमाद्वत्सरादूर्ध्वं स्वयं सिद्ध्यति मन्त्रराट् ॥ ५९९ ॥   
  
वाङ्मनोरथसंसिद्धो दाता भोक्ता ह्ययाचकः ॥ अथ वक्ष्ये   
दरिद्रस्य मन्त्रसिद्धिर्यथा भवेत् ॥ ६०० ॥   
  
होमकर्मण्यशक्तस्य विप्रस्य द्विगुणो जपः ॥ इतरेषान्तु   
वर्णानां त्रिगुणादिर्विधीयते ॥ ६०१ ॥   
  
होमद्विगुणजाप्येन सम्पूर्णं तर्पणं भवेत् ॥ अकृते मार्जने   
प्रोक्तस्तर्पणाद्द्विगुणो जपः ॥ ६०२ ॥   
  
प्रत्याम्नायो ब्रह्मभोज्ये न कुत्रापि श्रुतौ श्रुतः ॥ सर्वथा   
भोजयेद्विप्रान्कृतसाङ्गत्वसिद्धये ॥ ६०३ ॥   
  
विप्राराधनमात्रेण व्यङ्गं साङ्गं प्रजायते ॥ यानि यानि च   
कर्माणि हीयन्ते द्विजभोजनैः ॥ निरर्थकानि तानि स्युर्बीजान्यू   
षरगानि च ॥ ६०४ ॥   
  
गुरुं सन्तोषयेत्पश्चाद्रोहिर्ण्याम्बरादिभिः ॥ गुरौ तुष्टे हि   
सन्तुष्टो मन्त्रः सिद्ध्यति मन्त्रिणः ॥ ६०५ ॥   
  
यदृच्छया श्रुतो मन्त्रश्च्छद्मनापि बलेनवा ॥ परेरितोवा   
गाथावा तज्जपो नैव चार्थकृत् ॥ ६०६ ॥   
  
पुस्तके लिखितान्मन्त्रानालोक्य प्रजपन्ति ये ॥ ब्रह्महत्यासमं   
तेषां पातकं परिकीर्तितम् ॥ ६०७ ॥   
  
प्। १५५) अनेककोटिम् मन्त्राणां चिन्तयन्नाकुलः कविः ॥ मन्त्रो   
गुरुमुखात्प्राप्त एकः स्यात्सर्वसिद्धिदः ॥ ६०८ ॥   
  
कुलप्राप्तः कुलाचारो मानितः सर्वसाधकैः ॥   
सिद्धिलक्षणसम्पूर्णः प्राणिमात्रस्य यस्समः ॥ ६०९ ॥   
  
मित्रं न शत्रवो यस्य सर्वमार्गप्रदर्शकः ॥ स एव तु गुरुः   
कार्यो नान्यो वामे कदाचन ॥ ६१० ॥   
  
इह लोके परत्रापि कौलः पतति चान्यथा ॥ सिद्धेरभावे दक्षे   
तु पापहानिः प्रजायते ॥ ६११ ॥   
  
सेवनान्मचतुष्कस्य [चतुर्मकारादिसेवनात् ॥] वामे तु निरयः   
पुरः ॥ इत्थं प्रोक्ता पुरश्चर्या किमन्यच्छ्रोतुमिच्छथ ॥ ६१२ ॥   
  
इति श्रीमहामायामहाकालानुमते मेरुतन्त्रे शिवप्रणीते   
पुरश्चर्याप्रकाशः षष्ठः ॥ ६ ॥   
