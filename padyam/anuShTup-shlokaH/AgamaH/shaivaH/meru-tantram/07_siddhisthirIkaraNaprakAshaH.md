+++
title = "०७ सिद्धिस्थिरीकरणप्रकाशः"

+++
श्रीदेव्युवाच ॥   
  
अस्मिन्घोरे कलियुगे स्वल्पसिद्ध्यातिदर्पिताः ॥ भविष्यन्ति   
जनास्तेषां स्थिरा सिद्धिः कथं भवेत् ॥ १ ॥   
  
अग्रे वंशादिवृद्धिश्च वंशे देवकृपा तथा ॥ मोक्षः कथं   
साधकस्य तथा वद कृपानिधे ॥ २ ॥   
  
ईश्वर उवाच ॥   
  
अहङ्कारपरित्यागात्काम्यकर्मविवर्जनात् ॥   
स्वधर्माचरणात्सर्वमनायासेन जायते ॥ ३ ॥   
  
एतत्कर्तुमशक्तश्चेन्निषिद्धं तु परित्यजेत् ॥ विहितं कर्म   
कुर्वीत सिद्धिः स्यात्पुत्रपौत्रिकी ॥ ४ ॥   
  
तत्रादौ कथयिष्यामि निषिद्धानि शृणु प्रिये ॥ देवस्थाने   
गुरुस्थाने श्मशाने च चतुष्पथे ॥   
पादुकासनविण्मूत्रमैथुनादि विवर्जयेत् ॥ ५ ॥   
  
प्रमत्तामन्त्यजां कन्यां पुष्पिताम्पतितस्तनीम् ॥ विरूपां   
मुक्तकेशीं च कामार्तां च न निन्दयेत् ॥ ६ ॥   
  
कन्यायोनिं पशुक्रीडां दिग्वस्त्रां प्रकटस्तनीम् ॥   
नालोकयेत्परद्रव्यं परदारांश्च वर्जयेत् ॥ ७ ॥   
  
धान्यगोगुरुदेवाग्निकौशपुस्तकसम्मुखम् ॥ नैव प्रसारयेत्पादौ   
न चैतानि विलङ्घयेत् ॥ ८ ॥   
  
आलस्यमदसम्मोहशापपैशुन्यविग्रहान् ॥ असूयामात्मसम्मानं   
परनिन्दां च वर्जयेत् ॥ ९ ॥   
  
लिङ्गिनं व्रतिनं विप्रं वेदवेदाङ्गसंहिताः ॥   
पुराणागमशास्त्राणि मनसापि न दूषयेत् ॥ १० ॥   
  
युगं मुसलमश्मानं दाम चुल्लीमुलूखलम् ॥ शूर्पं   
सम्मार्जनीं दण्डं ध्वजं वै तुर्यमायुधम् ॥ ११ ॥   
  
कलशं चामरं छत्रं दर्पणं भूषणं तथा ॥   
भोगयोग्यानि चान्यानि यागद्रव्याणि यानि च ॥ १२ ॥   
  
प्। १५६) महास्थानेषु वस्तूनि यानि वा देवतालये ॥ दिव्योक्तानि च   
वस्तूनि भूताविष्टानि यानि वै ॥ लङ्घयेज्जातु नैतानि न   
चैतानि पदा स्पृशेत् ॥ १३ ॥   
  
या गोष्ठी लोकविद्विष्टा या च स्वैरविसर्पिणी ॥   
परहिंसात्मिका या च न तामवतरेत्क्वचित् ॥ १४ ॥   
  
प्रतिग्रहान्न गृह्णीयादात्मभोगविधित्सया ॥   
देवतातिथिपूजार्थं दानतोप्यर्जयेद्धनम् [यत्नत] ॥ १५ ॥   
  
बिभीतककरञ्जार्कस्नुहीछायां न संश्रयेत् ॥   
स्तम्भदीपमनुष्याणामन्येषां प्राणिनां तथा ॥ १६ ॥   
  
नखाग्रकेशनिर्धूतस्नानवस्त्रपटोदकम् ॥ एतत्स्पर्शं   
त्यजेद्दूरं खरश्वाजरजस्तथा ॥ १७ ॥   
  
लिङ्गस्थानं च निर्माल्यं नद्यां नैव च लङ्घयेत् ॥ नद्यां   
प्रवाह येत्सर्वं दद्याद्वा शिवदीक्षिते ॥ १८ ॥   
  
न लङ्घयेद्गुरोराज्ञामुत्तरं न वदेत्तथा ॥ अप्रियं च तथा   
काले कामं क्रोधं विशेषतः ॥ १९ ॥   
  
नाप्रच्छन्नमुखो ब्रुयाद्गुरोरग्रे कदाचन ॥ अद्वैतं देवपूजां   
च गुरोरग्रे परित्यजेत् ॥ २० ॥   
  
पादुकायोगपट्टादिगुरुचिह्नानि साधकः ॥ न   
लङ्घयेत्स्पृशेन्नैव तत्समक्षं न धारयेत् ॥ २१ ॥   
  
पर्यङ्कशयनं तद्वत्तथा पादप्रसर्पणम् ॥ अङ्गभङ्गं च   
लीलां च न कुर्याद्दुरुसन्निधौ ॥ २२ ॥   
  
छायां न लङ्घयेत्तस्य गच्छेन्न पुरतो गुरोः ॥ न कुर्वीत   
गुरोरग्रे प्रभावं स्वस्य शिष्यकः ॥ २३ ॥   
  
अहङ्कारं न कुर्वीत नोल्बणं धारयेद्वपुः ॥ प्रगुरोः   
सन्निधौ नैव स्वगुरुं प्रणमेद्बुधः ॥ २४ ॥   
  
नमस्काराय चोद्युक्तं गुरुर्दृष्ट्वा निवारयेत् ॥ न नियोगं   
गुरोर्दद्यात्त्वमित्यादि न वा वदेत् ॥ २५ ॥   
  
श्रीनाथदेवस्वामीति बोधने भाषणे वदेत् ॥ जातायामापदि   
क्वापि शपथं गुरुसञ्ज्ञितम् ॥ २६ ॥   
  
न कुर्याच्छिवसञ्ज्ञं वा प्रसादेन क्रियेत चेत् ॥ तदर्थं   
निर्वहेद्यत्नादन्ते पूजाजपाहुतीः ॥ २७ ॥   
  
अनिर्वहंस्तु कार्यं तद्यदर्थं शपथः कृतः ॥   
प्रायश्चित्तं मनोः कुर्यान्मूलस्यैव सहस्रकम् ॥ २८ ॥   
  
लोकोद्वेगकरी या च या च मर्मनिकृन्तिनी ॥ स्थित्युद्वेगकरी या   
च तां गिरं नैव भाषयेत् ॥ २९ ॥   
  
अरण्यमुज्ज्वलमपि मनसापि समीप्सितम् ॥ लोकविद्वेषणं वेषं   
न गृह्णीयात्कदाचन ॥ ३० ॥   
  
तन्त्रोक्तान्यसमाचारानैहिकामुष्मिकांश्च तान् ॥ प्। १५७)   
आचरन्नादराच्छान्तिं दीक्षितः सोधिगच्छति ॥ ३१ ॥   
  
सामान्यसिद्धौ रक्षार्थं परेषां न कदाचन ॥ प्रयोक्तव्यः   
स्वस्य मन्त्रो महापद्यपि साधकैः ॥ ३२ ॥   
  
गुरोरुद्भूतवाक्येन भयात्स्वार्थेन वा पुनः ॥ कृपया परया   
कुर्यादनाथेषु दयां सदा ॥ ३३ ॥   
  
यत्रयत्र पुरीष्वेव मात्सर्यं श्रूयते गुरोः ॥ तत्रत्र न   
वस्तव्यं प्रयायात्संस्मरन्हृदि ॥ ३४ ॥   
  
विष्णोः शिवस्य शास्त्रस्य वेदस्यार्कगणेशयोः ॥ भवान्या   
यत्र निन्दा तु तस्मिन्स्थाने न वै वसेत् ॥ ३५ ॥   
  
कर्मणां मनसा वाचा नहीच्छेत्परदारकान् ॥ वक्तव्यं च   
वचः सत्यं सौशील्यं समतां धृतिम् ॥ ३६ ॥   
  
शक्तिं दयामवस्थां च दिव्यां शक्तिं च सर्वदा ॥   
गमनागमने कुर्यात्प्रणम्य गुरुपादुके ॥ ३७ ॥   
  
पश्चात्पादेन निर्गच्छेत्प्रणम्य च गुरोर्गृहात् ॥   
मलयुक्तादिरहितः केशश्मश्रुविलुञ्चनात् ॥ ३८ ॥   
  
सोमसूर्योत्तरस्थां च गवाश्वत्थादिमध्यगाम् ॥   
भावयेद्देवतां विष्णुं गुरुविप्रशरीरगाम् ॥ ३९ ॥   
  
सेवेत मातापितरौ विष्णुं तद्वत्प्रियाअतिथिम् ॥ ज्ञेयो   
विश्वाश्रयो विष्णुरात्मा ज्ञेयश्च विष्णुवत् ॥ ४० ॥   
  
स्वानुष्ठाने तु यत्कर्म सर्वं सर्वस्य गोपयेत् ॥ मन्त्रगुप्तिश्च   
कर्तव्या सततं मन्त्रसिद्धये ॥ ४१ ॥   
  
गुरोर्नाम न गृह्णियाद्वदेदावश्यके त्विति ॥ ॐ श्रीपूर्वं   
गुरोर्नाम देवनाम तदुत्तरम् ॥ ४२ ॥   
  
पादशब्दसमेतं तु कृत्वा मूर्ध्न्यञ्जलिं पुनः ॥ नमोऽन्तं   
च वदेन्नाम तिथ्यर्णं च हरेर्मम ॥ ४३ ॥   
  
नित्यं नैमित्तिकं काम्यं सापेक्षं पूर्वपूर्वतः ॥ अन्यथा   
भजनं देवि करोत्यापत्परम्पराम् ॥ ४४ ॥   
  
प्रत्यहं क्रियते पूजा सा तु नित्या प्रकीर्तिता ॥ नैमित्तिकापि   
तत्सङ्ख्या पञ्चतुल्या परे दिने ॥ ४५ ॥   
  
अभावेपि कदाचित्स्यान्नित्ये नैमित्तिका त्वियम् ॥ शुद्धा नैमित्तिका   
पूजा प्रोक्ता विंशतिभेदिका ॥ ४६ ॥   
  
पर्वाणि च महायोगा व्यतीपातः सवैधृतिः ॥ मन्वादयो   
युगाद्याश्च यदङ्गं देवताभवम् ॥ ४७ ॥   
  
पुष्यश्च रविवारश्च त्रिगुरूणां स्वकीयकम् ॥ जन्माहश्चापि   
दीक्षाया दिवसं नवरात्रकम् ॥ ४८ ॥   
  
गन्डान्तान्यथ पूजाया आवश्यकदिनं शृणु ॥ विशेषेण   
कृता पूजा यस्मिन्भवति निष्फला ॥ ४९ ॥   
  
दशिकागमने चैव वीरस्वजनदर्शने ॥ चन्द्रसूर्योपरागे च   
लाभे होमे महोत्सवे ॥ ५० ॥   
  
प्। १५८) पीठे पीठगमे पुण्ये तीर्थदैवतदर्शने ॥   
रोगेष्वापत्सु दोषेषु दुस्सङ्गे दुर्निमित्तके ॥ ५१ ॥   
  
यथा कालो यथा श्रद्धा यथा द्रव्यं यथोचितम् ॥ यथाबलं   
यथा देशस्तथा पूजां समाचरेत् ॥ ५२ ॥   
  
नैमित्तिकार्चने कालाः प्रातर्मध्याह्नसम्भवाः ॥ प्रदोषे चापि   
विघ्नेशरविविष्ण्वीशशक्तयः ॥ ५३ ॥   
  
दमनेन च यो देवं वर्षमध्ये न पूजयेत् ॥ तस्य   
वर्षकृतापूजाफलं गृह्णाति कामराट् ॥ ५४ ॥   
  
चैत्रादयस्त्रयो मासाः प्रशस्ताः पूर्वपूर्वतः ॥ अष्टमी   
नवमी पौर्णमास्यमा च चतुर्दशी ॥ ५५ ॥   
  
एतन्मध्ये तु कस्मिंश्चित्प्राग्दिने तु प्रदोषके ॥   
कृतनित्यक्रियश्शुद्धो युक्तः सामयिकैर्जनैः ॥ ५६ ॥   
  
दमनस्य समीपन्तु गत्वासन उपाविशेत् ॥ प्राणायामत्रयं   
कृत्वा ऋष्यादीन्विन्यसेत्ततः ॥ ५७ ॥   
  
कामभस्मसमुद्भूत रविपोष्य जलोद्भव ॥   
ऋषिगन्धर्वदेवादिमोहनाय नमोस्तु ते ॥ ५८ ॥   
  
सांवत्सरिकपूजायाः परिपूर्णत्वसिद्धये ॥ दमन त्वं   
समायाहि क्षमस्व च नमोस्तु ते ॥ ५९ ॥   
  
शिवप्रसादसम्भूत ह्यत्र सन्निहितो भव ॥ शिवकार्ये समुत्थेद्य   
नेतव्योसि शिवाज्ञया ॥ ६० ॥   
  
एवं दमनमामन्त्र्य कामदेवं तथा रतिम् ॥ प्रीतिं च   
पूजयेत्तत्र तत्तन्मन्त्रेण साधकः ॥ ६१ ॥   
  
तारः [ॐ क्लीङ्कामदेवाय नमः ॥] क्लीं कामदेवाय नमश्चेति   
नवाक्षरः ॥ श्रींश्रींश्रीङ्क्रोमिति [श्रीं श्रीं श्रीं   
क्र्ॐ रत्यै नमः ॥] प्रोच्य रत्यै हृच्चाष्टवर्णकः ॥ ६२ ॥   
  
रतिस्थाने प्रीतिपदादयमप्यष्टवर्णकः ॥ ततः   
स्वगृहमागच्छेद्द्वितीये दिवसे पुनः ॥ ६३ ॥   
  
कृतनित्यक्रियस्स्वेष्टैर्युक्तो दमनमाव्रजेत् ॥   
उत्पाटयेच्छेदयेद्वा स्वमूलेनास्त्रमन्त्रतः ॥ ६४ ॥   
  
गृहमानीय तोयेन मन्त्रेणानेन सेचयेत् ॥ ॐ अघोरे ऐं च ॐ च   
घोरे ह्रीमिति कीर्तयेत् ॥ ६५ ॥   
  
घोरघोरतरे श्रीं च सर्वतः सर्वसर्वेभ्यः ॥ नमस्ते   
रुद्ररूपेभ्यो ह्रींश्रीमिति मनुः स्मृतः ॥ ६६ ॥   
  
चतुस्त्रिंशदक्षरात्मा दमने तं निधापयेत् ॥ पूजास्थाने च   
पीठादौ नवांशांस्तस्य कारयेत् ॥ ६७ ॥   
  
कृत्वा चाष्टदलं पद्मं तत्र भागान्प्रविन्यसेत् ॥   
चन्दनागुरुकर्पूरचन्दनैर्लेपयेच्च तान् ॥ ६८ ॥   
  
आनन्देशीबीजवर्णैर्बिन्दुपद्भिर्नमोन्तकैः ॥ पृथक्पूज्यं तु   
तद्बीजं जपन्निह क्षमापयेत् ॥ ६९ ॥   
  
प्। १५९) पूजास्थाने प्रकुर्वीत सर्वतोभद्रमण्डलम् ॥   
तस्याष्टदिक्षु संस्थाप्या घटाः स्वर्णादिनिर्मिताः ॥ ७० ॥   
  
मध्ये वा कुम्भमेवैकमशक्तः स्थापयेत्ततः ॥ तत्र   
स्वासनपूजादियोगपीठान्तमर्चयेत् ॥ ७१ ॥   
  
तस्य दक्षिणदिग्भागे सिन्दूरेणाष्टपत्रकम् ॥ पद्मं   
कुर्याद्वृत्तयुग्मवेष्टितं भूपुरेण च ॥ ७२ ॥   
  
पञ्चवर्णरजोभिश्च कर्णिकायामशोककम् ॥ लिखित्वा   
प्रार्थयित्वा तं पूजयेच्चन्दनादिभिः ॥ ७३ ॥   
  
अशोकाय नमस्तुभ्यं कामस्त्रीशोकनाशक ॥ शोकार्ति हर मे   
नित्यमानन्दं जनयस्व मे ॥ ७४ ॥   
  
तस्य दक्षिणतस्तादृङ्मण्डले पूजयेत्ततः ॥ वरखड्गधरं   
कालं पञ्चरङ्गैर्विचित्रितम् ॥ ७५ ॥   
  
त्रुट्यादिप्रलयान्तो यः कालरूपो महाबलः ॥ कलयत्यपि   
विश्वं यस्तस्मै कालात्मने नमः ॥ ७६ ॥   
  
अशोकस्य ततोधस्तात्त्रिकोणे मण्डले शुभे ॥   
मण्डूकादिज्ञानात्मान्तां पीठपूजां समाचरेत् ॥ ७७ ॥   
  
तद्बाह्येष्टदले प्रोक्तं शक्त्यष्टकसमर्चनम् ॥ सौभाग्यां च   
तथा हृद्यां वृषां चापि धृतिं रतिम् ॥ ७८ ॥   
  
प्रीतिं वासन्तिकीं निर्वाणाख्यां मध्ये तु कामुकाम् ॥ आवाह्य   
कामदेवं च तद्गायत्र्या तदुत्तरम् ॥ ७९ ॥   
  
कामदेवाय विद्महे पुष्पबाणाय धीमहि ॥ तन्नोनङ्गः   
प्रचोदयात् ॥ ८० ॥   
  
कृत्वा प्राणप्रतिष्ठान्तं ततो मुद्राः प्रदर्शयेत् ॥   
पाशाङ्कुशधनुर्बाणाभिधा ध्यायेत्ततः परम् ॥ ८१ ॥   
  
रक्ताम्बरं रक्तवर्णं रक्तगन्धानुलेपनम् । रक्तमाल्यं च   
तरुणं वामदक्षिणयोर्युतम् ॥ ८२ ॥   
  
रत्या प्रीत्येक्षुकोदण्डपुष्पबाणमधः करे ॥ ऊर्ध्वं   
पाशस्ततः पूज्यं पूर्वोक्तमनुभिस्त्रयम् ॥ ८३ ॥   
  
रक्तवस्त्रपरीधानां सर्वाभरणभूषिताम् ॥ पद्मद्वयकरां   
गौरवर्णां ध्यायेद्रतिं शुभाम् ॥ ८४ ॥   
  
श्यामवर्णां रक्तवस्त्रां सर्वाभरणभूषिताम् ॥   
ताम्बूलास्यां भजेत्प्रीतिं घटपुष्पलसत्कराम् ॥ ८५ ॥   
  
अग्रे तु कामदेवस्य वसन्तं परिपूजयेत् ॥ सुधाकुम्भं वामहस्ते   
दक्षिणे कुसुमाकरम् ॥ ८६ ॥   
  
कदम्बवनमध्यस्थं रक्तमाल्यांशुकावृतम् ॥ ध्यायेद्वसन्तं   
गौराङ्गं सुरूपं लोकमोहनम् ॥ ८७ ॥   
  
वंवसन्ताय हृदयं तस्य सप्ताक्षरो मनुः ॥ पूजाद्यर्थं   
ततोग्नीशरक्षोवायव्यमध्यतः ॥ ८८ ॥   
  
चतुर्दिक्षु वषड्दिर्घयुगनङ्गस्य बीजकम् ॥ पठित्वा   
हृदयादीनि षडङ्गानि प्रपूजयेत् ॥ ८९ ॥   
  
तदग्राष्टदले देवमुखतस्तु प्रदक्षिणम् ॥ प्। १६०) कामं   
भस्मशरीरं चानङ्गमन्मथमेव च ॥ ९० ॥   
  
वसन्तस्य सखायं च स्मरामीक्षुधनुर्धरम् ॥ पुष्पबाणं   
तदग्रे तु लोकपानायुधानि च ॥ ९१ ॥   
  
ततस्तु कामगायत्र्या यथासङ्ख्यं जपं चरेत् ॥ वसन्तं   
कामदेवं च श्लोकाभ्यां प्रार्थयेदिति ॥ ९२ ॥   
  
वसन्ताय नमस्तुभ्यं वृक्षगुल्मलताप्रिय ॥ सहस्रसुखसंवाह   
कामरूप नमोस्तु ते ॥ ९३ ॥   
  
नमोस्तु पुष्पबाणाय जगदानन्दकारिणे ॥ मन्मथाय जगन्नेत्रे   
रतिप्रीतिप्रियाय च ॥ ९४ ॥   
  
कामदेवं प्रणम्याथ मूलन्यासं समाचरेत् ॥   
अवाहयेन्मध्यकुम्भे देवं साङ्गं च पूजयेत् ॥ ९५ ॥   
  
आवाहितोसि देवश सद्यः काले मया विभो ॥ कर्तव्यं तु   
यथालाभं पूर्णं पर्व त्वदाज्ञया ॥ ९६ ॥   
  
इति सावरणं देवं दमनैः पूजयेत्ततः ॥ धूपदीपादिकं   
कृत्वा नित्यहोमं समाचरेत् ॥ ९७ ॥   
  
द्रव्यैस्तु देवकल्पोक्तैर्होमस्तु त्रिगुणो जपात् ॥ पूजाशेषं   
समाप्याथ प्रार्थयेद्देवतामिति ॥ ९८ ॥   
  
सर्वरूप जगन्नाथ वाञ्छितार्थफलप्रद ॥ हृत्स्थान्पूरय मे   
देव कामान्कामेश्वरेश्वर ॥ ९९ ॥   
  
एवं सम्प्रार्थ्य देवेशं विसृज्य च गुरुं ततः ॥   
द्रव्याद्यैस्तोषयेद्विप्रान्भोजयेदिति तद्विधिः ॥ १०० ॥   
  
पवित्रनामनागाय वरो दत्तस्तु शम्भुना ॥ पवित्रारोपणं   
यैस्तु न कृतं तत्फलं तव ॥ १०१ ॥   
  
कुर्यान्मिथुनसङ्क्रान्तेस्तुलासङ्क्रमणावधि ॥ आषाढ उत्तमो   
मासः श्रावणो मध्यमो भवेत् ॥ १०२ ॥   
  
हीनो भाद्रपदः पक्षः श्वेतः सन्मध्यमोसितः ॥ अष्टम्यां   
च चतुर्थ्यां च चतुर्दश्यां पवित्रकम् ॥ १०३ ॥   
  
नवम्यामपि कर्तव्यं कृतादिषु यथाक्रमम् ॥ सौवर्णं   
राजतं ताम्रं कलौ कार्पासकं शुभम् ॥ १०४ ॥   
  
पट्टजं तु गृहस्थानां वनस्थानां तु वाल्कलम् ॥   
पद्मजातं सौगतानां शूद्राणां क्षौममिष्यते ॥ १०५ ॥   
  
बटूनां दर्भसञ्जातं वैश्यानां तु शणोद्भवम् ॥   
मुञ्जजातं व्रतस्थानामाविकं समरैषिणाम् ॥ १०६ ॥   
  
सरस्तु नवसूत्राणां त्वष्टोत्तरशतैः सरैः ॥ पवित्रं   
परमं प्रोक्तं तदर्धं मध्यमं स्मृतम् ॥ १०७ ॥   
  
कनिष्ठं सप्तविंशत्या तावदङ्गुलदीर्घकम् ॥   
पूजावरणदेवानां तुल्यानि रचयेद्बुधः ॥ १०८ ॥   
  
षट्त्रिंशाङ्गुलयः श्रेष्ठे चतुर्विंशच्च मध्यमे ॥   
द्वादशैव कनिष्ठे स्युरथान्यच्च पवित्रकम् ॥ १०९ ॥   
  
स्कन्धाच्च नाभिपर्यन्तं दशग्रन्थिसमन्वितम् ॥ क्रमज्ञानाञ्च   
शिष्याणां पवित्रं तदुदाहृतम् ॥ ११० ॥   
  
प्। १६१) अन्येषां स्वेच्छया कुर्यात्तनुग्रन्थियुतानि च ॥   
ग्रन्थीनां वेष्टनं श्रेष्ठं षड्विंशद्भिश्च तन्तुभिः   
॥ १११ ॥   
  
चतुर्विंशतिभिर्मध्यमधमं भानुभिः [द्वादशसङ्ख्याभिः   
॥] स्मृतम् ॥ ग्रन्थयो वर्ममन्त्रेण कर्तव्या प्राग्दिने ततः ॥   
११२ ॥   
  
रात्रौ सामयिकैः सार्धं पवित्राणि समानयेत् ॥   
पूजास्थानेथ सिन्दूरकुङ्कुमारक्तचन्दनैः ॥ ११३ ॥   
  
कस्तूरीविधुलाक्षाभिर्गैरिकाद्यैर्विचित्रयेत् [कर्पूरः ॥] ॥   
ग्रन्थिस्थानेषु संस्थाप्य पीठे तन्नवतन्तुषु ॥ ११४ ॥   
  
देवतानवकम्पूज्यम्ॐकारश्चन्द्रमास्तथा ॥ वह्निर्ब्रह्मा   
नागगुरू रविश्चापि शिवाशिवौ ॥ ११५ ॥   
  
सर्वे देवाश्चापि पूज्याः शिरोमन्त्रेण [स्वाहेति मन्त्रेण ।]   
मन्त्रयेत् ॥ अभ्युक्षयेच्च हृन्मन्त्रेणास्त्रमन्त्रेण रोधयेत् ॥ ११६   
॥   
  
तेषां दशग्रन्थिषु च सम्पूज्या दशशक्तयः ॥ क्रिया च   
पौरुषी वीरा गायत्री चापराजिता ॥ ११७ ॥   
  
विजया च जया मुक्तिः सदाशिवमनोन्मनी ॥ पवित्रेषु ततः   
पूज्यं मूलमन्त्रैः षडङ्गकम् ॥ ११८ ॥   
  
घटे च विन्यसेदाद्यं पवित्रं च महत्तथा ॥ कृत्वा   
न्यासादिकं तत्र प्राग्वत्पूजां प्रकल्पयेत् ॥ ११९ ॥   
  
कुम्भे देवं समावाह्य यजेदावरणैः सह ॥ देवस्य   
मूलमन्त्रेण पवित्रस्य समर्पणम् ॥ १२० ॥   
  
दैवतेभ्यः पवित्राणि दीनानाथांश्च तर्पयेत् ॥ दत्त्वा च   
भूयसीं पश्चात्स्वयम्भूञ्जीत वाग्यतः ॥ १२१ ॥   
  
अतिस्पष्टोत्र सम्प्रोक्तः पवित्रारोपणे विधिः ॥ काम्यकर्माणि   
वक्ष्यामि तत्रादौ शान्तिरुच्यते ॥ १२२ ॥   
  
शान्तिर्नाम मनुष्याणां रोगकृत्यादिनाशनम् ॥ विभज्य   
षोढाहोरात्रं पञ्चमेंशे तु शान्तिकम् ॥ १२३ ॥   
  
हेमन्ते च प्रकर्तव्यं नासाधश्च यदा चलेत् ॥ वायुस्तदा   
त्वपस्तत्त्वं तस्मिञ्छान्तिकमाचरेत् ॥ १२४ ॥   
  
श्वेतवर्णेन निर्माय चतुरस्रं तु मण्डलम् ॥   
पूजयेच्चन्दनाद्यैर्वम्बीजेन शत्रुशान्तिके ॥ १२५ ॥   
  
उत्तराभिमुखो भूत्वा शान्तिकन्तु समाचरेत् ॥ शान्तिकादौ   
रतिःपूज्या पद्ममुद्रां [पद्ममुद्रा करतले त्वङ्गुष्ठौ मिलितौ   
यदा । हस्तौ तु सम्मुखौ कुर्यात्संहता उन्नताङ्गुलीः ॥] च   
दर्शयेत् ॥ १२६ ॥   
  
बद्ध्वा [पद्मासनलक्षणं प्रथममुक्तम् ॥   
वामजानुनिदक्षिणपदं दक्षिणजानुनि वामपदं निदध्यादिति   
॥] पद्मासनं स्थेयं नमोन्तः शान्तिके मनुः ॥ प्। १६२) शान्तौ   
कुशानं [शान्तिकर्मणि गोचर्मासनं ग्रन्थान्तराज्ज्ञेयम् ।   
पुना रतिपूजनं तन्त्रविधेयम् ।] ग्राह्यं होमयेन्मृगमुद्रया ॥   
१२७ ॥   
  
मुक्त्वा कनिष्ठिकां यत्र हूयते सा मृगी भवेत् ॥   
त्रिषूत्तरासु पर्वासु शान्तिकं स्याद्द्विजन्मसु ॥ १२८ ॥   
  
अथ वश्यं प्रवक्ष्यामि स्वायत्तीकरणं तु तत् ॥   
देवरक्षोराजलोकसर्पस्त्रीहयहस्तिनाम् ॥ १२९ ॥   
  
प्रथमेंशे [दिवसप्रथमभागे ॥] वश्यकर्म वसन्ते च   
प्रसिध्यति ॥ नासोर्ध्वं वहते वायुरग्नितत्त्वं वहेत्तदा ॥ १३०   
॥   
  
वश्यं कर्म त्रिकोणेन रम्बीजेनाग्निपूजनम् ॥ रक्तवर्णेन   
निर्माय वश्यम्पूर्वमुखश्चरेत् ॥ १३१ ॥   
  
वाणीं सम्पूजयेद्वश्ये पाशमुद्राम्प्रदर्शयेत् [तर्जनीमध्यमे   
वामे ह्यूर्ध्वमुख्यौ विधाय च ॥ दक्षिणे द्वे अधो मुख्यौ   
सुमुख्यौ च परस्परम् ॥ पाशमुद्रा भवेदेषा मिथः सम्पीडने   
तयोः ।] ॥ स्वस्तिकासनमारुह्य स्वाहान्तं मन्त्रमुच्चरेत् ॥ १३२ ॥   
  
छागलं [ग्रन्थान्तरे खड्गचर्म ॥] चर्म वश्ये   
स्याद्धोमयेन्मृगमुद्रया ॥ रक्तद्रव्यैरत्र होमो ध्यानमारक्तकं   
मतम् ॥ १३३ ॥   
  
मृगान्त्यचित्रामित्रर्क्षविशाखाकृत्तिकासु तु ॥ अथ   
स्तम्भम्प्रवक्ष्यामि तदुद्योगनिवारणम् ॥ १३४ ॥   
  
शिशिरे स्तम्भनम्प्रोक्तं षष्ठाङ्गे तु दिनस्य तत् ॥ अग्नेरपां   
च सैन्यस्य क्रुद्धस्य विषदंष्ट्रिणः ॥ १३५ ॥   
  
तर्पणार्थं मेषरक्तमिश्रितन्तोयमावहेत् ॥ जानुभ्यामवनीं   
गत्वा स्तम्भनस्य क्रियां चरेत् ॥ १३६ ॥   
  
जारबौद्धरुजां स्तम्भो धर्मः प्रेतादिरक्षसाम् ॥   
नासादण्डेन संलग्नो वायुश्चेद्भूदयो भवेत् ॥ १३७ ॥   
  
स्तम्भकर्म तदा कुर्याल्लम्बीजेन वसुन्धराम् ॥ अष्टकोणयुते   
पीते मण्डले तां समर्चयेत् ॥ १३८ ॥   
  
प्राङ्मुखः स्तम्भनं कुर्याद्रमान्तत्र प्रपूजयेत् ॥   
विकटासनगो [जानुजङ्घान्तराले च भुजयुग्मं प्रकल्पयेत् ।   
विकटासनमेतत्स्यान्मुनिभिः परिभाषितम् ॥] देव्यै गदामुद्रां   
[गदा तु सरलौ स्तौ त्वन्योन्यग्रन्थिताङ्गुली । अङ्गुष्ठौ   
मध्यमे भूयः संलग्ने सुप्रसारिते ॥] प्रदर्शयेत् ॥ १३९ ॥   
  
स्तम्भने वषडन्तश्च होमे मन्त्रः प्रकीर्तितः ॥   
गजचर्मासनं स्तम्भे गदामुद्राहुतौ तथा ॥ १४० ॥   
  
पीतद्रव्यैश्चात्र होमः पीतवत्रादिधृक्स्वयम् ॥ स्तम्भने   
भरणी चित्रा रोहिणी चोत्तरात्रयम् ॥ १४१ ॥   
  
अथ विद्वेषणं वक्ष्ये प्रीतिनाशस्स तु द्वयोः ॥ ग्रीष्मे   
विद्वेषणं घस्रस्यांशके तु द्वितीयके ॥ १४२ ॥   
  
नासायां मध्यगे वायौ खोदये [आकाशतत्त्वोदये ॥] द्वेषणं   
मतम् ॥ प्। १६३) वर्तुले धूम्रवर्णे तु मण्डले खं समर्चयेत् ॥   
१४३ ॥   
  
हम्बीजेनाथ विद्वेषं नैर्-ऋत्याभिमुखश्चरेत् ॥ पूज्या   
धूमावती [ज्येष्ठा देवी ॥] द्वेषे मुद्रा तु मुसला   
[मुसलाख्या भवेन्मुद्रा वामस्योपरि दक्षिणम् ।   
हस्तयोर्मुष्टियुगलं कुर्यात्सा विघ्ननाशिनी ॥] भवेत् ॥ १४४ ॥   
  
होममन्त्रं फडन्तोत्र विशेत्कुक्कुटकासने [कृत्वोत्कटासनं   
पूर्वं समपादद्वयं ततः अन्तर्जानुकरद्वन्द्वं   
कुक्कुटासनमीरितम् ॥] ॥ विद्वेषे जाम्बुकञ्चर्म लोहासनमथापि   
वा ॥ १४५ ॥   
  
धूम्रवर्णैश्च होतव्यं तादृग्वस्त्रादि साधकैः ॥   
आर्द्राचतुष्टयं मूलं ज्येष्ठा विद्वेषणे मता ॥ १४६ ॥   
  
उच्चाटनमथो वक्ष्ये तदरीणां प्रवासनम् ॥ प्रावृडुच्चाटने   
शस्ता तृतीयाशे दिनस्य तत् ॥ १४७ ॥   
  
तिर्यग्गते समीरे तु वायुर्वहति [वायुतत्त्वम् ॥] तत्र तु ॥   
शत्रोरुच्चाटनं कुर्याद्यं बीजेन तमर्चयेत् ॥ १४८ ॥   
  
षट्कोणं मण्डलं वायोः कृष्ऽन्ं षड्बिन्दुलाञ्छितम् ॥   
मृगचर्मादिकं तत्र वायव्यस्य च कर्मणि ॥ १४९ ॥   
  
दुर्गां सम्पूजयेन्मुद्रामशनिन्तु [कनिष्ःआगुष्ठयुङ्मुद्रा   
त्रिकोणा त्वशनिर्मता ।] प्रदर्शयेत् ॥ वज्रासनसमारूढः   
[ऊर्वोः पादौ क्रमान्न्यस्य जान्वोः प्रत्यङ्मुखाङ्गुली । करौ   
निदध्यादाख्यातं वज्रासनमनुत्तमम् ॥] फडन्तश्चाहुतौ   
मनुः ॥ १५० ॥   
  
धुम्रमुच्चाटने ध्यानं कृष्णद्रव्यैस्तथा हुनेत् ॥ उच्चाटनं   
तथा कर्म क्षिप्रभेषु [हस्ताश्विनीपुष्याभिजित्सु ।] प्रशस्यते   
॥ १५१ ॥   
  
मारणं प्राणहरणं शत्रूणामीरितं तु तत् ॥ मारणे   
वर्जयेद्विप्रानन्यांश्चापि सुधार्मिकान् ॥ १५२ ॥   
  
स्त्रीबालव्यतिरिक्तेषु राजवैरिषु योजयेत् ॥ सरोषतो वा लोकाना   
रक्षार्थं तु तदा हरेत् ॥ १५३ ॥   
  
न तु लोभाद्भयान्मन्त्री कुर्याच्चैव तु मारणम् ॥ प्रायश्चित्तं   
च कर्तव्यं देवि तद्दोषशान्तये ॥ १५४ ॥   
  
अयुतं प्रजपेन्मन्त्रं जहुयात्तावदेव हि ॥ सघृतैः पायसैः   
कृष्णतिलैर्वा घृतसंयुतैः ॥ १५५ ॥   
  
आत्मरक्षा प्रकर्तव्या कर्मकाले सदा बुधैः ॥ अह्नश्चतुर्थः   
षष्ठ्ॐशः [वेति शेषः ।] शरन्मारणकर्मणि ॥ १५६ ॥   
  
वश्यवन्मारणे कार्यं पूजाद्यं वह्निमण्डले ॥   
दक्षिणाभिमुखः कुर्याद्भद्रकालीं समर्चयेत् ॥ १५७ ॥   
  
दर्शयेत्खड्गमुद्राञ्च [ऊर्ध्वस्य वामहस्तस्य   
तर्जन्याद्यङ्गुलित्रयम् । प्रसार्य योजयेदन्ये   
मिथ्ॐगुष्ठकनिष्ठिके । खड्गमुद्रेयमुदिना   
सर्वशत्रुनिकृन्तनी] विशेद्भद्रासने [सीविन्याः पार्श्वयोर्न्यस्य   
गुल्फयुग्मं सुनिश्चलम् । वृषणाधः पादपार्ष्णी   
पाणिभ्यां परिबन्धयेत् । गुदलिङ्गयोर्मध्ये या नाडी   
सीविनीत्युच्यते तत्र गुल्फो निधाय वृषणयोरधः प्रपदे   
कृत्वा हस्ताभ्यां प्रपद बन्धनं भद्रासनम्] हुनेत् ॥ प्। १६४)   
हुङ्कारान्तेन मन्त्रेण माहिषं वाथ लोहजम् ॥ १५८ ॥   
  
आसनं शूकरीमुद्रा करसङ्कोचतो भवेत् ॥ ध्यानं   
कुर्यात्कृष्णवर्णं कृष्णद्रव्यैश्च पूजनम् ॥ १५९ ॥   
  
उग्रतीक्ष्णोडुषु [२-   
पूर्वाफाल्गुनीपूर्वाषाढापूर्वाभाद्रपदाभरणीमघा   
उग्राः । ३- आर्द्राश्लेषामूलयेष्ठास्तीक्ष्णाः ।] स्वस्य   
चन्द्रताराबलादिके ॥ शत्रोश्चैव बलाभावे चैकपादोपरि   
स्थितः ॥ १६० ॥   
  
उष्णोदकं समरिचं तर्पणार्थन्तु मारणे ॥   
तिष्ठन्कुर्यान्मारणं वा भूमौ पादं निवेशयेत् ॥ १६१ ॥   
  
वामपादनिविष्टः स चरेत्तत्र तु तर्पणम् ॥ प्रकीर्णान्यथ   
वक्ष्यन्ते त्वभिचाराश्च तत्र च ॥ १६२ ॥   
  
दक्षिणाभिमुखः कुर्यान्मेषीचर्मणि संस्थितः ॥ लोहासनगतो   
वापि शूकर्यां मुद्रया हुनेत् ॥ १६३ ॥   
  
धनसिद्धिकरं कर्म पश्चिमाभिमुखश्चरेत् ॥   
मृगान्त्यचित्रामैत्रेषु देवध्यानन्तु राजसम् ॥ १६४ ॥   
  
गोचर्मणासनं मोहे स्वाहान्तं मन्त्रमुच्चरेत् ॥   
हरिद्रामिश्रितन्तोयं तर्पणार्थं प्रयोजयेत् ॥ १६५ ॥   
  
स्वाती च रोहिणी तत्र श्रेष्ठा चापि सुखासनम् ॥ अथ   
सर्वाणि कर्माणि रौद्रभे तु प्रसाधयेत् ॥ १६६ ॥   
  
नानाविधेषु कार्येषु व्याघ्रचर्म समीरितम् ॥   
सर्वरक्षमिभाकारं ध्यायेन्निश्चलमानसः ॥ १६७ ॥   
  
पीयूषवर्षसंयुक्तं पूर्णचन्द्रसमप्रभम् ॥   
ध्यायेदेवंविधं वापि सर्वकार्यषु साधकः ॥ १६८ ॥   
  
आयुष्करस्तु श्रवणे ध्यायेद्देवं च राजसम् ॥ अपमृत्युजये   
प्रोक्तं पूर्वा चैवोत्तरात्रयम् ॥ १६९ ॥   
  
वषडन्तो होममन्त्रो ध्यायेद्राजसदैवतम् ॥ आकर्षणं   
वह्निकोणसम्मुखस्तु समाचरेत् ॥ १७० ॥   
  
वश्योक्तमखिलं ज्ञेयमाकर्षे कार्यसिद्धये ॥   
सर्वज्ञानप्रसिद्ध्यर्थमीशानाभिमुखो भवेत् ॥ १७१ ॥   
  
सर्वविज्ञानकार्येषु श्वेतकम्बलमासनम् ॥ पुष्ट्यादिसाधने   
मन्त्रो वौषट्पल्लवसंयुतः ॥ १७२ ॥   
  
हंसी स्यात्तर्जनीमुक्ता मुद्रा होमस्तु पौष्टिके ॥   
यथोक्तदेवताध्यानं कुर्यात्पौष्टिककर्मणि ॥ १७३ ॥   
  
सर्वत्र भयनाशाय वषडन्तो हुतौ मनुः ॥   
महासुखसमायुक्तध्यानं वै निर्भयम्भवेत् ॥ १७४ ॥   
  
प्। १६५) मन्त्रभञ्जनकार्येषु वषडन्तो हुतौ मनुः ॥ खण्डने   
तु फडन्तः स्याद्धोमो ध्यानन्तु तामसम् ॥ १७५ ॥   
  
सौख्यायोदङ्मुखः कुर्याज्जपञ्च रुरुचर्मणि ॥   
कल्पान्ताग्निसमं युद्धे ध्यायेद्देवं च तामसम् ॥ १७६ ॥   
  
अथ वक्ष्यामि काम्यादौ सम्पूज्या याश्च देवताः ॥ नित्यं   
समर्चयेद्विघ्नं वारेशांश्च तिथीश्वरम् ॥ १७७ ॥   
  
नक्षत्रेशास्ततः पूज्यास्तत्तत्कर्माधिदेवताः ॥   
ततोर्चयेदिष्टदेवन्ततो होमं समाचरेत् ॥ १७८ ॥   
  
क्रमाद्वारेश्वरौ सूर्यशिवौ सोमाम्बिके तथा ॥ गुहाङ्गारौ   
ज्ञविष्णू च चतुर्वक्त्रबृहस्पती ॥ १७९ ॥   
  
शुक्रेन्द्रौ शनिकालौ च सूर्यादौ पूज्यदेवताः ॥ प्रोक्ता   
वारेश्वरा देवि तिथीशांस्त्वमथो शृणु ॥ १८० ॥   
  
ब्रह्मा विधाता विष्णुश्च यमः शीतकरो गुहः ॥ इन्द्रश्च   
वसवो नागा धर्मः शिवदिवाकरौ ॥ १८१ ॥   
  
कन्दर्पश्च कलिर्विश्वेदेवाश्च पितरस्तथा ॥ आश्विनेयौ यमो   
वह्निर्ब्रह्मा चन्द्रः शिवोऽदितिः ॥ १८२ ॥   
  
गुरुः सर्पाश्च पितरो भगोर्यमदिवाकरौ ॥ त्वष्टा   
वायुरथेन्द्राग्नी मित्रश्चैव सुरेश्वरः ॥ १८३ ॥   
  
निर्-ऋतिश्च जलं विश्वेदेवाश्चापि विधिर्हरिः ॥ वसवो   
वरुणोऽजैकपादहिर्बुध्न्यपूषकौ ॥ १८४ ॥   
  
नक्षत्रेशा इमे साभिजित्का अष्टौ च विंशतिः ॥   
प्रणवादिचतुर्थ्यन्ता [ॐ ब्रह्मणे नमः ॐ विधात्रे नमः   
इत्यादि ।] नमसा च समन्विताः ॥ १८५ ॥   
  
एतेषां नाममन्त्रास्तु ग्राह्याः पूजादिसाधने ॥ १८६ ॥   
  
सिद्धमन्त्रः प्रकुर्वीत काम्यकर्माणि नान्यथा ॥ कृतानि   
विपरीतानि कृत्वा निरयमाप्नुयात् ॥ १८७ ॥   
  
गुरुभक्तः शुचिः स्नातः काम्यकर्मविधानवित् ॥ आत्मनश्च   
परस्यापि काम्यकर्माणि चाचरेत् ॥ १८८ ॥   
  
षट्कर्माणि परार्थञ्च कुर्यान्मन्त्रविदुत्तमः ॥ एतेषामेव   
कुर्वीत नान्येषान्तु कदाचन ॥ १८९ ॥   
  
राज्ञो वा राजपुत्रस्य धनाढ्यस्येतरस्य वा ॥ आस्तिकस्यापि   
भक्तस्य न्यायार्जितधनस्य च ॥ १९० ॥   
  
कृतज्ञस्य वदान्यस्य गुरुदेवार्चकस्य च ॥ सुशीलस्य सुभक्तस्य   
कार्यं कुर्याच्च देशिकः ॥ १९१ ॥   
  
राजा कारयितान्यो वा प्रणिपत्य च साधकम् ॥   
वृणुयात्कर्मकर्तारं दीक्षोक्तविधिना ततः ॥ १९२ ॥   
  
प्। १६६) साधकः प्रयतो भूयाद्द्विजः सन्तोषवाञ्छुचिः ॥   
जितेन्द्रियो जितक्रोधो मानक्षोभविवर्जितः ॥ १९३ ॥   
  
नित्ये नैमित्तिके रक्तः कुर्यात्कामाननेकधा ॥ कूरकर्म   
यथोक्तन्तु कृत्वाभ्यङ्गं समाचरेत् ॥ १९४ ॥   
  
स्नात्वा सावरणा साङ्गां पूजयेदिष्टदेवताम् ॥   
अष्टोत्तरसहस्रञ्च रक्षार्थं प्रजपेन्मनुम् ॥ १९५ ॥   
  
मां रक्षरक्षेत्युक्त्वा च नत्वा देवं समुत्सृजेत् ॥ अन्यैः   
सुहृद्भिः सुस्निग्धैरात्मरक्षान्तु कारयेत् ॥ १९६ ॥   
  
मृत्युञ्जयादिभिर्मन्त्रैः सूर्यसेवार्घ्यदानकैः ॥   
जपहोमार्चनाद्यैश्च ब्राह्मणाराधनादिभिः ॥ १९७ ॥   
  
प्रयोगकरणं सम्यग्गुरुतः शास्त्रतस्तथा ॥ ज्ञात्वा   
प्रयोगान्कुर्वीत ह्यन्यथा दुःखमाप्नुयात् ॥ १९८ ॥   
  
ततः कारयिता राजा तोषयेत्साधकन्धनैः ॥ प्रणिपत्य   
मुहुश्चापि यथा स्यात्तुष्टिमास्तथा ॥ १९९ ॥   
  
सिद्धमन्त्रस्य सिद्ध्यन्ति षट् कर्माणि न संशयः ॥ नैव   
सिद्ध्यन्त्यसिद्धस्य देवताशापमाप्नुयात् ॥ २०० ॥   
  
काम्यप्रयोगकाराणां परलोको न विद्यते ॥   
प्रयोगसिद्धिरेवैषां फलमन्यन्न विद्यते ॥ २०१ ॥   
  
होमतर्पणमन्त्राद्यैर्नानाध्यानविशेषकैः ॥ आत्मनश्च   
परस्यापि षट् कर्माणि सुसाधयेत् ॥ २०२ ॥   
  
एकलक्षं जपेन्मन्त्री ध्यानविन्यासयोगतः ॥   
प्रयोगदोषशान्त्यर्थमात्मरक्षार्थमेव च ॥ २०३ ॥   
  
न चेन्न फलमाप्नोति देवताशापमाप्नुयात् ॥   
अग्निप्रभाधूमवर्णध्वनिगन्धशिखाकृति ॥ दूतचेष्टादिकं   
सर्वं कथयेत शुभाशुभम् ॥ २०४ ॥   
  
मन्त्रयित्वानुसन्धानं देहावेशादिलक्षणम् ॥ गुरुभक्तिः सदा   
कार्या कर्मकाले विशेषतः ॥ २०५ ॥   
  
ऐहिकामष्मिकानान्तु गुरुरेव परायणम् ॥ मारणोच्चाटनादीनि   
क्षुद्राणां वाममार्गिणाम् ॥ २०६ ॥   
  
क्षुद्रदेवास्साधयति सुखं दातुं न ते क्षमाः ॥   
परनिष्ठापराणान्तु वामिनां परमा गतिः ॥ २०७ ॥   
  
यावद्दिष्टं तावदेव प्रतिष्ठा च धनादिकम् ॥ दाक्षिणात्या   
न कुर्वन्ति कदाचिदिह निन्दितम् ॥ २०८ ॥   
  
तेषां प्रभावसंसिद्धिः परलोकश्च शाश्वतः ॥ ये नराः   
कुलसंशुद्धाः कल्पोक्तेनैव संस्कृताः ॥ २०९ ॥   
  
ते चेन्निपतिता वामे पातकं किमतः परम् ॥ इयं प्रोक्तोत्तरा   
चर्या किमन्य च्छ्रोतुमिच्छसि ॥ २१० ॥   
  
इति श्रीमहामायामहाकालानुमते मेरुतन्त्रे शिवप्रणीते   
सिद्धिस्थिरीकरणप्रकाशः सप्तमः ॥ ७ ॥   
