+++
title = "१७ ऊर्ध्वाम्नायगणपतिमन्त्रप्रकाशः"

+++
ईश्वर उवाच ॥   
  
ऊर्ध्वाम्नाये प्रवक्ष्यामि गणेशान्सिद्धिदायकान् ॥   
भुक्तिमुक्तिप्रदं तत्र महागणपतिं शृणु ॥ १ ॥   
  
तारश्रीबीजहृल्लेखा कामो भूबीजमेव च ॥ गणेशबीजं   
गणपतये वरवरेति च ॥ २ ॥   
  
द सर्वजनं मे वशमानयाग्निवधूरिति ॥   
अष्टाविंशतिवर्णोयं गणकोस्य मुनिर्मतः ॥ ३ ॥   
  
निवृद्गायत्रिका छन्दो महागणपतिः सुरः ॥ गं बीजं ह्रीं   
च शक्तिः स्याद्दीर्घषट्कयुतस्तु गः ॥ ४ ॥   
  
तारादिबीजषट्केन पृथग्युक्तेन कारयेत् ॥ षडङ्गानि   
मनोरस्य जातियुक्तानि चाचरेत् ॥ ५ ॥   
  
अथ वा तारपूर्वेण दीर्घषट्कयुतेन च ॥   
स्वबीजेनाङ्गुलिन्यासं षडङ्गानि तथाचरेत् ॥ ६ ॥   
  
वर्णा द्वाविंशतिर्न्यस्या गणपत्यादयो मनोः ॥ ब्रह्मरन्ध्रे   
श्रोत्रयोश्च नेत्रयोश्चनसोर्मुखे ॥ ७ ॥   
  
मूले दक्षभुजस्यादौ मध्ये च मणिबन्धके ॥ अङ्गुलीमूलकेग्रे   
च वामबाहावपीदृशं ॥ ८ ॥   
  
विन्यसेदग्रिमान्वर्णांस्ततश्चादौ तदग्रिमान् ॥ मणिपूरे   
स्वाधिष्ठाने मूलाधारे तदग्रिमान् ॥ ९ ॥   
  
तारं पार्ष्णौ मुखे श्री च हृदि ह्रीं श्रीं गुदे न्यसेत् ॥   
पादयोर्ग्लौ हृदि पुनः प्रत्यङ्गं बीजमेव च ॥ १० ॥   
  
अवशिष्टैर्मन्त्रवर्णैःशरीरे व्यापकं न्यसेत् ॥ एवं   
न्यासविधिं कृत्वा हृदि देवं विचिन्तयेत् ॥ ११ ॥   
  
ऐक्षवे जलधेर्द्वीपे नवरत्नमये शुभे ॥   
तत्तरङ्गलसत्तोयैर्धौते शीते महीतले ॥ १२ ॥   
  
तत्तोयगुणसम्पृक्तगन्धवाहनिषेविते ॥ कल्पपादपपुष्पौधैः   
पतद्भिः समलङ्कृते ॥ १३ ॥   
  
नानाकुसुमसङ्कीर्णे नानापक्षिविराजिते ॥ प्। ३७३)   
अनेकफलसङ्कीर्णे सेविते चाप्सरोगणैः ॥ १४ ॥   
  
ज्वालामालासहस्राढ्ये चोद्यज्ज्योत्स्नासमाकुले ॥   
विलसत्पद्मरागौघकुट्टिमारुणभूतले ॥ १५ ॥   
  
कल्पपादपपुष्पस्थषट्पदस्वनमञ्जुले ॥ पारिजातं कल्पतरुं   
तत्र मध्ये विचिन्तयेत् ॥ १६ ॥   
  
युगपट्टे तु षट्केन खचितं पुष्पशोभितं ॥ नवरत्नमयं   
तस्याधस्तात्सिंहासनं स्मरेत् ॥ १७ ॥   
  
तन्मध्ये लिपिपद्मं च षडारं तस्य मध्यतः ॥ कर्णिकायां   
गणेशञ्च तत्संस्थं च महागणम् ॥ १८ ॥   
  
नानारत्नविभूषाढ्यमेकदन्तं गजाननम् ॥ चक्रं   
चाङ्कुशपद्मादीन्बीजपूरं गदां तथा ॥ शरासनं च   
शूलं च बिभ्रन्तं हस्तपङ्कजैः ॥ १९ ॥   
  
पद्मोद्यत्करया शक्त्या चाश्लिष्टं वरं प्रभुम् ॥   
अर्धेन्दुमौलिं त्र्यक्षं च दीप्यमानं कृपाकरम् ॥ २० ॥   
  
पुष्करोद्धृतरत्नौघमयकुम्भमुखच्युतान् ॥   
मणिमुक्ताप्रवालादीन्वर्षन्तं धारया मुहुः ॥ २१ ॥   
  
सर्वतः साधकास्याग्रे स्वदानजललोलुपाम् ॥ षट्पदालीं   
कर्णतालैर्वारयन्तं मुहुर्मुहुः ॥ २२ ॥   
  
अमरासुरसंसेव्यं सद्रत्नमुकुटोज्ज्वलम् ॥ ऊरूकरं गजमुखं   
नानाभरणभूषितम् ॥ २३ ॥   
  
इति ध्यात्वा गणपतिं यजेत्सर्वोपचारकैः ॥ धर्मादिकॢप्ते   
पूर्वोक्ते तीव्रादिनवशक्तिके ॥ २४ ॥   
  
पूजायन्त्रं गणेशस्य मातृकापद्ममुच्यते ॥   
चतुर्द्वारसमायुक्तं चतुरस्रत्रयावृतम् ॥ २५ ॥   
  
तत्कर्णिकायां षट्कोणं तदन्तश्च त्रिकोणकम् ॥ देवस्याग्रे   
त्रिकोणाच्च बहिर्मन्त्रैर्यजेत्सुरान् ॥ २६ ॥   
  
लक्ष्मीनारायणायेति ॐ श्रीम्पूर्वो हृदन्तकः ॥ मन्त्रस्तेन   
यजेत्तञ्च ध्यायेद्बिल्वतले स्थितम् ॥ २७ ॥   
  
पद्मद्वयेकला लक्ष्मीः शङ्खचक्रधरो हरिः ॥ ॐ   
ह्रीङ्गौरहिराभ्यां च हृदन्तो नववर्णकः ॥ २८ ॥   
  
देवस्य दक्षिणे तौ च ध्यायन्नेवं प्रपूजयेत् ॥ संस्थितौ च   
जटाधस्तात्सुवर्णरजतप्रभौ ॥ २९ ॥   
  
पाशाङ्कुशधरा देवी टङ्कशूलधरो हरः ॥ तारः क्लीं   
रतिकामाभ्यां हृदन्तोयं नवाक्षरः ॥ ३० ॥   
  
पृष्ठस्थपिप्पलाधस्ताद्रतिकामौ समर्चयेत् ॥   
नालयुक्तोत्पलद्वन्द्वचापपुष्पेषुसंयुतौ ॥ ३१ ॥   
  
ॐ ग्लौम्महीवराहाभ्यां हृदन्तोयं दशाक्षरः ॥ उत्तरेधः   
प्रियङ्गोस्तु महीकोलौ यजेत्ततः ॥ ३२ ॥   
  
शुक्रवीज्याग्रकगदाचक्रालङ्कृतसद्भुजौ ॥ ॐ गं   
लक्ष्मीगणकाभ्यां हृदन्तोयं दशाक्षरः ॥ ३३ ॥   
  
देवस्याग्रे त्रिकार्णान्तर्लक्ष्मीयुग्गणकं यजेत् ॥ प्। ३७४)   
षट्कोणेषु यजेन्मन्त्रम्ॐगं पूर्वो हृदन्तकः ॥ ३४ ॥   
  
आमोदं सिद्धिसहितमग्रकोणे समर्चयेत् ॥   
समृद्ध्यायुतमभ्यर्चेत्प्रमोदं वह्निकोणके ॥ ३५ ॥   
  
सुमुखं कान्तिसंयुक्तमीशकोणे समर्चयेत् ॥ दुर्मुखं   
मदनावत्या यजेद्वारुणकोणगम् ॥ ३६ ॥   
  
विघ्नं मदद्रवायुक्तं कोणे नैशाचरे यजेत् ॥ वायव्ये   
विघ्नकर्त्तारं द्राविण्या सहितं यजेत् ॥ ३७ ॥   
  
पाशाङ्कुशधरा विद्या शक्तयश्चाभयप्रदाः ॥   
रक्तारक्ताम्बरालेपभूषणा मदविह्वलाः ॥ ३८ ॥   
  
षट्कोणस्य बहिर्देवैर्दक्षिणे तु समर्चयेत् ॥ वसुधारान्वितं   
शङ्खनिधिं वामेर्चयेत्तथा ॥ ३९ ॥   
  
वसुमत्यायुतं पद्मनिधिं तद्ध्यानमुच्यते ॥ तत्राद्यो   
मौक्तिकाभोन्यो माणिक्याभस्तुधारया ॥ वर्षन्तौ धनसम्पत्तिं   
लोकानां मेघवत्सदा ॥ ४० ॥   
  
केशरेष्वङ्गपूजा स्याद्ब्राह्म्याद्याः पत्रमध्यगाः ॥ चतुरस्रे   
लोकपालांस्तदस्त्राणि च पूर्ववत् ॥   
षडावरणसंयुक्तमित्थं देवं समर्चयेत् ॥ ४१ ॥   
  
एकादशायुतं जप्त्वा [इडभाव आर्षः] सहस्रोत्तरमादरात् ॥   
दशांशं जुहुयादष्टद्रव्यैरेकाक्षरोदितैः ॥ ४२ ॥   
  
तर्पयित्वा दशांशेन चाभिषिक्तोणुना ततः ॥   
ब्राह्मणान्भोजयेत्सम्यक् षड्रसैर्भूरिदक्षिणाम् ॥ दत्त्वा   
प्रणम्य विसृजेदेवं सिद्धो भवेन्मनुः ॥ ४३ ॥   
  
ततः प्रणम्य विधिवद्गुरुं सन्तोष्य यत्नतः ॥ काम्यकर्माणि   
कुर्वीत सिद्धयः स्युर्न चान्यथा ॥ ४४ ॥   
  
रक्तप्रसूनैर्गणपं पूजयित्वा मनुं जपेत् ॥   
सहस्राष्टकमस्यान्ते जुहुयात्करवीरजैः ॥ ४५ ॥   
  
तद्दशांशेन कुसुमैर्मधुरत्रयसंस्कृतैः ॥ राजा तदा चरो   
भूत्वा सामात्यः सन्निषेवकः ॥ ४६ ॥   
  
एवं पलाशपुष्पैश्च मधुरत्रयसम्प्लुतैः ॥ होमात्सर्वेपि   
विघ्नाः स्युर्वशास्तस्य न संशयः ॥ ४७ ॥   
  
जितेन्द्रियो मन्त्रिवरो घृतमेवं च होमयेत् ॥ कीर्तिम्प्राप्नोति   
विपुलां चिरकालानुबन्धिनीम् ॥ ४८ ॥   
  
एवमाज्यप्लुतं धान्यं हुत्वामात्यः प्रजायते ॥   
अष्टोत्तरसहस्रं तु जप्त्वा होमं समाचरेत् ॥   
लवणाज्यसुराभिश्च शोधयित्वास्य भस्म तु ॥ ४९ ॥   
  
करे गृहीत्वा सघृतं तेन नारीं च ताडयेत् ॥   
भवत्यामरणान्तं सा दासीतोष्यधिकं वशा ॥ ५० ॥   
  
शिवालये लक्षमिताज्जपाद्धोमो दशांशतः ॥ पायसेन   
त्रिमधुरयुतेन लभते सदा ॥ अर्थांश्च विविधान्मन्त्री भोगं   
मोक्षमवाप्नुयात् ॥ ५१ ॥   
  
प्। ३७५) अष्टोत्तरसहस्रन्तु हुत्वा जातीप्रसूनकैः ॥ मेधा   
वेदार्थकरणे बुद्धिं प्राप्नोति साधकः ॥ ५२ ॥   
  
अयुतत्रितयं यस्तु हुनेद्दूर्वा घृतेन च ॥   
तस्याल्पमृत्युरोगाद्या नश्यन्त्यायुश्च वर्धते ॥ ५३ ॥   
  
समाहितोयुतं हुत्वा पीतपुष्पैर्घृतान्वितैः ॥   
संस्तम्भयेद्वैरिसेनां सभृत्यगजयोधिकाम् ॥ धारास्तम्भं च   
वाक्स्तम्भं कुर्यादत्र न संशयः ॥ ५४ ।   
  
बिभीतकसमीद्भिश्च जुहुयादयुतत्रयम् ॥   
उच्चाटयेद्वैरिसङ्घान्ग्रामं देशं पुरादिकम् ॥ ५५ ॥   
  
अष्टोत्तरसहस्रं तु समिधोऽरुष्कवृक्षजाः ॥ हुत्वा   
रण्डास्तस्य वश्या जीवेन च धनेन च ॥ ५६ ॥   
  
निम्बपत्रेषु सṁलिख्य साध्यनामानि तु द्वयोः ॥ एकस्य   
चाश्वरक्तेन महिषष्यापरस्य [पूर्वपदार्थान्तर्गतस्यापि   
ऊत्तरपदार्थस्य बुद्ध्या प्रविभागात्प्रत्यवमर्शः] च ॥ ५७ ॥   
  
कटुतैलयुतैर्विंशत्सहस्रं होममाचरेत् ॥ मन्त्रान्ते   
प्रवदेदेतदमुकं चामुकेन च ॥ ५८ ॥   
  
द्वेषयेति ततः स्वाहा चैकान्ते होममाचरेत् ॥ तयोस्तु जायते   
वैरं मित्रयोर्जीवनाशकम् ॥ ५९ ।   
  
अष्टाङ्गुलं मनुष्यास्थि कीलं शवशिरोरुहैः ॥ संवेष्ट्य   
मन्त्रयेदष्टोत्तरं तच्च सहस्रकम् ॥ ६० ॥   
  
मुहूर्ते कुलिके रात्रौ शत्रोर्द्वारि प्रपूजयेत् ॥ सप्ताहतोसौ   
भवति निश्चयेन यमातिथिः ॥ ६१ ॥   
  
नागस्य विवरद्वारिलक्षमेतं मनुं जपेत् ॥ तस्याग्रतः   
समायान्ति नागकन्याः सहस्रशः ॥ ६२ ॥   
  
निर्लज्जा भोगकाङ्क्षिण्यः प्रयच्छन्ति रसायनम् ॥   
नानामणींश्च रत्नानि यद्यदिष्टतमं भवेत् ॥ ६३ ॥   
  
लक्षमेकं गिरेर्मूर्ध्नि जपेन्मन्त्री दृढव्रतः ॥   
कृपाणसिद्धिं लभते प्रार्थनीयां सुरासुरैः ॥ ६४ ॥   
  
घनसारञ्च लज्जालुं शुक्लां च गिरिकर्णिकाम् ॥ नन्द्यावर्तं   
मधुपुष्पीं मेलयित्वा सुपेषयेत् ॥ ६५ ॥   
  
कृत्वा तु गुटिकां विंशत्सहस्रमभिमन्त्रयेत् ॥ नेत्रे तया   
चाञ्जयित्वा निधानं पश्यति ध्रुवम् ॥ ६६ ॥   
  
अष्टोत्तरशतं जप्त्वा पीडाक्रान्तं च रोगिणम् ॥ त्रिः   
फूत्कृत्य हरेत्पीडां सर्वां नास्त्यत्र संशयः ॥ ६७ ॥   
  
गुप्तप्रदेशे रम्ये च गोमयेनोपलेपिते ॥ स्नात्वा मन्त्री नवं   
कुम्भं चन्दनाद्यैश्च चर्चितम् ॥ ६८ ॥   
  
सुगन्धतोयैः सम्पूर्य शरावेण पिधापयेत् ॥ कपिलाज्येन   
सम्पूर्णं दीपं न्यस्येत्तथोपरि ॥ ६९ ॥   
  
पूजयेदुपचारैस्तं कुमारीं च कुमारकम् ॥ तत्रोपविश्य तं   
स्पृष्ट्वा जपेदष्टोत्तरं शतम् ॥ ७० ॥   
  
प्। ३७६) तदासौ कथयेत्सर्वं दीपं दृष्ट्वा तु बालकः ॥   
भूतं च वर्तमानं च भविष्यन्नात्र संशयः ॥ ७१ ॥   
  
ध्यात्वा महागणपतिमथ वा दीपसन्निधौ ॥ जपेद्गणेशः   
कथयेत्स्वप्ने चापि शुभाशुभम् ॥ ७२ ॥   
  
ग्रहणे जलमध्यस्थो जपेन्मन्त्रं तदा भवेत् ॥ आकर्षणस्य   
संसिद्धिः सधान्यपशुयोषिताम् ॥ ७३ ॥   
  
न्यग्रोधस्य तले जप्त्वा लक्षमेकं वटाभिधा ॥ यक्षिणी तु   
समागत्य धनाद्याकृष्य यच्छति ॥ ७४ ॥   
  
उपोष्य रात्रौ विधिवत्स्नात्वा चानीय सद्वचाम् ॥ पूजयित्वा   
गणेशं तां स्पृष्ट्वा मन्त्रायुतं जपेत् ॥ ७५ ॥   
  
पश्चात्कृत्वा तु तच्चूर्णं गृह्णीयात्कर्षमात्रकम् ॥   
कपिलाज्यैः पिबेत्प्रातः सप्तभिर्दिवसैः कविः ॥ ७६ ॥   
  
अवश्यमेव [इदं पूर्वान्वयि] भवति पारदस्य क्रियां शृणु ॥   
कर्पटे शोधयेदादौ रसमष्टोत्तरं शतम् ॥ ७७ ॥   
  
कर्पासपत्रजरसैर्दिनमेकं च मर्द्दयेत् ॥   
कुमारिकाकाशवल्ल्योस्तदा रौप्यसमो भवेत् ॥ ७८ ॥   
  
एतस्य युग्मांशं तु शुद्धं शुल्वं नियोजयेत् ॥   
शुल्वादेतत्सार्धभागं शुल्वार्धं कनकन्त्वयः ॥ ७९ ॥   
  
कज्जलाभं वर्धतीयं कर्पासीकन्यकाद्रवैः ॥   
दिनैकमारनाले तु मर्दयित्वारनालके ॥ ८० ॥   
  
स्थापयेद्गुटिकां कृत्वा ततो गच्छेच्छिवालये ॥ लक्षमेकं   
जपेन्मन्त्रं सिद्धा सा जायते तदा ॥ ८१ ॥   
  
तां मुखे धारयन्मन्त्री रणे च विजयी भवेत् ॥ अवध्यः   
सर्वभूतानां शस्त्रास्त्रैश्चैव जायते ॥ ८२ ॥   
  
तमक्त्वा म्रियते नैव विषैः सर्पादिसम्भवैः ॥   
तत्प्रभावाद्वज्रदेह आकाशे लभते गतिम् ॥ ८३ ॥   
  
नष्टच्छायस्तथादृश्यो जलगोपि प्रजायते ॥ यस्मिन्गेहे स्थिता   
सा तु तत्र लक्ष्मीः स्थिरा भवेत् ॥ लोकानां दृष्टिबन्धं च   
सा कुर्यात्साधकेच्छया ॥ ८४ ॥   
  
ब्रह्मदण्डीं च लज्जालुं गृह्णीयात्पुष्यभास्करे ॥   
वज्राणुकं त्रिलोहं च ताभ्यां सम्यग्विमर्दयेत् ॥ ८५ ॥   
  
तद्यदा कज्जलीतुल्यं स्यात्तदा गुटिकां चरेत् ॥ ८६ ॥   
  
गणेशं पूजयित्वास्य गृह्णीयाद्गुटिकां शुभाम् ॥ इत्थं   
विचिन्त्य स्वकरे गृह्णीयात्तन्मनुं जपेत् ॥ ८७ ॥   
  
वक्त्रे शिखायां च करे स्कन्धे वा धारयेच्च ताम् ॥ तस्याः   
प्रभावान्नायान्ति चौरव्याघ्रोरगादयः ॥ ८८ ॥   
  
साधकस्य समीपं तु न विघ्नैः परिभूयते [स इति शेषः] ॥   
प्। ३७७) राजानो वश्यतां यान्ति सुन्दरीणामतिप्रियः ॥ ८९ ॥   
  
धत्तूररोचने शङ्खपुष्पी श्वेतापराजिता ॥ सहदेवी   
ब्रह्मदण्डी हिमं कृष्णागुरुः समम् ॥ ९० ॥   
  
सम्पीड्य सम्यक्कुर्याच्च गुटिकां विधिना ततः ॥   
कुर्याद्द्वादशसाहस्रञ्जपं तत्तिलके कृते ॥ जनानाञ्जायते   
मोहो गणेशस्य प्रभावतः ॥ ९१ ॥   
  
दीर्घतुण्डामृताग्राह्याः पुष्यार्के पेषयेच्च ताः ॥   
तच्चूर्णेन करौ लिप्त्वाष्टाधिकं च सहस्रकम् ॥ ९२ ॥   
  
मनुं जपित्वा तौ हस्तौ गजेभ्यः परिदर्शयेत् ॥ विद्रवन्ति तदा   
नागा ऐरावतसमा अपि ॥ ९३ ॥   
  
गजान्ग्रहीतुकामश्चेद्राजा गजवने तदा ॥ सम्यक् च   
कारयेच्छालान्दृढां गजनिबन्धिनीम् ॥ ९४ ॥   
  
चतुरस्रां विशालां च दृढावरणसंयुताम् ॥ कुर्यात्तत्र   
स्थलां सम्यक्चतुरस्रां समुन्नताम् ॥ तस्यामुत्तरदिग्भागे   
कुण्डं कुर्याद्यथोदितम् ॥ मण्डलं सर्वतोभद्रं कृत्वा तत्र   
प्रपूजयेत् ॥ ९५ ॥   
  
नानोपचारैर्गणपं बहिः स्थापनमाचरेत् ॥   
त्रिस्त्रिर्हुनेत्क्रमात्तारश्रीमायाकामबीजकैः ॥ ग्लौङ्गम्भ्यां   
गणपतये पदेनापि च होमयेत् ॥ ९६ ॥   
  
वरवरदेति ततः पदेनापि च होमयेत् ॥ सर्वं जनं मे   
वशमानय स्वाहा त्वनेन च ॥ सप्तविंशत्याहुतयो हव्या   
एधैश्च गोघृतैः ॥ ९७ ॥   
  
ततः समृद्धिमन्त्रेण तिस्रश्चानेन होमयेत् ॥ भुर्भूवः   
स्वस्तथा चाग्निर्जातवेदास्ततः परम् ॥ ततश्च मूलमन्त्रेण   
जुहुयाच्च नवाहुतीः ॥ ९८ ॥   
  
मूलाणुना समस्तेन जपेन्मन्त्रार्णसङ्ख्यया ॥ आज्येनैव   
ततश्चाष्टद्रव्यैः स्वादुत्रयान्वितैः ॥ ९९ ॥   
  
देवस्थानस्थदेवानां सङ्ख्यया प्रत्यहं ततः ॥   
बहून्सम्भोजयेद्विप्रांस्तदाशीर्भिर्विवर्धितः ॥ १०० ॥   
  
गुरवे दक्षिणां दद्यात्पञ्चाशद्दन्तिनोथ वा ॥ तन्मूल्यं   
तद्दशांशं वा दत्त्वा सन्तोष्य सद्गुरुम् ॥ १०१ ॥   
  
चतुर्णां मिथुनानां षड्गणेशनिधियुग्मयोः ॥   
अङ्गमातृदिगीशानां तन्मन्त्रैः सर्पिषा हुनेत् ॥ १०२ ॥   
  
लक्ष्मीनारायणौ गौरीहरौ कामस्तथा रतिः ॥ पृथ्वी   
वराहाविति तु चत्वारि मिथुनानि च ॥ १०३ ॥   
  
सिद्धिमोदौ तथा ऋद्धिप्रमोदौ कान्तिसंयुतः ॥ सुमुखोथो   
दुर्मुखस्य प्रियोक्ता मदनावती ॥ १०४ ॥   
  
मदनद्रवया युक्तोविघ्नोथो द्राविणीयुतः ॥ विघ्नकर्तेति   
षट्प्रोक्ता गणेशाश्च निधिद्वयम् ॥ १०५ ॥   
  
शङ्खःपद्मश्च तन्मन्त्रास्तद्बीजं नाम हृत्तथा ॥ एवं   
होमं समाप्याथ नैवेद्यं तु समाचरेत् ॥ १०६ ॥   
  
प्। ३७८) पुनरभ्यर्च्य विघ्नेशं साङ्गं सावरणं तथा ॥ निजे   
हृदि समुद्वास्य विचरेच्च यथासुखम् ॥ १०७ ॥   
  
ततो दिनैर्वेदवेदैः करिणो निपतन्ति हि ॥ विनायकप्रभावेण   
कलभाः शतशस्तथा ॥ १०८ ॥   
  
करिणीनां समूहश्च पतत्यम्बु घटे यथा ॥ प्रोक्तकुण्डे   
प्रोक्तरूपं गणेशं सम्यगर्चयेत् ॥ १०९ ॥   
  
तत्र वह्निं समाधाय जुहुयाल्लक्षसङ्ख्या ॥ पयोघृताभ्यां   
संयुक्तैः पुष्पैः शर्करयापि च ॥ ११० ॥   
  
क्षौद्रेण पृथगेकैकद्रव्येणागर्त्त्वगाष्टपः ॥   
वेतालसञ्ज्ञा गुटिका कुण्डमध्यात्प्रयाति च ॥ १११ ॥   
  
अणिमादिकसिद्धीनां प्राप्य तं नायको भवेत् ॥ ब्राह्मे काले   
समुत्थाय क्षीणचन्द्रे च पर्वणि ॥ ११२ ॥   
  
कपिलायाः पद्मखण्डं गोमयं प्रतिगृह्य च ॥ सञ्जप्य   
मन्त्रमयुतं निखातद्वारि वारयेत् ॥   
व्याघ्रक्रोडारिचोरादीन्नात्र कार्याविचारणा ॥ ११३ ॥   
  
जातीधत्तूरमञ्जिष्ठा प्रचण्डा हस्तयोजिनी ॥   
शिखादिकर्णिकाख्यादि त्वग्जिह्वाचक्षुषामलैः ॥ ११४ ॥   
  
नासिकाघ्राणजैश्चापि गुटीं सम्यग्विधाय च ॥ स्पृष्ट्वा   
सम्प्रजपेन्मन्त्रं त्वष्टाधिकसहस्रकम् ॥ ११५ ॥   
  
गुञ्जिकादिप्रमाणं च यवमानं च लेहयेत् ॥ सर्षपार्धं   
त्वङ्गनाया भक्षितं वश्यकारकम् ॥ ११६ ॥   
  
जितेन्द्रियो जपेन्मन्त्रमष्टोत्तरसहस्रकम् ॥ दशांशं   
जुहुयाल्लाजाहयारिकुसुमान्वितान् ॥ प्राप्नुयात्सत्कुलां कन्यामथ   
ध्यायेद्विनायकम् ॥ ११७ ॥   
  
गन्धादिनाभ्यर्च्य तं च मन्त्रं लक्षमितं जपेत् ॥   
निगडान्मुच्यते कस्मादथ बिल्वस्य पुष्पकम् ॥ ११८ ॥   
  
तगरं देवदारुं च प्रियङ्ग्वगरुचन्दने ॥ नागकेशरमेतानि   
मधुना भावयेत्समम् ॥ ११९ ॥   
  
गुटीं कृत्वाथ संस्पृश्य सहस्राष्टकमाजपेत् ॥ भवेत्सा   
सिद्धगुटिका तद्धूपाद्रोगनाशनम् ॥ १२० ॥   
  
एतद्धूपाच्च निस्स्वोपि धनी स्याज्जनवल्लभः ॥ दुर्भगा सुभगा   
स्त्री स्यात्कुमारी लभते वरम् जलाशये ॥ १२१ ॥   
  
लक्षजपाद्वृष्टिः सप्ताहतो भवेत् ॥ अथास्य लक्षहोमस्य   
प्रयोगं कामिकं शृणु ॥ १२२ ॥   
  
हुनेद्गोपयसा गोर्थे स्वर्णार्थं मधुना हुनेत् ॥ घृतेन   
लक्ष्म्यै पयसे हुनेच्छर्करया द्विजः ॥ १२३ ॥   
  
दघ्ना सर्वर्द्धये होमो घृतान्नैरन्नवृद्धये ॥ लाजैश्च   
यशसे होमो धनार्थन्तिलतण्डुलैः ॥ १२४ ॥   
  
कौसुम्भैः करवीरैर्वा वस्त्रार्थं होममाचरेत् ॥ यवैस्तु   
वशयेद्भूपमुत्पलैश्चापि तद्वधूम् ॥ १२५ ॥   
  
प्। ३७९) कैरवैर्मन्त्रिणस्तस्य पुत्तल्यादि च पितृजम् ॥ कृत्वा   
हुनेद्वधूर्वश्या वटात्प्लक्षादुदुम्बरात् ॥ १२६ ॥   
  
कस्मादपि गृहीत्वा च समिधो होममाचरेत् ॥   
विप्राद्यान्वशयेद्वर्णाल्लोणहोमादवर्षणम् ॥ १२७ ॥   
  
विनश्येद्भूयसी वृष्टिर्महागणपतेस्तदा ॥ वर्णानस्य   
प्रवक्ष्यामि काम्यकर्माणि संस्मरेत् ॥ १२८ ॥   
  
पीतं स्तम्भेरुणं वश्ये धूम्रमुच्चाटने स्मरेत् ॥ मारणे   
कृष्णमारक्तमाकृष्टौ पाटलं द्विषि ॥ हरिद्वर्णं   
धनप्राप्त्यै मुक्त्यै शुक्लं च संस्मरेत् ॥ १२९ ॥   
  
गणेशतर्पणं वक्ष्ये सर्वकामफलप्रदम् ॥ त्रिवेदाङ्कसमं   
यच्च प्रकटं वक्ष्यतेधुना ॥ १३० ॥   
  
एकान्ते विजने रम्ये सर्वोपद्रववर्जिते ॥ कृतस्नानादिको मन्त्री   
पूर्ववन्न्याससंयुतः ॥ १३१ ॥   
  
तडागमध्ये सञ्चिन्त्य पुष्पितं नलिनीवनम् ॥ तस्य मध्ये   
महापद्मन्तरुणादित्यसन्निभम् ॥ १३२ ॥   
  
समुन्नतं सुगन्धाढ्यं रमणीयम्मनोहरम् ॥ सद्यो विकसितं   
ध्यायेन्मन्त्री पूर्वोक्तमन्त्रवत् ॥ १३३ ॥   
  
शुद्धं रजतसोपानं पश्यन्तं रविमण्डलात् ॥   
विनिर्गत्यावरुह्याह कर्णिकामध्यसंस्थितम् ॥ १३४ ॥   
  
इति ध्यात्वा सावरणम्महागणपतिम्पुनः [तर्पयामि इति शेषः]   
॥ प्रवरैर्गन्धकुसुमैः प्राग्वत्सावरणं यजेत् ॥ १३५ ॥   
  
निधाय पुष्करमुखं साधकेन्द्रस्य मूर्धनि ॥ वर्षन्तं   
रत्नधाराभिर्ध्यात्वा देवस्य मूर्धनि ॥ १३६ ॥   
  
चन्द्रचन्दनकाश्मीरकस्तूरी मिलितैर्ज्जलैः ॥ तर्पयेत्परया   
भक्त्या देवदेवं प्रसन्नधीः ॥ १३७ ॥   
  
यथादिष्टस्य नामान्ते तर्पयामीति संवदेत् ॥ तर्पणस्य   
विधिश्चायं शृणु वैदिकतर्पणम् ॥ १३८ ॥   
  
तर्पयाम्येतदन्ते तु स्वाहां वैदिक ईरयेत् ॥ इतरस्तु नमो   
ब्रूयाद्वामाचारी नमो वदेत् ॥ १३९ ॥   
  
मूलमन्त्रं समुच्चार्य महागणपतिन्ततः ॥ देवस्य मूर्ध्नि   
प्रथमन्दशवारं प्रतर्पयेत् ॥ १४० ॥   
  
पुनश्चतुश्चतुर्वारं ज्ञेयं सर्वत्र तर्पणम् ॥ एकं वर्णं   
समुच्चार्य मूलमन्त्रस्य तर्पयेत् ॥ १४१ ॥   
  
पुनः सम्पूर्णमूलेन चतुर्वारन्तु तर्पणम् ॥ एवं   
षट्पञ्चसङ्ख्याकं चतुष्कन्तर्पणम्भवेत् ॥ १४२ ॥   
  
पुनर्मूलेन सन्तर्प्य ततो युग्मानि तर्पयेत् ॥ तत्र चायं प्रयोगः   
स्यादमुकं [अमुकेनेति शेषः] सहितामिति ॥ अमुकीन्तर्पयामीति   
पुनर्मूलेन तर्पयेत् ॥ १४३ ॥   
  
प्। ३८०) अमुक्या युक्तममुकन्तर्प्पयामि ततो वन्देत् ॥   
पुनर्मूलम्भवेदेवं चतुष्कमपि तर्पणम् ॥ १४४ ॥   
  
एवं षङ्गणपानां च सजायानान्तदन्तरा ॥ तर्पणं   
मूलमन्त्रेण चतुष्काजिनसङ्ख्यकम् ॥ १४५ ॥   
  
वसुन्धराशङ्खनिधेर्भार्या पद्मनिधेस्तथा ॥ भवेद्वसुमती   
ताभ्याम्मध्ये मूलेन चाष्टधा ॥ १४६ ॥   
  
तर्पणं स्यात्तु मूलेन पुनश्चापि तु तर्पयेत् ॥ एवं   
भूभूचतुष्काङ्कैर्वेदवेदकृतैर्मितम् ॥ १४७ ॥   
  
तर्पणस्य विधिं वच्मि तान्त्रिकाणान्तु यद्धितम् ॥ आदौ मूलेन   
सन्तर्प्य मन्त्रवर्णैश्च तर्पयेत् ॥ १४८ ॥   
  
भूभूभूभूकुभूपञ्चपञ्च दिग्द्वितयेन च ॥   
अन्तरान्तरमूलेन चैवं सिद्धिश्चतुष्किका ॥ १४९ ॥   
  
ततो मूलेन सन्तर्प्य गणेशायुधतर्पणम् ॥ कुर्यादन्तरशूलेन   
ह्यायुधानां क्रमस्त्वयम् ॥ १५० ॥   
  
आदौ तद्बीजमुच्चार्य प्रणवं च वदेत्ततः ॥ अमुकात्मने च   
प्रवदेदमुकाय नमस्त्विति ॥ १५१ ॥   
  
नमोमुकन्तर्पयामि स्वाहेति कथितो मनुः ॥ विघ्नम्भूम्ॐ   
[भूमित्यत्रोङभाव आर्षः] रमां मायां श्रीं ह्रीं क्लीं   
वसुधां च गम् ॥ १५२ ॥   
  
एकादशे गणेशस्य षड्बीजान्यपि संवदेत् ॥ मन्त्रं फलञ्च   
शक्तिं च प्राणबन्धं वदेत्ततः ॥ १५३ ॥   
  
चक्रव्याप्तिश्च तारं च भूविद्या च त्रिलोककम् ॥ तदात्मन इमे   
प्रोक्तास्तेषान्नामान्यहं ब्रूवे ॥ १५४ ॥   
  
बीजपूरं च परशुं कार्मुकं च त्रिशूलकम् ॥   
चक्राब्जपाशोत्पलानि कलभाग्रविषाणयुक् ॥ १५५ ॥   
  
शुण्डायां रत्नकलशमित्थमायुधनिर्णयः ॥ सर्वं   
द्वाविंशसङ्ख्याकन्तर्पणं च प्रजायते ॥ १५६ ॥   
  
षड्बीजान्ते चतुर्थ्यन्तं तत्तन्नाम समुच्चरेत् ॥ पठित्वा   
सकलम्मूलममुकङ्गणपंवदेत् ॥ तर्पयाम्यग्निजायान्तो मन्त्रो   
मूलान्तरान्तरः ॥ १५७ ॥   
  
विघ्नो विनायको वीरः शूरो वरद एव च ॥ इभवक्रश्चैकदन्तो   
लम्बोदरगणेश्वरौ ॥ १५८ ॥   
  
क्षिप्रप्रसादनश्चैव महागणपतिस्तथा ॥ एवं   
विंशचतुष्काः स्युस्ततो युग्मानि तर्पयेत् ॥ १५९ ॥   
  
युग्मबीजं वदेदादौ गणेशस्य तदुत्तरम् ॥   
प्राग्वत्तद्युग्ममाभाष्य मूलेनान्तरितानि च ॥ १६० ॥   
  
श्रीं ह्रीं क्लीं ग्लौमिदन्तेषां क्रमाद्बीजचतुष्ककम् ॥ एवं   
षोडशसङ्ख्यानि चतुष्काणि भवन्त्यपि ॥ १६१ ॥   
  
प्। ३८१) श्रीगणेशबीजपूर्वान्तांस्तर्पयेच्च विनायकान् ॥   
मूलेनान्तरिताश्चैव चतुष्का जिनसङ्ख्यकाः ॥ १६२ ॥   
  
तर्पयेद्विधिवत्प्राग्वन्मूलमन्त्रान्तरान्तरे ॥ ह्रीङ्गं   
वसुन्धराशङ्खौ तर्पणीयौ च पूर्ववत् ॥ १६३ ॥   
  
अत्रादौ स्त्रीपुमानन्ते बीजयोर्विपरीतता ॥ ग्लौङ्गं वसुमती   
पद्मनिध्योर्बीजन्तु तर्पणे ॥ १६४ ॥   
  
एवमष्टौ तर्पणानि मूलेनान्ते प्रतर्पयेत् ॥ भवन्ति   
वेदवेदाब्धिसङ्ख्यकास्तर्पणक्रमाः ॥ १६५ ॥   
  
मूलमन्त्रञ्चतुर्वारम्पूर्वं सन्तर्पयेत्ततः ॥   
स्वबीजाद्यस्वाहान्तानि युग्मान्येवम्प्रतर्पयेत् ॥ १६६ ॥   
  
गणपानां ततः षट्के निधिं युग्मं प्रतर्पयेत् ॥ मध्ये   
मध्ये मूलमन्त्रं चतुर्वारमिति क्रमात् ॥ भवेदष्टोत्तरशतं   
लघुतर्पणमीरितम् ॥ १६७ ॥   
  
महागणपतिं पुष्टिं चत्वारि मिथुनानि च ॥   
षड्गणेशान्निधियुगमेवमेतत्त्रयोदश ॥ १६८ ॥   
  
अथाव्यस्तानि चैतानि चान्तरा मूलतर्पणम् ॥ कृतञ्च   
द्विशतञ्चाष्टाधिकमाद्यन्तयोस्तथा ॥ १६९ ॥   
  
मूलन्तदा तु द्विशतञ्जायते षोडशाधिकम् ॥   
तर्पणम्मध्यमञ्चैतन्महागणपतेर्मतम् ॥ १७० ॥   
  
अथवा पूर्ववत्कुर्यादादौ मूलेन तर्पणम् ॥ ततश्च   
मूलमन्त्रस्य चैकैकेनाक्षरेण च ॥ १७१ ॥   
  
मूलमन्त्रस्यान्तरेण कुर्यादेवञ्चतुश्चतुः ॥   
गजाश्विनेयतुल्यन्तज्जायते च ततः परम् ॥ १७२ ॥   
  
पुनर्मध्यप्रकारेण तर्पयेदिति जायते ॥ महागणपतेः पूर्णं   
तर्पणन्तन्त्रवैदिकम् ॥ १७३ ॥   
  
कामनाङ्गप्रभेदैस्तु तर्पणं वक्ष्यतेधुना ॥ पुष्करे   
तर्पयेद्देवम्मोक्षार्थं शुद्धवारिभिः ॥ १७४ ॥   
  
लक्ष्मीकामेन गोदुग्धैर्मूध्नि तर्प्यो गजाननः ॥ गुह्यप्रदेशे   
मधुना कामार्थं तर्पयेद्विभुम् ॥ १७५ ॥   
  
आकर्षणार्थं वश्यार्थं नेत्रयोर्मधुना तु तम् ॥ घृतेन   
राजवश्याय देवं पृष्ठे प्रतर्पयेत् ॥ १७६ ॥   
  
तथा चैरण्डतैलेन रण्डावश्याय तर्पणम् ॥   
प्रीतेर्विवृद्ध्यै स्कन्धे तु पयोभिस्तर्पयेद्विभुम् ॥ १७७ ॥   
  
क्षीरेण दध्ना मधुना तुण्डे तत्पुत्रवृद्धिकृत् ॥ एवं यः   
पूजयेत्सम्यग्गणेशम्ममवल्लभम् ॥ तस्य भुक्तिश्च मुक्तिश्च   
जायते नात्र संशयः ॥ १७८ ॥   
  
अनेनैव सुतेन्द्रेण दिवोदासो विवासितः ॥ कल्पयित्वा वेदबाह्यं   
मार्गं कलियुगप्रियम् ॥ १७९ ॥   
  
आनीताश्च महत्योत्र दक्षाम्नायस्य देवताः ॥ तदुपासनतो   
लोकैः स्वस्वधर्मो विगर्हितः ॥ १८० ॥   
  
अस्वादज्ञस्तु पृक्षस्थवारुण्याः काङ्क्षते फलम् ॥ प्। ३८२)   
क्षुधातुरस्तु भूमिष्ठन्दूरीकृत्य कशेरुकम् ॥ १८१ ॥   
  
दिवोदासीयलोकैस्तु दृष्ट्वा त्वरितकौतुकम् ॥ अन्तःप्रधारितो   
धर्मो वामान्ते कौलिकादिकः ॥ १८२ ॥   
  
राज्ञो धर्मं प्रजा भुङ्क्ते प्रजापापन्तु भूपतिः ॥   
तत्पातकेन भूपोसौ काशीतः प्रेषितो दिवम् ॥ मया च काश्यां   
वसतिः कृता पुत्रप्रसादतः ॥ १८३ ॥   
  
येये वामपथे देवा गणकेन नियोजिताः ॥   
काशीप्रवेशकामार्थं तेते सन्तोषिताः परैः ॥ १८४ ॥   
  
तत्र चीनागणैर्देवैर्वाममार्गेण तर्पणम् ॥ याचितन्तन्मया   
दत्तन्तन्त्रेषु प्रतिपादितम् ॥ १८५ ॥   
  
तन्मार्गनिरता वीरा जायन्ते क्षत्त्रियादयः ॥ स्त्रियो भवन्ति   
योगिन्यो विप्रस्तत्परिवर्जयेत् ॥ १८६ ॥   
  
दिवोदासस्य राज्यान्ते प्राप्ते कलियुगे च तैः ॥ उपद्रुता   
वेदमार्गे विहिताच्च द्विजातयः ॥ १८७ ॥   
  
दुर्जनानान्तु ते भीत्या हिमाचलमुपाश्रिताः ॥ तत्रापि   
तैरभिद्रुत्य धर्मलोपार्थमुद्यतम् ॥ १८८ ॥   
  
तदा विप्रैः स्तुतश्चाहम्बहुभिर्वैदिकैः स्तवैः ॥   
तेषाम्मध्यात्समुद्भूतम्मम लिङ्गं मुखान्वितम् ॥ १८९ ॥   
  
तद्विलोक्य तु ते वीराः साष्टाङ्गं प्रणता जगुः ॥   
  
देवदेव त्वदुक्तस्य ॥   
  
मार्गस्यायं व्यतिक्रमः ॥ १९० ॥   
  
क्रियते वैदिकैर्मूर्खैस्तदुद्धारार्थमुद्यताः   
गङ्गाजलादप्यधिकम्पावनं कारणं त्विदम् ॥ १९१ ॥   
  
कन्दमूलफलादिभ्यः पवित्रं स्वादु पोषकृत् ॥ एतन्मांसं   
वयं दद्म उद्धारार्थं त्रिजन्मनाम् ॥ १९२ ॥   
  
नानातीर्थसमुद्भूता अनेकविधिसंस्कृताः ॥ भोगमोक्षप्रदा   
मत्स्यास्तानेभ्यो दातुमुद्यताः ॥ १९३ ॥   
  
संसारस्य ह्यसारस्य सारंसारङ्गलोचनाः ॥ अर्द्धाङ्गे या   
त्वया देव विष्णुना हृदये कृता ॥ १९४ ॥   
  
उत्सङ्गे ब्रह्मणा चापि देवेन्द्रेण निजासने ॥ वयं   
कारुणिकास्तात ह्येतेभ्यो दातुमुद्यताः ॥ १९५ ॥   
  
षण्मांसैश्च षडन्नैश्च षट्तीर्थैर्देवसंयुताः ॥   
षट्सुगन्धा षड्रसाश्च मुद्रा दातुं समुद्यताः ॥ १९६ ॥   
  
ता एते नैव गृह्णन्ति यष्टव्यं पशवो यथा ॥   
स्वर्णपात्रस्थपरममन्नं हित्वा तृणाशिनः ॥ १९७ ॥   
  
तदा मया धर्मपादरक्षार्थं गदितं वचः ॥ शृण्वन्तु   
मद्वचो वीराः सर्वप्राणिकृपायुतम् ॥ १९८ ॥   
  
अस्मिन्पापे कलौ लोका नेया नो कौलिके पथि ॥   
अतिक्षुद्रादियोनीनान्दशस्वेकः प्रजायते ॥ १९९ ॥   
  
कृमियोनिषु तेषान्तु दशके चोन्दुरादिकः ॥ प्। ३८३) दशके   
चोन्दुरादीनां विडालादिः प्रजायते ॥ २०० ॥   
  
तेषान्तु दशके पक्षी कश्चिदेकः प्रजायते ॥ तन्मध्ये दशके   
कश्चिन्मृगजातिषु जायते ॥ २०१ ॥   
  
तेषान्दशकमध्ये च महिषो वा वृषो भवेत् ॥ तेषान्तु दशके   
कश्चित्खरो वा करभो भवेत् ॥ २०२ ॥   
  
भवेत्तद्दशके कश्चिद्धयादीनाञ्च जातिषु ॥ तेषान्तु दशके   
कश्चिन्नरो वाकुञ्जरो भवेत् ॥ २०३ ॥   
  
आयुर्वैयस्य कालेन भावयन्तु सदा त्विमम् ॥ तेषामपि   
मनुष्याणाम्मध्यादेकः प्रजायते ॥ २०४ ॥   
  
कञ्चिद्धर्मं पुरस्कृत्य मुक्तोहमिति जायते ॥ तेषान्दशकमध्ये   
तु कश्चिद्वर्णः प्रजायते ॥ २०५ ॥   
  
तेषान्तु दशके कश्चिदनुलोमो भवेज्जनः ॥ तेषान्तु दशके   
कश्चित्प्राप्नुयाद्द्विजतां नरः ॥ २०६ ॥   
  
द्विजानान्दशके कश्चिद्विप्रो भवति कष्टतः ॥ तेषान्तु दशके   
कश्चित्कर्मनिष्ठः प्रजायते ॥ २०७ ॥   
  
कर्मिणा दशके कश्चिद्भवेदाशीलवान्नरः ॥ तेषां तु दशके   
कश्चिद्योगी भवति बालकः ॥ २०८ ॥   
  
योगिनां दशके कश्चिदेको ज्ञानी प्रजायते ॥ ज्ञानिनां दशके   
कश्चिन्मुक्तो भवति वा न वा ॥ २०९ ॥   
  
एवं मोक्षस्सुदुस्साध्यः संसारोयं चिरं स्थितः ॥ सर्व एव   
हि मुक्ताः स्युः प्रवृत्ताः कौलिके पथि ॥   
ब्रह्मसृष्टिविनाशश्च तूर्णमेव भविष्यति ॥ २१० ॥   
  
एवं प्रतारिता वीरा ननृतुर्मदमोहिताः ॥ वयम्मुक्तावयम्मुक्ता   
अन्योन्यञ्जघ्नुरोजसा ॥ २११ ॥   
  
पुनः प्रमुदिताः सर्वे वचनञ्चेदमब्रुवन् ॥ अहो पशुजना यूयं   
निरयम्परमं गताः ॥ २१२ ॥   
  
ते वरं याचतास्मभ्यं स्वोद्धारार्थम्भवान्तरे ॥ ततः   
प्रमुदितैर्विप्रैर्याचितोयं वरस्तदा ॥ २१३ ॥   
  
अयं यः स कपालीनो लिङ्गरूपी प्रदृश्यते ॥ अस्माकन्तत्र   
रमताम्मनःस्वव्यभिचारितम् ॥ २१४ ॥   
  
इति श्रुत्वा तदा वीरा वचनञ्चेदमब्रूवन् ॥ सत्यम्भवतु   
तच्चात्र पशुभिर्याचितन्तु यत् ॥ २१५ ॥   
  
ब्रह्मविष्णुमहेशादिशक्तिसूर्यदिवौकसाम् ॥   
नाथानस्मान्विहायाद्य पशुभिः किन्नु याच्यते ॥ २१६ ॥   
  
वीराय मदिरा मन्त्रो मुद्रा मत्स्यः पलानि च ॥ अहो दैन्यं   
वयम्भोगमोक्षदाः कौलिका जनाः ॥ भोगेन मुक्तिरस्माकं सा   
त्यक्ता पशुभिर्जनैः ॥ २१७ ॥   
  
भगे लिङ्गं समाधाय यत्सुखं समवाप्यते ॥   
तेनार्चितोन्तरात्मायम्मुक्तो भवति तत्क्षणात् ॥ २१८ ॥   
  
जठराग्नौ हूयते यत्त्वनेकविधिसंस्कृतम् ॥ प्। ३८४) फलं तेन   
तु तुष्टश्चेदन्तरात्मा विमुच्यते ॥ २१९ ॥   
  
यदैव हृदयङ्गच्छेत्सुधातोप्यधिका सुरा ॥ तदैवं सकलाः   
क्लेशानाशं यान्ति विमुच्यते ॥ २२० ॥   
  
यदैव गन्धो मुद्राया नासिकाञ्च प्रधावति ॥ अमृतानामयं   
सारः शफरः परिकीर्तितः ॥ २२१ ॥   
  
तद्भोगादमृतत्वं चेन्नास्ति किं वैदिके पथि ॥ अहो शृण्वन्तु   
पशवस्तन्त्रसारमिदं वचः ॥ २२२ ॥   
  
पण्डितो वापि मूर्खो वा दीक्षितो वाप्यदीक्षितः ॥ मुद्राः   
शतसहस्रन्तु कृत्वा मोक्षमवाप्नुयात् ॥ २२३ ॥   
  
मुद्रायाः करणञ्चैवं शिक्षणीयं कदाचन ॥   
चामुण्डाद्या महादेव्यो भैरवाद्या महाबलाः ॥ २२४ ॥   
  
मुद्राभिरेव तृप्यन्ति न पुष्पादिकपूजनैः ॥ महापूजा कृता   
तेन येन मुद्राष्टकं कृतम् ॥ २२५ ॥   
  
स यत्पदमवाप्नोति तन्न ब्रह्मा न शङ्करः ॥ अवश्यमेव मुक्तिः   
स्यात्सहस्रभगदर्शनात् ॥ २२६ ॥   
  
पुरा कौलिकमार्गस्य निन्दा वै विष्णुना कृता ॥   
तत्पातकवशाज्जातो मत्तो दशरथात्मजः ॥ २२७ ॥   
  
यत्तेन निन्दिता शक्तिस्तत्सीता रक्षसा हृता ॥ दुःखञ्च   
समनुप्राप्तं वियोगश्चानुकालिकः ॥ २२८ ॥   
  
शरीरं वैभवं लब्ध्वा पुनस्तेन कृतन्तपः ॥ तदा गोपकुले   
जातः सदा शक्तिनिषेवकः ॥ २२९ ॥   
  
शरीरार्धेन बलिभिर्नित्यमासवसेवकः ॥   
षोडशस्त्रीसहस्राणाञ्जातोसौ भगदर्शनात् ॥ २३० ॥   
  
मोक्षाधिकारिपशवः शृणुतैतद्धितं वचः ॥ विना मांसं   
विना मासं विना मत्स्यं च मैथुनम् ॥ २३१ ॥   
  
विना मुद्रामन्यतमं भवेन्नास्तीष्टसाधनम् ॥   
पशुभिर्याचितं यत्तु किमु चैतत्तदेव हि ॥ २३२ ॥   
  
एवमुक्तेन वीरेषु मुनयः शंसितव्रताः ॥ अन्तः   
प्रफुल्लवदनाः शान्तिपूर्वं वचो जगुः ॥ २३३ ॥   
  
वयन्तु पशवो विप्रा अन्नप्राणा विलोकिताः ॥ यूयं सिंहाः   
सिंहवच्च सदा मासनिषेवकाः ॥ २३४ ॥   
  
पशूनां च यथा तृप्तिः शाद्वलेनैव जायते ॥ अन्नेन च   
तथास्माकं न मांसं भक्षितुं क्षमाः ॥ २३५ ॥   
  
सिंहानां तु यथा भक्ष्यं मांसं नान्नं कदाचन ॥   
तथैव वीरसिंहानां भक्ष्यं मांसादिकं किल ॥ २३६ ॥   
  
इति श्रुत्वा वचस्तेषां प्रोचुस्ते च महेश्वरम् ॥ त्वां   
सेवयितुम्मिच्छन्ति पशवो विप्ररूपिणः ॥ २३७ ॥   
  
तस्मात्पशुपतिस्त्वं च नेपालेत्र स्थिरो भव ॥ इत्युक्त्वा ते पुनः   
पीत्वा मद्यं मत्तास्तथाभवन् ॥ २३८ ॥   
  
तदा नानाविधैः स्तोत्रैर्विप्रैः सन्तोषितो ह्यहम् ॥ प्। ३८५) तदा   
तेभ्यो मया प्रोक्तं व्रियतांव्रियतामिति ॥ २३९ ॥   
  
उक्तं तैश्च पुनर्देव कथं मुक्तिः कलौ भवेत् ॥ येनास्माकं   
भवेच्छ्रेयस्तन्धर्मं वद नः प्रभो ॥ २४० ॥   
  
इति तेषां वचः श्रुत्वा मया तत्त्वं निरूपितम् ॥ ज्ञानं   
विना न मोक्षोत्र ज्ञानं धर्मादृते न हि ॥ तस्माद्द्विजाः   
प्रकर्तव्यं वेदोक्तं कर्म नित्यशः ॥ २४१ ॥   
  
यथा पिष्टेन बडिशमत्र गुप्तं निपात्यते ॥ मत्स्यानां   
ग्रहणार्थन्तु तद्वत्तन्त्रनिषेवणम् ॥ २४२ ॥   
  
कश्चिन्मत्स्यो दैवयोगाच्चूर्णभोक्ता न विद्यते ॥ तदास्य जायते   
तृप्तिर्जीवनं च भवेद्यथा ॥ २४३ ॥   
  
तथैव वाममार्गे च ज्ञाननिर्दग्धकल्मषाः ॥ भवन्ति मुक्ता   
नान्ये च तस्मात्तं परिवर्ज्जयेत् ॥ २४४ ॥   
  
ये वाममार्गनिरता वेदबाह्यानुसारतः ॥ स्वधर्ममेव शंसन्ति   
वचस्तेषां न मानयेत् ॥ २४५ ॥   
  
अस्मिन्कलियुगे घोरे यथाशक्ति करोति यः ॥ सेवनं वेदमार्गस्य   
कलौ तस्य जनिर्न हि ॥ २४६ ॥   
  
यमलोके न निरये पाताले नैवनैव च ॥ यद्ब्राह्मणे जन्म कलौ   
स एव निरयः स्मृतः ॥ २४७ ॥   
  
अतः परं प्रवक्ष्यामि गणेशेन हृताश्च ये ॥ सत्कार्यार्थं   
दिवोदासनिस्सारार्थन्देवताः ॥ २४८ ॥   
  
आनीतास्तास्तु मम वै पार्वत्याश्चापि वल्लभाः ॥ गणेश   
शासनात्कामो दग्धोपि पुनरुत्थितः ॥ २४९ ॥   
  
दिवोदासस्य भवने सर्वेषां हृदये स्थितः ॥ तस्य   
मन्त्रान्प्रवक्ष्यामि लोकद्वयफलप्रदान् ॥ २५० ॥   
  
आदौ क्लीम्बीजरूपोस्य मन्त्र एकाक्षरो मतः ॥ सम्मोहनो   
मुनिश्छन्तो गायत्रं देवता स्मरः ॥ षड्दीर्घभाजा बीजेन   
षडङ्गानि प्रकल्पयेत् ॥ २५१ ॥   
  
रक्ताम्बरं रक्तवर्णं रक्तगन्धानुलेपनम् ॥   
नानारत्नौघमुकुटभूषणैर्भूषितं शुभम् ॥ २५२ ॥   
  
पाशाङ्कुशाविक्षुचापं पुष्पेषून्दधतं करैः ॥   
उपविष्टं रक्तपद्मे कामदेवं विभावये ॥ २५३ ॥   
  
पद्ममष्टदलं कृत्वा मध्येनङ्गं समर्चयेत् ॥ कर्णिकायां   
च षट्पत्रे कोणेष्वङ्गानि पूजयेत् ॥ २५४ ॥   
  
देवाग्रतस्तु मध्यान्तमर्चयेत्केशरेषु च ॥ मोहिनीं क्षोभिणीं   
चैव त्रासिनीं स्तम्भिनीं ततः ॥ २५५ ॥   
  
आकर्षिणीं द्राविणीं ह्रादिनीं क्लिन्नां च क्लेदिनीम् ॥   
षट्पत्रे मदनानङ्गमन्मथा कुसुमाह्वयाः ॥ २५६ ॥   
  
अनङ्गकुसुमातुरा ह्यनङ्गशिशिरापि च ॥   
अनङ्गमेखलानङ्गदीपिका च ततः परम् ॥ २५७ ॥   
  
सर्वा ध्येयाः पद्महस्ताः सालङ्काराश्च तद्बहिः ॥ प्। ३८६)   
पद्मे षोडशपत्राढ्ये स्वाग्रतः परिपूजयेत् ॥ २५८ ॥   
  
युवती विप्रलम्भा च ज्योत्स्ना सूरुमदद्रवा ॥ सुरता वारुणी   
लोला लीला सौदामनी तथा ॥ २५९ ॥   
  
कामच्छत्रा चन्द्ररेखा शुकी च मदनाह्वया ॥ योनिर्मायावती   
चेति तरुण्यः सस्मिताननाः ॥ २६० ॥   
  
कह्लारहस्ताः कामार्ताः पत्राग्रे परिचारकान् ॥   
विलासविभ्रमौ मोहं शोकं कामस्य पूजयेत् ॥ २६१ ॥   
  
मदनातुरापत्रपौ युवानं चन्दनं तथा ॥ रतिप्रियं   
चूतपुष्पं ग्रीष्मं तापनमूर्जकम् ॥ २६२ ॥   
  
हेमन्तं शिशिरं चापि मदन्ते पुष्पसायकाः ॥ एते   
चार्पिततूणीराः शोणस्त्रीसक्तमानसाः ॥ २६३ ॥   
  
इक्षुचापाश्च तद्बाह्ये चाष्टपत्रदलेर्चयेत् ॥ परभूः   
सारसाक्षश्च शुको मेघस्ततः परम् ॥ २६४ ॥   
  
आपाङ्गोरुविलासौ च हीनचीरो रतिप्रियः ॥ भूगृहस्य च कोणे   
च चतस्रः पूजयेदिमाः ॥ २६५ ॥   
  
माधव्याख्या मालती च हरिणाक्षी मदोत्कटा ॥   
श्वेतचामरसद्धस्ताः श्यामा भूषितविग्रहाः ॥ २६६ ॥   
  
इन्द्रादींश्च ततो बाह्ये वज्रादीन्यपि पूजयेत् ॥   
एवमाराधयेद्यस्तु गन्धपुष्पादिभिः स्मरम् ॥ २६७ ॥   
  
सौभाग्यमतुलं कामान्महालक्ष्मीं स विन्दति ॥   
पुरश्चरणमेतस्य लक्षं द्वादश चोच्यते ॥ २६८ ॥   
  
तद्दशांशं त्रिमध्वक्तैः किंशुकप्रसवैर्हुनेत् ॥ तर्पणं   
मार्जनं कृत्वा ब्राह्मणानपि भोजयेत् ॥ २६९ ॥   
  
ततोभ्यर्च्य गुरुं विप्रैः प्रणम्य च सुतोषयेत् ॥ एवं   
सिद्धमनुर्मन्त्री प्रयोगानाचरेत्ततः ॥ २७० ॥   
  
अशोककुसुमैः स्वादुत्रयाक्तैस्त्रिदिनं हुनेत् ॥ अष्टाधिकं   
सहस्रं यः सर्वेषां स प्रियो भवेत् ॥ २७१ ॥   
  
गोघृतेन सुसम्पातमष्टोत्तरशतं हुनेत् ॥ सम्यक्प्रपूजिते   
वह्नौ मन्त्रेणानेन मन्त्रवित् ॥ २७२ ॥   
  
सम्पातं सर्पिषां यो वै स्वां नारीं भोजयेत्प्रिये ॥   
आज्ञानुवर्तिनी सास्य भवेज्जन्मनि जन्मनि ॥ २७३ ॥   
  
दध्यक्तलाजहोमेन प्रत्यहं मण्डलावधि ॥ वाञ्छिताṁल्लभते   
मन्त्री कन्या सापि प्रियं पतिम् ॥ २७४ ॥   
  
मालामन्त्रं प्रवक्ष्यामि कामदेवस्य सिद्धिदम् ॥ हृदयं   
कामदेवाय सर्वजनप्रियाय च ॥ २७५ ॥   
  
सर्वजनसम्मोहनाय ज्वलद्वह्निमयं वदेत् ॥ प्रज्वल सर्वजनस्य   
हृदयं ममकीर्तयेत् ॥ २७६ ॥   
  
वशङ्कुरुकुरु स्वाहा मन्त्रो नागकृताक्षरः ॥   
षड्दीर्घयतक्लीम्बीजैः षडङ्गविधिरीरितिः ॥ २७७ ॥   
  
आदौ कराङ्गुलाष्वेतान्वर्णान्कामस्य चिन्तयेत् ॥ प्। ३८७)   
द्रामाद्यां द्राविणीं देवीं द्रोमायां क्षोभिणीमपि ॥ २७८ ॥   
  
क्लीं च वशीकरीं न्यस्येत्क्रूं क्लीमाद्यां महेश्वरीम् ॥   
आकर्षिणीं च सः पूर्वां सम्मोहिनींहमादिकाम् ॥ २७९ ॥   
  
काममन्मथकन्दर्पमकरध्वजसञ्जकाः ॥ मीनकेतुरिमे न्यस्याः   
पञ्चाङ्गेष्वङ्गुलीषु च ॥ २८० ॥   
  
चत्वारिंशन्मन्त्रवर्णानकारादिस्थले न्यसेत् ॥ मातृकाया   
नासिकाङ्गेप्यङ्गेष्वथ ततः परम् ॥ २८१ ॥   
  
जठरे हृदये कण्ठे वक्रेनसि च पञ्चसु ॥ न्यस्येद्वर्णत्रयं   
शेषं व्यापकत्वेन सन्न्यसेत् ॥ २८२ ॥   
  
पुनः सम्पूर्णमनुना व्यापकं पुनराचरेत् ॥ ततश्च   
मातृकार्णानां बृहन्न्यासं समाचरेत् ॥ २८३ ॥   
  
कामबीजप्रकुटितां मात्रामुक्त्वा च युग्मकम् ॥ भ्यान्तं नमः   
समुच्चार्य मातृकाङ्गेषु विन्यसेत् ॥ २८४ ॥   
  
रतियुक्तं न्यसेत्कामं कामदम्प्रीतिसंयुतम् ॥ कान्तां च   
कामयुक्तां हि कान्तिमन्तञ्च मोहिनीम् ॥ २८५ ॥   
  
कामाङ्गं कमलायुक्तं कामचारं विलासिनीम् ॥ कामयुक्तां   
कल्पनाञ्च श्यामलां कामुकान्विताम् ॥ शुचिस्मितां   
न्यसेत्कामवर्धनेन समन्विताम् ॥ २८६ ॥   
  
रमायुक्तं विशालाक्षं रमणं लोलजिह्विकाम् ॥ दिगम्बरां   
रतिनाथं रमाञ्चातिरतिप्रियम् ॥ रात्रिनाथं   
कुब्जिकाञ्चरमाकान्तञ्च कान्तया ॥ २८७ ॥   
  
नित्यया रममाणञ्च कल्परूपां निशाकरम् ॥ नन्दकं   
भोगिनीयुक्तं नन्दनं कामदायुतम् ॥ सुलोचनां नन्दिनञ्च   
नन्दयन्तं प्रलापिनीम् ॥ २८८ ॥   
  
पञ्चबाणं च मदनींरतिभङ्गकलिप्रियाम् ॥ पुष्पधन्वा   
मृगाक्षी च सुमुखा च महाधनुः ॥ क्रमणो नलिनीयुक्तो   
भ्रमणो यजिनीयुतः ॥ २८९ ॥   
  
मन्मथो मदनायुक्तो मोर्भङ्गश्चापि मालया ॥ शान्तश्च   
मुग्धया युक्तो भ्रामको रमया युतः ॥ २९० ॥   
  
शृङ्गश्च भ्रमया युक्तो भ्रान्ताचारस्तु लोलया ॥   
भ्रमावहश्चञ्चलया मोहनोदीर्घजिह्वया ॥ २९१ ॥   
  
रतिप्रियां मोदकं च मोहाक्षीं लोलमेव च ॥   
मोहवर्धनशृङ्गिण्यो मदनं पाटलां तथा ॥ २९२ ॥   
  
मन्मथं मदनां चापि मालां मातङ्गमेव च ॥   
भृङ्गनायकहंसिन्यौ गायकं विश्वतोमुखीम् ॥ २९३ ॥   
  
गीतिज्ञं जगदानन्दं नर्तकं रमणीमपि ॥ क्ष्वेलकं   
कान्तिसंयुक्तं चोन्मत्तं कलकण्ठिकाम् ॥ २९४ ॥   
  
मत्तं वृकोदरायुक्तं मेज्यौ श्यामां विलासिनम् ॥ प्। २८८)   
सर्वोत्तमायुतं लोभवर्धनं न्यस्य चिन्तयेत् ॥ २९५ ॥   
  
प्राग्वत्पूजादिकं तद्वत्कृष्णपीठे समर्चयेत् ॥ प्रयोगाश्चापि   
कर्तव्याः कृष्णगोपालसम्भवाः ॥ २९६ ॥   
  
त्रयोदश्यां शुक्लपक्षे सोमवारे सहस्रकम् ॥ अष्टोत्तरं च   
ताम्बूलं गजपुष्करभक्षितम् ॥ २९७ ॥   
  
पुरुषत्वमवाप्नोति सत्पुत्रं द्रावयेत्प्रियाम् ॥ अथ कामस्य   
गायत्री प्रोच्यते पूजनादिकम् ॥   
सन्न्यास-एकाक्षरवन्मुनिर्वात्स्यायनो मतः ॥ २९८ ॥   
  
कामदेवाय विद्महे पुष्पबाणाय धीमहि ॥ तन्नोऽनङ्गः   
प्रचोदयात् ॥ २९९ ॥   
  
षण्न्वति सहस्राणि जपोस्य परिकीर्तितः ॥ सर्वान्कामानवाप्नोति   
परत्रापि च सद्गतिम् ॥ ३०० ॥   
  
प्रथमन्तु गणेशेन दिवोदासमहीपतेः ॥ अन्तःपुरे प्रेषितोयं   
नारीणां हृदयं गतः ॥ ३०१ ॥   
  
अपास्य च ततो धर्मं राज्ञो हृदयमाविशत् ॥ मन्दधर्मः   
शापितो यस्तदा काश्या विवासितः ॥ ३०२ ॥   
  
तस्माद्गणे शादन्येन कामो मत्तोपि चापरः ॥ विष्णुः काममयो   
यस्मात्तस्मात्कामः सतां गतिः ॥ ३०३ ॥   
  
अन्तःपुरे गते कामे दिवोदासस्य तेजसा ॥ दन्दह्यमानो   
गणपस्तत्सहायार्थमुद्यतः ॥ ३०४ ॥   
  
तदा ध्यात्वा महाकालं महामायां च शाश्वतीम् ॥ तदा   
तयोः प्रभावेण दृष्टवान्परमं पतिम् ॥ ३०५ ॥   
  
तस्मिन्नुदभवत्काचिद्वर्णाली ब्रह्मवादिनः ॥ तामेव च   
जपंस्तस्थौ वर्षमात्रं विमुक्तितः ॥ ३०६ ॥   
  
मणिकर्णिका तटे तस्य सिद्धयः समुपस्थिताः ॥ तदा ख्यातः   
काशिकायामसौ सिद्धिविनायकः ॥ ३०७ ॥   
  
सिद्धये स मनुष्याणां नानारूपधरो भवेत् ॥   
लोभद्वेषादिकान्सर्वान्वासयामास तत्र तु ॥ ३०८ ॥   
  
स मन्त्रः केवलं कोलवाचको मोक्षदायकः ॥   
यत्प्रसादाद्दिवोदासो गुप्तसेनः प्रपञ्चितः ॥ ३०९ ॥   
  
तस्मात्प्रपञ्चमन्त्रोयं तन्त्रेषु प्रकटीकृतः ॥   
उद्धारार्थमविप्राणां गायत्र्येषा मयोदिता ॥ ३१० ॥   
  
सर्वेपि मन्त्रा भो देवा देवसायुज्यकारकाः ॥ तस्य चान्तर्गताः   
पञ्च मन्त्रो योभ्यो मया कृतः ॥ ३११ ॥   
  
पञ्चाम्नायस्य विषयस्तं मन्त्रं कथयाम्यथ ॥ महाकालस्य   
यो वाची स आदौ प्रणवो मनुः ॥ ३१२ ॥   
  
माहामायावाचिका तु हृल्लेखा परिकीर्तिता ॥ जीववाची हम्स   
इति द्व्यक्षरोयं तृतीयकः ॥ ३१३ ॥   
  
जीवकर्मच्छेदकरं ज्ञानं यत्प्रोच्यते बुधैः ॥ स एव सोहमिति   
चेद्व्यर्णो मन्त्रश्चतुर्थकः ॥ ३१४ ॥   
  
प्। ३८९) यस्मात्प्रपञ्च उद्भूतो देवतृप्तिकरश्च यः ॥ स्वाहा   
द्व्यक्षरो मन्त्रः पञ्चमः परिकीर्तितः ॥ ३१५ ॥   
  
एवमष्टाक्षरश्चायं मन्त्रराजो निरूपितः ॥ यतो   
ब्रह्माप्रपञ्चादिः स एवास्य मुनिः स्मृतः ॥ ३१६ ॥   
  
गायन्तन्त्रायते यस्माद्गायत्रं छन्द ईरितम् ॥ यस्मादपि स   
एकोपि तेजसोन्तो न विद्यते ॥ परम्पदेन यत्प्रोक्तं परं ज्योतिश्च   
देवता ॥ ३१७ ॥   
  
आदौ तु मातृकान्यासः केवल प्रथमं स्मृतः ॥   
सबिन्दुमातृकान्यासो द्वितीयः परिकीर्तितः ॥ ३१८ ॥   
  
कलादिमातृकान्यासस्तृतीयः परिकीर्तितः ॥   
केशवादिकमातॄणां चतुर्थो न्यास उच्यते ॥ ३१९ ॥   
  
शिवशक्त्यात्मको न्यासः पञ्चमोत्र समीरितः ॥   
मायाबीजादिकः षष्ठो मातृकान्यास उच्यते ॥ ३२० ॥   
  
श्रीबीजादिकमातॄणां सप्तमो न्यास उच्यते ॥   
मातृकाकामबीजाद्यास्तन्न्यासश्चाष्टमो मतः ॥ ३२१ ॥   
  
नवमो ह्रींरमाकामबीजपूर्वास्तु मातृकाः ॥   
प्रपञ्चपूर्वाणां मन्त्रो मातॄणां दशमः स्मृतः ॥ ३२२ ॥   
  
व्यापकत्वाच्च कालस्य न ध्यानं न च पूजनम् ॥ ३२३ ॥   
  
लक्षाष्टकं मनोरस्य पुरश्चरणमुच्यते ॥   
उग्रताराद्यतिक्रूरस्तारादिश्चैव साधकः ॥ ३२४ ॥   
  
अनेन पुटितो जप्तो वर्णलक्षमितो यदि ॥ आगत्य मन्त्रदेवस्तु   
जायते साध्यकिङ्करः ॥ महाकालप्रभावेण स्वर्गिभ्यो   
नान्यथा [अन्यून इत्यर्थः] भवेत् ॥ ३२५ ॥   
  
समिधस्तु वटप्लक्षपिप्पलोदुम्बरोद्भवाः ॥   
तिलसिद्धार्थाज्यहविर्होमद्रव्याष्टकं मतम् ॥ ३२६ ॥   
  
होमार्थं पूजयेद्विप्रान्सिद्धमन्त्रस्ततो भवेत् ॥ सिद्ध्यन्ति   
सर्वकार्याणि प्रयोगः कथ्यतेधुना ॥ ३२७ ॥   
  
दशायुतं विधानेन तदर्धमथवा पुनः ॥   
कार्यस्यैवानुसारेण हुनेद्रव्याष्टकेन च ॥ ३२८ ॥   
  
चौरशत्रुभयव्याधिसर्पराक्षसदोषतः ॥ चतुःशतन्तदर्धं   
वा तदर्धं वा हुनेत्ततः ॥ ३२९ ॥   
  
क्षुद्ररोगेषु जातेषु तत्तद्दोषानुसारतः ॥   
रससङ्ख्यसहस्राणि हुनेद्द्रव्याष्टकेन च ॥ ३३० ॥   
  
एतद्द्विगुणतश्चाथ चतुर्गुणत एव वा ॥   
भूतावेशग्रहावेशकृत्यादीन्सुविनाशयेत् ॥ ३३१ ॥   
  
शास्त्रोक्तं तु क्रमं हित्वा जपपूजादिकृत्तु यः ॥ वामे वा   
कौलिके मार्गे ग्रस्यते भैरवादिभिः ॥ ३३२ ॥   
  
स्मृतिभ्रंशो भवेद्यस्य होमद्रव्याष्टकेन च ॥   
सहस्रसङ्ख्यहोमेन स्वप्नो भवति तत्क्षणात् ॥ ३३३ ॥   
  
प्। ३९०) प्रत्येकं द्विसहस्रं यो हुनेद्द्रव्याष्टकेन च ॥   
अपस्मारं स्मृतिभ्रंशं शोषदोषं स नाशयेत् ॥ ३३४ ॥   
  
द्रव्याष्टकं त्रिमध्वक्तं हुनेत्तस्य तु भोग्यतः ॥ देवेन्द्रस्य   
महालक्ष्मीस्तल्लक्ष्म्या लज्जतेतराम् ॥ ३३५ ॥   
  
लक्षं लक्षार्धकं वापि त्रिमध्वक्तं तु यो हुनेत् ॥   
द्रव्याष्टकं त्रिवर्षार्वाक्तस्य लोकत्रयं वशे ॥ ३३६ ॥   
  
वश्यादिसाधनं प्रोक्तं त्विह द्रव्याष्टकेन च ॥   
वृद्ध्यादिकं विजानीयाद्धोमं तं कार्यगौरवात् ॥ ३३७ ॥   
  
शुद्धैस्तिलैस्तु लक्षं यो होमं कुर्याद्यथाविधि ॥ महापापानि   
तस्याशु प्रलयं यान्ति नान्यथा ॥ ३३८ ॥   
  
लक्षं कमलहोमेन महालक्ष्मीः प्रजायते ॥ हविष्यैः   
पुष्टिदो होमो घृतहोमो यशस्करः ॥ ३३९ ॥   
  
मालतीपुष्पहोमोपि सर्ववश्यप्रदो भवेत् ॥ ३४० ॥   
  
सामुद्रं लवणं हुत्वा तथा वश्यं प्रसाधयेत् ॥ अथ   
शालिसमुद्भूतांस्तण्डुलान्साधु चूर्णयेत् ॥ ३४१ ॥   
  
मधुरत्रयसंयुक्ततच्चूर्णेनैव साधकः ॥ साध्यप्रतिकृतिं   
कुर्यात्सम्यक्सम्पूज्य तां स्पृशेत् ॥ ३४२ ॥   
  
प्राणस्थापनमन्त्रन्तु जपेत्साष्टशतं ततः ॥ विभज्य   
जुहुयान्मन्त्री तां न्यासक्रमतो निशि ॥ ३४३ ॥   
  
सप्तरात्रं प्रकुर्वाणो नरं वा स्त्रियमेव वा ॥ वशीकरोति   
सोप्येवं नात्र कार्या विचारणा ॥ ३४४ ॥   
  
सामुद्रलवणस्यापि पुत्तल्या फलमीदृशम् ॥ प्रादुर्भूते   
ततस्तस्मिन्वटाग्नौ जुहुयाद्घृतम् ॥ ३४५ ॥   
  
अष्टोत्तरशतं मन्त्री भासितं पतितं च यत् ॥   
पूर्णौषधिविपक्वेन पञ्चगव्येन पूरिते ॥ ३४६ ॥   
  
चुल्ल्यां संस्थापितेधस्ताद्वह्निः कुम्भे प्रदापयेत् ॥   
तावत्सङ्ख्यं च सञ्जप्य गृह्णीयात्सर्वसिद्धिदम् ॥ ३४७ ॥   
  
लक्षणाद्गात्रलेपाच्च तिलकक्रियया तथा ॥ मस्तके   
धारणात्सद्यः सर्वे नश्यन्त्युपद्रवाः ॥ ३४८ ॥   
  
भूतप्रेतपिशाचादिविषरोगादिनाशनम् ॥ सर्ववश्यकरं पुसां   
श्रीसौभाग्यजयप्रदम् ॥ ३४९ ॥   
  
सहस्रसङ्ख्यके होमे तदानीं गुरवे बुदः ॥ पलं पलार्धकं   
वापि दद्याद्धेम्नो वरस्य च ॥ ३५० ॥   
  
कल्पवृक्षाद्यथा देवा लभन्ते वाञ्छितं फलम् ॥ एवं   
सिद्धिं प्रपञ्चाख्यमन्त्रेण गणपस्य हि ॥ ३५१ ॥   
  
तत्सन्निधौ समाजग्मू राजकीया महाजनाः ॥ स एव   
सर्वशास्त्राणां वक्ताभूज्जगतो गुरुः ॥ ३५२ ॥   
  
विना विप्रान्सर्वजनास्तन्त्रमार्गे प्रकीर्तिताः ॥   
मकारपञ्चकेनैव जातं सर्वत्र पूजनम् ॥ ३५३ ॥   
  
प्। ३९१) शनैश्शनैः समभवत्पृथिव्यां क्वचिदीदृशः ॥   
मपञ्चमन्त्रमाहात्म्याद्राजापि भ्रान्तमानसः ॥ ३५४ ॥   
  
मन्नाम्ना कल्पितैर्ग्रन्थैः क्षुद्रदेवरता जनाः ॥ मपञ्चकस्य   
सेवातो धर्मं पश्यन्ति ते न हि ॥ ३५५ ॥   
  
प्राप्नुवान्त द्रुतं सिद्धिं गणेशस्य प्रभावतः ॥ अहो   
साक्षात्परब्रह्म अहो गुरुपतिस्त्वयम् ॥ अहोष्टसिद्धिनाथोयं   
सर्वविद्याविशारदः ॥ ३५६ ॥   
  
मथित्वा चतुरो वेदानस्मद्भाग्यात्कृपालुना ॥ दर्शितः कौलिकः   
पन्था भुक्तिमुक्तिप्रदायकः ॥ ३५७ ॥   
  
इति नॄणां वचः श्रुत्वा जग्मुर्विप्राश्च तं प्रति ॥ स तेषां   
सम्यगातिथ्यं कृत्वा तुष्टाव चागमम् ॥ ३५८ ॥   
  
अहो विप्रा जीवहिंसाप्रधानं यज्ञकर्म तु ॥ न कर्तव्यो   
गुरुप्रोक्तो यज्ञो यागो मपञ्चकः ॥ ३५९ ॥   
  
तपश्चापि न कर्तव्यमात्मा दुःखी प्रजायते ॥ तान्त्रिकं कर्म   
कर्तव्यं वैदिकं न कदाचन ॥ ३६० ॥   
  
वैदिकाः पशवः प्रोक्ता जीवन्मुक्तास्तु तान्त्रिकाः ॥   
कुर्वन्त्याभ्यन्तरं कर्म तत्त्वमेतद्विचार्यताम् ॥ ३६१ ॥   
  
यद्दीयते प्राप्यते तद्वेदशास्त्रादिसम्मतम् ॥ दुःखं यदात्मनो   
दत्त्वा कथं सौख्यं प्रलभ्यते ॥ ३६२ ॥   
  
सुखबीजेन संसाध्यं महत्सौख्यं द्विजोत्तमाः ॥   
तस्मात्कौलं समासाद्य लोकद्वयसुखप्रदम् ॥ मुक्ता भवन्तु भो   
विप्रास्त्यज्यतां वेदकर्म तत् ॥ ३६३ ॥   
  
जातानि बहुवर्षाणि चाहोरात्राणि कुर्वताम् ॥ काचिद्दृष्टा   
तत्र सिद्धिः प्रत्यक्षं दृश्यतामिदम् ॥ ३६४ ॥   
  
प्राणाग्निहोत्रं तन्त्रोक्तं कर्म षट्कप्रकाशतम् ॥ त्यक्त्वा   
तदग्निहोत्रन्तु चर्यतां दृश्यतामिदं ॥ ३६५ ॥   
  
इति तद्वचनं श्रुत्वा सरस्वत्या विमोहिताः ॥ त्यक्त्वाखिलं   
वेदमार्गं प्रविष्टा वामकौलयोः ॥ ३६६ ॥   
  
प्राणाग्निहोत्रं ववक्ष्यामि गणेशेन प्रदर्शितम् ॥ ज्ञानिनां   
त्वरिता सिद्धिरन्येषां पतनं द्रुतम् ॥ उपविष्टः प्रसन्नात्मा   
प्राङ्मुखः स्थिरमानसः ॥ अतिमृद्वासनं बद्ध्वा   
पद्मासनमृजुर्भवेत् ॥ ३६७ ॥   
  
शक्तिरूपात्मकं चिन्त्यं मूलाधारे त्रिकोणकम् ॥ मायाबीजन्तु   
तन्मध्ये चिन्तनीयं गुणात्मकम् ॥ ३६८ ॥   
  
प्राग्रकोणात्त्रिकोणेषु त्रिकोणांस्त्रीन्विचिन्तयेत् ॥ हकारं चापि   
तन्मध्ये ध्यायेत्सत्त्वगुणात्मकम् ॥ ३६९ ॥   
  
प्। ३९२) हकारान्तर्गतं ज्योतिश्चेतो भास्करसन्निभम् ॥ सात्त्विकेन   
हकारेण वेष्टितं तच्च चिन्तयेत् ॥ ३७० ॥   
  
स हकारो राजसेन ईकारेण समन्वितः ॥ तामसेन तु रेफेण   
समाक्रान्तन्तु तद्द्वयम् ॥ ३७१ ॥   
  
मूलाधार इति ध्यात्वा पञ्चकुण्डानि तत्र तु ॥ मध्ये   
प्राच्यां प्रतिच्यां च कौबेर्यां दक्षिणे तथा ॥ २७२ ॥   
  
सर्वदा ज्वलदग्नीनि तानि कुण्डानि भावयेत् ॥   
मध्यादिपूर्वतस्तत्र ज्ञेयाः पञ्चाग्नयो ह्यमी ॥ ३७३ ॥   
  
आवसथ्यश्च सत्यश्च गार्हपत्यो हुताशनः ॥ तथा   
चाहवनीयोग्निरन्वाहार्यश्च पञ्चमः ॥ ३७४ ॥   
  
प्रभाजालनिदानांश्च ज्ञानरूपान्निरञ्जनान् ॥ द्वादशान्तः   
स्थितां स्तांश्च कल्पादित्यान्विचिन्तयेत् ॥ ३७५ ॥   
  
मातृकार्णानाज्यरूपान्व्यत्ययात्तत्र होमयेत् ॥ त्रं क्षं हं   
सं षमिति तु ज्ञेया वर्णाश्च पञ्च च ॥ ३७६ ॥   
  
ध्येया मरकतप्रख्याः शास्त्रादिज्ञानकारकाः ॥ शं वं   
लं रं यं च ध्येयाः पञ्च गोमेदसन्निभाः ॥ सैंहिकेयस्य   
पञ्चैते सङ्ग्रामे विजयप्रदाः ॥ ३७७ ॥   
  
मं भं बं फं पमिति च वर्णाः पं शनेर्मताः ॥   
नीलेन्द्रेण समा ध्येया मन्त्रसिद्धिप्रदायकाः ॥ ३७८ ॥   
  
नं धं दं थं तमिति च ध्येया विद्रुमसन्निभाः ॥   
भौमस्यैते द्यूतकलिराजद्वारेषु सिद्धिदाः ॥ ३७९ ॥   
  
णं ढं डं ठं टमित्येते वर्णाः शुक्रस्य कीर्तिताः ॥   
चिन्तनीया वज्रनिभा यात्राकार्यशुभङ्कराः ॥ ३८० ॥   
  
ञं झं जं छं चमिति च पुष्परागसमत्विषः ॥ गुरोरेते   
विवाहादिकार्यादिषु सुशोभनाः ॥ ३८१ ॥   
  
ङं घं गं खं कमित्येते ध्येया वैदुर्यसन्निभाः ॥ केतोरेते   
शत्रुनाशकरा ध्येया मनीषिभिः ॥ ३८२ ॥   
  
अः अं औं ॐ च ऐं ए च ऌं ॡं मौक्तिकसन्निभाः ॥ ऋं   
ॠं ऊं उं च ईञ्च आं अं चैतेर्कसन्निभाः ॥ वर्णा   
हीरकसङ्काशा राजकार्यकरा इमे ॥ ३८३ ॥   
  
एवं ध्यात्वा सखेटार्णांस्ततो होमं समाचरेत् ॥ क्षं शं   
मं नं णं च ञं ङं अः एं ऊं आवसथ्यके ॥ ३८४ ॥   
  
लं वं भं धं ढं च झं घं अं ऌं उं सत्यकुण्डके   
॥ हं लं बं दं डं च जं गं औं ऌं ईं जुहुयात्ततः   
॥ ३८५ ॥   
  
अग्नावाहवनीयाख्ये सं रं फं थं ततश्च ठम् ॥ छं   
खं ॐ ऋं च इं कारमन्वाहार्ये हुनेत्सुधीः ॥ ३८६ ॥   
  
पं यं पं तं टं च चं कं ऐं ऋं आं गार्हपत्यके ॥   
प्। ३९३) क्षकाराद्यान्नकारान्तान्व्यस्यान्वर्णान्क्रमाद्धुनेत् ॥ ३८७   
॥   
  
तारं मायां च तं वर्णं हंसः सोहं ततः परम् ॥   
स्वाहेत्युक्त्वा प्रोक्तकुण्डे हुनेदेकैकमक्षरम् ॥ ३८८ ॥   
  
अकारस्तु परब्रह्मरूपो ध्येयस्ततो हुनेत् ॥ एवं हुत्वा   
शब्दजातं सर्वं शास्त्रादिकं हुनेत् ॥ ३८९ ॥   
  
आवसथ्याभिधे कुण्डे हं बीजेन गुरूक्तितः ॥   
स्पर्शादिकान्वायुगुणान्यं बीजेनेन्द्रकुण्डके ॥ ३९० ॥   
  
सर्वरूपाणि जुहुयाद्रं बीजेन च पश्चिमे ॥ वम्बीजेन   
रसान्सर्वान्हुनेत्कुण्डे तथोत्तरे ॥ २९१ ॥   
  
लम्बीजेन हुनेत्सर्वान्गन्धान्दक्षिणकुण्डके ॥   
प्रलयानलसङ्काशज्वलदग्निष्वहर्निशम् ॥ ३९२ ॥   
  
होमं कुर्वीत कुण्डेषु मातृकावर्णसंयुतम् ॥   
नित्यशुद्धपरानन्दचिद्रूपोसौ विराजते ॥ ३९३ ॥   
  
ध्रुवयज्ञादिकं होमं जपान्तं तत्तु पूर्ववत् ॥   
पञ्चाशत्सङ्ख्यया कृत्वा न्यस्य तावद्यथाविधि ॥ ३९४ ॥   
  
जीवन्मुक्तो भवेन्मन्त्री चिरञ्जीवी च जायते ॥ तेजसा   
सूर्यकल्पोसौ कर्ता हर्ता च शम्भुवत् ॥ ३९५ ॥   
  
प्रत्यहं विधिनानेन भोजनं कुरुते यदि ॥   
गार्हपत्यादिकुण्डेषु क्रमाद्ग्रासांस्तु होमयेत् ॥   
अथर्वपरिशिष्टोक्तैर्मन्त्रैरेतैस्तु पञ्चभिः ॥ ३९६ ॥   
  
गार्हपत्येनेहिरण्यवर्णाः शुचयः पावकाः ॥ अग्निं   
विहृत्यात्मानमुपचर्योर्ध्वं गच्छन्तु स्वाहा ॥ ३९७ ॥   
  
अन्वाहार्येऽपाने गगनरुचयः पावकाः ॥ अग्निं   
विहृत्यात्मानमुपचर्योर्ध्वौधस्तिर्यग्गच्छन्तु स्वाहा ॥ ३९८ ॥   
  
आअहवनीये व्याने रक्तवर्णाः शुचयः पावकाः ॥ अग्निं   
विहृत्यात्मानमुपचर्य तिर्यगूर्ध्वाधो गच्छन्तु स्वाहा ॥ ३९९ ॥   
  
आवसथ्ये समाने सुप्रभावर्णाः शुचयः पावकाः ॥ अग्निं   
विहृत्यात्मानमुपचर्य तिर्यगूर्ध्वाधस्समं गच्छन्तु स्वाहा ॥   
४०० ॥   
  
एवं होमं विधायाथ मन्त्रमेतमुदीरयेत् ॥ एवं भावनया   
सर्वमश्नीयादुच्यते मनुः ॥ ४०१ ॥   
  
अहं वैश्वानरो भूत्वा जुहोम्यन्नं चतुर्विधम् ॥ पञ्चमेन   
विधानेनोर्ध्वाधस्तिर्यक्षु गच्छतु ॥ ४०२ ॥   
  
स्वाहान्तोयं चतुस्त्रिंशद्वर्णमन्त्र उदाहृतः ॥ तूष्णीं   
होमं विधायाथ संस्कृतान्नेन मन्त्रवित् ॥ ४०३ ॥   
  
अमृते त्यादिमन्त्रेण पीत्वा च चुलुकोदकम् ॥ आचम्य विधिना   
पश्चाच्छुद्धाचमनमाचरेत् ॥ ४०४ ॥   
  
मूलाधारं समारभ्य द्वादशान्तावधि स्मरेत् ॥ जीवात्मानं   
जगद्व्याप्तं नित्यमेकमनन्यगम् ॥ ४०५ ॥   
  
प्। ३९४) प्रकृतिस्थं शुभं चादिमध्यान्तरहितं परम् ॥   
हवनीयेन शुद्धेन जुहुयात्तेन तर्पितम् ॥ ४०६ ॥   
  
एवं गलत्सुधारूपं पञ्चाशद्वर्णसिक्तकम् ॥ भुक्त्वा   
हविर्हुतं मन्त्री सज्वलत्पञ्चवह्निकः ॥ ४०७ ॥   
  
प्रातः सायं च कुर्वाणो मन्त्री प्राणाग्निहोत्रकम् ॥   
गर्भस्थितिभवं क्लेशं विन्दते न कदाचन ॥ ४०८ ॥   
  
अत्र तत्त्वं प्रवक्ष्यामिकौलिकोद्धारहेतुकम् ॥ या   
काचिद्वाममार्गेण साध्यते देवता तु सा ॥ ४०९ ॥   
  
मपञ्चकेन सा तृप्ता साधकस्येष्टदायिनी ॥ नाधिकारस्तु   
विप्राणां मपञ्चकनिषेवणे ॥ ४१० ॥   
  
अज्ञानान्मोहतो वापि दुर्गरोर्वा प्रसङ्गतः ॥ मपञ्चकस्य   
सङ्गश्चेज्जातो निरयमश्नुते ॥ ४११ ॥   
  
तदुद्धाराय वक्ष्यामि युक्तिं प्राणाग्निहोत्रकम् ॥ मांसस्य   
भक्षणे चिन्त्यं हुनेत्पश्चिमकुण्डके ॥ ४१२ ॥   
  
अग्निमुख्यादेवतया हुतं तद्भुज्यते त्विति ॥ मैथुने स्वस्य   
वीर्यं तु घृतरूपं विचिन्तयेत् ॥ ४१३ ॥   
  
दक्षिणाग्निं तु तेनेद्धं भावयेत्सम्भवेत्त तत् ॥   
एवमातृप्तिपर्यन्तं बालाया मैथुनं चरेत् ॥ ४१४ ॥   
  
पूर्णतत्त्वे मनो नीत्वा ध्वजपातः प्रजायते ॥ न तत्र   
रात्रिजं पापं देवता चेत्प्रसीदति ॥ ४१५ ॥   
  
पूर्वकुण्डेहुनेन्मुद्रां मूलमन्त्रेण साधकः ॥ देवता तेन   
तुष्टा स्यान्न पापैरभिभूयते ॥ ४१६ ॥   
  
मद्यमुत्तरकुण्डे तु जुहुयाद्देवतामुखे ॥ न चाप्नोत्यस्य गन्धेन   
पापं वै धर्म एव सः ॥ ४१७ ॥   
  
मध्यमे तु हुनेन्मत्स्यान्ध्यायंश्च वडवानलम् ॥ त्यक्तसौख्यः   
साधकश्चेद्भुक्तिमुक्तिप्रदः स तु ॥ ४१८ ॥   
  
इत्थं वो बोधितं विप्रा वाममार्गे प्रकीर्तिताः ॥   
नानामन्त्रैः कृताः शिष्या ज्ञातॄणां भुक्तिमुक्तिदैः ॥   
४१९ ॥   
  
शक्तित्रयात्मको मन्त्रो वाग्वादिन्याः प्रकीर्त्यते ॥ प्रणवं   
वदयुग्मं च वाग्वादिनि पदं वदेत् ॥ ४२० ॥   
  
ह्रीङ्क्लीङ्क्लीन्ने क्लेदिनीति महाक्षोभं वदेत्कुरु ॥ सौरुक्त्वा   
मोक्षमुच्चार्य कुरुष्व प्रणवं वदेत् ॥ ४२१ ॥   
  
वाग्वादिन्या मनुः प्रोक्त एकोनत्रिंशदक्षरः ॥ नवभिश्च   
नगैर्बाणैर्जायतेस्य मनुत्रयम् ॥ ४२२ ॥   
  
ब्रह्मादीनां त्रयाणां तु वाग्देव्यस्तत्र देवताः ॥   
उत्पत्तिस्थितिनाशानां कारिकास्ताः प्रकीर्तिताः ॥ ४२३ ॥   
  
नास्याः पूजा न च ध्यानं नच्छन्दो न च किञ्चन ॥ प्। ४९५)   
गणेशस्य प्रसादेन वर्णलक्षजपाद्द्रुतम् ॥ ४२४ ॥   
  
वाक्सिद्धिं [वाक्सिद्धिं समवाप्नोति इति पूर्वान्वयि ॥]   
समवाप्नोति कार्योत्पत्त्यादिकं [कार्योत्पत्त्येति तु चिन्तयित्वेत्यनेन   
सम्बध्यते ॥] हृदि ॥ चिन्तयित्वा तथा मन्त्रखण्डं जप्त्वा   
वदेत्सकृत् ॥ ४२५ ॥   
  
तदा सा भारती सत्या शापानुग्रहवादिनी ॥ मौनादस्य स्थिरा   
सिद्धिरशक्तौ मितभाषणात् ॥ ४२६ ॥   
  
ततः प्रोक्ता गणेशेन त्रिंशद्व्याख्या तु भैरवी ॥ वदवद   
वाग्वादिनि ऐमित्येको नवाक्षरः ॥ ४२७ ॥   
  
क्लिन्ने क्लेदिनि इत्युक्त्वा महाभागे वदेत्कुरु ॥ भैरवी देवता   
चात्र वर्णलक्षजपो भवेत् ॥ ४२८ ॥   
  
न च पूजादिकं न्यासा मपञ्चकनिषेवणम् ॥ केवलं सिद्धये   
प्रोक्तं सर्वतन्त्रेषु गोपितम् ॥ ४२९ ॥   
  
ज्ञातं यैर्गुरुमार्गेण सिद्धास्ते नात्र संशयः ॥   
एताभ्यामेव मन्त्राभ्यां बहवः कौलिकाः कृताः ॥ ४३० ॥   
  
अथ वक्ष्ये विप्रगोप्यां देवीं त्रिपुरभैरवीम् ॥ कौलिके   
वाममार्गे च सिद्धान्ते द्रुतसिद्धिदाम् ॥ ४३१ ॥   
  
हकारं च सकारं च रेफमैकारसंयुतम् ॥   
नादबिन्दुसमायुक्तं वाग्भवं कूटमुच्यते ॥ ४३२ ॥   
  
हकारञ्च सकारञ्च ककारञ्च तथा रवौ ॥ नादबिन्दुसमायुक्ते   
ईकारे योजयेत्तदा ॥ पञ्चवर्णात्मकं कूटं   
कामराजाभिधं मतम् ॥ ४३३ ॥   
  
हकारञ्च सकारञ्च रेफमैकारसंयुतम् ॥ विसर्गाढ्यं   
तृतीयन्तु कूटं वर्णत्रयात्मकम् ॥ ४३४ ॥   
  
तृतीयबीजे बिन्द्वाढ्यं स्त्रीणामुक्तं न सर्गयुक् ॥ ४३५ ॥   
  
आदौ सकारः पश्चाद्धस्त्रिभिः कटत्रयेपि च ॥   
पठनीयस्तथा तासां देयो मन्त्रं सुसिद्धये ॥ ४३६ ॥   
  
पङ्क्तिश्छन्दो मुनिः प्रोक्तो दक्षिणामूर्तिसञ्ज्ञकः ॥   
देववन्दितपादाब्जा देवी त्रिपुरभैरवी ॥ ४३७ ॥   
  
आपादं नाभितस्त्वोघमानानि हृदयात्परम् ॥   
आहृन्मूर्द्धागतं चान्त्यं चैवं बीजत्रयं न्यसेत् ॥ ४३८ ॥   
  
आद्यं सव्ये परं दक्षे तृतीयमुभयोर्न्यसेत् ॥ ऐं हृत् क्लीं   
च शिरः प्रोक्तं सौरन्त्येन शिखा मता ॥ ४३९ ॥   
  
ऐं वर्म क्लीं च नेत्रं स्यात्सौरास्त्रं परिकीर्तितम् ॥   
मूर्ध्न्याधारे हृदि न्यस्यं मनो कूटत्रयं पुनः ॥ ४४० ॥   
  
कुर्वीत देहसन्नाहं त्रीभिर्बीजैस्तदुच्यते ॥ मणिबन्धे करतले   
कराग्रे च क्रमान्न्यसेत् ॥ ४४१ ॥   
  
आदौ दक्षे ततो वामे कक्षकूर्परपाणिषु ॥ पुनर्दक्षे च वामे   
च पादयोश्च तथा न्यसेत् ॥ पादान्ते हृदये लिङ्गे   
संहारक्रमतो न्यसेत् ॥ ४४२ ॥   
  
प्। ३९६) अथ सृष्टिक्रमेणैव बीजान्यङ्ङ्गेषु विन्यसेत् ॥ आदौ   
वामे ततो दक्षे कर्णयोश्चिबुके ततः ॥ ४४३ ॥   
  
शङ्खयोश्च मुखे चैव नेत्रयोश्च तथा न्यसेत् ॥ बाहुद्वये च   
हृदये कूर्परद्वितये कटौ ॥ ४४४ ॥   
  
जानुनोर्व्यञ्जने चापि पादयोर्मलनिर्गमे ॥ पार्श्वद्वये च हृदये   
स्तनयुग्मे गले तथा ॥ ४४५ ॥   
  
नवयोन्यात्मको न्यासः प्रोक्तो बीजत्रयेण तु ॥ लिङ्गे रत्यै नम   
इति चाद्यबीजेन विन्यसेत् ॥ ४४६ ॥   
  
प्रीत्यै नमश्च हृदये मध्यबीजेन विन्यसेत् ॥ मनोभवायै   
हृदये भ्रुवोर्मध्ये तृतीयकम् ॥ ४४७ ॥   
  
सौः क्लीं ऐमिति बीजैश्च स्थानेष्वेव पुनर्न्यसेत् ॥ अमृतेशीं   
च योगेशीं विश्वयोनिं क्रमादिमाः ॥ विलोमबीजैर्विन्यस्य   
मूर्तिन्यासमथाचरेत् ॥ ४४८ ॥   
  
स्ह्रोमितीशानरूपाय ततो मनोवाय च ॥ नम इत्यन्तः प्रोच्या   
धरेशानं न्यसेद्बुधः ॥ ४४९ ॥   
  
स्ह्रें तत्पुरुषरूपाय मकरध्वजकात्मक ॥ नमः प्रोच्य   
न्यसेद्वक्त्रे हृदये तु ततो न्यसेत् ॥ ४५० ॥   
  
ह्स्रूं अघोररूपाय कन्दर्पस्यात्मने नमः ॥ ह्स्रीं   
वामदेवरूपाय मन्मथस्यात्मने नमः ॥ ४५१ ॥   
  
एतद्गुह्ये प्रविन्यस्य न्यस्येच्च पदयोस्तथा ॥ ह्स्कं सद्योजातात्मने   
कामदेवाय नम इत्यपि ॥ ४५२ ॥   
  
ऊर्ध्वप्राग्दक्षिणोदीच्यपश्चिमेषु मुखैः क्रमात् ॥   
प्रविन्यस्येत्ततः पञ्च बाणानङ्गेषु विन्यसेत् ॥ ४५३ ॥   
  
ह्रां ह्रीं क्लीं हूम इति च पञ्च बाणाः प्रकीर्तिताः ॥   
अङ्गुष्ठादिकनिष्ठान्तमङ्गुलीषु क्रमान्न्यसेत् ॥ ४५४ ॥   
  
क्षोभणद्रावणाकर्षवश्योन्मादाश्च नामतः ॥ ललाटे च   
भ्रुवोर्मध्ये मुखकर्णाक्षिकण्ठके ॥ ४५५ ॥   
  
हृन्नाभिलिङ्गे विन्यस्या एता अष्टौ च शक्तयः ॥ शुभगाद्या   
भगा त्वन्या तृतीया भगसर्पिणी ॥ ४५६ ॥   
  
चतुर्थी तु पराजेया पञ्चमी भगमालिनी ॥ अनङ्गानङ्गकुसुमा   
प्रोक्ता चानङ्गमेखला ॥ ४५७ ॥   
  
अनङ्गमदना सर्वा मदविभ्रममन्थराः ॥ ध्येयाः   
कुसुम्भवसना हरित्काञ्चिकिकाः शुभाः ॥ ४५८ ॥   
  
वाक्कामवूं पुनः स्त्रीं सस्ताराः पञ्चोदितास्त्वमी ॥ न्यासं   
कुर्याद्भूषणाख्यं ततः स तु निगद्यए ॥ ४५९ ॥   
  
न्यस्येच्छिरसि भ्रूमध्ये कर्णाक्षियुगले नसि ॥   
गण्डयोरोष्ठयोर्दन्तपङ्क्त्योरास्ये न्यसेत्स्वरान् ॥ ४६० ॥   
  
चिबुकेथ गले कण्ठे पार्श्वयोः स्तनयुग्मके ॥ दोर्मूलयोः   
कूर्परयोः पाण्योस्तत्पृष्ठदेशतः ॥ ४६१ ॥   
  
हस्तद्वये हमित्येकं तत्पृष्ठे च तु नित्यकम् ॥ प्। ३९७) नाभौ   
गुह्ये पुनश्चोर्वोर्जानुनोर्जङ्घयोस्तथा ॥ ४६२ ॥   
  
स्फिजोश्च गुल्फयोः पश्चाच्चरणाङ्गुष्ठयोर्द्वयोः ॥ ग्रैवेये   
च तथा कट्यां हृदये दलकुण्डले ॥ वामकुण्डलके मूर्ध्नि   
बलये पानके तथा ॥ ४६३ ॥   
  
हृदयस्थारुणाम्भोजकर्णिकामध्यसंस्थिताम् ॥   
जपाकुसुमसङ्काशामरुणाम्बरभूषणाम् ॥ ४६४ ॥   
  
स्मितसौधमहामोहां त्रिनेत्रां चन्द्रशेखराम् ॥   
विश्वसौन्दर्यसर्वस्वजन्मसागररूपिणीम् ॥ ४६५ ॥   
  
ब्रह्माब्जनेत्ररुद्रेशशिवाक्षैर्मण्डसञ्ज्ञितैः ॥   
मण्डिताङ्गीं महादेवीं मुक्ताजपवटीधराम् ॥ ४६६ ॥   
  
पुस्तकालङ्कृतकरां वरदाभयधारिणीम् ॥ आनन्दमधुरां   
देवीं मदाघूर्णितलोचनाम् ॥ रक्ताङ्गरागसुभगां   
ध्यायेत्त्रिपुरभैरवीम् ॥ ४६७ ॥   
  
पूजायन्त्रं प्रवक्ष्यामि भैरवीबालयोरथ ॥ नवयोन्यात्मकं   
कुर्यान्मण्डलं गुरुमार्गतः ॥ ४६८ ॥   
  
हकारञ्च सकारञ्च रेफमौकारसंयुतम् ॥ बिन्दुद्वययुतं   
चाग्रे त्रिकोणे मध्यमे न्यसेत् ॥ ४६९ ॥   
  
योन्यष्टके कामबीजं बहिरष्टदलं लिखेत् ॥ केशरेषु   
स्वरालेख्या द्वन्द्वशोग्रदलेषु च ॥ ४७० ॥   
  
कचटांस्तपयान्वर्णाञ्छक्षौ च विलिखेत्क्रमात् ॥   
क्रमाद्दलानां ग्रन्थीश्च प्रणवाभ्यां ततश्चरेत् ॥ ४७१ ॥   
  
दलाग्रेषु त्रिशूलानि बहिर्भूपुरमालिखेत् ॥ शूलाग्रेषु   
लिखेद्वर्णान्क्रमात्त्रिभ्यश्च पूर्वतः ॥ ४७२ ॥   
  
खगघाङ्ङछजांश्चापि झञठाण्डढणास्तथा ॥   
थदधान्नफवाश्चापि भसराल्लṁवषांस्तथा ॥ ४७३ ॥   
  
वृत्तद्वयं च तद्बाह्ये वीथिकायां च मातृकाः ॥   
चतुरस्रत्रयं कुर्यात्तद्बाह्ये देवतार्चनम् ॥ ४७४ ॥   
  
यन्त्रमध्ये देवपृष्ठाः प्रादक्षिण्येन पूजयेत् ॥   
द्वादशैताश्चाद्यवीथ्यामेकस्यां दिशि तु त्रयम् ॥ ४७५ ॥   
  
वामा ज्येष्ठा तथा रौद्री अम्बिकेच्छे ततः परम् ॥   
ज्ञानोत्क्रियाकुब्जिका च बिम्बा देवी विषघ्निका ॥ ४७६ ॥   
  
दुस्तरा च तथा नन्दा ध्यानमासां निरूप्यते ॥ विप्रा वेदविदो   
यूयं तच्छृणुध्वं समाहिताः ॥ ४७७ ॥   
  
मुक्ताफलामलमणिस्फुरच्छत्रं शशिप्रभम् ॥   
गङ्गातरङ्गधवलं चामरद्वयमद्रिजे [पार्वति] ॥ ४७८ ॥   
  
नवरत्नस्फुरद्दीप्तताम्बूलस्य करण्डकम् ॥   
मल्लिकामालतीजातीशतपत्राढ्यदामभिः ॥ ४७९ ॥   
  
पूर्णं रत्नमयं भाण्डं तथालङ्कारपूरितम् ॥ प्। ३९८)   
पटीञ्च व्यजनद्वन्द्वं नवरत्नविचित्रितम् ॥ ४८० ॥   
  
नीलकण्ठस्य पूच्छैश्च तथोशीरविराजितम् ॥   
कर्पूरमृगनाभ्याढ्यं कर्पूरक्षोदसंयुतम् ॥ ४८१ ॥   
  
चषकं स्वर्णरचितं कङ्कतीं हीरराजिताम् ॥ कज्जलस्य   
शलाकां च करण्डं चन्द्रपूरितम् ॥ ४८२ ॥   
  
दधानाः परमेशान्यः शक्तयः पीठसंस्थिताः ॥   
पूर्वादिक्रमतः सर्वाः सर्वाभरणभूषिताः ॥ ४८३ ॥   
  
सम्पूज्य मध्ये देवेशीं प्रेतसिंहासनं यजेत् ॥   
रक्तस्धर्णाकृति स्वर्णदीप्तिमत्कलमव्ययम् ॥ पञ्चप्रेतासनं   
साक्षान्मोक्षदायि न संशयः ॥ ४८४ ॥   
  
ह्स्कोः सदाशिवमहाप्रेतपद्मासनाय च ॥ हृदन्तः   
षोडशार्णोयं मन्त्रः स्यात्पीठपूजनम् ॥ ४८५ ॥   
  
सिंहासनं च सम्पूज्यं चक्रैर्व्याकुलसुन्दरीम् ॥ आवाहनाद्या   
मुद्राश्च दर्शयित्वा प्रदर्शयेत् ॥ वरमुद्रां चाभयाख्यां   
ध्यायेत्त्रिपुरभैरवीम् ॥ ४८६ ॥   
  
हृदयस्यारुणाम्भोजकर्णिका मध्यसंस्थिताम् ॥   
जपाकुसुमसङ्काशारुणां स्वर्णविभूषणाम् ॥ ४८७ ॥   
  
स्मितसौधमहामोहां त्रिनेत्रां चन्द्रशेखराम् ॥ विश्वसौन्दर्य   
सर्वस्वजन्मसागररूपिणीम् ॥ ४८८ ॥   
  
ब्रह्मार्कविष्णुरुद्रेशशिवाख्यैर्मञ्चसञ्ज्ञिकैः ॥   
मण्डिताङ्गीं महादेवीं मुक्ताजपवटीधराम् ॥ ४८९ ॥   
  
पुस्तकालङ्कृतकरां वरदाभयधारिणीम् ॥ आनन्दमधुरां   
देवीं मदाघूर्णितलोचनाम् ॥ ४९० ॥   
  
रक्ताङ्गसुभगां साक्षाद्ध्यायेत्त्रिपुरभैरवीम् ॥   
मुद्राविंशतिसङ्ख्याकास्ततो देव्यै प्रदर्शयेत् ॥ ४९१ ॥   
  
वराभये पुस्तकाक्षमाले चाङ्कुशपाशकौ ॥ चापबाणे   
कपालं च कमलं चायुधं तथा ॥ कपालाख्यं   
वामहस्ततलं कुर्यात्कपालवत् ॥ ४९२ ॥   
  
आवाहनाद्या आदौ स्युश्चतस्रोन्ते च पं च ॥ दर्शनीया   
योनिमुद्रास्तासां लक्षणमुच्यते ॥ ४९३ ॥   
  
योनिमुद्रा हृदि क्षिप्ता त्रैलोक्यं क्षिभिणी भवेत् ॥   
त्रैलोक्यद्राविणी चास्य त्रिलोक्याकर्ष्णी भ्रुवोः ॥ ४९४ ॥   
  
त्रैलोक्यवशकृद्भालेह्लादकृद्ब्रह्मरन्ध्रके ॥ ततः   
षडङ्गावरणं पीठस्योपरितोर्चयेत् ॥ ४९५ ॥   
  
अग्नीशासुरवायव्यमध्ये दिग्दिक्षु च क्रमात् ॥ अग्निकोणे रतिं   
पश्चात्प्रीतिमुत्तरकोणके ॥ ४९६ ॥   
  
मनोभवान्दक्षकोणे ततो बाणान्समर्चयेत् ॥   
द्वौद्वावर्वागुदक्चैकमग्रे कामांश्च बाणवत् ॥ ४९७ ॥   
  
तत्र सम्पूजयेदेताः पूर्वादिक्रमतो बुधः ॥ अनङ्गकुसुमा   
चाद्या द्वितीयानङ्गमेखला ॥ ४९८ ॥   
  
प्। ३९९) तृटीयानङ्गमदनाग्रेनङ्गमदनातुरा ॥ शुभगा   
पञ्चमी देवी भगाग्रे भगसर्पिणी ॥ ४९९ ॥   
  
भगमालात्र सर्वत्र देवपृष्ठं च पूर्वदिक् ॥ अष्टयोनिषु   
ब्राह्माद्या बाह्ये चाष्टदलद्वयम् ॥ ५०० ॥   
  
ब्राह्म्यायुक्तश्चासिताङ्गो रुरुर्माहेश्वरीयुतः ॥ चण्डः   
कौमारिकायुक्तः क्रोधः स्याद्वैष्णवीयुतः ॥ ५०१ ॥   
  
वाराह्या च तथोन्मत्तो माहेन्द्र्या च कपालभृत् ॥   
चामुण्डाभीषणौ महालक्ष्मीः संहारसंयुता ॥ ५०२ ॥   
  
दीर्घस्वराष्टको बिन्दुयुक्तानामहृदान्विताः ॥   
क्रमात्स्युरष्टशक्तीनां पूजनेष्टौ मनूत्तमाः ॥ ५०३ ॥   
  
न हृद्भैरवमन्त्रेषु स्वरा ह्रस्वाः सबिन्दुकाः ॥ कामरूपश्च   
मलयस्ततः कोल्लगिरिः स्मृतः ॥ ५०४ ॥   
  
कुल्मान्तकवचौ हारे ह्यतो जालन्धरः परः ॥ उड्डीयानं   
देवकोटं पीठाष्टकमुदाहृतम् ॥ ५०५ ॥   
  
ग्रन्थिस्थानेषु सम्पूज्यं पश्चिमादिक्रमेण तु ॥ हेतुकं   
भैरवं त्वाद्यं द्वितीयं त्रिपुरान्तकम् ॥ ५०६ ॥   
  
वेतालमग्निजिह्वं च कालान्तककपालिनौ ॥ एकपादं भीमरूपं   
ततो [एतदग्रे तूत्तरान्वयि] बाह्ये तु भूपुरे ॥ ५०७ ॥   
  
पूजयेल्लोकपालांश्च ऊर्ध्वाधः क्रमतो यजेत् ॥ ब्रह्माणं   
चैव विष्णुं चाप्यर्चयेत्पश्चिमादितः ॥ वम्पूर्वोवटुको ङेन्तो   
हृदयान्तस्तथैव च ॥ ५०८ ॥   
  
आदौ त्रिकोणं तद्बाह्ये वृत्तं च चतुरस्रकम् ॥ पूर्वमन्त्रैः   
समभ्यर्च्य वटुकादींस्ततः परम् ॥ बलिमन्त्रैश्च बलयो देया   
यन्त्रान्वदाम्यथ ॥ ५०९ ॥   
  
एह्येहि देवीपुत्रान्ते वटुकान्ते च नाथ च ॥ कपिलान्ते   
जटाभारभास्वरान्ते त्रिनेत्र च ॥ ज्वालामुखेति सर्वान्ते   
विघ्नान्नाशयनाशय ॥ ५१० ॥   
  
सर्वोपचारसहितं बलिं गृह्णद्वयं वदेत् ॥   
पञ्चपञ्चादशार्णोयं स्वाहान्तो वटुकस्य तु ॥ ५११ ॥   
  
पात्रान्तरेण गृह्णीयात्पूर्वं स्थापितपात्रतः ॥ तोयं   
गृहीत्वा वामाङ्गुष्ठेन वै विसृजेद्बलिम् ॥ ५१२ ॥   
  
ॐ यां योगिनीभ्यः स्वाहा सवर्णंयोगिनीपदम् ॥ हुं फट्   
स्वहेति धृत्यर्णो योगिनीनां बलौ मनुः ॥ ५१३ ॥   
  
वामाङ्गुष्ठानामिकाभ्यां मध्ये च पातयेद्बलिम् ॥   
सद्वीर्ययुक्तं क्षं प्रोच्य स्थाने क्षेत्रे निपानभूः ॥ ५१४ ॥   
  
धूपदीपादि सहितं बलिं गृह्णद्वयं वधूः ॥   
अग्नेरष्टनवार्णोयं क्षेत्रपालबलेर्मनुः ॥ ५१५ ॥   
  
प्। ४००) अङ्गुष्ठतर्जनीभ्यां च तर्जन्या चैकयापि च ॥ गां   
गीं गूं गणपतये वर वरद शर्व च ॥ ५१६ ॥   
  
जनं मे वशमानय बलिं गृह्ण द्वयं वदेत् ॥ स्वाहान्ता   
एकत्रिंशच्च मनौ वर्णाः प्रकीर्तिताः ॥ ५१७ ॥   
  
वामाङ्गुष्ठमध्यमाभ्यां प्रोक्ष्याग्रे बलिमुत्सृजेत् ॥   
निर्माल्यभोजिनी चास्य देवी त्रिपुरचण्डिका ॥ ५१८ ॥   
  
न जपेत्त्रिंशतो न्यूनं साधकस्तु कदाचन ॥   
तत्सम्प्रदायशुद्धात्मगुरोर्लध्वा मनुं सुधीः ॥ ५१९ ॥   
  
प्रजपेत्सिद्धये सूर्यलक्षं मन्त्रं दृढव्रतः ॥ तत्सहस्रं   
प्रजुहुयात्पलाशकुसुमैर्नवैः ॥   
त्रिस्वादुयुक्तैरश्वारिकुसुमैरथवा हुनेत् ॥ ५२० ॥   
  
रक्ताम्बरः प्रीतमना मौक्तिकाभरणैर्युतः ॥   
चन्दनागुरुकर्पूरकृतगात्रानुलेपनः ॥ ५२१ ॥   
  
ब्रह्मचर्यरतः शान्तो विरतः परषड्गुणे ॥   
सर्वभूतसुहृन्मौनी कुमारीपूजको भवेत् ॥ ५२२ ॥   
  
अथैतस्या एकबीज प्रयोगो वक्ष्यतेधुना ॥ नवकुन्दनिभां   
देवीं मुक्ताजालविभूषिताम् ॥   
मुक्ताकलापविद्याक्षमालाराजच्चतुर्भुजाम् ॥ ५२३ ॥   
  
एतस्याः प्रथमम्बीजं लक्षं जपति संयतः ॥ कविता जायते   
तस्य नानावृत्तार्थशोभना ॥ ५२४ ॥   
  
अथ द्वितीयबीजस्य ध्यानादिकमिदं स्मृतम् ॥ रक्तां   
सुरतरोर्मूलविलसन्मणिपीठगाम् ॥ ५२५ ॥   
  
पाशञ्च बीजपूरश्च बाणानङ्कुशमेव च ॥ कपालञ   
धनुश्चेति षड्भुजैर्दधतीं भजे ॥ ५२६ ॥   
  
रक्तैरलङ्कृतां पुष्पैर्मदाघूर्णितलोचनाम् ॥   
हेलाविलाससम्पन्नां नवयुवनसुन्दरीम् ॥ ५२७ ॥   
  
देवीं ध्यात्वा जपेद्बीजं यो लक्षं मध्यतो वशी ॥   
त्रैलोक्यं क्षोभयेदाशु पूर्ववत्सिद्धिभागसौ ॥ ५२८ ॥   
  
अथो तृतीयबीजस्य वक्ष्ये ध्यानादिकं खलु ॥   
अक्षमालासुधाककुम्भमुद्रापुस्तकधारिणीम् ॥ ५२९ ॥   
  
नवकुन्देन्दुसङ्काशां राजन्मौक्तिकभूषणाम् ॥ शक्तिं   
सच्चिन्मयं ध्यात्वा बीजं सारस्वतं वशी ॥ यो जपेज्जायते   
तस्य कविता भुवि सम्मता ॥ ५३० ॥   
  
पलाशपुष्पैस्त्रिस्वादुयुतैर्होमायुतद्वयम् ॥   
कुर्यात्सरस्वतीतुष्ट्यै सौभाग्यानां गृहं हि सः ॥ ५३१ ॥   
  
जाती करञ्जकशमीवटोद्भवसमिद्वरैः ॥   
बिल्वप्रसूनैस्त्रिस्वादुयुतैर्होमं समाचरेत् ॥   
परनारीनृपाणां च रञ्जनं भवति ध्रुवम् ॥ ५३२ ॥   
  
मालतीवकुलोद्भूतैर्दलैश्चन्दनवारिणा ॥   
सिक्तैर्हुनेत्क्रमात्तस्य कवित्वमभिजायते ॥ ५३३ ॥   
  
अनुलोमविलोमेन मध्यस्थं साध्यकर्मयुक् [अमभाव आर्षः] ॥ प्।   
४०१) मनुं प्रजप्य होतव्यं लोणराजिकया ततः ॥   
नरनारीनृपांश्चैव वशयेन्नात्र संशयः ॥ ५३४ ॥   
  
त्रिस्वादुयुग्बिल्वफलैर्होमो मर्त्त्यावरञ्जनः ॥ साधकस्य   
समृद्धिश्च कमलाया भवेदपि ॥ ५३५ ॥   
  
त्रिस्वादुयुग्गुडूचीभिर्होमो रोगारिनाशनः ॥ गुप्तरूपा स्थिता   
काश्यामेवं त्रिपुरभैरवी ॥ ५३६ ॥   
  
अथ सम्पत्प्रदां वक्ष्ये देवीं त्रिपुरभैरवीम् ॥ आहूतां   
गणनाथेन कौलिकाचारपूजिताम् ॥ ५३७ ॥   
  
हकारं च सकारं च खकारं च फरौ तथा ॥   
ऋकारस्वरसंयुक्तं बिन्दुनादविभूषितम् ॥ पञ्चवर्णात्मकं   
कूटं प्रथमं परिकीर्तितम् ॥ ५३८ ॥   
  
द्वितीयं बीजमृजमैः कात्कौ स्याच्च तृतीयकम् ॥ एवं   
मन्त्रः समाख्यातो द्विरावृत्त्या षडङ्गकम् ॥ ५३९ ॥   
  
प्राग्वदस्याश्चरेन्न्यासं ध्यानमस्या निरूप्यते ॥   
उद्यत्सूर्यसहस्राभां चन्द्रचूडां त्रिलोचनाम् ॥ ५४० ॥   
  
नानालङ्कारसुभगां सर्ववैरिनिकर्तनीम् ॥   
स्रवद्रुधिरमुण्डालिललितां रक्तवाससम् ॥ ५४१ ॥   
  
डमरुञ्च त्रिशूलं च खड्गं खेटकमेव च ॥ पिनाकं च   
शरान्पाशानङ्कुशं पुस्तकं तथा ॥ ५४२ ॥   
  
अक्षमालां च बिभ्राणां शवसिंहासनस्थिताम् ॥ एवं   
ध्यात्वा यजेत्पीठं प्रथमं पीठमन्त्रतः ॥ ५४३ ॥   
  
अघोरे ऐं ॐ चं घोरे मायां घोरद्वयान्तरम् ॥ श्रीं   
सर्वतः सर्वसर्वेभ्यो नमस्ते पदं वदेत् ॥ रुद्ररूपेभ्यो ह्रीं   
श्रीं च देवार्णः पीठमन्त्रकः ॥ ५४४ ॥   
  
ततः पूज्यास्तु पीठस्य शक्तयः पृष्ठदेशतः ॥ वामां   
ज्येष्ठां च रौद्रीं च कालीं च वरलोचनाम् ॥ ५४५ ॥   
  
कलाढ्यां च बलाढ्यां च यजेद्धिङ्कारिणीं ततः ॥   
बलप्रमथिनीञ्चैव सर्वभूतदमां तथा ॥ ५४६ ॥   
  
द्वादशैताः क्रमाद्देव्यो मदनीं च मनोन्मनीम् ॥ पूजापीठं   
समुद्धृत्य प्राग्वदङ्गानि पूजयेत् ॥ ५४७ ॥   
  
रत्यादित्रयमभ्यर्च्य तथानङ्गादिकान्यजेत् ॥ ब्राह्म्यादियुग्मं   
सम्पूज्य वसुपत्रेषु मातृकाः ॥ भूपुरे लोकपालांश्च   
सायुधान्परमेश्वरि ॥ ५४८ ॥   
  
अन्यः सर्वः प्रयोगोयं त्रिपुराभैरवीसमः ॥   
चतन्यभैरवीमन्त्रस्त्र्यक्षरः कथ्यतेऽधुना ॥   
सहावकारसंयुक्तौ प्रथमं बीजमीरितम् ॥ ५४९ ॥   
  
सकलैरीसमायुक्तैर्द्वितीयं बीजमुच्यते ॥ सहरौद्रीसमायुक्ता   
विसर्गान्तास्तृतीयकम् ॥ ५५० ॥   
  
उद्यद्भानुसहस्राभां नानालङ्कारभूषिताम् ॥ प्। ४०२)   
मुकुटोर्ध्वलसच्चन्द्ररेखां रक्ताम्बराचिताम् ॥ ५५१ ॥   
  
पाशाङ्कुशधरां नित्यां वामहस्तकपालिनीम् ॥   
वरदाभयशोभाढ्यां पीनोन्नतघनस्तनीम् ॥ ५५२ ॥   
  
एवं ध्यात्वा यजेद्देवीं पूर्वसिंहासने स्थिताम् ॥   
द्विरावृत्त्या षडङ्गानि न्यस्येत्सर्वाङ्गलक्षणम् ॥ ५५३ ॥   
  
त्रिकोणं चैव षट्कोणं वसुपत्रं ततः परम् ॥ चतुरस्रं   
चतुर्द्वारमेवं मण्डलमालिखेत् ॥ ५५४ ॥   
  
प्रथमावरणं चात्रषडङ्गैः परिकल्पयेत् ॥   
रत्यादिकास्ततः पूज्यास्त्रिकोणाग्रे वसन्तकम् ॥ वामे कामं   
विधुं दक्षे यजेद्बाणांश्च पूर्ववत् ॥ ५५५ ॥   
  
डाकिनीं शाकिनीं चैव लाकिनीं काकिनीं ततः ॥   
शाकिनीं हाकिनीं चापि पश्चिमादिक्रमाद्यजेत् ॥   
अनङ्गकुसुमाद्याश्च वसुपत्रेषु पूर्ववत् ॥ ५५६ ॥   
  
परभृत्सारसाख्यौ च शुकमेघाह्वयौ पुनः ॥   
अपाङ्गभ्रूविलासौ च हावभावौ प्रपूजयेत् ॥ ५५७ …   
  
पुरश्चर्यादिकं प्राग्वत्प्रयोगांश्चापि साधयेत् ॥ तद्वदेव च   
पूजापि शेषं न्यासादिकं तथा ॥ ५५८ ॥   
  
अथातः सम्प्रवक्ष्यामि भुवनेश्वरभैरवीम् ॥   
हसावकारसंयुक्तौ प्रथमं बीजमीरितम् ॥ ५५९ ॥   
  
हंसकला ह्रींसमेता द्वितीयं बीजमुच्यते ॥   
हसावौकारसंयुक्तौ विसर्गान्तं तृतीयकम् ॥   
षड्दीर्घान्वितमध्येन बीजेनोक्तं षडङ्गकम् ॥ ५६० ॥   
  
जपाकुसुमसङ्काशां दाडिमीकुसुमप्रभाम् ॥ चन्द्ररेखां   
जटाजूटां त्रिनेत्रां रक्तवाससम् ॥ ५६१ ॥   
  
नानालङ्कारसुभगां पीनोन्नतघनस्तनीम् ॥   
पाशाङ्कुशवराभीतीर्दधानां च शिवां श्रये ॥ ५६२ ॥   
  
चैतन्यभैरवीवत्स्याद्यद्यन्नोक्तमिहाथ तत् ॥ षडङ्गावरणं   
चात्र पूर्ववत्परितो यजेत् ॥ ५६३ ॥   
  
रत्याद्याः पूजयेद्देवि त्रिकोणे तदनन्तरम् ॥   
ब्रह्मविष्णुमहेशाद्यास्तत्र पूजा बहिः पुनः ॥ ५६४ ॥   
  
डाकिन्याद्या वसुदले षड्दले हाकिनीमुखाः ॥   
अनङ्गकुसुमाद्याश्च ब्राह्म्याद्याश्च समन्ततः ॥ ५६५ ॥   
  
भूबिम्बे लोकपालांश्च बटुकाद्यांश्च पूजयेत् ॥   
चतुःषष्टियोगिनीभ्यो हृदन्तोयं दशाक्षरः ॥ ५६६ ॥   
  
अष्टपत्रेषु भूबिम्बे त्वेकोच्चारेण पूजयेत् ॥   
एकादशमहाकोटियोगिनीभ्यो नमोर्चयेत् ॥ ५६७ ॥   
  
जपादिकं प्रयोगाश्च ज्ञेयाः प्राग्वत्त एव हि ॥ अथातः   
सम्प्रवक्ष्यामि भैरवीं कमलेश्वरीम् ॥ ५६८ ॥   
  
हसस्थाने सहेत्युक्त्वा सर्वं मन्त्रादि पूर्ववत् ॥ राज्ञाज्ञाता   
ततः शप्ता तुहिनागेऽभवन्नदी ॥ ५६९ ॥   
  
त्यक्तस्तया वाममार्गो राजभीत्या तु मत्कृते ॥ प्। ४०३) यतो   
लब्धं तया दुःखं कलौ ख्यातिं गमिष्यति ॥ ५७० ॥   
  
पुनस्तेषु च देवेषु प्रत्यक्षेयं भविष्यति ॥ अवर्णाद्याश्च   
वर्णाश्च भविष्यन्ति वरप्रदाः ॥ ५७१ ॥   
  
त्यक्त्वा मपञ्चकं पूजां कृत्वा ये चैव मत्पराः ॥   
अस्यास्तीरे पुरीश्वर्या न च तेषु प्रसीदति ॥ ५७२ ॥   
  
भुवनेशी भैरवी तु कृत्वा रूपान्तरं मम ॥ कार्यार्थं   
बहवः शिष्याः कौलिका वामनाः कृताः ॥   
तस्माद्ध्यानाद्यर्चनादि प्राग्वद्दक्षिणमार्गतः ॥ ५७३ ॥   
  
अथातः सम्प्रवक्ष्यामि हसराद्यां च भैरवीम् ॥   
भुवनेश्वरभैरव्या बीजादौ हसरान्पठेत् ॥ ५७४ ॥   
  
त्रयाणामपि बीजानां प्रथमं व्यञ्जनात्मकम् ॥   
हसराद्यांस्तथा विद्यात्प्राग्वत्पूजादिकं मतम् ॥ ५७५ ॥   
  
अथातः सम्प्रवक्ष्यामि सिद्धां कौलेशभैरवीम् ॥   
आद्यन्तबीजयो रेफरहिता हसरादिकाः ॥ ५७६ ॥   
  
कौलेश्वरी भवेद्विद्या कौलिकानां सुद्धिदा ॥ सम्पत्प्रदा   
भैरवीवत्सर्वं ध्यानादिकं मतम् ॥ ५७७ ॥   
  
कुर्वन्तोपीदृशं कर्म दिवोदासस्य तेजसा ॥ न शक्तास्तत्र   
संस्थातुं तदा देवेन ढुण्ढिना ॥ ५७८ ॥   
  
जयदुर्गा समाहूता भजतां जयदायिनी ॥ ऊर्द्ध्वाम्नायस्य ये   
देवास्तान्वक्ष्यामि समासतः ॥ ५७९ ॥   
  
दुर्गेदुर्गेतिदुर्घटेच प्रणवादिनवाक्षरम् ॥ एकादशार्ण्णं   
स्वाहान्तं मन्त्रयुग्मं तदीयकम् ॥ ५८० ॥   
  
नारदो मुनिराख्यातो विराट् छन्द उदाहृतम् ॥ जयदुर्गा   
देवतास्य भुक्तिमुक्तिफलप्रदा ॥ ५८१ ॥   
  
ताराद्यैः पञ्चमन्त्रस्य पदैः सर्वेशधीर्मता ॥   
जातियुक्तैरङ्गकॢप्तिः षट्पदैस्तैः षडङ्गकम् ॥ ५८२ ॥   
  
अष्टपत्राम्बुजद्वन्द्वं चतुरस्रत्रयावृतम् ॥   
चतुर्द्वारसमायुक्तं कुङ्कुमादिभिरुद्धरेत् ॥ ५८३ ॥   
  
कुर्यात्स्वपीठपूजायां नवशक्तिसमर्चनम् ॥ प्रभा माया   
जया चैव सुप्रभा च विशुद्धिका ॥ ५८४ ॥   
  
नादिनी सुप्रभावापि विजया सिद्धिदा तथा ॥   
एकवह्निशरक्लीबहीनैरद्भिः प्रपूजयेत् ॥ ५८५ ॥   
  
तारो वज्रनखदंष्ट्रायुधाय महासिंहाय ॥ हुं फट् नमः   
सिद्धमनुः पीठं चानेन पूजयेत् ॥ ५८६ ॥   
  
आसनं मनुना तेन दद्यान्मूलेन कल्पयेत् ॥ मूर्तिमावाह्य   
तस्यान्तः पूजयेच्चन्दनादिभिः ॥ ५८७ ॥   
  
क्रमादावरणाङ्गैश्च जयादिसुप्रभादिभिः ॥   
देवायुधैर्दिगीशैश्च हेतिभिर्ध्यानमुच्यते ॥ ५८८ ॥   
  
मेघाभां चन्द्रमुकुटां सिंहास्यां त्रीक्षणां करैः ॥   
चक्रं खड्गं चर्म दरं दधानां च क्रमाद्भजे ॥ ५८९ ॥   
  
प्। ४०४) जया च विजया कीर्तिः प्रीतिश्चापि प्रभा मता ॥   
श्रद्धा मेधा श्रुतिश्चेति ओमाद्यक्षरपूर्विकाः ॥ ५९० ॥   
  
असिर्दरो गदा खड्गपाशाङ्कुशशरा धनुः ॥ इत्यायुधानि   
प्रोक्तानि लक्षाणां पञ्चकं जपेत् ॥ ५९१ ॥   
  
दशांशं जुहुयादाज्यैस्तर्पणादि ततश्चरेत् ॥ ततः   
सिद्धमनुर्मन्त्री प्रयोगानाचरेत्सुधीः ॥ ५९२ ॥   
  
इमं मन्त्रं जपेद्भूयः प्रविशेत्क्षत्त्रसङ्गरम् ॥ अशेषेण   
रिपुं हन्यान्नात्र कार्या विचारणा ॥ ५९३ ॥   
  
विवादे व्यवहारादौ जप्तो विजयदो भवेत् ॥ अनया विद्ययास्त्राणि   
शस्त्राणि सुबहून्यपि ॥ ५९४ ॥   
  
सञ्जप्तानि च सङ्ग्रामे सम्यग्विजयदानि तु ॥ एतदाराधनाद्देवा   
दिवोदासोभवत्क्षणात् ॥ सङ्ग्रामे सैन्यवर्गस्य क्षयमालोक्य   
मोहितः ॥ ५९५ ॥   
  
योच्चारणार्थमनीता दिवोदासस्य भूभुजः ॥ वनदुर्गा स्थिता   
गङ्गापारे तस्या मनुं शृणु ॥ ५९६ ॥   
  
उत्तिष्ठ पुरुषीत्युक्त्वा किं स्वपिषि भयं वदेत् ॥ मे शमयेति   
चोच्चार्य पश्चाद्ब्रूयात्स्थितं तथा ॥ ५९७ ॥   
  
यदि शक्यमशक्यं वा तन्मे भगवतीति च ॥   
शमयाग्निवधूश्चेति मन्त्रो नगगुणार्णकः ॥ ५९८ ॥   
  
स्वकार्यं साधयित्वेवं गणनाथेन कीलिता ॥ ५९९ ॥   
  
एनां जपेच्च निष्कीलां तदा सिद्धिः प्रजायते ॥ ६०० ॥   
  
ॐ ह्रीं दुं दुं पुनर्दुं च प्रथमं बीजपञ्चकम् ॥   
मन्त्रादौ योजयेदन्ते दुंहीमोमि इति मन्त्रवित् ॥ ६०१ ॥   
  
निष्कीला जायते विद्यासाधकानां सुसिद्धिदा ॥ आरण्यको मुनिः   
प्रोक्तो ह्यनुष्टुप् छन्द ईरितम् ॥ ६०२ ॥   
  
वनदुर्गा देवतास्य सर्वशत्रुविनाशिनी ॥   
ऋत्वष्टाष्टभूबाणैर्मन्त्रार्णैः स्यात्षडङ्गकम् ॥ ६०३ ॥   
  
दक्षपादाङ्गुलीमूले गुल्फे जानुनि चोरुके ॥ गुदेलिङ्गे तथा   
मूलाधारे च जठरे तथा ॥ ६०४ ॥   
  
पार्श्वयुग्मे हृदि कुचद्वन्द्वे कण्ठे च सन्धिषु ॥ करयोर्वदने   
नासागण्डयुक्कर्णयुग्मके ॥ ६०५ ॥   
  
भ्रूमध्ये मूर्धनि मनोर्वर्णा न्यस्या यथाविधि ॥ विद्युन्निभां   
त्रिनेत्रां च ह्यरुणे पङ्कजे स्थिताम् ॥ ६०६ ॥   
  
चक्रं दरं वराभीती हस्तेषु दधतीं शुभाम् ॥   
स्वर्णोद्यत्कान्तिवसनां शशिमौलिं वनस्थिताम् ॥ ६०७ ॥   
  
प्रसन्नां पुष्पभूषाढ्यां पार्श्वोद्यन्मृगशाविकाम् ॥ इति   
ध्यात्वा यजेद्देवीं पीठे पूर्वोदिते ततः ॥ ६०८ ॥   
  
पूर्वमङ्गानि पूज्यानि तत आर्यादिका यजेत् ॥ चक्राद्यस्त्राणि   
मातॄश्च लोकेशानायुधानि च ॥ ६०९ ॥   
  
प्। ४०५) आर्या दुर्गा च भद्रा च भद्रकाल्याम्बिका तथा ॥   
क्षेम्या च वेदगर्भा च शाङ्करी चाष्टमी मता ॥ ६१० ॥   
  
शङ्खचक्रासिखेटेषु धनुः शूलं गदेति च ॥ वेदलक्षं   
जपेन्मन्त्रं तद्दशांशं हुनेत्तिलैः ॥ ६११ ॥   
  
व्रीह्याज्यतिलदुग्धान्नैर्दुर्गां सञ्चिन्त्य चानले ॥ तर्पणं   
मार्जनं कृत्वा ब्राह्मणाराधनं तथा ॥ ६१२ ॥   
  
धनधान्यादिभिः सम्यक्तोषयित्वा निजं गुरुम् ॥ एवं   
सिद्धमनुर्मन्त्री वाञ्छितार्थान्प्रसाधयेत् ॥ ६१३ ॥   
  
दुर्गां प्रयोगभेदेन चिन्तयेद्वनवासिनीम् ॥ ध्यायेच्छ्रियं   
श्यामलाङ्गीं हयारेर्मूर्धनि स्थिताम् ॥ ६१४ ॥   
  
शङ्खचक्रासिबाणांश्च तर्जनीचर्म खेटकम् ॥ चापं च   
दधतीं हस्तैः सुप्रसन्नाननां भजे ॥ ६१५ ॥   
  
प्रत्यहं प्रजपेन्मन्त्री स्वरक्षार्थं शतं सदा ॥ सहस्रं   
च तदन्ते च प्रयोगान्कर्त्तुमर्हति ॥ ६१६ ॥   
  
यद्यदुद्दिश्य च मनुं सहस्रं वायुतं जपेत् ॥ अचिराल्लभते   
तत्तदसाध्यमपि साधकः ॥ ६१७ ॥   
  
प्रातःस्नायी न्यासपूर्वं स्मरन्देवीमनन्यधीः ॥ नित्यं   
सहस्रं प्रजपेन्मन्त्रं साधकसत्तमः ॥ ६१८ ॥   
  
क्रूरसर्पग्रहाद्यांश्च दोषान्प्रशमयेत्सुधीः ॥   
हुनेदारण्यकतिलैराजिकाभिश्च वा हुनेत् ॥ ६१९ ॥   
  
अपामार्गसमिद्भिर्वा नाशयेत्सकलान्गदान् ॥   
अपस्मारादिकान्मन्त्री नात्र कार्या विचारणा ॥ ६२० ॥   
  
न्यग्रोधोत्थसमिद्भिश्च सशुङ्गाभिर्हुनेत्सुधीः ॥ दशाहतो   
वाञ्छितार्थसिद्धिर्भवति नान्यथा ॥ ६२१ ॥   
  
त्र्यहं वा सप्तरात्रं वा चेधै रास्नासमुद्भवैः ॥ एकैकं   
सकलं मन्त्री हुनेद्वञ्छितसिद्धये ॥ ६२२ ॥   
  
त्रिंशच्छरान्सिताग्रांश्च विधाय जुहुयाद्बुधः ॥   
कुटुतैलैः सहस्रं वा ह्ययुतैस्तदनन्तरम् ॥ ६२३ ॥   
  
सम्पाततैलरसनान्समभ्यर्च्य यथाविधि ॥   
पूर्ववत्प्रजपेन्मन्त्रं ताञ्च्छरानपि भूपतिः ॥ ६२४ ॥   
  
शुद्धाचारश्च धीरश्च धन्वी सङ्ग्राममानसः ॥ गृहीत्वा   
परसेनायां मध्ये गच्छेदभीतवत् ॥ साधनानि दिशः सर्वाः   
समन्तात्सफलास्तदा ॥ ६२५ ॥   
  
स आगत्य पुनर्भूयो गुरुं धान्यैर्धनैरपि ॥   
वस्त्रालङ्करणैश्चापि तोषयेज्जयदायिनम् ॥ ६२६ ॥   
  
अष्टाधिकशतेनाथ जपेन शवभस्म च ॥ निक्षिपेद्यस्य शिरसि   
स विद्विष्टो भवेज्जनैः ॥ देशाद्देशान्तरं चैव सदा   
भ्राम्यति काकवत् ॥ ६२७ ॥   
  
कारस्करद्रुमोत्थैश्च पत्रैर्वायुनिपातितैः ॥ सहस्रं   
जुहुयात्पादरजोभिः सहवैरिणः ॥ ६२८ ॥   
  
प्। ४०६) उच्चाटोथ [१- अस्य पूर्वपद्यघटकवैरिण इत्यत्र   
सम्बन्धः । २- अथानन्तरं विषवृक्षकुसुमहोमात्स्तम्भनमिति   
भावः] भवेत्सद्यो विषवृक्षसमुद्भवैः ॥   
पुष्पैर्हुनेत्सहस्रं च सेना संस्तम्भयेद्बुधः ॥ ६२९ ॥   
  
तावद्भिस्तस्य पत्रैश्च मन्त्री सेनां निवर्तयेत् ॥   
विषवृक्षसमुद्भूतां शत्रोः प्रतिकृतिं शुभाम् ॥ ६३० ॥   
  
कृत्वा प्रतिष्ठितप्राणां खण्डखण्डीकृतां निशि ॥   
कृष्णपक्षे चतुर्दश्यां ककोलूकवसायुतैः ॥ ६३१ ॥   
  
होमाद्रिपुर्नाशमेति ह्युन्मत्तसमिधा तथा ॥ होमान्मत्तो   
रिपुर्नूनं भवत्येव सहस्रतः ॥ ६३२ ॥   
  
वैरिणः प्रतिमा कृत्वा सम्यक् संस्थापितानिलाम् ॥   
विषत्रिकटुकालिप्तां सम्यगुष्णजले क्षिपेत् ॥ ६३३ ॥   
  
प्रजपेच्च मनुं सद्यो ज्वराक्रान्तो भवेद्रिपुः ॥   
दुग्धाभिषेकतः शान्तिर्भवत्यस्य न संशयः ॥ ६३४ ॥   
  
प्रतिमां विषवृक्षोत्थां निक्षिपेदुष्णवारिणि ॥ उन्मादश्च   
रिपोः सद्यः पूर्ववच्छान्तिरीरिता ॥ ६३५ ॥   
  
सूर्यबिम्बवदारक्तां शूलतर्जनीकाधराम् ॥ ध्यात्वायुतं   
प्रजप्याथ मारयेद्रिपुसञ्चयम् ॥ ६३६ ॥   
  
असिखेटकरार्कस्था क्रुद्धा सा वनवासिनी ॥ संस्मृता   
मन्त्रजापेन शमयेच्छत्रुसञ्चयम् ॥ ६३७ ॥   
  
शरचापकरां सिंहस्थितां पावकसन्निभाम् [ध्यात्वेति   
शेषः] ॥ कारस्करद्रुसमिधा ह्ययुतं जुहुयात्सुधीः ॥ ६३८ ॥   
  
रोगिणोः वैरिणः [शत्रूणामिति शेषः] सर्वे जायन्ते   
चाचिरात्तदा ॥ विषवृक्षोत्थितैः पत्रैरभिनाशं प्रयान्ति च   
॥ ६३९ ॥   
  
तद्वृक्षसुमनोभिः स्यादुच्चाटः करिणां ध्रुवम् ॥   
राजवृक्षसमिद्धोमाद्रोगा नश्यन्ति दन्तिनाम् ॥ ६४० ॥   
  
विषवृक्षप्रसूनैश्च त्रिमध्वक्तैरिभव्रजः ॥ वशी   
भवेत्तथा श्रीघ्रं पत्रैरादित्यकोत्थितैः ॥ ६४१ ॥   
  
त्रिस्वादुयुक्तैः करिणो जातिमन्तो भवन्ति च ॥ अभ्यङ्गः   
पञ्चगव्येन लोकरक्षाकरः स्मृतः ॥ ६४२ ॥   
  
करिणां [अर्द्धं पूर्वान्वयि ।] मनुजानां च प्राग्वै   
तन्त्रविदुत्तमैः ॥ सर्पिस्तिलैर्नित्यकटुराजिकापञ्चगव्यकैः ॥   
६४३ ॥   
  
हविस्तण्डुलकैश्चैव प्रत्येकं तु सहस्रशः ॥   
जुहुयादिभसङ्घानां वृद्धिर्भवति नान्यथा ॥ ६४४ ॥   
  
महान्तं ब्रह्मवृक्षं च च्छित्त्वा निर्भिद्य पञ्चधा ॥   
दिक्क्रमेणैव पञ्चाथ आयुधानि प्रकल्पयेत् ॥ ६४५ ॥   
  
सम्यङ्नित्यं गदा शङ्खो नन्दकश्चक्रशार्ङ्गकौ ॥ कौमोदकीति   
क्रमतोप्युक्तमायुधपञ्चकम् ॥ ६४६ ॥   
  
प्। ४०७) निक्षिप्य पञ्चगव्ये च जपेत्पञ्चसहस्रकम् ॥ तावच्चाज्येन   
जुहुयात्सम्पातं तत्र पातयेत् ॥ ६४७ ॥   
  
भूयश्च पूर्वसङ्ख्याकं जपं कुर्याद्विचक्षणः ॥   
विदध्याद्दैवतान्पञ्च पञ्चगव्यप्रपूरितान् ॥ ६४८ ॥   
  
मध्ये हि तेष्वायुधानि निक्षिपेद्भूतले समे ॥ कुर्याच्छातिं ततो   
मन्त्रैर्बलिं हव्यं निजैः शुभैः ॥ ६४९ ॥   
  
नगरग्रामदेशानां कारयेत्क्षेममीदृशम् ॥ यत्रेयं क्रियते   
रक्षा कमला तत्र वर्धते ॥ ६५० ॥   
  
धनधान्यसमृद्धिः स्याद्रिपुचौरभयं न च ॥ पद्मैर्नृपं   
वशीकुर्यात्तत्पनीमुत्पलैरपि ॥ ६५१ ॥   
  
ब्राह्मणान्कुमुदैर्हुत्वा कह्लारैर्विश एव च ॥   
शूद्राल्लṁवणहोमेन ग्रामं जातीप्रसूनकैः ॥ ६५२ ॥   
  
शङ्खचक्रगदाम्भोजहस्तं सञ्चिन्तयेच्छुभम् ॥ रविबिम्बे   
मुकुन्दं च मनुप्रोक्तेष्टलिङ्गकम् ॥ ६५३ ॥   
  
प्रजपेद्वाथ पुरुषो भगवत्पादयोरथ ॥ सर्वसिद्धिकरः   
प्रोक्तः प्रकारोयं सुमन्त्रिभिः ॥ ६५४ ॥   
  
साध्यनामाक्षरैः सम्यग्विदर्भितमनुं लिखेत् ॥ यन्त्रे मृदं   
कुलालस्य करलग्नां प्रगृह्य च ॥ ६५५ ॥   
  
तया कृता या प्रतिमा तस्या हृदि च सन्न्यसेत् ॥   
संस्थापित्वाभिमुख्येन सप्ताहं प्रजपेन्मनुम् ॥ सन्ध्यात्रये   
शतं चाष्टाधिकं वश्यो भवेत्तु सः ॥ ६५६ ॥   
  
व्रीहीन्हुनेदष्टशतं प्रत्यहं वत्सराद्भवेत् ॥   
व्रीहिमान्गोपयोभिश्च पशुमान्भवति ध्रुवम् ॥ ६५७ ॥   
  
घृतहोमान्मन्त्रिणः स्यात्काञ्चनाप्तिर्महीयसी ॥ दध्ना च   
सर्वसिद्धिः स्यादन्नैरन्नसमृद्धियुक् ॥ ६५८ ॥   
  
मधुहोमेन रत्नानां निधिर्भवति नान्यथा ॥ दूर्वाहोमेन   
दीर्घायुर्मन्त्री भवति निश्चितम् ॥ ६५९ ॥   
  
श्वेतगुञ्जाः समानीय कुडवप्रमिताः शुभाः ॥ एतन्मन्त्रं   
तु जप्त्वा ता विकिरेच्छत्रुसैन्यके ॥ ६६० ॥   
  
मन्त्रोत्तमः सुजप्तः स तेनासौ वैरिणश्चमूः ॥   
ज्वरादिकैर्महारोगैः पिडिता सा नृणां चिरम् ॥ ६६१ ॥   
  
सेनाधिपतिमुख्यानां परस्परविरोधतः ॥ एवं   
ह्युपद्रवैर्नानाविधैर्नाशं प्रयाति च ॥ ६६२ ॥   
  
अथातः सम्प्रवक्ष्यामि बीजरूपं महामनुम् ॥ दुरित्येकाक्षरो   
मन्त्रस्सर्वमन्त्रोत्तमो मतः ॥ ६६३ ॥   
  
ऋषिः काश्यप उद्दिष्टो गायत्री छन्द ईरितम् ॥ देवता तु   
भवेद्दुर्गा षडङ्गानां विधिस्तथा ॥ षड्दीर्घयुक्तबीजेन   
विसर्गेणान्वितेन च ॥ ६६४ ॥   
  
दूर्वाश्यामां त्रिनेत्रां च कमलेष्टदले स्थिताम् ॥ प्। ४०८)   
शूलं बाणं खड्गचक्रे शङ्खं खेटं शरासनम् ॥   
कपालानि च दक्षाधः क्रमेण दधतीं स्मरेत् ॥ ६६५ ॥   
  
चतुर्लक्षं जपेन्मन्त्रं दशांशं जुहुयात्तिलैः ॥   
पूजादिकं प्रयोगादि नवदुर्गासमं स्मृतम् ॥ ६६६ ॥   
  
येये भूपोपकाराय लक्ष्मीमन्त्राः सुरोधिताः ॥ गणेशेनैव   
काश्यां ते चार्थदास्तान्व्रवीस्यहम् ॥ ६६७ ॥   
  
नमः कमलवासिन्यै स्वाहा चेति दशाक्षरः ॥ ऋष्याद्या   
दक्षवद्देवी कमला समुदीरिता ॥ ६६८ ॥   
  
देवीं च पद्मिनीं विष्णुपत्नीं तु वरदां मताम् ॥ तथा   
कमलरूपां च ङेनमोन्तां च विन्यसेत् ॥ पञ्चाङ्गेषु च   
ताराद्या ध्यानमस्या निरूप्यते ॥ ६६९ ॥   
  
तडित्कान्तिं पद्मयुगवरदाभयसत्कराम् ॥ शरीरभासा   
भुवनं भासयन्तीं सरोजगाम् ॥ ६७० ॥   
  
काञ्चीमुकुटमञ्जीरनूपुरै रुचिरां श्रये ॥ आदावङ्गानि   
तद्बाह्ये कमलाद्यष्टशक्तयः [द्वितीयार्थे प्रथमा] ॥ ६७१ ॥   
  
तद्बाह्ये लोकपालांश्च तदस्त्राणि च तद्बहिः ॥   
एवमभ्यर्चयेल्लक्ष्मी भवेत्सद्यो धनाधिपः ॥ ६७२ ॥   
  
पञ्चलक्षं जपेन्मन्त्रं हविष्याशी जितेन्द्रियः ॥   
तद्दशांशं सरसिजैस्त्रिस्वाद्वक्तैर्हुनेत्सुधीः ॥ ६७३ ॥   
  
नद्यां समुद्रगामिन्यां कण्ठदघ्ने जले स्थितः ॥   
लक्षत्रयं जपेन्मन्त्री भवेदर्थान्वितो नरः ॥ ६७४ ॥   
  
नन्द्यावर्त्तप्रसूनैश्च जुहुयादूत्तराक्रमे ॥ रमां सम्पूज्य   
साहस्रं तावद्बिल्वैर्मधुप्लुतैः ॥ ६७५ ॥   
  
फलैर्हुनेत्पौर्णमास्यां पञ्चम्यां वा सिताम्बुजैः ॥   
शुक्रवारेब्जपुष्पैश्च मासं यो जुहुयात्सुधीः ॥   
संवत्सराद्धनं पूर्णं लभते नात्र संशयः ॥ ६७६ ॥   
  
किम्बहूक्तेन भजते मनुमेनं जितेन्द्रियः ॥ स   
वाञ्छितार्थाल्लṁभते वसुधान्यसमृद्धियुक् ॥ ६७७ ॥   
  
अथ वक्ष्ये गणेशेन काशीराज्याप्तये मम ॥ साम्बादित्यस्य   
रक्षोदिग्भागे लक्ष्मीरुपासिता ॥ लक्ष्मीविनायकस्तत्र   
प्रसिद्धोसौ गजाननः ॥ ६७८ ॥   
  
दक्षिणेनैव मार्गेण तस्याः सिद्धिर्न वामतः ॥ सकारश्च   
हकारश्च कलरा वर्णपञ्चकम् ॥ ६७९ ॥   
  
ईकारस्वरसंयुक्तं प्रथमं कूटमुच्यते ॥ हम्बीजं तु   
द्वितीयं स्यात्प्रोक्तोयं त्र्यक्षरो मनुः ॥ ६८० ॥   
  
ऋषिर्हरिश्च गायत्री छन्दो लक्ष्मीश्च मोहिनी ॥ साम्राज्यदा   
देवतोक्ता कूटं बीजं प्रकीर्तितम् ॥ ६८१ ॥   
  
प्। ४०९) शक्तिं श्रीं च षडङ्गानि षड्भिर्दीर्घैः समाचरेत्   
॥ अतसीपुष्पसङ्काशां रत्न भूषणभूषिताम् ॥ ६८२ ॥   
  
शङ्खचक्रगदापद्मशार्ङ्गबाणधरां करैः ॥ षड्भिः   
कराभ्यां देवेशीं वरदाभयशोभिताम् ॥ ६८३ ॥   
  
पूजायन्त्रं त्रिकोणं स्यादष्टपत्रं सुभूपुरम् ॥ मध्ये   
प्रपूजयेद्देवीं षडङ्गानि ततो यजेत् ॥ ६८४ ॥   
  
त्रिकोणकोणे गायत्रीं सावित्रीं च सरस्वतीम् ॥   
ईशकोणात्क्रमेणैव ब्राह्म्याद्याश्च दलाष्टके ॥ ६८५ ॥   
  
एकोच्चारक्रमेणैव भूपुरे मनुना पुरा ॥   
अष्टादशमहाकोटियोगिनीभ्यो नमोस्त्विति ॥ ६८६ ॥   
  
मन्त्रेण पूजयेत्पश्चादिन्द्रादीनायुधान्यपि ॥ पुनर्देवीं   
समभ्यर्च्य गन्धपुष्पाक्षतादिभिः ॥ ६८७ ॥   
  
बटुकक्षेत्रपालेभ्यो योगिनीभ्यो बलिं हरेत् ॥ एवमष्टभुजां   
ध्यात्वा त्रिलक्षं प्रजपेत्सुधीः ॥ ६८८ ॥   
  
तद्दशांशेन पद्मैस्तु हुनेत्साम्राज्यसिद्धये ॥ एवमर्चयतो   
लक्ष्मीं साम्राज्यं स्यादसंशयम् ॥ ६८९ ॥   
  
अथातः सम्प्रवक्ष्यामि नित्यक्लिन्नामनुं परम् ॥ भवार्णोसौ   
मुखे मायानित्यक्लिन्ने मददवे ॥ ६९० ॥   
  
स्वाहान्तोस्य मुनिर्ब्रह्मा छन्दस्त्रिष्टुप् च देवता ॥ नित्यक्लिन्ना   
ह्रीं च बीजं स्वथा शक्तिः समीरिता ॥ ६९१ ॥   
  
क्लिन्नेति कीलकं प्रोक्तं हृदाद्यने समीरितम् ॥   
द्वाभ्यान्द्वाभ्यां च शेषाणि कुर्यादङ्गानि साधकः ॥ ६९२   
॥   
  
हृदये दृग्द्वये कर्णद्वये नासाद्वयेपि च ॥ लिङ्गे गुह्ये   
पादयोश्च मन्त्रार्णान्क्रमतो न्यसेत् ॥ ६९३ ॥   
  
अरुणामरुणाकल्पामरुणांशुकधारिणीम् ॥ अरुणस्रग्विलेपां   
तां चारुस्मरेमुखाम्बुजाम् ॥ ६९४ ॥   
  
नेत्रत्रयोल्लसद्वक्त्रां भाले धर्माम्बुमौक्तिकैः ॥   
विराजमानां मुकुटलसदर्धेन्दुशेखराम् ॥ ६९५ ॥   
  
चतुर्भिर्बाहुभिः पाशमङ्कुशं पानपात्रकम् ॥ अभयं   
बिभ्रतीं पद्ममध्यासीनां मदालसाम् ॥ ६९६ ॥   
  
ध्यात्वैवं पूजयेन्नित्यं प्रागुक्ते शक्तिपीठके ॥   
त्रिकोणमादौ तस्यान्तः षट्कोणं बाह्यके लिखेत् ॥ ६९७ ॥   
  
पद्ममाष्टदलं बाह्ये भूपुरेण च वेष्टितम् ॥ तत्र मध्ये   
यजेद्देवीं चन्दनादिभिरुत्तमैः ॥ ६९८ ॥   
  
कर्णिकायोनि मध्यस्थदेशे वाय्वीशवह्निषु ॥ नैर्-ऋत्यां पुरतो   
दिक्षु यजेदङ्गानि षट् क्रमात् ॥ ६९९ ॥   
  
क्षोभिणीं मोहिनीं लोकां त्रिषु कोणेषु पूजयेत् ॥ नित्यां   
निरञ्जनां क्लिन्नां क्लेदिनीं मदनातुराम् ॥ मदद्रवां   
द्राविणीं च द्रावितां चाष्टपत्रके ॥ ७०० ॥   
  
४१०) मदाविला मङ्गलां च मन्मथार्तां मनस्विनीम् ॥   
महोन्मोदां मानमयीं माया मन्दां सितावतीम् ॥   
द्वारपार्श्वेषु कोणेषु दिक्षु द्वादश पूजयेत् ॥ ७०१ ॥   
  
देव्यग्रद्वारके वामं पार्श्वमारभ्य पूजयेत् ॥ लोकेशानपि   
तद्बाह्ये तदस्त्राणि ततो बहिः ॥ ७०२ ॥   
  
ध्यात्वैवं प्रजपेल्लक्षमनुमेतं दशांशतः ॥   
बन्धूकपुष्पैः स्वाद्वक्तैर्जुहुयाद्धविषाथ वा ॥ ७०३ ॥   
  
तद्दशांशं कल्पयित्वा जलैः कर्पूरवासितैः ॥   
आत्मानमभिषिच्याथ ब्राह्मणान्भोजयेत्ततः ॥ ७०४ ॥   
  
वित्तभूषाम्बराद्यैश्च तोषयेद्गुरुमात्मनः ॥ सिद्धे मन्त्रे   
प्रकूर्वीत प्रयोगान्मन्त्रवित्तमः ॥ ७०५ ॥   
  
ततो विद्याप्रयोगार्हो नित्यार्चानिरतस्तथा ॥ सहस्रजापी   
तद्भक्तः कुर्यादुक्तं न चान्यथा ॥ ७०६ ॥   
  
पद्मै रक्तैस्त्रिमध्वक्तैर्होमाल्लक्ष्मीमवाप्नुयात् ॥ तथैव   
कैरवैरक्तैराज्ञश्च स्ववर्शं नयेत् ॥ ७०७ ॥   
  
समानरूपवत्सायाः शुक्लाया गोः पयःप्लुतैः ॥   
मल्लिकामालतीजातीशतपत्रैर्हुनेद्भवेत् ॥ स्वर्णाप्तिः   
स्तम्भनं शत्रोर्नृपादीनां क्रुधोपि च ॥ ७०८ ॥   
  
आज्याक्तैः करवीरोत्थैः प्रसूनैराहुतैर्ध्रुवम् ॥   
रक्ताम्बराणि वाणिज्यं भूतमर्त्यं वशं नयेत् ॥   
भूषावाहनवाणिज्यसिद्धयः स्युः स्ववाञ्छिताः ॥ ७०९ ॥   
  
लवणैः सर्षपैर्गौरेरितरैर्वाथ होमतः ॥   
तत्तैलाक्तैर्निशामध्ये त्वानयेद्वाञ्छितां वधूम् ॥ ७१० ॥   
  
तैलाक्तैर्जुहुयात्कृष्णदरपुष्पैर्निशान्तरा ॥   
मासादरातिस्तीव्रार्तिज्वरेण परिपीड्यते ॥ ७११ ॥   
  
अरुष्कसुघृताक्तैस्तद्बीजैर्निशि च होमतः ॥ व्रणाः शरीरे   
नश्येयुर्दुस्साध्याश्च चिकित्सकैः ॥ ७१२ ॥   
  
तैलैन दलिताङ्गस्तु रिपुर्याति यमालयम् ॥ तथा तत्तैलसं   
सिक्तैर्बीजैरङ्कोलकैरपि ॥ ७१३ ॥   
  
मरिचैः सर्षपाज्यक्तैर्निशि होमात्तु मानसे ॥ वाञ्छितां   
वनितां कामज्वरार्तामानयेद्ध्रुवम् ॥ ७१४ ॥   
  
मरिचैः सर्षपोपेतैः सप्तरात्रं हुतैर्निशि ॥   
धनमानकुलैर्नित्यं दुष्प्राप्यामानयेद्वधूम् ॥ ७१५ ॥   
  
अन्नाद्यैर्जुहुयान्नित्यं शतमष्टोत्तरं तु वा ॥ तेनान्नपूर्णे   
भवने भोक्ता च भवति ध्रुवम् ॥ तण्डुलैराज्ययुक्तैश्च   
होमाच्छालीनवाप्नुयात् ॥ ७१६ ॥   
  
साध्यक्षवृक्षसम्भूतविष्टपादरजः कृताम् ॥   
राजीमरीचलवणैर्जुहुयात्पुत्तलीं निशि ॥ प्रपदाभ्यां च   
जङ्घाभ्याञ्जानुभ्यामूरुयुग्मतः ॥ ७१७ ॥   
  
नाभेरधस्तद्धृदयाद्गलात्कण्ठात्तथैव च ॥ प्। ७११) छित्त्वा   
शिरस्सुतीक्ष्णेन शस्त्रेण जुहुयात्क्रमात् ॥ एवं द्वादशधा   
होमान्नरनारीनराधिपाः ॥ ७१८ ॥   
  
वश्या भवेयुः सर्वे हि ज्वरार्त्ताश्चास्य वाञ्छया ॥ प्रयान्ति   
निधनं चास्य वाञ्छया नान्ययोगतः ॥ पिष्टेन गुडयुक्तेन   
मरिचैर्जीरकैर्युताम् ॥ ७१९ ॥   
  
कृत्वा पुत्तलिकां साध्यज्ञानमुक्तामथो हृदि ॥   
सनामहोमसम्पातघृते सम्पच्य तां पुनः ॥   
स्पृशन्निजकारग्रेण सहस्रं प्रजपेन्मनुम् ॥ ७२० ॥   
  
अभ्यर्च्य तत्घृताक्तेन भक्षयेत्तद्धिया जपन् ॥   
नरनारीनृपास्तस्य वश्यास्स्युर्मरणावधि ॥ ७२१ ॥   
  
तैरेव पिष्टैर्वृत्तं तु कृत्वा तन्मध्यतस्तथा ॥   
साध्यनामस्फुटं कृत्वा प्राग्वत्सम्पाच्य भक्षणात् ॥ ७२२ ॥   
  
वश्यास्ते [इदम्पूर्वान्वयि] वत्सरं भूयः   
स्वनामार्थान्वितैस्तथा ॥ कृत्वा पिपच्य खादंस्तु वशयेत्तं   
तदर्थकम् ॥ ७२३ ॥   
  
नारिकेरपयोभिस्तु तर्पणाद्वनिता वशा ॥   
कर्पूरवासितैस्तोयैर्मनुष्यान्वशयेत्स्थितान् ॥ ७२४ ॥   
  
तर्पणाल्लवणाम्भोभिस्सर्वे स्युस्तस्य किङ्कराः ॥ तथा   
लवणयुक्तेन तोयेन वनिता वशा ॥ ७२५ ॥   
  
शुद्धेन वारिणा मासं तदर्धं तप्तवारकान् ॥ तर्पयेद्यस्य   
नाम्नैवं स तस्य स्याद्वशेऽनिशम् ॥ ७२६ ॥   
  
केतकीवासितैर्जम्बूयुतै रम्भाफलोदकैः ॥ तर्पणाद्वनिता   
वश्या दद्युः प्राणानपि प्रियान् ॥ ७२७ ॥   
  
तर्पणाल्लवणाम्भोभिस्सतिलैः किन्नरा वशाः ॥ शुद्धेन   
वारिणा मासं तर्पणात्स्यान्निजं धनम् ॥   
नमेरुवासितैस्तोयैस्तर्पणाद्भूमिपा वशाः ॥ ७२८ ॥   
  
कस्तूरीवासितैस्तोयैस्तर्पणाद्भूमिपा वशाः ॥   
चम्पकैर्वासितजलैस्तर्पणं सर्वरञ्जनम् ॥ ७२९ ॥   
  
पाटलीशतपत्राभ्यां वासितैर्ज्जलतर्पणैः ॥   
सर्वलोकचमत्कारी ध्रुवं भवति नित्यशः ॥ ७३० ॥   
  
कस्तूरीवासिताम्भोभिस्तर्पणं सर्वसिद्धिकृत् ॥   
इन्द्रचन्दनसौरभ्यवासिताम्भः प्रतर्पणैः ॥ ७३१ ॥   
  
वाञ्छितार्थसुसंसिद्धिस्तर्पयेद्वैरिमृत्यवे [इदम्पूर्वान्वयि] ॥   
केवलोष्णोदकैस्तस्य तीव्रज्वरसमुद्भवः ॥ ७३२ ॥   
  
निम्बपत्ररसोपेतैरम्बुमिस्तर्पणाद्द्विषाम् ॥   
जायतेन्योन्यवैरुद्ध्यं येन ते नाशमाप्नुयुः ॥ ७३३ ॥   
  
तथैवात्युष्णसलिलैस्तर्पणाद्द्वेषिणो भृशम् ॥   
अतीसारादिभिर्दोषैरुदर्यैरोगमाप्नुयुः ॥ सर्वविद्यास्वियं   
मुख्या देवी श्रीविद्यया समा ॥ ७३४ ॥   
  
प्। ४१२) अथातः सम्प्रवक्ष्यामि नित्यक्लिन्नामनुं परम् ॥ ॐ ह्रीं   
मैमिति बीजानि नित्यक्लिन्ने मदद्रवे ॥ ७३५ ॥   
  
ॐ ह्रीं स्वाहेति तिथ्यर्णो मन्त्रोयं वाञ्छितार्थदः ॥ ऋषिः   
सम्मोहनश्छन्दो विराडुक्तं तु देवता ॥ नित्यक्लिन्नाभिधा देवी   
चतुर्वर्गफलप्रदा ॥ ७३६ ॥   
  
विना वाग्भवबीजं तु द्विद्वियुग्मेषुबाणकैः ॥   
समस्तेनाङ्गषट्कं स्यान्नित्यक्लिन्नां स्मरेत्ततः ॥ ७३७ ॥   
  
सुरासमुद्रमध्ये तु पृथुद्वीपं स्मरेद्बुधः ॥ तेजोमयं तत्र   
वनं नानाकल्पद्रुमान्वितम् ॥ ७३८ ॥   
  
भृङ्गालिमञ्जुनादेन मन्दवातेन सेवितम् ॥   
मनोज्ञतृणपुष्पाद्यैर्युक्ते माणिक्यमण्डपे ॥ ७३९ ॥   
  
रत्नसिंहासनं तस्य मध्ये राजत्त्रिकोणके ॥ तन्मध्येष्टदले   
देवीमुपविष्टां च संस्मरेत् ॥ ७४० ॥   
  
शीतांशुचूडामरुणाम्भोजाभाम्बिभ्रतीं करैः ॥   
पाशाङ्कुशौ कल्पवल्लीं कपालं दोर्युगेन च ॥ वादयन्तीं   
कलां वीणां त्र्यक्षां नित्यां स्मराम्यहम् ॥ ७४१ ॥   
  
इति ध्यात्वा यजेत्पीठं चतुश्शक्तियुतं सुधीः ॥   
सयोनिकर्णिकं पद्ममष्टपत्रविराजितम् ॥ ७४२ ॥   
  
आं द्राविण्यै च वामायै हृदुक्त्वैशानके यजेत् ॥ ईं   
स्यादाह्लादकारिण्यै ज्येष्ठायै हृद्गुदासने ॥ ७४३ ॥   
  
ऊं क्षोभिण्यै च रद्र्यै च नमः पश्चिमकोणके ॥ ऐं   
गुह्यशक्त्यै हृत्प्रोक्तं यजेन्मध्ये त्रिकोणके ॥ ह्रीं   
सर्वशक्तिकमलासनाय हृदयान्ततः ॥ ७४४ ॥   
  
पूज्यं त्रयोदशार्णेन देव्याश्चासनमुत्तमम् ॥ नित्यक्लिन्नां   
तत्र यजेद्वक्ष्यमाणेन वर्त्मना ॥ ७४५ ॥   
  
केशरेष्वङ्गपूजा स्यात्पत्रेष्वेताः प्रपूजयेत् ॥ ईं नित्या   
मीं सुभद्रां च मङ्गलां वनचारिणीम् ॥ ७४६ ॥   
  
उ ऊं पूर्वा मे सुभगा मैं पूर्वा चापि दुर्भगाम् ॥ मनोन्मनी   
च ॐ पूर्वा मौं पूर्वारुद्ररूपिणीम् ॥ चतुर्थ्यन्तहृदन्तेन   
नाममन्त्रेण पूजयेत् ॥ ७४७ ॥   
  
वल्लकी वादनपरा ह्युष्णा रक्ता मनोहरा ॥   
मदमन्थरगामिन्यः सुभूषाश्चारुभूषणाः ॥ ७४८ ॥   
  
हव्यञ्जनाढ्यं कामस्य बीजं बिन्दुद्वयान्वितम् ॥ उच्चार्य   
ङेहृदन्तांश्चानङ्गादीन्पूजयेत्क्रमात् ॥ ७४९ ॥   
  
पञ्चपत्रेषु देव्यग्रप्रादक्षिण्येन ते तथा ॥ अनङ्गश्च स्मरो   
मन्मथाख्यः कामश्च मारकः ॥   
पञ्चपुष्पेषुपाशाह्वनाङ्कुशेक्षुधनुर्भृतः ॥ ७५० ॥   
  
पृष्ठभागे भ्रूणयुक्ता शक्तिस्तत्पार्श्वसंस्थिताः ॥   
भूषायुक्ताः स्मरेद्वक्त्रकमलाः साधु पूजयेत् ॥ ७५१ ॥   
  
प्। ४१३) ततो बाह्ये दशदले देव्यग्रादि प्रदक्षिणम् ॥   
षण्डान्तस्वरहीनञ्च ककारं बिन्दुभूषितत् ॥ ७५२ ॥   
  
एकैकं पूर्वमुच्चार्य ङेहृदन्तञ्च नाम च ॥ अयन्तु   
पूजामन्त्रः स्यात्सर्वासां चाप्यनुक्रमात् ॥ ७५३ ॥   
  
रतिश्च विरतिः प्रीतिः विप्रीतिश्च मतिस्तथा ॥   
दुर्भतिर्निधृतिर्विधृतिस्तुष्टिश्चापि वितुष्टिका ॥ ७५४ ॥   
  
अरुणाभरणोपेता वीणाहस्ताः स्मिताननाः ॥ लोकपालास्ततो   
बाह्ये तदस्त्राणि ततो बहिः ॥ ७५५ ॥   
  
वह्निलक्षं जपेन्मन्त्रं तद्दशांशं हुनेत्पुनः ॥ घृतेन   
तर्पणाद्यं च कृत्वा सन्तोष्य देशिकम् ॥ ७५६ ॥   
  
धनधान्यादिभिः [इदं पूर्वान्वयि ॥ रतिं स याच्यते   
इत्यर्थः ।] सम्यक्प्रयोगानाचरेत्ततः ॥   
पूर्वमन्त्रोदितान्सम्यक्पूर्वोक्तविधिना सुधीः ॥ ७५७ ॥   
  
एवं यः पूजयेद्भक्त्या नित्यक्लिन्नां मनोहराम् ॥ प्राप्नोति   
महतीं लक्ष्मीं याच्यते [अत्र गौणे कर्मणि लः]   
प्रमदाजनैः ॥ ७५८ ॥   
  
षडाम्नायैश्चिरं सेव्या पारम्पर्यं विचार्य च ॥   
अथातोस्याः प्रवक्ष्यामि द्वादशार्णं महामनुम् ॥ ७५९ ॥   
  
ऐं क्लीं बीजं समुच्चार्य नित्यक्लिन्ने मदद्रवे ॥ स्वाहान्तोयं   
मनुः प्रोक्तो मुनिः सम्मोहनो मतः ॥ ७६० ॥   
  
छन्दो निवृत्समाख्यातं नित्यक्लिन्ना च देवता ॥ वाग्भवेन   
षडङ्गानि कृत्वा देवीं विचिन्तयेत् ॥ ७६१ ॥   
  
रक्ताम्बरां रक्तवर्णां रक्तगन्धानुलेपनाम् ॥ कमलञ्च   
सृणिं पाशं कपालं बिभ्रतीं करैः ॥ ७६२ ॥   
  
मदाकुलितसर्वाङ्गीं त्रिनेत्रां शशिशेखराम् ॥ शाक्तपीठे   
यजेद्देवीं प्रोक्ताङ्गानि पुरा यजेत् ॥ ७६३ ॥   
  
पूर्वोक्ताश्च ततो बाह्ये शक्तीर्नित्यादिका यजेत् ॥ अरुणा   
नीलकमलकपालाढ्यकराम्बुजा ॥ ७६४ ॥   
  
शतक्रत्वादिकान्बाह्ये वज्रादींश्च ततः परम् ॥ अथ वक्ष्ये   
महाकालीं समस्तजनमोहिनीम् ॥ ७६५ ॥   
  
आनीतां श्रीगणेशेन वाममार्गप्रचारिणीम् ॥ त्वरितं   
वाममार्गेण ह्यस्याः सिद्धिः प्रजायते ॥ ७६६ ॥   
  
दिवोदासोच्चाटकरां दुगार्या उत्तरस्थिताम् ॥ ॐ   
क्ष्रेṁक्ष्रेṁक्रेṁक्रेञ्च पशुं गृहाणकवचं वदेत् ॥ अस्त्रं   
स्वाहा शक्रवर्णो मन्त्रः काल्या उदीरितः ॥ ७६७ ॥   
  
न न्यासो न च मुद्रादिर्नात्र काचिद्विचारणा ॥   
यथेष्टभक्ष्यपानाभ्यां मैथुनेन प्रसीदति ॥ ७६८ ॥   
  
प्। ४१४) उष्णतोयेन सम्पूर्णे कुम्भे चैवाथ कालिकाम् ॥   
ब्राह्म्यादिभिः शक्तिभिश्च युक्ता भक्त्या प्रपूजयेत् ॥ ७६९ ॥   
  
पञ्चवक्त्रां महारौद्रीं प्रतिवक्त्रां त्रिलोचनाम् ॥   
शक्तिशूलधनुर्बाणखेटखड्गवराभयान् ॥ ७७० ॥   
  
दक्षां दक्षभुजैर्देवीं बिभ्राणाम्भोगभूषिताम् ॥   
ध्यात्वैवं सिद्धकः साध्यं साधयेन्मनसि स्थितम् ॥ ७७१ ॥   
  
ब्राह्मी माहेश्वरी चैव कौमारी वैष्णवी तथा ॥ वाराही च   
तथेन्द्राणी चामुण्डा चण्डिकाष्टमी ॥ ७७२ …   
  
प्रोक्ता ईशानपर्यन्तं कुम्भकुक्षिस्थिता इमाः ॥ कार्तिकेया   
तमोदेवी महाकाली भयापहा ॥ ७७३ ॥   
  
वर्णलक्षं जपेन्मन्त्रं घृताक्तैस्तिमिभिर्हुनेत् ॥ तर्पणादि   
ततः कृत्वा सिद्धो मन्त्रः [तस्येति शेष्ऽः] प्रजायते ॥ ७७४ ॥   
  
नामोच्चारणसंरब्धरज्वा प्रज्वलितेनले ॥ जुहुयाद्वैरिणः   
क्रुद्धो देवीमन्त्रं जपंस्तथा ॥ ७७५ ॥   
  
समिधः पिचुमन्दस्य बिभीताङ्गारहोमतः ॥ सप्ताहाद्वैरिणं   
हन्ति कालिकामन्त्रयोगतः ॥ ७७६ ॥   
  
उच्चाटोह्यपराह्णे च सन्ध्यायां मारणन्तथा ॥ दक्षिणस्यां   
दिशि स्थित्वा ग्रामादेर्दक्षिणामुखः ॥ एतैरेव   
भवेद्धोमस्तत्तत्कर्म सुसिध्यति ॥ ७७७ ॥   
  
अथातः सम्प्रवक्ष्यामि महागणपसेविताम् ॥ महाकृत्यां यथा   
नार्यः पातिव्रत्यव्रताच्च्युताः ॥ ७७८ ॥   
  
नानाविधाश्चमत्कारा नारीभ्यश्च प्रदर्शिताः ॥   
पातिव्रत्याद्भ्रंशितास्ताः पापराशिर्महानभूत् ॥ ७७९ ॥   
  
स्त्रीषु कृत्यासु जातासु गार्हस्थ्ये भङ्गुरे सति ॥ पुरुषा यां   
समासाद्य गृहस्थाः सुखिनो भवन् ॥ ७८० ॥   
  
तां कृत्यां सम्प्रवक्ष्यामि गृहस्थाश्रममण्डनाम् ॥ ह्रीं   
महायोगिनीं प्रोच्य गौरीमुक्त्वा भुवेति च ॥ ७८१ ॥   
  
न भयङ्करि हुञ्चेति मन्त्रोयं षोडशाक्षरः ॥ अङ्गिराश्च   
मुनिर्देवी गायत्री छन्द ईरितम् ॥ ७८२ ॥   
  
एवं फडन्तं भुवनभयङ्करि शिरो मतम् ॥   
पुनरेवन्त्रिरावृत्या षडङ्गानि समाचरेत् ॥ ७८३ ॥   
  
सिंहासीनां कृष्णमुखीं लम्बमानपयोधराम् ॥   
दंष्ट्राकरालवदनां त्रिनेत्रां सर्वतोज्ज्वलाम् ॥ ७८४ ॥   
  
कृष्णकञ्चुकसंवीतां विधूमाग्निसमप्रभाम् ॥   
त्रिशूलचक्रचषकखट्वाङ्गवरपङ्कजाम् ॥ ७८५ ॥   
  
लेलिहानां महाजिह्वां विद्युत्प्रेक्षणभीषणाम् ॥ ध्यात्वा   
कृत्यां विधानेनपूजयेन्मन्त्रवित्तमः ॥ ७८६ ॥   
  
प्। ४१५) भीषणां श्रीमतीं देव्या अग्रादारभ्य पूजयेत् ॥   
प्रतिष्ठाञ्च तथा विद्यां तद्बाह्ये तु चतुर्दले ॥ ७८७ ॥   
  
पूर्वस्यां शाङ्करीं नाम शुभ्रवर्णाम्बरावृताम् ॥   
द्विभुजां सौम्यवरदां पाशाङ्कुशधरां शिवाम् ॥ ७८८ ॥   
  
दक्षिणे मालिकां नाम लम्बजिह्वां भयङ्करीम् ॥ पूजयित्वा   
जपेन्मन्त्रं नित्यमष्टोत्तरं शतम् ॥ ७८९ ॥   
  
लोकेशार्चादिकं बाह्ये नियोगोस्याथ कथ्यते ॥ कालं विदित्वा   
प्रतिमां मारणे चाप्यधोमुखीम् ॥ ७९० ॥   
  
तस्याधोमेखलायुक्तं [सन्धिरार्षः] त्रिकोणं वह्निकोणके ॥   
चन्द्रगौरं विधायाग्निं परिस्तीर्य शरैस्तृणैः ॥ ७९१ ॥   
  
बिभीतकपरिध्या च कल्पयेद्वाऽस्य मारणे ॥   
जुहुयान्निम्बतैलाक्तैः काकोलूकोत्थविट्ककैः ॥ ७९२ ॥   
  
दारयैनं शोषयैनं मारयेत्थं विधाय च ॥   
अष्टोत्तरशतं चैव ममुना जुहुयाद्बुधः ॥ ७९३ ॥   
  
होमान्तं विधिवत्कृत्वा मारणाग्नेश्च सन्निधौ ॥ यो मे   
कण्ठग्रहो वापि दूरस्थोप्यन्तिकेपि च ॥   
विषक्रव्यमसृक्तस्येत्थमुक्त्वा च निवेदयेत् ॥ ७९४ ॥   
  
संरक्ष्याग्निविधानेन नवरात्रं समापयेत् ॥ मृतस्तिष्ठति   
तेनाशं तावदस्य रिपोर्मतिः ॥ ७९५ ॥   
  
अर्कक्षीरेण मरिचं पिष्ट्वा सिद्धार्थमेव च ॥ जले सṁलोड्य   
मन्त्रेण रिपुं ध्यात्वा निरुद्धदृक् ॥ ७९६ ॥   
  
कृष्णाम्बरोत्तरीयोग्रपादेनाक्रम्य चेद्रिपुम् ॥ वज्रं शूलमिति   
ध्यात्वा अद्भिस्तस्योपरि क्षिपेत् ॥ नवरात्रान्तरे शत्रुर्म्रियते   
नात्र संशयः ॥ ७९७ ॥   
  
हरसिद्धे चितावह्नौ तैलसिक्तैर्बिभीतकैः ॥ जुह्वतो म्रियते   
शत्रुः सत्यमौशनसोदितम् ॥ ७९८ ॥   
  
रिपोः प्रतिकृतिन्ध्यात्वा साध्यर्क्षफलकेनले ॥ अर्कक्षीरेण   
मरिचं पिष्ट्वा तत्रैव लेपयेत् ॥ ७९९ ॥   
  
फट्कारं हृदये कृत्वा शिवं निर्माय कूपके ॥   
क्षिपेत्कृष्णचतुर्दश्यां जप्त्वा मन्त्रं सहस्रशः ॥ ८०० ॥   
  
सद्योवगाहनं कृत्वा तस्यामेव च लक्षकम् ॥ मन्त्रं जप्त्वा   
विधानेन भेदयेच्छिवमुद्रया ॥ षण्मासान्म्रियते शत्रुः   
सन्ध्ययोरुभयोरपि ॥ ८०१ ॥   
  
वायुना सूद्धृतं पत्रं शुष्कं बैभीतकन्ततः ॥ गृहीत्वा   
विलिखेन्मन्त्री कृष्णसर्पास्यशोणितैः ॥ ८०२ ॥   
  
नामधेयं रिपोरन्ते वायुबीजं नियोजयेत् ॥ लिखने तस्य गेहे तु   
काकवद्भ्रमते ध्रुवम् ॥ ८०३ ॥   
  
वातोद्धूतैः शुष्कपत्रैः काष्ठैरशनिपातितैः ॥   
उष्ट्रास्थ्ना च शवाङ्गारैः शत्रोरुच्चाटनं भवेत् ॥ ८०४ ॥   
  
प्। ४१६) दूर्वां गुडूचीं सम्पिष्य सर्पिषा तिलतण्डुलैः ॥   
अन्नैः समिद्भिः पालाशैः शान्तिं कुर्याद्विचक्षणः ॥ ८०५ ॥   
  
लक्ष्मीं बिल्वफलैः पत्रैर्नन्द्यावर्तैः श्रियं तथा ॥   
रक्तपुष्पैरपामार्गैरिङ्गालैश्च समुद्रकैः ॥   
मधुरत्रयसंसिक्तैरेभिः कुर्यात्तु वश्यकम् ॥ ८०६ ॥   
  
शान्तिं कृत्वा विधानेन कृत्यामन्त्रमिमं जपेत् ॥   
महाव्याधिप्रशमनं नित्यमष्टाधिकं शतम् ॥ ८०७ ॥   
  
जपेदेकाग्रचित्तस्तु लोकवश्यकरं परम् ॥ मनसा चिन्तयेत्कृत्यां   
गजारूढां विहङ्गमाम् ॥ ८०८ ॥   
  
तस्य वश्यम्भवेत्क्षिप्रमश्वारूढां [एतत्पदचतुष्टयं   
पूर्वान्वयि] तथा भजेत् ॥ चौरव्याघ्रमृगादीनां   
सलिलादिभयापहाम् ॥ ८०९ ॥   
  
सप्ताभिमन्त्रितं तोयं पीत्वा मन्त्रसमाहितः ॥ मेधावी च   
भवेद्वाग्मी तावज्जप्त्वाभिषेकतः ॥ सप्ताभिमन्त्रितं कृत्वा   
विषमप्यमृतम्भवेत् ॥ ८१० ॥   
  
पक्षं मासं द्विमासं वा षण्मासं वत्सरन्तु वा ॥ एवं   
यः कुरुते मर्त्यः स पुण्यां गतिमाप्नुयात् ॥ ८११ ॥   
  
अथ वक्ष्ये महाशान्तिं सर्वोपद्रवनाशिनीम् ॥ वामाचारस्य   
सङ्गोप्त्रीं समस्तसुरतुष्टिदाम् ॥ ८१२ ॥   
  
वाममार्गभवं पापं हरेत्पुण्यं विवर्द्धयेत् ॥   
अकालमृत्युमथिनी सदा विजयवर्द्धिनी ॥ ८१३ ॥   
  
आयुष्यपालिनी पुष्टिलक्ष्मीसौभाग्यवश्यकृत् ॥ ८१४ ॥   
  
पुत्रदा पौत्रदा चैव लक्ष्मीमलविनाशिनी ॥   
महाव्याधिप्रशमिनी ह्यपस्मारविनाशिनी ॥ ८१५ ॥   
  
योगिनीभूतवेतालाः प्रेतकूष्माण्डपन्नगाः ॥ तत्र स्थाने न   
तिष्ठन्ति डाकिन्याद्या विशेषतः ॥ ८१६ ॥   
  
कृत्यामभ्यर्चयेद्वस्त्रे यथाविधिपुरःसरम् ॥ षोडशारं   
लिखेत्पद्मं योनियुक्तं सबिन्दुकम् ॥ ८१७ ॥   
  
तन्मध्येष्टदलं लेख्यमकारादि न्यसेत्क्रमात् ॥ तन्मध्ये   
रसकोणं तु लिखेन्मूलमनुं स्मरन् ॥ ८१८ ॥   
  
चन्द्रबिम्बं लिखेत्पद्मं तस्योर्ध्वं प्रेतमालिखेत् ॥   
न्यस्येत्तन्मध्यगं कुम्भं वस्त्ररत्नविभूषितम् ॥ ८१९ ॥   
  
कुम्भमध्ये न्यसेत्कृत्यां सर्वलक्षणसंयुताम् ॥ अर्चयेच्च   
यथान्यायं पायसन्तु निवेदयेत् ॥ ८२० ॥   
  
लोके शान्तां यजेद्देवीं तदग्रे होममाचरेत् ॥   
जुहुयादाज्यसंसिक्तापामार्गतिलसर्पिषा ॥ ८२१ ॥   
  
दूर्वाम्रखदिराश्वत्थैः प्रत्येकं तु शताष्टकम् ॥ कुण्डे च   
स्थण्डिले वापि होमकर्म्म समाचरेत् ॥ ८२२ ॥   
  
प्। ४१७) तस्य दक्षिणपार्श्वे तु लक्ष्मीन्ध्यायेद्यथाविधि ॥   
कुम्भमध्ये न्यसेद्देवीं दक्षिणे तु श्रियं स्मरेत् ॥ ८२३ ॥   
  
वामपार्श्वे यजेद्देवीं हृल्लेखां परमेश्वरीम् ॥ तस्या वै   
वामपार्श्वे तु पूजयेद्गणनायकम् ॥ ८२४ ॥   
  
अयुतं मूलमन्त्रन्तु जपेन्मृत्युविनाशनम् ॥ लक्षं तु   
भ्रूणहत्यायां मद्यपाने सहस्रकम् ॥ ८२५ ॥   
  
गुरुद्रोहे कोटिमितं तथा चाष्टोत्तरं शतम् ॥ ब्रह्मद्रोहे तु   
प्रयुतं गुरुतल्पगमे तथा ॥ मदात्ययादधर्मादौ   
पञ्चलक्षमितं जपेत् ॥ ८२६ ॥   
  
वामे वा कौलिके मार्गे कापाले गन्तुमिच्छति ॥ सचादौ   
साधयेन्मन्त्रमिमं परिमलाह्वयम् ॥ ८२७ ॥   
  
पापनाशकरो यस्माच्छत्रुभीतिनिवारकः ॥ गुरुदोषाः   
शिष्यदोषा अधर्माङ्गभवाश्च ये ॥ ते सर्वे नाशमायान्ति   
मनोरस्य जपे कृते ॥ ८२८ ॥   
  
दक्षिणाचारनिष्ठोपि दुःखनाशाय सेवयेत् ॥ शुष्कुल्यः   
फेणिका मुद्गा मांसन्तु वटकेण्डिराः ॥ ८२९ ॥   
  
सौवीरं काञ्जिकं मद्यं स्वस्त्री शक्तिः प्रकीर्तिता ॥   
वृन्ताकशाको मत्स्यार्थे वा मादधिकसिद्धिदः ॥ ८३० ॥   
  
अथतः सम्प्रवक्ष्यामि विघ्नं त्रैलोक्यमोहनम् ॥ प्रपञ्चितं   
प्रपञ्चेपि शक्तिभिर्बहुधा तथा ॥ ८३१ ॥   
  
दिवोदासस्य तपसा शाक्ते मार्गे न येविशन् ॥ तदा सम्मोहनो नाम   
केदारस्य तु पश्चिमे ॥ ८३२ ॥   
  
गणेशोभूत्तदा तेन सम्पूर्णं मोहितं पुरम् ॥ तस्य मन्त्रं   
प्रवक्ष्यामि सोर्ध्वाम्नायेन सिद्धिदम् ॥ ८३३ ॥   
  
वक्रतुण्डैकदंष्ट्राय क्लीं ह्रीं श्रीं गं वदेत्ततः ॥   
गणपतिं वरयुग्मं दान्तं सर्वजनं वदेत् ॥ ८३४ ॥   
  
मे वशमानय स्वाहा त्रयस्त्रिंशल्लिपिर्मनुः ॥ मुनिस्तु गणपः   
प्रोक्तो गायत्रं छन्द ईरितम् ॥ ८३५ ॥   
  
त्रैलोक्यमोहनो विघ्नो देवता परिकीर्तितः ॥   
रुद्रेषुपञ्चवेदाङ्गनेत्रवर्णैर्मनोः क्रमात् ॥ ८३६ ॥   
  
षडङ्गविधिरुद्दिष्टो ध्यानपूजादिकं ब्रुवे ॥   
महागणेशवत्सर्वं प्रयोगादिकमाचरेत् ॥ ८३७ ॥   
  
इति श्रीमहामायामहाकालानुमते मेरुतन्त्रे शिवप्रणीते   
ऊर्ध्वाम्नायगणपतिमन्त्रप्रकाशः सप्तदशः ॥ १७ ॥   
