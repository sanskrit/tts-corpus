+++
title = "१६ दक्षिणाम्नायगणपतिमन्त्रप्रकाशः"

+++
श्रीदेव्युवाच ॥   
  
असिद्धगुरुणा दत्तो मनुः शिष्याय वा गुरुः ॥ सिद्धा   
मन्त्रान्तरैर्देव नैव सिद्धो यथा गुरुः ॥ १ ॥   
  
भिन्नाम्नायो यदा शिष्यस्तद्भिन्नाम्नायदेवताम् ॥ यजते तत्र   
देवेश कीदृक्सिद्धिस्तु तं व्रजेत् ॥ २ ॥   
  
ईश्वर उवाच ॥   
  
गुरुश्चेद्दक्षिणाम्नायी सर्वाम्नायेषु दीक्षितः ॥   
ऊर्ध्वाम्नायी तथा न्येषु पूर्वाम्नायी परेषु च ॥ ३ ॥   
  
द्वयोस्तु पश्चिमाम्नायी उत्तरे त्वधरे भवेत् ॥ अधरे नैव   
कुत्रापि गुरुत्वं च विलोकितम् ॥ ४ ॥   
  
दक्षिणोपासकः काल ऊर्ध्वः सायुज्यमाप्नुयात् ॥   
देवतायास्तथा पूर्वः सारूप्यं लभते परः ॥ ५ ॥   
  
सामीप्यं त्वपरो लोकमधोगत्यैहिकं फलम् ॥   
लोभत्यागश्चोपकारो ह्यध्ॐमार्गेप्युदर्ककृत् ॥ ६ ॥   
  
मन्त्रान्तरे च संसिद्धो गुरुर्मन्त्रं प्रयच्छति ॥   
यथोक्ताचरणात्तस्य सिद्धिः शिष्यस्य जायते ॥ ७ ॥   
  
कृपावशात्सिद्धमन्त्रं ददाति च यदा गुरुः ॥ विना जपं   
विना पूजां सिद्धयस्तत्करे स्थिताः ॥ असिद्धगुरुणा दत्तो   
मन्त्रः स्याद्बहुविघ्नदः ॥ ८ ॥   
  
तत्रादौ साधयेद्विघ्नराजमन्त्रं ततः पुनः ॥ निष्पापस्य   
पुरश्चर्या स्वतः सिद्ध्येन्मनूत्तमः ॥ ९ ॥   
  
तत्राम्नायविभेदेन सर्वतन्त्रेषु गोपितम् ॥ एकबीजात्मकं वक्ष्ये   
विघ्नमन्त्रं सुद्धिदम् ॥ १० ॥   
  
तत्रादौ वैदिकानां तु गकारः केवलो मतः ॥ दक्षिणानां   
बिन्दुयुक्तो द्विबिन्दुः पूर्वमार्गिणाम् ॥ ११ ॥   
  
एतद्द्वययुतः पश्चादूर्ध्वाम्नायेपि गौमिति ॥ ग्लौमुत्तरे गौमिति   
च पातालाम्नाय ईरितः ॥ १२ ॥   
  
गणपोस्य मुनिच्छन्दो निवृद्विघ्नश्च देवता ॥ गणं जयाय   
स्वाहा हृत्कमेकदंष्ट्राय [शिरः] हुम्फट् ॥ १३ ॥   
  
अचलकर्णिने नमः शिखा प्रोक्ताथ वर्म च ॥ गजवक्त्राय च   
नमस्तथा नेत्रमुदीर्यते ॥ १४ ॥   
  
महादशनचण्डाय हुम्फड्वैरिकमस्त्रकम् ॥   
षड्दीर्घयुक्तबीजेन तान्त्रिको न्यासमाचरेत् ॥ १५ ॥   
  
ततो गणपतिं ध्यायेद्यतवाक्च प्रसन्नधीः ॥ रक्ताम्बरं   
रक्तवर्णं रक्तगन्धानुलेपनम् ॥ १६ ॥   
  
रक्तपुष्पैः पूज्यमानं तुन्दिलं चन्द्रमौलिनम् ॥ त्रिनेत्रं   
वामनं विघ्नाधीशं पूज्यं च शुण्डिनम् ॥ १७ ॥   
  
वामे दक्षे द्वयोः पाशां कुशौ पाण्योस्तु बिभ्रतम् ॥   
पद्मासनं सर्वभूषं ध्यायेद्विघ्नविनायकम् ॥ १८ ॥   
  
प्। ३६४) श्रीपर्णादिकृते पीठे पूजयेत्कुङ्कुमादिना ॥   
यन्त्रमेतद्बुधः कुर्याच्चतुरस्रत्रयं शुभम् ॥ १९ ॥   
  
तन्मध्येष्टदले कार्यः पूजापीठं गणेशितुः ॥ तत्र   
पूर्वोक्तविधिना मण्डपादि प्रकल्पयेत् ॥ २० ॥   
  
पृथिव्यन्तं समुद्रादि लिखेदिक्षुरसात्मकम् ॥ रत्नद्वीपादि च   
परं त्वर्चेदिष्टदलात्मके ॥ २१ ॥   
  
अर्चयेत्कर्णिकायां तु देवं पत्रेषु वै क्रमात् ॥ तीव्रा च   
ज्वालिनी नन्दाभोगदा कामरूपिणी ॥ २२ ॥   
  
उग्रा तेजस्वती सत्या नवमी विघ्ननाशिनी ॥ आद्या मध्यातथा   
चान्तमनाः पीठमनुं शृणु ॥ २३ ॥   
  
ॐ सर्वशक्तिकमलासनाय नम इत्यमुम् ॥ पूर्वादिषु चतुर्दिक्षु   
यजेत्पीठं गणाधिपम् ॥ २४ ॥   
  
गणेशानं गौरवर्णं रक्तं च गणनायकम् ॥ गणक्रीडं   
नीलवर्णं केशरेषु ततो यजेत् ॥ २५ ॥   
  
अग्नीशासुरवायव्यमध्ये चान्तरदिक्षुं च ॥ मन्त्रस्यास्य   
षडङ्गानि ध्यातव्यास्ताश्च देवताः ॥ २६ ॥   
  
तुषारस्फटिकश्यामनीलकृष्णारुणत्विषः ॥   
वरदाभयधारिण्यः प्रधानतनवः स्त्रियः ॥ २७ ॥   
  
वक्रतुण्डैकदंष्ट्रौ च महोदरगजाननौ ॥   
लम्बोदराख्यविकटौ विघ्नराड्धूम्रवर्णकौ ॥ २८ ॥   
  
पूर्वादिषु दलेष्वर्च्या ब्राह्म्याद्याश्च दलाग्रतः ॥ ध्यानं   
तासां प्रवक्ष्यामि प्रोक्तं सव्यक्रमेण तु ॥ २९ ॥   
  
ब्राह्मी वर्णसिता ध्येया मृगचर्मविभूषिता ॥   
अक्षमालामयोदण्डं कुण्डिकां दधती करैः ॥ ३० ॥   
  
त्रिशिखं परशुं हस्तैर्डमरुं नृकपालकम् ॥ विभ्राणां   
चन्द्रगौराङ्गीं महेशीं भावयेच्छुभाम् ॥ ३१ ॥   
  
गुणं ख्ट्।वाङ्गकं दण्डमङ्कुशं दधतीं करैः ॥   
इन्द्रगोपारुणां ध्यायेत्कौमारीं करुणालयाम् ॥ ३२ ॥   
  
अरिशङ्खकपालानि घण्टां च करपङ्कजैः ॥ विभ्राणां   
वैष्णवीं ध्यायेन्नीलमेघसमप्रभाम् ॥ ३३ ॥   
  
तोमराङ्कुशवज्राङ्कविद्युद्युक्तकराम्बुजाम् ॥ इन्द्राणीं   
भावयेन्मन्त्री नीलवर्णां सुभूषणाम् ॥ ३४ ॥   
  
हलं च मुसलं दोर्भिर्दधानां खड्गखेटकौ ॥ वाराहीं   
भावयेच्छक्तिमञ्जनाचलसन्निभाम् ॥ ३५ ॥   
  
धारयन्तीं शूलखेटौ कपालं नृशिरः करैः ॥   
चामुण्डां शोणवर्णां च मुण्डमालायुतां स्मरेत् ॥ ३६ ॥   
  
स्वर्णाभामक्षमालां च बीजपूरकपालके ॥ पद्मं च   
दधतीं हस्तैर्महालक्ष्मीं स्मरेत्सुधीः ॥ ३७ ॥   
  
चतुरस्रत्रयान्तस्थवीथिद्वन्द्वे समर्चयेत् ॥ दिक्पालांश्च   
तदस्त्राणि पूजाविघ्नहरस्य तु ॥ ३८ ॥   
  
यश्चैवं पूजयेदेवं गणेशं विघ्ननाशनम् ॥ असिद्धादपि   
सम्प्राप्तो मन्त्रोसौ सिद्धिकृद्भवेत् ॥ ३९ ॥   
  
प्। ३६५) लक्षमेकं मनुं जप्त्वा जुहुयात्तद्दशांशतः ॥   
मोदकैः पृथुकैर्लाजैः सक्तुभिश्चेक्षुपर्वभिः ॥ ४० ॥   
  
नारिकेरैस्तिलैर्मोचैर्होमं कुर्यात्पृथक्पृथक् ॥ सहस्रमेकं   
द्विशतं पञ्चाशप्रमितं तथा ॥ ४१ ॥   
  
तिलैस्त्रिमधुराक्तैश्च होमः कार्योथ कथ्यते ॥ दौग्धान्नेन   
घृताक्तेन होमोभीष्टफलप्रदः ॥ ४२ ॥   
  
लक्ष्मीकामो नारिकेरैश्चतुर्थ्यां तु चतुश्शतम् ॥   
सितपक्षादिमारभ्य प्रत्यहं जुहुयात्क्रमात् ॥ ४३ ॥   
  
चतुर्थ्यन्तं ततः सर्वप्राणिनो वशगा नृणाम् ॥ तिलैश्च   
घृतसंयुक्तैर्होमः श्रीवश्यकीर्तिदः ॥ ४४ ॥   
  
स्वादुत्रययुतैर्लाजैर्हुनेत्सप्तदिनावधि ॥ कन्यार्थी लभते   
कन्यां पुत्रार्थी लभते सुतम् ॥ ४५ ॥   
  
दधिसंसिक्तलवणैर्जुहुयाच्च चतुर्दिनम् ॥ निशीथिन्यां च   
वश्यादौ भवेद्वश्यं तथेप्सितम् ॥ ४६ ॥   
  
गौरवं लाघवं साध्यं जाप्यं चासाध्यमेव च ॥ कार्यं   
ज्ञात्वा होमसङ्ख्यां कल्पयेच्च सहस्रतः ॥ ४७ ॥   
  
कोट्यन्तमेवं विज्ञेयं यत्र सङ्ख्या तु नोदिता ॥   
सितार्कद्रुममूलेन कुचन्दनसुदारुभिः ॥ ४८ ॥   
  
गजाक्षत्रोटिनं चैव दन्तकेनापि दन्तिनाम् ॥ विधाय विघ्नं   
सम्पूज्य तं पृष्ट्वा प्रजपेन्मनुम् ॥ ४९ ॥   
  
उपोषितः शुचिश्चन्द्रग्रहणे तं समुद्धरेत् ॥ शिखायां   
व्यवहारादौ समरे विजयी भवेत् ॥ ५० ॥   
  
रोचनारजसानेन कृतं च मनुना ततः ॥ तिलकं सर्वराजानो   
लोकाः स्युर्वशगास्सदा ॥ ५१ ॥   
  
नवनीतेन वै साध्यनामालिख्यानुलोमगम् ॥ विलोमं विघ्नबीजं   
च तद्धृतं स्थापितं जले ॥ ५२ ॥   
  
जपित्वाष्टोत्तरशतं तूष्णीं तद्भक्षयेत्तदा ॥   
सप्ताहाद्वशगः साध्यः साधकस्य भवेद्ध्रुवम् ॥ ५३ ॥   
  
गणेशं तर्पयेत्तोयैः प्राग्वत्कार्यवशेन तु ॥   
मण्डादिभिरवाप्नोति मन्त्रोयं प्रणवादिकः ॥ ५४ ॥   
  
सन्न्यासिने च पूजायां हृदन्तः परिकीर्तितः ॥ वक्ष्येथ   
दक्षिणाम्नाये लक्ष्मीगणपतिं सुराः ॥ ५५ ॥   
  
गजलक्ष्मीसमायुक्तमयं योगोति दुर्लभः ॥ श्रीं गं सौम्याय   
चोच्चार्य महागणपतिं तथा ॥ ५६ ॥   
  
ङेन्तमुक्त्वा वरवरदोक्त्वा सर्वजनं वदेत् ॥ मे वशमानय   
स्वाहेत्येकोनत्रिंशदक्षरः ॥ ५७ ॥   
  
अन्तर्यामी मुनिश्छन्दो गायत्री त्रिवृदन्विता ॥ देवो   
लक्ष्मीगणेशोत्राथाद्यबीजद्वयेन तु ॥   
षड्दीर्घयुक्तेनाङ्गानि जातियुक्तानि कारयेत् ॥ ५८ ॥   
  
प्। ३६६) हेमाभं पीतवसनं शङ्खचक्रगदाभयान् ॥   
दक्षोर्ध्वकरमारभ्य दक्षिणेधः करावधि ॥ ५९ ॥   
  
दधतं शुण्डया स्वर्णघटं पद्मोपरि स्थितम् ॥   
वामाङ्केविष्णुलक्ष्म्या चाश्लिष्टं दक्षभुजेन तु ॥ ६० ॥   
  
प्राक्प्रोक्ते पूजयेत्पीठे तीव्रादिनवशक्तिके ॥   
अष्टपत्राम्बुजद्वन्द्वे कर्णिकाकेशरोज्ज्वले ॥   
चतुर्द्वारसमायुक्तचतुरस्रत्रयावृते ॥ ६१ ॥   
  
मूलेन मूर्ति सङ्कल्प्य तस्यामावाह्य पूजयेत् ॥   
प्रथमावृत्तिरङ्गैः स्याद्वक्रतुण्डादिभिः परा ॥ ६२ ॥   
  
अणिमा महिमा चैव लघिमा गरिमा तथा ॥ ईशित्वं च   
वशित्वं च प्राकाम्यं प्राप्तिरग्रतः ॥ ६३ ॥   
  
चतुर्थी मातृभिश्चाग्रे लोकेशानायुधानि च ॥ लक्षं   
जपेद्धुनेद्बिल्वसमिधो मधुरप्लुताः ॥ तर्पणादि ततः कृत्वा   
काम्यकर्माणि साधयेत् ॥ ६४ ॥   
  
हुनेच्चैव सहस्राणि श्रीफलैर्मधुरान्वितैः ॥ महालक्ष्मीकरो   
होमः पुत्रमित्रकलत्रदः ॥ ६५ ॥   
  
शुद्धतोयेन सन्तर्प्य चत्वारिंशच्चतुःशतम् ॥   
चत्वारिंशद्दिनान्मन्त्री वाञ्छितां लभते श्रियम् ॥ ६६ ॥   
  
ताराद्योयं रमाहीनस्तथाष्टाविंशदक्षरः ॥   
न्यासध्यानादिकं प्राग्वत्पूजाभेदो निगद्यते ॥ ६७ ॥   
  
आदावङ्गानि च ततो बलाका विमला तथा ॥ कमलावनमाला च   
बिभीषिका च मालिका ॥ ६८ ॥   
  
वशङ्करा वसुमाला पार्श्वयोः शङ्खपद्मकौ ॥ लोकेशांश्च   
तदस्त्राणि पूजयेत्काम्यमुच्यते ॥ ६९ ॥   
  
उरोमात्रे जले स्थित्वा ध्यात्वा सवितृमण्डले ॥ देवं त्रिलक्षं   
जपतो धनवृद्धिः प्रजायते ॥ ७० ॥   
  
बिल्वमूलं समास्थाय तावज्जप्ते फलं हि तत् ॥   
अशोककाष्ठैर्ज्वलिते वह्नावाज्याक्ततण्डुलैः ॥ ७१ ॥   
  
होमतो वशयेद्विश्वमर्ककाष्ठं तथापि वा ॥ खादिराग्नौ   
नरपतिर्लक्ष्मीं [लभते इति शेषः] पायसहोमतः ॥ ७२ ॥   
  
श्रीमित्येकाक्षरः प्रोक्तो मन्त्रश्च्छन्दो निवृन्मतम् ॥   
भृगुर्मुनिर्देवता तु लक्ष्मीः सर्वप्रदा मता ॥   
षड्दीर्घबीजयुक्तेन षडङ्गानि समाचरेत् ॥ ७३ ॥   
  
पद्मारूढां सुवर्णाभां सपद्मोर्ध्वकरद्वयाम् ।   
अधोदक्षेणाभयदां वामेन वरदायिनीम् ॥ ७४ ॥   
  
हिमाचलनिभैर्नागैः शुण्डाग्रामृतकुम्भकैः ॥ चतुर्भिः   
सिच्यमानां च क्षौमवस्त्रां किरीटिनीम् ॥ ७५ ॥   
  
ध्यायेद्धरिप्रियां देवीं भक्तानुग्रहकातराम् ॥   
धर्मादिकल्पिते पीठे भूपुराढ्ये दलाष्टके ॥ ७६ ॥   
  
प्। ३६७) रमामावाह्य गन्धाद्यैः कर्णिकायां यजेत्ततः ॥   
विभूतिरुन्नतिश्चैव हृष्टिः कीर्तिश्च सन्नतिः ॥ ७७ ॥   
  
व्युष्टिरुत्कृष्टिर्-ऋद्धिश्च क्रमात्पूज्या दिगष्टके ॥ मध्ये   
सिंहासनं पूज्यं सर्वशक्तिमयं तथा ॥ ७८ ॥   
  
बीजाद्यमासनं दद्यान्मूर्तिं मूलेन कल्पयेत् ॥ षडङ्गानि च   
सम्पूज्य पुनरष्टदलेर्चयेत् ॥ ७९ ॥   
  
चतुर्दिक्षु च देव्यग्राद्वासुदेवं हलायुधम् ॥ प्रद्युम्नं   
चानिरुद्धं च विदिशासु तथा क्रमात् ॥ ८० ॥   
  
दमकं सलिलं चैव गुग्गुलं च कुरण्टकम् ॥   
देवीदक्षिणहस्ताग्रे शङ्खाख्यं निधिमर्चयेत् ॥ ८१ ॥   
  
वामे पद्मनिधिं चैव द्वितीयेष्टदले ततः ॥ बलाकां   
विमलां चैव कमलां वनमालिकाम् ॥ ८२ ॥   
  
बिभीषिकां मालिकां च शाङ्करीं वसुमालिकाम् ॥   
लोकपालानायुधानि प्रोक्तमेतच्छ्रियोर्चनम् ॥ ८३ ॥   
  
जपेद्भास्करलक्षं तत्सहस्रं जुहुयात्पुनः ॥   
पद्मैस्त्रिस्वादुसंयुक्तैस्त्रिनवैः श्रीफलैरपि ॥ ८४ ॥   
  
त्रिभिर्वा मधुराक्तैश्च तर्पणादि ततश्चरेत् ॥ एवं   
सिद्धमनुर्मन्त्री साधयेन्निजवाञ्छितम् ॥ ८५ ॥   
  
वक्षोजदघ्ने पयसि तिष्ठन्नर्कगतां श्रियम् ॥ संस्कृत्य   
मनुमेनं च जपेल्लक्षत्रयावधि ॥ सोचिरेणैव कालेन   
दारिद्र्यात्परिमुच्यते ॥ ८६ ॥   
  
मधुसूदनगेहे च बिल्वाध उपविश्य च ॥ त्रिलक्षं   
प्रजपेन्मन्त्रीवत्सराद्वाञ्छितार्थदः [तस्मा अयं मन्त्रो   
भवेदिति शेषः ॥] ॥ अधिकं वसुसङ्घातं लभते   
नान्यथाचिरात् ॥ ८७ ॥   
  
अशोकैधश्चिते वह्नौ सघृतैस्तण्डुलैर्हुनेत् ॥ मन्त्री   
त्रिभुवनं सर्वं वशं कुर्यान्नचान्यथा ॥ ८८ ॥   
  
खादिरैः कमलैः सम्यगेधितेग्नौ यथाविधि ॥   
तण्डुलैस्त्रिस्वादुयुक्तैर्जुहुयान्मन्त्रवित्तमः ॥ तेन राजकुलं   
वश्यं धनवानर्थवान्भवेत् ॥ ८९ ॥   
  
अर्कवह्नौ हुनेन्मन्त्री सुशुद्धैः शालितण्डुलैः ॥ नियतं   
राज्यलक्ष्मीं स चायुष्पुर्त्रांल्लभेत् कम् [सुखम्] ॥ ९० ॥   
  
त्रिस्वादुयुक्तैर्नलिनैर्लक्षमेकं हुनेत्सुधीः ॥ अलक्ष्मीसहितो   
मर्त्योलक्ष्मीमाप्नोति निश्चितम् ॥ धनधान्यादिसम्पत्त्या तुष्टो   
भवति साधकः ॥ ९१ ॥   
  
ब्राह्मणस्य गृहे बिल्वं समारोप्य विवर्धयेत् ॥ श्रीसूक्तं च   
पठेन्नेव तत्रैव जुहुयात्पुनः ॥ ९२ ॥   
  
त्रिस्वादुयुक्तैः कुसुमैः फलैश्चापिः समिद्वरैः ॥   
स्कन्धभेदैस्तस्य नरस्तिष्ठन्मूलेपि संहुनेत् ॥ ९३ ॥   
  
बिल्वाभिमिश्रहविषा हविष्याण्यचिरं रमा ॥ प्रत्यक्षा च   
भवेत्तस्य कथमश्रीः कुले भवेत् ॥ ९४ ॥   
  
प्। ३६८) वक्ष्येथ शक्तिगणपमन्त्रं ह्राह्रीं ततश्च ह्रीम् ॥   
त्र्यक्षरोयं विराट् छन्दो मुनिर्भार्गव ईरितः ॥ ९५ ॥   
  
देवता शक्तिगणपः षडङ्गानि समाचरेत् ॥   
षड्दीर्घयुग्गकारेण ततो ध्यायेद्गजाननम् ॥ ९६ ॥   
  
दक्षोर्घे चाङ्कुशं वामे पाशं वामे त्वधः करे ॥   
बीजपूरं स्वयं तत्तु दक्षिणे स्वर्णवर्णकम् ॥ ९७ ॥   
  
पुष्करं मोदकान्बिभ्रत्कर्णयोदीर्घचामरे ॥ पूर्वोक्ते   
पूजयेत्पीठे पूर्वादिनवशक्तिके ॥ ९८ ॥   
  
अष्टपत्राम्बुजे देवं चतुरस्रत्रयावृते ॥ प्रथमाङ्गावृतिः   
प्रोक्ता द्वितीया चापि मातृभिः ॥ ९९ ॥   
  
तृतीया लोकपालैः स्याच्छस्त्रौघैश्च चतुर्थ्यपि ॥ लक्षमेकं   
जपेन्मन्त्रं हविष्याशी जितेन्द्रियः ॥ १०० ॥   
  
तद्दशांशं प्रजुहुयादपूपैर्घृतसम्प्लुतैः ॥ एवं   
सिद्धमनुर्मन्त्री काम्यकर्माणि साधयेत् ॥ १०१ ॥   
  
शुक्लपक्षे चतुर्थां च पूजयित्वा विनायकम् ॥   
अपूपैर्गुडसम्मिश्रैः पक्कान्नैश्च घृतप्लुतैः ॥ १०२ ॥   
  
मरिचैः क्षुरकैश्चैव सैन्धवेनापि मिश्रितैः ॥ देवस्य   
सन्निधौ मन्त्री जुहुयात्त्रिसहस्रकम् ॥ १०३ ॥   
  
गद्यपद्यमयी वाणी सप्ताहाद्भवति ध्रुवम् ॥ वश्यार्थी   
मधुहोमेन राजानं वशमानयेत् ॥ १०४ ॥   
  
कन्याथी जुहुयाल्लाजैस्तन्नामपुरमन्त्रतः ॥ सप्त   
सम्भोजयेत्कन्या यद्वैकां स लभेत ताम् ॥ १०५ ॥   
  
कर्षमात्रं च वा स्वर्णं पलमात्रं तथैव च ॥ सूर्यग्रहे   
तथा चन्द्रग्रहणे चाभिमन्त्रयेत् ॥ १०६ ॥   
  
अष्टोत्तरसहस्रन्तु सप्तधा विभजतेत्ततः ॥ एकं भागं गृहे   
स्वीये देवताध्यानपूर्वकम् ॥ १०७ ॥   
  
शेषान्भागान्द्वितीयेऽह्नि क्रमाच्चैकैकशः पिबेत् ॥   
ध्यानपूर्वं देवतायाः प्रातः प्रातस्तदा भवेत् ॥ १०८ ॥   
  
बुद्ध्या बुधेन सदृशः पण्डितो गुरुणा समः ॥ कविना च   
कवित्त्वेन शनिना प्रतिवादकः ॥ १०९ ॥   
  
बन्ध्यर्त्तुस्नानदिवसे पूजयित्वा विनायकम् ॥   
निष्कार्धपादमानेन हरिद्राञ्च वचान्तथा ॥ ११० ॥   
  
गोमूत्रे कुष्ठकं पिष्टं सहस्रमभिमन्त्रितम् ॥ बन्ध्या कन्या   
[स्त्रियामत्रास्य शक्तिः] भक्ष्यभोज्यैर्मुक्त्वा सम्भोज्य स्वं   
गुरुम् ॥ गुरवे दक्षिणां दत्त्वा पिबेन्नारी तदौषधम् ॥ १११ ॥   
  
ततस्सा लभते पुत्रं सर्व लक्षणसंयुतं ॥ आयुष्मन्तं   
सुरूपं च बुद्धिमन्तं श्रिया युतम् ॥ ११२ ॥   
  
प्। ३६९) ताराद्योयं चतुर्वर्णो गायत्रं छन्द उच्यते ॥   
पूर्ववच्च षडङ्गानि हेमाभो हेमवस्त्रवान् ॥ ११३ ॥   
  
बृहज्जानुस्तुन्दिलश्च लम्बबाहुर्विलोचनः ॥   
दक्षोर्ध्वहस्तपाशं चाधोवामे चाक्षसूत्रकम् ॥ ११४ ॥   
  
दक्षिणाधो निजं दन्तमूर्द्ध्वे बाहौ तथा सृणिम् ॥ पुष्करेण   
तु विभ्राणं मोदकं हेमभूषणम् ॥ शक्तियुक्तं विश्ववन्द्यं   
गणेशं चिन्तयाम्यहम् ॥ ११५ ॥   
  
प्राग्वत्पूजा समुद्दिष्टा जपेल्लक्षत्रयम्मनुम् ॥ घृताक्तैश्च   
तिलैर्होमं तर्पणादि ततश्चरेत् ॥ ११६ ॥   
  
आज्यान्नैर्जुहुयान्नित्यमन्नवान्स नरो भवेत् ॥ पायसान्नेन   
महतीं श्रीयमाप्नोति मानवः ॥ ११७ ॥   
  
गं क्षिप्रप्रसादनाय हृदन्तोयं दशाक्षरः ॥ ऋषिर्गणक   
आख्यातश्छन्दः प्रोक्तं विराडिति ॥ ११८ ॥   
  
देवता कथितः क्षिप्रप्रसादनविनायकः ॥ षड्दीर्घभाजा   
बीजेन कुर्यादङ्गक्रियां बुधः ॥ ११९ ॥   
  
ध्यानं सर्वत्रायुधानां वामोर्ध्वात्तु प्रदक्षिणम् ॥   
पाशाङ्कुशौ विलसतां पत्राग्रं च दधत्करैः ॥ १२० ॥   
  
बीजपूरं पुष्करे च त्रिनेत्रो रक्तवस्त्रवान् ॥ भक्तं सदा   
पूर्णचन्द्रमौलिरव्याद्गणेश्वरः ॥ १२१ ॥   
  
पूर्वोक्ते पूजयेत्पीठे नवशक्तिसमन्विते ॥ मूर्तिं मूलेन   
सङ्कल्प्य तस्यां विघ्नेश्वरं यजेत् ॥ प्रथमावृत्तिरङ्गैः   
स्याद्द्वितीया चाष्टभिर्गणैः ॥ १२२ ॥   
  
विघ्नो विनायकः शूरो वीरश्च वरदस्तथा ॥   
इभवक्त्रश्चैकदन्तो लम्बोदर इति क्रमात् ॥ १२३ ॥   
  
मातृपूजा दलाग्रे स्याल्लोकेशास्त्राणि चाग्रतः ॥ लक्षमेकं   
जपेन्मन्त्रं त्रिस्वाद्वक्तैस्तिलैर्हुनेत् ॥ १२४ ॥   
  
पूर्वोदिताष्टद्रव्यैर्वा तर्पणादि ततश्चरेत् ॥   
शर्कराघृतयुक्तेन हविषा जुहुयात्सुधीः ॥ १२५ ॥   
  
लक्ष्मीवान्केवलाज्येन होमो लोकवशीकरः ॥ घृताक्तं   
तत्प्रजुहुयाल्लक्ष्मीवान्साधको भवेत् ॥ १२६ ॥   
  
चत्वारिंशद्दिनं मन्त्री नारिकेलं हुनेत्ततः ॥   
सर्वसम्पत्समृद्धिः स्यात्प्रत्यहं वाञ्छितार्थकृत् ॥ १२७ ॥   
  
सलाजकैः कङ्गुभिश्च पृथुकैर्वाञ्छिताप्तये ॥ होमो   
भवेदष्टभिश्च द्रव्यैस्त्रिमधुरप्लुतैः ॥ १२८ ॥   
  
हुनेत्ततश्च वशयेद्राज्ञस्तत्प्रमदा अपि ॥   
चतुश्चत्वारिंशदाख्यं चतुःशतमतन्द्रितः ॥ १२९ ॥   
  
प्रातःप्रातस्तु सलिलैर्विघ्नेशस्य तु मन्त्रकैः ॥   
तर्पयेत्सुसमिद्भिश्च भवेत्तस्य [कार्यमिति शेषः] न संशयः   
॥ १३० ॥   
  
पूर्वादिगं गणेशानमायातं रविबिम्बतः ॥ प्। ३७०)   
पूर्वोक्तचक्रमध्यस्थं चिन्तयित्वा तु तर्पयेत् ॥   
त्र्यक्षरोक्तप्रयोगांश्च कुर्यादत्रापि साधकः ॥ १३१ ॥   
  
ॐ ठां नमश्चतुर्वर्णो हेरम्बस्य मनुर्मतः ॥ मुनिर्गणक   
आख्यातो गायत्री छन्द ईरितम् ॥ १३२ ॥   
  
पञ्चक्त्रोस्य हेरम्बो देवता सिंहवाहनः ॥   
षड्दीर्घबीजयुक्तेन षडङ्गविधिरीतितः ॥ १३३ ॥   
  
मुक्ताविद्युन्मेघदुग्धकाश्मीरीसन्निभैर्मुखैः ॥   
गजवत्पञ्चभिर्युक्तः किरीटी चासिहस्तकः ॥ १३४ ॥   
  
अङ्कुशं च त्रिशूलं च मुद्गरं च कपालकम् ॥   
स्वयन्तमभयं चापि वरं मोदकमेव च ॥ १३५ ॥   
  
परशुं चाक्षमालां च दधतं करपङ्कजैः ॥   
कोटिसूर्यप्रतीकाशं ध्यायेद्धेरम्बमव्ययम् ॥ १३६ ॥   
  
पद्ममष्टदलं कृत्वा चतुरस्रत्रयावृतम् ॥   
चतुर्द्वारसमायुक्तं तत्रादावासनं यजेत् ॥ १३७ ॥   
  
ॐ हुं हूं च महासिंहाय गं हेरम्बमुच्चरेत् ॥ आसनाय   
नमश्चेति प्रोक्तः सप्तदशाक्षरः ॥ १३८ ॥   
  
अनेन चासनं दद्यादनेनैव प्रपूजयेत् ॥ ध्रुवयुक्तेन बीजेन   
कुर्यान्मूर्तिप्रवर्तनम् ॥ १३९ ॥   
  
आदावङ्गानि सम्पूज्य लोकपालान्यजेत्पुनः ॥ तेषामस्त्राणि   
तद्बाह्ये हेरम्बार्चनमीरितम् ॥ १४० ॥   
  
लक्षत्रयं जपं कृत्वा तिलैर्हुत्वा दशांशतः ॥   
मधुरत्रयसंयुक्तैस्तर्पणादि समाचरेत् ॥ १४१ ॥   
  
एवं सिद्धमनुर्मन्त्री प्रयोगानाचरेत्ततः ॥ चतुर्दश्यष्टमी   
षष्ठीष्वेकैकं जुहुयाद् बुधः ॥ अपूपैः कृशरैश्चापि   
मोदकैरिष्टसिद्धये ॥ १४२ ॥   
  
पूर्वोक्तैर्जुहुयाद्द्रव्यैः पर्वस्वपि च मन्त्रवित् ॥ यद्यदिच्छति   
तत्सर्वं साधकस्तत्र साधयेत् ॥   
क्षिप्रप्रसादनप्रोक्तान्प्रयोगान्वा समाचरेत् ॥ १४३ ॥   
  
तारो ङेन्तो गणेशो हृत्प्रोक्तः सप्ताक्षरो मनुः ॥   
प्रणवान्तोष्टवर्णोयं शक्तिबीजादिकोपि वा ॥ १४४ ॥   
  
ऋषिरग्निः समाख्यातो गायत्री छन्द उच्यते ॥ सब्रह्मण्यो   
मनोरस्य देवता तु विनायकः ॥ दीर्घभाजाग्निबीजेन   
षडङ्गानि समाचरेत् ॥ १४५ ॥   
  
रक्ताम्बरं रक्तवर्णं रक्तगन्धानुलेपनम् ॥ रक्तपुष्पैः   
पूज्यमानं भक्तपातकहारिणम् ॥ १४६ ॥   
  
मुद्गरं च तथा शक्तिं कमलं चाङ्कुशं तथा ॥   
हस्तैर्दधानं चन्द्रास्यं नानाभूषणभूषितम् ॥ १४७ ॥   
  
रिपुक्षयकरं देवं सुब्रह्मण्यगणाधिपम् ॥ ध्यात्वैवं   
पूजिते पीठे पश्चात्सम्पूजयेद्विभुम् ॥ १४८ ॥   
  
केशरेषु षडङ्गानि पूर्वाद्यष्टदले ततः ॥   
जयन्तश्चाग्निवेषश्च कृत्तिकापुत्र एव च ॥ १४९ ॥   
  
प्। ३७१) तथा भूतपतिस्सेनानीर्गुहो हेमसूत्रकः ॥   
विशालाक्षश्च सम्प्रोक्ताः शक्तिशूलकरा इमे ॥ १५० ॥   
  
दलाग्रेषु च पूर्वादि यजेदेताननन्तरम् ॥ देवसेनापतिं शक्तिं   
विघ्नं कुक्कुटमेव च ॥ १५१ ॥   
  
मेधां मयूरं वज्रं च धियं लोकेश्वरांस्ततः ॥   
तदस्त्राणि च सम्पूज्य सुब्रह्मण्यार्चनं त्विदम् ॥ १५२ ॥   
  
लक्षमेकं जपेन्मन्त्रं सर्पिषा पयसान्धसा ॥ अयुतं   
जुहुयान्मन्त्री तर्पयेद्विप्रपुङ्गवान् ॥ १५३ ॥   
  
एवं सिद्धे मनौ मन्त्री कुर्यात्कामान्यथेप्सितान् ॥ दिनेदिने स   
मधुरैर्भक्ष्यभोज्यैः प्रतोषयेत् ॥ देवं देवधिया   
सम्यगर्चयेद्ब्रह्मचारिणम् ॥ १५४ ॥   
  
सुब्रह्मण्यमनोः सम्यगुपास्तिं ये प्रकुर्वते ॥   
ऐहिकामुष्मिकान्भोगाṁल्लभन्ते नात्र संशयः ॥ १५५ ॥   
  
ॐ हुङ्गङ्ग्लौंहरिद्रेति चोक्त्वा गणपतये वदेत् ॥ वर वरद   
इत्युक्त्वा सर्वजनपदं वदेत् ॥ १५६ ॥   
  
हृदयं स्तम्भय द्वन्द्वं स्वाहा द्वात्रिंशदर्णकः ॥   
ऋषिर्मदन आख्यातश्छन्दोऽनुष्टुप्समीरितम् ॥ १५७ ॥   
  
हरिद्रागणपो देवः षडङ्गानि समाचरेत् ॥   
सड्दीर्घयुक्तबीजेन विप्रादीनां प्रकीर्तितः ॥ १५८ ॥   
  
विधिना येन मन्त्रोयं गृह्यते तदहम्ब्रुवे ॥ चतुर्थीदिवसे   
प्राप्ते शुक्लपक्षस्य मन्त्रवित् ॥ १५९ ॥   
  
शुद्धां हरिद्रामानीय सुपिष्टं कन्यया शुभाम् ॥ सर्वाङ्गे   
तां समालिप्य स्नायाच्छुद्धजलैस्ततः ॥ १६० ॥   
  
भक्त्या परमयोपेतः प्रसन्नेनान्तरात्मना ॥ प्रथमं   
गुरुपादाब्जमर्चयित्वा विधानतः ॥   
स्वर्णाङ्गुलीयहारौघैर्भूषणैश्च शुभाम्बरैः ॥ १६१ ॥   
  
पूर्वोक्तविधिना तस्माद्गृह्णीतेमं मनुं शुभम् ॥ सुगन्धैः   
सुमनोभिस्तं यजेद्देवधिया पुनः ॥ १६२ ॥   
  
पीताम्बरं पीतवर्णं पीतगन्धानुलेपनम् ॥ पीतपुष्पैः   
पूज्यमानं मणिसिंहासनस्थितम् ॥ १६३ ॥   
  
पीतभूषं त्रिनेत्रञ्च ॥ षड्भुञ्ज च वराभयम् ॥   
क्रोधमुद्रां सृणिं पाशं परशुं विभ्रतं करैः ॥ १६४ ॥   
  
ध्यायेच्छुद्धमना मन्त्री हरिद्रागणपं प्रभुम् ॥   
पूर्वोक्तपीठे [एकार्णेति वा] प्रयजेदङ्गमातृदिगीश्वरैः ॥   
१६५ ॥   
  
वेदलक्षं जपित्वान्ते हरिद्राचूर्णमिश्रितैः ॥ दशाम्श   
तण्डुलैर्हुत्वा ब्राह्मणानपि भोजयेत् ॥ १६६ ॥   
  
साग्रं सहस्रं सञ्जप्य दशांशं हव्यवाहने ॥   
सर्पिर्गुडपुटैः सम्यगपूपैर्जुहुयाद्बहिः ॥ १६७ ॥   
  
प्। ३७२) हरिद्रागणपं तावत्तर्पयेद्भक्तितत्परः ॥ कुमारीं   
भोजयेत्तावद्ब्रह्मचारिणमेव च ॥ १६८ ॥   
  
अभीष्टफलमाप्नोति नात्र कार्या विचारणा ॥ लाजैः   
कन्यामवाप्नोति कन्यापि लभते वरम् ॥ १६९ ॥   
  
वन्ध्या नारी रजः स्नाता पूजयित्वा गणाधिपम् ॥   
पलप्रमाणगोमूत्रे पिष्टाः सिन्धुवचानिशाः ॥ १७० ॥   
  
सहस्रं मन्त्रयेत्कन्या वटून्सम्भोज्य मोदकैः ॥ पीत्वा   
तदौषधं पुत्रं लभते गुणसागरम् ॥ १७१ ॥   
  
वाणीस्तम्भं रिपुस्तम्भं कुर्यान्मनुरुपासितः ॥   
जलाग्निसिंहचौरास्त्रप्रमुखानपि रोधयेत् ॥ १७२ ॥   
  
एतेऽष्टौ गणपाः प्रोक्ता दक्षिणाम्नायगोचराः ॥ १७३ ॥   
  
इति श्रीमहामायामहाकालानुमते मेरुतन्त्रे शिवप्रणीते   
दक्षिणाम्नायगणपतिमन्त्रप्रकाशष्षोडशः ॥ १६ ॥   
