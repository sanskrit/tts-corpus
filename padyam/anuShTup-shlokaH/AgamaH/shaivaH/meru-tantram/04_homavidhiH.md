+++
title = "०४ होमविधिः"

+++
सञ्ज्ञया प्रार्थिता देवी मुनिभिः श्रोतुकामिभिः ॥   
तदिष्टसिद्धये तत्र देवं सैवं व्यजिज्ञपत् ॥ १ ॥   
  
देव्युवाच ॥   
  
श्रौतस्मार्तरता एते पृच्छन्ति मुनयः शिव ॥ एतेषां   
संशयं छिन्धि त्वदृतेन्यः पुमान्न हि ॥ २ ॥   
  
ईश्वर उवाच ॥   
  
पृच्छन्तु ऋषयस्तावद्देवा अपि मनोगतम् ॥ यावत्कालः समायाति   
जलन्धरवधस्य तु ॥ ३ ॥   
  
मुनय ऊचुः ॥   
  
अग्निः क्व क्व देवाश्च हूयन्तेग्नौ सुराः कथम् ॥ तत्प्राप्नुवन्ति   
तद्भेदा भिन्नाः कस्माद्वदस्व नः ॥ ४ ॥   
  
ईश्वर उवाच ॥   
  
न स्वर्गे न च तीर्थेषु नौषधीषु न भेषु च ॥ ऋषयो   
देवताः सन्ति मन्त्रा एव तु देवताः ॥ ५ ॥   
  
साधकानां फलं दातुं तत्तद्रूपं धृतं सुरैः ॥   
मुख्यं स्वरूपं तेषां तु मन्त्रा एव न चेतरत् ॥ ६ ॥   
  
संस्कृताः सात्त्विका मन्त्राः परत्रेह च शर्मदाः ॥   
जन्मान्तरे भवेयुश्च बीजरूपा न संशयः ॥ ७ ॥   
  
तत्रापि वैदिका मन्त्राः सुवर्णाः परिकीर्तिताः ॥ न   
दुर्गतिमवाप्नोति तेषां संसेवनान्नरः ॥ ८ ॥   
  
द्विजत्वं प्राप्य ये लोके सेवन्ते तान्त्रिकान्मनून् ॥ त्यक्त्वा   
सुवर्णं दुर्बुद्ध्या ग्राम्यवत्तारचारिणः ॥ ९ ॥   
  
ताररूपास्तारकत्वान्मनवस्तान्त्रिका अपि ॥ फलप्रदा इहामुत्र   
न सद्बीजा भवान्तरे ॥ १० ॥   
  
किञ्चिद्राजससत्त्वा ये यातनान्ते पुनस्तु ते ॥ भवन्ति फलदा   
यद्वद्वटोदुम्बरपिप्पलाः ॥ ११ ॥   
  
तामसाः प्राकृता मन्त्रा इह लोके महाफलाः ॥ न परत्र   
यथा द्राक्षाखर्जूरपनसादयः ॥ १२ ॥   
  
तन्मन्त्रैर्यद्धूतं वह्नौ कीदृग्दहति पावकः ॥ ग्रहश्चिनोति   
तच्छ्रेयो यथा नाड्योन्नजं रसम् ॥ १३ ॥   
  
निर्दोषा तु यदा नाडी वहेदन्नरसं लघु ॥ देवयोग्यो   
ग्रहस्तद्वच्छ्रेयस्संवहते सुरः ॥ १४ ॥   
  
सूर्यभात्त्रिषु भेष्वर्कनाड्यां श्रेयोभिवर्द्धते ॥   
पोषयेद्दैविकान्मन्त्रानितरान्हन्ति वामवत् ॥ १५ ॥   
  
ततस्त्रिभेषु सौरस्य नाडी बुद्धिविलासकृत् ॥ तस्मात्त्रिषु   
सितस्यापि वामानामपि पुष्टिदा ॥ १६ ॥   
  
ततस्त्रिभेषु सौरस्य कुर्यान्मन्त्रे तु संशयम् ॥ चन्द्रस्य   
सर्वमन्त्राणां पुष्टिकृच्च ततस्त्रिषु ॥ १७ ॥   
  
ततस्त्रिष्वारनाडी स्यात्फलानान्तु विनाशकृत् ॥ तस्मात्त्रिषु   
गुरोर्नाडी सत्वरं मन्त्रसिद्धिदा ॥ १८ ॥   
  
राहुनाडी त्रिषु ततो न सत्यैह्यकरे नरे ॥ त्रिष्वतः   
केतुनाडी तु सद्भूते मन्त्रदेवकृत् ॥ १९ ॥   
  
तिथिवासरसंयोगे गुणशेषे हुताशनः ॥ कौ स्वर्गे कुतले   
तन्त्रे प्रत्यक्षाग्निस्वरूपकम् ॥ २० ॥   
  
मारयेत्साधकं स्वर्गे हरते भूतले धनम् ॥ प्रत्यक्षाग्निः   
फलं धत्ते भूमौ वै विश्वरूपकः ॥ २१ ॥   
  
वह्नेस्तु स्थापनं कुर्याद्वैदिकः कल्पमार्गतः ॥ तान्त्रिकः   
कुण्डसंस्कारानष्टादश समाचरेत् ॥ २२ ॥   
  
मूलमन्त्रेण सम्पश्येत्प्रोक्षयेदस्त्रमन्त्रतः ॥   
कुशैस्सन्ताडयेत्कुण्डमस्त्रमन्त्रं पठंस्त्रिधा ॥ २३ ॥   
  
ततः कवचमन्त्रेण कुण्डस्याभ्युक्षणं मतम् ॥ अस्त्रमन्त्रेण   
खननं कुण्डस्याङ्गुलमात्रतः ॥ २४ ॥   
  
अङ्गुष्ठानामिकाभ्यां तां मृदमस्त्रेण चोद्धरेत् ॥ पुनः   
शुद्धमृदा तं च पूरयेद्धृदयाणुना ॥ २५ ॥   
  
समीकुर्यात्ततोस्त्रेण सेचयेत्कवचेन तु ॥ काष्ठादिना   
कुट्टयेत्तन्मन्त्रेण स्यात्तथा दृढम् ॥ २६ ॥   
  
कुशैस्सम्मार्जयेत्कुण्डं ततस्तु कवचाणुना ॥ विलेपनं   
गोमयाद्भिः कवचेनैव कारयेत् ॥ २७ ॥   
  
कवचे नाग्निसूर्येन्दुकलाः कुण्डे विचिन्तयेत् ॥   
त्रिसूत्रीकृतसूत्रेण वेष्टयेत्प्रतिमेखलम् ॥ २८ ॥   
  
त्रिवारं वर्ममन्त्रेण कुण्डपूजां समाचरेत् ॥ प्। ५५)   
तारश्चामुककुण्डाय आसनाय नमस्त्विति ॥ २९ ॥   
  
एषोर्घ्य इत्याद्यूहैश्च सकलं पूजनं चरेत् ॥ नाभेश्च   
मेखलानां च कुर्यादेवं प्रपूजनम् ॥ ३० ॥   
  
सञ्चिन्तयेत्ततोस्त्रेण तत्कुण्डं वज्रवद् दृढम् ॥   
वह्नेर्ज्वालानिरासाय हृन्मन्त्रेण कुशैस्ततः ॥ ३१ ॥   
  
कण्डस्य तु चतुर्दिक्षु कुर्यान्मार्गचतुष्टयम् ॥ अच्छिन्नाग्रैः   
कुशैरस्त्रमन्त्रितैः कुण्डभित्तिषु ॥ ३२ ॥   
  
भूतप्रेतादिदृष्टीनामस्त्रादीनां समाचरेत् ॥ उच्चानन इमे   
प्रोक्ताः संस्कारा धृतिसम्मिताः ॥ ३३ ॥   
  
भवेदनेन विधिना कुण्डस्याष्यक्षपाटनम् ॥ वामहोमे तु   
संस्कारा आद्याश्चत्वार एव हि ॥ ३४ ॥   
  
त्र्यस्रात्र्यस्रा भवेद्रेखा प्रागुदक् च हृदाणुना ॥ स्मृताश्च   
प्राङ्मुखाग्राणां देवा विष्ण्वीशवासवाः ॥ ३५ ॥   
  
उदङ्मुखाग्ररेखाणां ब्रह्मसूर्येन्दवः क्रमात् ॥   
विलिखेद्दर्भकाण्डेन वाममार्गेस्त्रमन्त्रतः ॥ ३६ ॥   
  
त्रिकोणे परिषट्कोणन्त्रिकोणद्वितयस्य तु ॥   
विष्ण्वीशवासवादीनां षण्णां तत्र तु पूजनम् ॥ ३७ ॥   
  
वाममार्गे त्विष्टदेव्यास्त्रिकोणे पूजनं भवेत् ॥ सम्प्रोक्ष्य   
प्रणवेनाथ योगपीठं समर्चयेत् ॥ ३८ ॥   
  
तद्विधिं सम्प्रवक्ष्यामि मण्डलं चिन्तयेत्तले ॥ कालाग्निरुद्रं   
तस्योर्ध्वं शक्तियुक्तं विचिन्तयेत् ॥ ३९ ॥   
  
तदूर्ध्वं चिन्तयेत्कूर्मं तस्य पृष्ठे वसुन्धराम् ॥   
श्वेतद्वीपं तत्र चिन्त्यं सुधासिन्धुसुवेष्टितम् ॥ ४० ॥   
  
मन्दारान्पारिजातांश्च सन्तानान्हरिचन्दनान् ॥   
कल्पवृक्षांश्च तत्रैव चिन्तयेत्पूजयेदपि ॥ ४१ ॥   
  
एतादृशगृहे चिन्त्यं रम्यं मणिमयं गृहम् ॥ स्वर्णपीठन्तु   
तन्मध्ये तस्य पादान्विचिन्तयेत् ॥ ४२ ॥   
  
पुरुषार्थांस्तु धर्मादीन्धर्मो ज्ञानं विरागता ॥   
ऐश्वर्यमपि चाङ्गानि पीठस्योक्तानि तत्र तु ॥ ४३ ॥   
  
मध्ये विचिन्तयेत्पद्ममानन्दमयकन्दकम् ॥ संविन्नालं च   
तस्योक्ता विकारमयकेसराः ॥ ४४ ॥   
  
प्रकृत्यात्मकपत्राणि पञ्चाशद्वर्णकर्णिका ॥ सूर्यस्येन्दोः   
पावकस्य मण्डलत्रितयं ततः ॥ ४५ ॥   
  
ततः पूर्वादिकाष्ठासु सत्त्वं रजस्तमस्ततः ॥   
अन्तरात्मयुतश्चात्मा परमात्मा ततः परम् ॥ ४६ ॥   
  
मायातत्त्वेथ ज्ञानात्मा कलातत्त्वे प्रतिष्ठितः ॥   
विद्यातत्त्वं परं तत्त्वं योगपीठमितीरितम् ॥ ४७ ॥   
  
चित्रं   
  
@@@   
  
प्। ५६) स्वाग्रादिप्रादक्षिण्येन तत्पद्म केसरेषु तु ॥ मध्यान्तं   
पूजयेदेता जयाञ्च विजयां तथा ॥ ४८ ॥   
  
अजिताख्यां चापराञ्च जितां नित्यां विलासिनीम् ॥   
दोग्ध्रीमघोराञ्च तथा मङ्गलामथ तत्र तु ॥ ४९ ॥   
  
ह्रींसर्वशक्तिकमलासनाय नम उच्यते ॥ दत्त्वा पुष्पाञ्जलिं   
कुण्डे पूजयेद्भुवनेश्वरीम् ॥ ५० ॥   
  
आवाहनादिपरमीकरणान्तञ्च पूजयेत् ॥ कामोन्मत्तां शिवां   
तत्र देवीमृतुमतीं तथा ॥ ५१ ॥   
  
गाणेशशैवशाक्तेषु ध्यायेत्सम्पूजयेदिति । वैष्णवे च तथा   
सौरे लक्ष्मीमृतुमतीं स्मरेत् ॥ ५२ ॥   
  
नारायणस्य संयोगाज्जातमग्निं विचिन्तयेत् ॥ आरण्यं   
विप्रगेहाद्वा दद्यादग्निं कुमारिका ॥ ५३ ॥   
  
सुवासिनी वामहस्तात्कृतशौचा समाहरेत् ॥ पात्रान्तरे   
चापिहिते ताम्रपात्रादिके शुभे ॥ ५४ ॥   
  
अग्निप्रणयनं कुर्याच्छरावेणथा नूतने ॥ दद्यादस्त्रेण   
पात्रेग्निं कवचेन विधाय च ॥ ५५ ॥   
  
जीर्णे शरावे कापाले भिन्नपात्रे तथोल्मुके ॥ नाग्निप्रणयनं   
कुर्याद्व्याधिहानिभयावहम् ॥ ५६ ॥   
  
क्रव्यादांशञ्च नैर्-ऋत्ये त्यजेदस्त्रेण वह्नितः ॥ देवांशं   
मूलमन्त्रेण स्थापयेदग्रतः सुधीः ॥ ५७ ॥   
  
पश्चात्तमग्निं संस्कारैः संस्कुर्याद्वीक्षणादिभिः ॥   
प्रदीपकलिकाकारं तेज आवाहयेत्ततः ॥ ५८ ॥   
  
ऐक्यं चाथ स्वेष्टदेववह्निभ्यां पार्थिवस्य च ॥   
स्मृत्वाग्निबीजन्तेनाथ चैतन्यं योजयेत्ततः ॥ ५९ ॥   
  
ओङ्कारेणाभिमन्त्र्याथ धेनुमुद्रामृतीकृतम् ॥ संरक्ष्य च   
शरेणाथ कवचेनावगुण्ठयेत् ॥ ६० ॥   
  
ततः सम्पूज्य कुण्डस्य भ्रामयेत्त्रिः प्रदक्षिणम् ॥ प्रणवेन   
ततः स्वस्य सम्मुखं स्वीयकुण्डले ॥ ६१ ॥   
  
देव्या योनौ तत्र जानन्स्पृष्टभूमिश्च देशिकः ॥ शिवबीजमिति   
ज्ञात्वा निक्षिपेदाशुशुक्षणिम् ॥ ६२ ॥   
  
देवदेव्योराचमनं मैथुनान्ते धिया चरेत् ॥ चित्पिङ्गल   
[चित्पिङ्गल हनहन पचपच दहदह सर्वं ज्ञापय स्वाहा अयं   
चतुर्विंशत्यक्षरोऽग्निमन्त्रः । नालमेखलयोरित्यपि पाठः ।]   
हनहन पचपच दहदह ॥ ६३ ॥   
  
सर्वं ज्ञापय स्वाहेति तारादिर्जिनवर्णकः ॥ अमुं मनुं   
प्रभाष्यैव कृशानुं ज्वालयेत्ततः ॥ ६४ ॥   
  
अग्निं प्रज्वलितं वन्दे जातवेदं हुताशनम् ॥   
सुवर्णवर्णममलं समिद्धं सर्वतोमुखम् ॥ ६५ ॥   
  
अनेन ज्वलितं मन्त्रेणोपतिष्ठेद्धुताशनम् ॥ मुखेनव   
धमेदग्निम्मुखादेष व्यजायत ॥ ६६ ॥   
  
कुशैः पलाशादिपर्णैर्नापवित्रेण केनचित् ॥ ततः   
सुविन्यसेज्जिह्वा देहे मन्त्रैर्विभावसोः ॥ ६७ ॥   
  
भाललिङ्गोरुमूर्धास्यनासानेत्रेषु च क्रमात् ॥ सर्वाङ्गेषु च   
जिह्वास्ता वक्ष्यन्ते त्रिविधात्मिकाः ॥ ६८ ॥   
  
हिरण्या कनका रक्ता कृष्णा चैव तु सुप्रभा ॥ बहुरूपा   
चातिरक्ता जिह्वाः सप्तेति सात्त्विकाः ॥ ६९ ॥   
  
अनलादिसबिन्द्वन्तयादिसान्ताक्षरान्विताः ॥ मन्त्री   
प्रविन्यसेद्भूयो वह्नेरङ्गानि वै क्रमात् ॥ ७० ॥   
  
सहस्रार्चिस्स्वस्तिपूर्ण उत्तिष्ठपुरुषस्तथा ॥ धूमव्यापी   
सप्तजिह्वो धनुर्धर इतीरिताः ॥ ७१ ॥   
  
न्यसेत्प्रदक्षिणे देहे वह्निमूर्त्यष्टकं क्रमात् ॥   
मूर्द्धास्यपार्श्वकट्यङ्घ्रिकटिपार्श्वांसकेषु च ॥ ७२ ॥   
  
प्रणवादिनमोन्तास्तु अग्नयेपदपूर्वकाः ॥ जातवेदास्सप्तजिह्वो   
हव्यवाहस्तृतीयकः ॥ ७३ ॥   
  
अश्वोदरजवैश्वानराख्यकोमारतेजसः ॥ विश्वमुखो देवमुखो   
मूर्तयोष्टौ प्रकीर्तिताः ॥ ७४ ॥   
  
प्रदक्षिणक्रमेणैव सञ्चिन्त्य च ततो जलैः ॥   
मेखलोपरिसंशुद्धैः पुनर्दर्भचतुष्टयैः ॥ ७५ ॥   
  
प्रागग्रैरुदगग्रैश्च हित्वा पूर्वाः परिस्तरेत् ॥ प्। ५८)   
एकमेखलके कुण्डे मेखलाधः परिस्तरेत् ॥ ७६ ॥   
  
द्विमेखले द्वितीयायां मध्यमायां त्रिमेखले ॥ स्थण्डिले   
सिकतानां तु बाह्यभूमौ परिस्तरेत् ॥ ७७ ॥   
  
आत्ममेखलयोर्मध्ये परिधिस्थापनस्य च ॥ रन्ध्रं कुर्यात्तथा   
विद्वान्मध्यमामेखलोपरि ॥ ७८ ॥   
  
पलाशकाश्मरि बिल्वविकङ्कतसमुद्भवान् ॥   
एकवृक्षोद्भवानार्द्रान्परिधीन्बाहुमात्रकान् ॥ ७९ ॥   
  
प्राणानायम्य विधिवत्परिस्तार्य कुशान्तरैः ॥   
स्वगृह्योक्तविधानेन वायुदेशाच्च पूर्वतः ॥ ८० ॥   
  
स्रुक्स्रुवौ च प्रणीता च प्रोक्षणीपात्रयुग्मकम् ॥   
आज्यस्थालीञ्च परिधींस्तथैव कुशमुष्टयः ॥ ८१ ॥   
  
अधोमुखानि पात्राणि होमद्रव्यं बलिं तथा ॥   
गन्धपुष्पाक्षतादीनि सर्वाण्यासादयेत्ततः ॥ ८२ ॥   
  
तान्यभ्युक्ष्य पवित्रेण चासनानि विधाय च ॥   
प्रोक्षणीपात्रयुगलं परिपूर्य शुभाम्बुना ॥ ८३ ॥   
  
दत्त्वा तत्र पवित्रांश्च परिपूर्य निधापयेत् ॥ दिश्युत्तरस्यां   
तत्पात्रं प्रणीतेत्युच्यते बुधैः ॥ ८४ ॥   
  
ततः किञ्चित्प्रणीताम्बु प्रोक्षण्याधाय तज्जलैः ॥   
यज्ञसाधनसम्भारान् प्रोक्षयेन्मूलमन्त्रतः ॥ ८५ ॥   
  
वृणुयाद्ब्राह्मणं शाक्तं देवतामन्त्रदीक्षितम् ॥ कुण्डस्य   
दक्षिणे भागे वेशयेत्तं कुशासने ॥ ८६ ॥   
  
अमुकामुकगोत्रोहममुकामुकगोत्रिणम् ॥   
दीक्षाङ्गभूतहोमेस्मिन्ब्राह्मणं त्वां वृणे त्विति ॥ ८७ ॥   
  
वस्त्रालङ्कारदिकेन वृत्वा तं परिपूजयेत् ॥ कुर्यात्कुशबटुं   
चापि लभ्यते ब्राह्मणो न चेत् ॥ ८८ ॥   
  
कुण्डमध्ये तु षट्कोणे वर्णितं स्वर्णकर्णिकम् ॥   
नानाकेशरसंयुक्तं चतुर्द्वारसमावृतम् ॥ ८९ ॥   
  
चिन्तयेदष्टदलकं चतुरस्रतयावृतम् ॥ पूजापीठन्तु   
तद्वह्नेस्तत्र मण्डलकादिना ॥ ९० ॥   
  
ज्ञानात्मानं योगपीठं सम्पूज्याष्टदलेषु च ॥   
प्रादक्षिण्येन मध्यान्तं पीतां श्वेतां तथारुणाम् ॥ ९१ ॥   
  
कृष्णां धूम्रां च तीव्रां च पूजयेद्विस्फुलिङ्गिनीम् ॥   
रुचिरां ज्वालिनीञ्चेति सर्वपीठम्प्रपूजयेत् ॥ ९२ ॥   
  
सर्वशक्ति कमलासनाय हृद्द्वादशाक्षरः ॥   
समस्तपीठपूजायां वह्निमन्त्र उदाहृतः ॥ ९३ ॥   
  
ततो हुताशनन्ध्यायेद्वरस्वस्तिकशक्तितः ॥ अभयेन च   
संयुक्तैर्भुजैः सम्यग्विराजितम् ॥ ९४ ॥   
  
प्। ५९) सिन्दूरवर्णं पद्मस्थं स्वर्णालङ्कारभूषितम् ॥   
त्रिनेत्रञ्च जटामौलिम्पीतवस्त्रारुणस्रजम् ॥ ९५ ॥   
  
ध्यात्वैवं मनुनानेन पूजयेदुपचारकैः [चक्रे त्रिकोणं   
वह्नियन्त्रं लिखितमस्ति पुनरग्निपूजासमये न्यासानपि कुर्यात् स   
यथा । ॐ सहस्रार्चिर्षे अङ्गुष्ठाभ्यां नमः ॥ ॐ   
स्वस्तिपूर्णाय तर्जनीभ्यां नमः ॥ ॐ उत्तिष्ठपुरुषाय   
मध्यमाभ्यां नमः ॥ ॐ धूमव्यापिने अनामिकाभ्यां नमः ॥   
ॐ सप्तजिह्वाय कनिष्ठिकाभ्यां नमः ॥ ॐ धनुर्धराय   
करतलकरपृष्ठाभ्यां नमः ॥ इति करन्यासः ॥ ॐ   
सहस्रार्चिषे हृदयाय नमः ॥ ॐ स्वस्तिपूर्णाय शिरसे स्वाहा   
॥ ॐ उतिष्ठपुरुषाय शिखायै वष्ऽत् ॥ ॐ धूमव्यापिने   
कवचाय हुम् ॥ ॐ धनुर्धराय अस्त्राय फट् ॥ इति   
हृदयादिन्यासः ॥ एतन्न्यासद्वयकरणान्ते यन्त्रपूजनम् ॥] ॥   
  
चित्रं   
  
प्। ६०) वैश्वानर जातवेद इहावह लोहिताक्ष ॥ ९६ ॥   
  
सर्वकर्माणि साधय स्वाहान्तः प्रणवादितः ॥   
सप्तविंशत्यक्षरोयं मन्त्रः स्याद्वह्निपूजने ॥ ९७ ॥   
  
ततः षट्कोणमध्ये च जिह्वाध्यानं च पूजनम् ॥   
जिह्वाज्वालारुचः सर्वा वराभयकरास्तथा ॥ ९८ ॥   
  
ऐश्यां हिरण्या स्वर्णाभा शान्तिपौष्टिककर्मणि ॥   
वैडूर्यवर्णा कनका प्राच्यां स्तम्भनकार्यवृत् ॥ ९९ ॥   
  
विद्वेषे तरुणादित्यनिभा रक्ताग्निकोणके ॥   
कृष्णाञ्जनचयप्रख्या नैर्-ऋत्यां मारणक्षमा ॥ १०० ॥   
  
सुप्रभा पद्मरागाभा वारुण्यां धनदायिका ॥ अतिरक्ता   
जयाभासा वश्ये वायुदिशङ्गता ॥ १०१ ॥   
  
बहुरूपा तु षट्कोणमध्ये षड्वर्णसंयुता ॥   
अनेककार्यसंसिद्धिर्नाशकर्त्री च सा मता ॥ १०२ ॥   
  
यथाकार्यं तथा जिह्वा दृश्यते चेत्स्वदिग्गता ॥ ज्वालारूपा   
तथा सिद्धिर्विपरीते विपर्ययः ॥ १०३ ॥   
  
प्रभा दीप्तिः प्रकाशा च मरीचिस्तापिनी तथा ॥ कराला   
लेलिहा चेति जिह्वा वैष्णवकर्मणि ॥ १०४ ॥   
  
ईशप्राग्वह्निनैर्-ऋत्यपश्चाद्वायव्यमध्यतः ॥ संस्थिताः   
सकला जिह्वा वरदाभयसत्कराः ॥ १०५ ॥   
  
एवं पूजां विधायाशु देवाग्रे चापि दिक्षु च ॥ पूजयेच्च   
षडङ्गानि पत्रेष्वावृत्तिदेवताः ॥ १०६ ॥   
  
इन्द्रादीन्सायुधान्पश्चात्सम्पूर्णाग्निं पुनर्यजेत् ॥   
ततश्चाधोमुखौ कृत्वास्रुक्स्रुवौ च प्रतापयेत् ॥ १०७ ॥   
  
कुशाग्रैस्तु तयोरग्रं मध्यं मध्यैश्चमार्जयेत् ॥ मूले   
मूलैस्त्रिधा चैव मार्जयित्वा प्रतापयेत् ॥ १०८ ॥   
  
धृत्वा तौ वामहस्तेन प्रोक्षयेत्प्रोक्षणीजलैः ॥ दक्षिणेन   
कराग्रेण पुनः सन्तापयेच्चतौ ॥ १०९ ॥   
  
कुशान् क्ष्प्त्वा ततो वह्नौ स्वदक्षे तु कुशास्तरे ॥ संस्थाप्य   
स्रुक्स्रुवौ पश्चाद्धृतसंस्कारमाचरेत् ॥ ११० ॥   
  
समादाय घृतस्थालीं मन्त्रेण सेचये ततः ॥ घृतं तत्र   
समापूर्य वीक्षणादिसुसंस्कृतम् ॥ १११ ॥   
  
वायव्ये बाह्यतोङ्गारान्कृत्वा तेषु हृदा न्यसेत् ॥ तापनं तु   
समुद्दिष्टं कुशद्वयमत क्षिपेत् ॥ ११२ ॥   
  
अभिद्योतनमेतत्स्यादुद्योतनमथोच्यते ॥ कुशं प्रज्वलितं चोह्य   
दर्शयेत्तं हृदा क्षिपेत् ॥ ११३ ॥   
  
वह्नावुद्वास्य च घृतमङ्गाराग्निषु निक्षिपेत् ॥ अपसंस्पृश्य   
मन्त्रज्ञः कुर्यादुत्प्लवनं ततः ॥ ११४ ॥   
  
अस्त्रमन्त्रं जपेन्मन्त्री कुशौ प्रादेशमात्रकौ ॥   
अङ्गुष्ठानामिकाभ्यां च गृहीत्वा घृतमुत्प्लवेत् ॥ ११५ ॥   
  
ततो दृढं कुशाभ्यान्तु स्वाभिमुख्येन सम्प्लवेत् ॥ घृतं   
तत्स्यात्सम्प्लवनं षट् संस्कारा इतीरिताः ॥ ११६ ॥   
  
प्। ६१) उत्तमं गोघृतं प्रोक्तं मध्यमं महिषीभवम् ॥   
अधमं छागलीजातं निषिद्धं त्वेडकादिजम् ॥ ११७ ॥   
  
क्रीतं यदापणे चाज्यं स्वादु चेद्गव्यवच्च तत् ॥ कुशद्वयं   
घृते न्यस्य ततः प्रादेशसम्मितम् ॥ ११८ ॥   
  
ग्रन्थिं कृत्वा कुशाग्रौ द्वौ शुक्लकृष्णौ विचिन्तयेत् ॥ पक्षौ   
वाम इडां दक्षे पिङ्गलां मध्यतस्ततः ॥ ११९ ॥   
  
सुषुम्णां संस्मरेन्मन्त्री ततो होमं समाचरेत् ॥   
दक्षभागात्स्रुवेणाज्यं प्रगृह्णीयाद्धृदाणुना ॥ १२० ॥   
  
दक्षे नेत्रे हुताशस्याग्नये स्वाहेति होमयेत् ॥ गृहीत्वाज्यं   
वामभागात्तद्वद्वामेग्निलोचने ॥ १२१ ॥   
  
हुनेत्सोमाय स्वाहेति त्यागः सर्वत्रतो मम ॥ हृन्मन्त्रेण   
गृहीत्वाज्यं मध्यतो मध्यलोचने ॥ १२२ ॥   
  
हुनेत्तस्याग्नीषोमाभ्यां स्वाहेति च तृतीयिकाम् ॥   
दक्षभागात्पुनस्त्वाज्यं हृन्मन्त्रेण समाहरेत् ॥ १२३ ॥   
  
अग्निवक्रेऽग्नये स्विष्टकृते स्वाहेति होमयेत् ॥   
सताराभिर्व्याहृतिभिराज्येन जुहुयात्पुनः ॥ १२४ ॥   
  
जुहुयादग्निमन्त्रेण त्रिवारं देशिकोत्तमः ॥   
गर्भाधानादिकां वह्नेस्समुद्वाहावसानिकाः ॥ १२५ ॥   
  
शुभे कर्मणि कर्तव्या आज्याहुत्यष्टकैः प्रियाः ॥ प्रणवं   
पूर्वमुच्चार्य कर्मनाम समुच्चरेत् ॥ १२६ ॥   
  
सम्पादयामि स्वाहेति सर्वकर्मस्वयं विधिः ॥ गर्भाधानं   
पुंसवनं सीमन्तं जातकर्म च ॥ १२७ ॥   
  
निष्कासनञ्च कथितं प्राशनञ्च तथा बुधैः ॥   
चौलोपनयनं वह्नेर्महानामव्रतं तथा ॥ १२८ ॥   
  
महाव्रतञ्चोपनिषद्व्रतङ्गोदानमेव च ॥ समावर्तसमुद्वाहौ   
शाक्ते वाग्भवपूर्वकाः ॥ १२९ ॥   
  
ततश्च वह्नेः पितरौ देवदेव्यादिकौ तथा ॥ पूजयित्वा   
विसृज्याथ मूलाग्रेषु घृतप्लुताः ॥ १३० ॥   
  
समिधोऽग्नौ क्षिपेत्पञ्च वह्नावथ च पूर्ववत् ॥   
सबीजस्वस्वनाम्ना वै चैकैकामाहुतिं हुनेत् ॥ १३१ ॥   
  
ततश्चाङ्गानि [ॐ सहस्रार्चिषे स्वाहा ॐ स्वस्तिपूर्णाय स्वाहा   
ॐ उत्तिष्ठपुरुषाय स्वाहा ॐ धूमव्यापिने स्वाहा ॐ   
सप्तजिह्वाय स्वाहा ॐ धनुर्धराय स्वाहा ॐ अग्नये जातवेदसे   
स्वाहा ॐ अग्नये सप्तजिह्वाय स्वाहा ॐ अग्नये हव्यवाहाय स्वाहा   
ॐ अग्नये अश्वोदरजाय स्वाहा ॐ अग्नये वैश्वानराय स्वाहा ॐ   
अग्नये कौमारतेजसे स्वाहा ॐ अग्नये विश्वमुखाय स्वाहा ॐ अग्नये   
देवमुखाय स्वाहा ॥] जुहुयाद्वह्नेर्मूर्त्यष्टकं तथा ॥ १३२ ॥   
  
इन्द्रादिलोकपालांश्च [इन्द्रादीनां तदायुधानां च   
चक्रभूपुरे मन्त्रा लिखिताः ॥] आयुधानि ततः परम् ॥   
पूर्वोक्तेनाग्निमन्त्रेण वौषडन्तेन वै ततः ॥ १३३ ॥   
  
प्। ६२) ताराद्यैर्दशभिर्भेदैः [ॐ ॐ स्वाहा १ ॐ श्रींस्वाहा २   
ॐ श्रींह्रीं स्वाहा ३ ॐ श्रींह्रीङ्क्लीं स्वाहा ४ ॐ   
श्रींह्रीङ्क्लीङ्ग्लौं स्वाहा ५ ॐ श्रींह्रीङ्क्लीङ्ग्लौङ्गं   
स्वाहा ६ ॐ श्रींह्रीङ्क्लीङ्ग्लौङ्गङ्गणपतये स्वाहा ७ ॐ   
श्रींह्रीङ्क्लीङ्ग्लौङ्गं गणपतयेवरवरद ८ ॐ   
श्रींह्रीङ्क्लीङ्ग्लौङ्गङ्गणपतये वरवरद सर्वजनं मे   
वशं स्वाहा ९ ॐ श्रींह्रीङ्क्लीङ्ग्लौङ्गं गणपतये   
वरवरद सर्वजनं मे वशमानय स्वाया १० ॥]   
पूर्वपूर्वसमन्वितैः ॥ मनुना गाणपत्येन हुनेत्पूर्वं   
दशाहुतीः ॥ १३४ ॥   
  
जुहुयाच्च [पुनः समस्तेन गणेशमन्त्रेण चतुरो वाराञ्जुहुयात्   
॥] चतुर्वारं समस्तेनैव तेन तु ॥ सम्पूज्य [अग्नौ   
देवपीठभावनया देवतामग्नीरूपं विज्ञाय मानसीं   
पूजां विदधीत ॥] देवतापीठं वह्नौ सम्यक् ततो गुरुः ॥   
१३५ ॥   
  
अग्निरूपधरां तत्र पूजयेदिष्टदेवताम् ॥ अज्येन चाग्निमनुना   
[पूर्वमुक्तोग्निमन्त्रः ॐ विश्वानर जातवेद इहावहेत्यादि ॥]   
पञ्चविंशतिसङ्ख्यकम् ॥ १३६ ॥   
  
हुनेन्मन्त्री चाग्निमुखे वक्त्रैकीकरणं त्विदम् ॥   
आत्माग्निदेवतानां च चिन्तयन्नैक्यमात्मवित् ॥ १३७ ॥   
  
एकादशाथ मूलेन हुनेदाज्येन चाहुतीः ॥   
नाडीसन्धानमेतद्धि प्रोक्तं देशिकस्त्तमैः ॥ १३८ ॥   
  
अङ्गप्रभृत्यावृत्तीनामेकैकामाहुतिं हुनेत् ॥ पूर्वादिदिक्षु   
सर्वासुकुण्डेषु च यथाविधि ॥ १३९ ॥   
  
गुरुर्वह्निं प्रविहरेत्संस्कृतं तूक्तवर्त्मना ॥   
सर्वर्त्विजश्चन्दनाद्यैस्सम्पूज्य प्रोक्तदेवताम् ॥ १४० ॥   
  
सर्वावरणसंयुक्तां मूलेन जुहुयुस्ततः ॥ पञ्चविंशतिधा   
सर्पिस्संयुतेन प्रियान्धसा ॥ १४१ ॥   
  
स्रुवेणाज्यं समित्पाण्या स्रुचा शेषं करेण तु ॥ तत्र दिव्येन   
होतव्यं तीर्थेणार्षेण वा तथा ॥ १४२ ॥   
  
यो नार्चिषि जुहोत्यग्नौ व्यङ्गाग्नौचैव मानवः ॥   
मन्दाग्न्यामयसंयुक्तो दरिद्रश्चापि जायते ॥ १४३ ॥   
  
दद्याद्बलिं गन्धपुष्पधूपपूर्वकमादरात् ॥ नक्षत्राणां च   
वाराणां राशीनां च पृथक् पृथक् ॥ १४४ ॥   
  
देवताभ्यं पदं प्रोक्ता दिवा नक्तं वदेत्ततः ॥   
वारेभ्यश्चाथ सर्वेभ्यो भूतेभ्यश्च नमो वदेत् ॥ १४५ ॥   
  
इत्येष तान्त्रिको होमविधिः प्रोक्तो मया सुराः ॥ पृच्छन्त्वन्यद्   
गूढमपि वक्ष्यामि शरणागतान् ॥ १४६ ॥   
  
इति श्रीमहामायामहाकालानुमते मेरूतन्त्रे शिवप्रणीते   
होमविधि-प्रकाशश्चतुर्थः ॥ ४ ॥   
