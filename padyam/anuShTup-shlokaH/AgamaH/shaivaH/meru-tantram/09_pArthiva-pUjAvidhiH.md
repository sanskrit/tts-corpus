+++
title = "०९ पार्थिव-पूजाविधिः"

+++
शीदेव्युवाच ॥   
  
प्रयोगात्परलोकेन परार्थी नेह सौख्यकृत् ॥ सिद्ध्यर्थी च कलौ   
शिष्यो धनार्थी गुरुरेव च ॥ १ ॥   
  
पूजार्थिनस्तथा देवा विषयार्थि तथा मनः ॥   
दूरेस्माद्दैहिकी सिद्धिः पारकीया कथं भवेत् ॥ २ ॥   
  
तस्मात्कश्चिदुपायश्चेत्पुरश्चर्यादिकं विना ॥ परत्रेह च   
सिद्धिः स्याद्विना निन्दां वदस्व तत् ॥ ३ ॥   
  
ईश्वर उवाच ॥   
  
आयान्ति यान्ति न पुनर्मन्यन्ते सर्वजन्तुभिः ॥ ते मदंशकृता   
ग्रन्था आगमाख्याः प्रसारिताः ॥ ४ ॥   
  
कलेः सहस्रद्वितयं सार्द्धं देवा यदा गतम् ॥   
सर्वदेवगणैस्त्यक्तं तदा तु पृथिवीतलम् ॥ ५ ॥   
  
वेदो नारायणः साक्षात्संस्थास्यत्ययुतावधि ॥   
आगमैर्भासिते देशे सोप्यगम्यो भविष्यति ॥ ६ ॥   
  
उद्धाराय च साधूनां महाकालाज्ञया मया ॥ कथितं   
चिरजीविभ्यः पार्थिवं लिङ्गपूजनम् ॥ ७ ॥   
  
तद्विधिं सम्प्रवक्ष्यामि देवाः शृण्वन्तु सादरम् ॥ इहलोके   
परत्रापि सिद्धिः करतले स्थिता ॥ ८ ॥   
  
तत्र पार्थिवलिङ्गानां पूजने स्यादयं विधिः ॥ स्नात्वा   
नित्यं विधायादौ गच्छेच्छुद्धां भुवं सुधीः ॥ ९ ॥   
  
स्थानाष्टके स्थिता या मृत्साच सर्वार्थसिद्धिदा ॥   
शमीगर्भाश्वत्थमूले नदीकूले च निर्जने ॥ १० ॥   
  
प्। १७६) पर्वताग्रे च तीर्थे च गोष्ठे वा तुलसीवने ॥   
वटाधस्तात्तत्र भूमिं मन्त्रयेत्प्रार्थयेदिति ॥ ११ ॥   
  
ह्रीं पृथिव्यै नम इति मन्त्रः प्रोक्तः षडक्षरः ॥ अनेन   
पूजयित्वा तु धरणीं प्रार्थयेदिति ॥ १२ ॥   
  
सर्वाधारा धरा त्वं हि पाहि मां मृत्तिकामिमाम् ॥   
ग्रहीष्यामि प्रसन्ना त्वं लिङ्गार्थं भव मे सदा ॥ १३ ॥   
  
ततो मृदमुपादाय सम्यङ्निःशर्करां चरेत् ॥ पात्रे   
निदध्यात्संशुद्धे प्रत्यहं पूजनाय ताम् ॥ १४ ॥   
  
सद्दिने सद्गुरोर्वाथ सूर्याद्वा देवतान्तरात् ॥   
गृह्णीयात्सप्तपूजायास्तथा गुहगणेशयोः ॥ १५ ॥   
  
मृत्तिकाहरणे तारो हराय नम इत्ययम् ॥ तारो महेश्वरायेति   
नमः सङ्घट्टनं भवेत् ॥ १६ ॥   
  
तारो ङेन्तः शूलपाणिर्नमः प्रस्थापने भवेत् ॥   
वस्त्राद्याच्छादिते पीठे ॐ पिनाकधृते नमः ॥ १७ ॥   
  
स्थापयेदिति मन्त्रेण शिवाकान्तं शिवप्रदम् ॥ कामनायास्तु   
भेदेन तत्र ध्यायेच्छिवं प्रभुम् ॥ १८ ॥   
  
ॐ पशुपतये नमः स्नापयेदिति मन्त्रतः ॥ ॐ शिवाय नम इति   
पूज्यः पञ्चोपचारकैः ॥ १९ ॥   
  
ॐ महादेवाय नमो मन्त्रेणेति विसर्जयेत् ॥ ह्रीं गं ग्ल्ॐ   
गणतये ग्लौं गं ह्रीं च भवाक्षरः ॥ २० ॥   
  
ऐं हुं क्षं क्लीं कुमाराय नमोन्तः स्याद्दशाक्षरः ॥   
इमान्मनून् गृहीत्वा तु जपेदष्टसहस्रकम् ॥ २१ ॥   
  
दत्त्वा धूपं हृदि ध्यात्वा गुरुं तन्मन्त्रसिद्धये ॥   
अथार्चनं शुभे घस्रे प्रारभेतेष्टसिद्धये ॥ कृतनित्यक्रियः   
शुद्धः प्रदायार्घ्यं विवस्वते ॥ २२ ॥   
  
मृदमादाय तोयञ्च वम्बीजेनाभिमन्त्रयेत् ॥ आसिच्य   
पिण्डयेत्स्वेष्टमानं पात्रे निधापयेत् ॥ २३ ॥   
  
ततः कालमनुस्मृत्य कामनामपि हृद्गताम् ॥ लिङ्गानि   
पार्थिवानीह पूजयेमुकसख्यया ॥ २४ ॥   
  
सङ्कल्प्यैवं मृदः पिण्डादादायाल्पां मृदं सुधीः ॥   
गणेश्वरस्य मन्त्रेण कुर्याद्द्वारगणेश्वरम् ॥ २५ ॥   
  
फलाभयलसत्पाणिं तुन्दिलं चोन्दुरुस्थितम् ॥ निर्माय   
स्थापयेत्पीठे ततो विप्रस्समाचरेत् ॥ २६ ॥   
  
न्यासं रुद्रस्य विधिवत्सम्पुटीकरणान्वितम् ॥   
अविप्राणाञ्छृणु न्यासं गोप्यं पार्थिवपूजने ॥ २७ ॥   
  
अस्य श्रीपार्थिवाख्यस्य विद्या चिन्तामणेर्मनोः ॥   
निग्रहानुनुग्रहकर्ता [ॐ ब्रह्मणे ऋषये नमः शिरसि, ॐ   
गायत्रीछन्दसे नमो मुखे, ॐ कामदुघायै देवतायै नमो हृदये,   
ॐ ह्रीं ह्रौं बीजाय नमो गुह्ये, ॐ ह्रीं शक्तये नमः   
पादयोः, ॐ नमः कीलकाय नमो नाभौ ।] ब्रह्मा निगदितो मुनिः   
॥ २८ ॥   
  
प्। १७७) देवता स्यात्कामदुघा गायत्री छन्द ईरितम् ॥ ॐ ह्रीं   
ह्रौं बीजं ह्रीं शक्तिर्नमः कीलकमुच्यते ॥ २९ ॥   
  
अभीप्सितार्थसिद्ध्यर्थे नियोगो लिङ्गपूजने ॥ ॐ ह्रीं ह्रौं   
बीजपूर्वांस्तु न्यासे मन्त्रान्प्रविन्यसेत् ॥ ३० ॥   
  
शिवायेति परं चान्ते ततोङ्गादि समुच्चरेत् ॥ सर्वज्ञाय [ॐ   
ह्रीं ह्रौमिति बीजत्रयं मन्त्रन्यासेभ्यः पूर्वं संयोज्यम् ॐ   
शिवाय सर्वज्ञाय अङ्गुष्ठाभ्यां नमः, ॐ शिवाय   
सर्वतृप्ताय तर्जनीभ्यां नमः, ॐ शिवाय नित्यमलुप्तशक्तयै   
मध्यमाभ्यां नमः, ॐ शिवाय सर्वज्ञानशक्तये   
अनामिकाभ्यां नमः, ॐ शिवाय नित्यानन्दशक्तये   
कनिष्ठिकाभ्यां नमः, ॐ शिवायानन्तशक्तिशिवाय   
करतलकरपृष्ठाभ्यां नमः पुनरेतैरेव   
मन्त्रैर्हृदयादिन्यासान् कुर्वीत ॥] प्रथमतः सर्वतृप्ताय   
चोत्तरम् ॥ ३१ ॥   
  
नित्यमलुप्तशक्तये सर्वज्ञानशक्तये च ॥ नित्यानन्दशक्तये   
चानन्तशक्तिशिवाय च ॥ ३२ ॥   
  
कृत्वा चाङ्गुलिविन्यासं विन्यसेद्धृदयादिषु ॥ केवलः   
श्रोत्रियस्तत्र सद्योजातेन [सद्योजातादयः पञ्च मन्त्रा   
बहुस्थलेषु गदिता अतोत्र नोक्ताः ।] मृत्तिकाम् ॥ ३३ ॥   
  
गृहीत्वा वामदेवेन जलं दत्त्वा विमर्दयेत् ॥ लिङ्गं   
कुर्यादघोरेणार्चयेत्तत्पुरुषेण च ॥ ३४ ॥   
  
संस्थाप्य रुद्रसूक्तेन ईशानेन विसर्जयेत् ॥ आदौ कृत्वा   
गणेशानं पीठमध्ये निवेशयेत् ॥ ३५ ॥   
  
पश्चाल्लिङ्गानि कुर्वीत यथेष्टानि समानि [ह्रौं ।] च ॥   
अङ्गुष्ठमानादधिकं वितस्त्यवधिसुन्दरम् ॥ ३६ ॥   
  
पार्थिवं रचयेल्लिङ्गं न न्यूनं नाधिकं क्वचित् ॥   
पक्वजम्बूफलाकारं सर्वकामसमृद्धिदम् ॥ ३७ ॥   
  
अतिपुष्टे तु दारिद्र्यं चिपिटे रोगसम्भवः ॥ मानाधिके वियोगः   
स्यात्स्वल्पे सिद्धिर्न जायते ॥ ३८ ॥   
  
द्विखण्डे तु भवेन्मृत्युर्वियोनौ न सुखं भवेत् ॥   
अवशिष्टमृदा कुर्यात्कुमारन्तस्य मन्त्रतः ॥ ३९ ॥   
  
स्थापयेल्लिङ्गपर्यन्ते स्वमन्त्रेणार्चयेच्च तम् ॥   
अर्च्चयन्पार्थिवं लिङ्गं यथोक्तफलभाग्भवेत् ॥ ४० ॥   
  
तारो ह्रौं ह्रीं जूं सः इति पञ्चबीजादिकैस्तु तैः ॥   
तान्त्रिको मासमन्त्रैस्तु फलार्थी शिवमर्चयेत् ॥ ४१ ॥   
  
प्रासादबीजपूर्वैस्तु वाममार्गी समर्चयेत् ॥   
पराप्रासादबीजाद्यैः पूजयेत्कौलिकैस्तु तैः ॥ ४२ ॥   
  
आवाहनस्य समय ईदृशं शिवमागतम् ॥ लिङ्गे प्रतिष्ठितं   
ध्यायेत्कामनाभेदनात्तु तत् ॥ ४३ ॥   
  
भवेन्नानाविधं ध्यानं योनिं कामं प्रपूजयेत् ॥ तत्र   
ध्यानमिदं ज्ञेयं नोक्तं वा यत्र तत्र च ॥ ४४ ॥   
  
प्। १७८) अथात्मानं शिवात्मानं पञ्चास्यं चिन्तयेद्बुधः ॥   
त्रिलोचनं चतुर्बाहुं सर्वाभरणभूषितम् ॥ ४५ ॥   
  
नीलग्रीवं शशाङ्काङ्कं शुद्धस्फटिकसन्निभम् ॥   
व्याघ्रचर्मोत्तरीयं च नागयज्ञोपवीतकम् ॥ ४६ ॥   
  
कमण्डलुधरं देवमक्षमालान्वितं प्रभुम् ॥   
वरदाभयहस्तं च नमज्जनवरप्रदम् ॥ ४७ ॥   
  
वृषपृष्ठसमारूढमुमादेहार्धधारिणम् ॥ जटिलं   
कपिलं दन्तनखाभिद्योतकारिणम् ॥ ४८ ॥   
  
अमृतेनाप्लुतं दिव्यं दिव्यभोगसमन्वितम् ॥ दिग्देवतासमायुक्तं   
सुरासुरनमस्कृतम् ॥ ४९ ॥   
  
नित्यं च शाश्वतं शुद्धं ध्रुवमक्षरमव्ययम् ॥   
सर्वव्यापिनमीशानं रुद्रं वै विश्वरूपिणम् ॥ ५० ॥   
  
एवं ध्यात्वा द्विजः सम्यक् ततो यजनमारभेत् ॥ आराधितो   
मनुष्यैस्त्वं सिद्धैर्देवासुरादिभिः ॥ ५१ ॥   
  
आराधयामि भक्त्या त्वां मां गृहाण महेश्वर ॥   
स्वामिन्सर्वजगन्नाथ यावत्पूजावसानकम् ॥ ५२ ॥   
  
तावत्त्वं प्रीतिभावेन लिङ्गेस्मिन्सन्निधो भव ॥ इति सम्प्रार्थ्य   
देवेशं पार्थिवं पूजयेत्ततः ॥ ५३ ॥   
  
एकैकं पूजयेल्लिङ्गमेकैकं च विसर्जयेत् ॥ अन्ते पूज्यः   
कार्तिकेयः प्रोक्ता पूजेयमुत्तमा ॥ ५४ ॥   
  
सर्वेषामेव लिङ्गानां शीघ्रमेकत्र पूजनात् ॥ प्रोक्ता पूजा   
विधिज्ञैः सा पूजेयं मध्यमा तदा ॥ ५५ ॥   
  
प्रत्येकमाचरेद्ध्यानङ्गन्धं पुष्पं पृथक् पृथक् ॥   
धूपदीपनिवेद्यादि यथांशेन निवेदयेत् ॥ ५६ ॥   
  
प्रागादिवामावर्तेन दिक्ष्वष्टौ परिपूजयेत् ॥ शर्वं [ॐ   
शर्वाय क्षितिमूर्तये नमः पूर्वे, ॐ भवाय जलमूर्तये नमः   
ईशानकोणे, ॐ रुद्रायाग्निमूर्तये नमः उत्तरे, ॐ उग्राय   
वायुमूर्तये नमः वायव्यकोणे, ॐ भीमायाकाशमूर्तये नमः   
पश्चिमे, ॐ पशुपतये यजमानमूर्तयेनमः नैर्-ऋत्यकोणे, ॐ   
महादेवायेन्दुमूर्तये नमः दक्षिणे, ॐ ईशानाय सूर्य मूर्तये   
नमः आग्नेयकोणे, एवमष्टदिक्षु ।] भवं रुद्रमुग्रं भीमं   
पशुपतिं तथा ॥ ५७ ॥   
  
महादेवं तथेशानं क्रमात्क्षित्यादिमूर्तकान् ॥   
क्षित्यप्तेजोनिलाकाशयजमानेन्दुभास्कराः ॥ ५८ ॥   
  
क्षित्यादयः स्युः शर्वाद्यास्तत इन्द्रादिकान् यजेत् ॥   
धूपदीपनिवेद्यादिनमस्कारप्रदक्षिणैः ॥ ५९ ॥   
  
ततो जपं प्रकुर्वीत ॐ [ॐ ह्रौं ह्रीं ह्रूं ॐ नमः शिवाय   
प्रसन्नाय पारिजाताय स्वाहा ।] ह्रौं ह्रीं ह्रूं समुच्चरेत् ॥   
ॐ नमश्च शिवो ङेन्तः प्रसन्नायेदमुच्चरेत् ॥ ६० ॥   
  
पारिजाताय स्वाहेति एकविंशतिवर्णकः ॥   
पूजान्तेष्ठोत्तरशतं जपेन्मन्त्रमनन्यधीः ॥ ६१ ॥   
  
प्। १७९) बिल्वं वा बिल्वपत्रं वा घृताक्तं सतिलं हुनेत् ॥   
एकादशाहुतीः पश्चात्प्रणमेद्दण्डवत्क्षितौ ॥ ६२ ॥   
  
प्रणवादिचतुर्थ्यन्तानन्तदेवनमोन्वितैः [ॐ अनन्तदेवाय नमः   
॥] ॥ षष्ठीयुक्तं [ॐ अनन्तदेवस्य पत्न्यै नमः] च तन्नाम   
पत्नीं ङेन्तां नमोन्विताम् ॥ ६३ ॥   
  
पुनश्च तर्पणं कार्यं तादृशैरेव नामभिः ॥   
द्वितीयान्तैस्तर्पयामि बिल्वपत्रैर्जलाक्षतैः ॥ ६४ ॥   
  
भवः शर्वस्तथेशानस्तुर्यः पशुपतिर्मतः ॥   
रुद्रोग्रभीममहतस्त्वष्टौ [महान्तः ॥] ते परिकीर्तिताः ॥ ६५   
॥   
  
दम्पती भोजयेन्नित्यं पार्वतीशमनीषया ॥ शैवंवा   
भोजयेदेकमभावे वेदवित्तमम् ॥ ६६ ॥   
  
एवमर्चयतः पुंसः पार्थिवं लिङ्गमुत्तमम् ॥ मासमात्रेण   
सिद्धिस्स्यान्नात्र कार्या विचारणा ॥ ६७ ॥   
  
अकृत्वा पार्थिवं लिङ्गं योन्यदेवं प्रपूजयेत् ॥ वृथा भवति   
सा पूजा स्नानदानादिकाः क्रियाः ॥ ६८ ॥   
  
काम्यकर्मण्ययं कार्यो विधिः शृणु विशेषकम् ॥   
तण्डुलोद्भवपिष्टेन विद्यार्थी तु सहस्रकम् ॥ ६९ ॥   
  
द्वयोः पूजनमेकत्र मासमेकं करोति चेत् ॥ अवश्यं लभते   
विद्यां ध्यानमस्य निरूप्यते ॥ ७० ॥   
  
अनेनैव विधानेन पूजयेन्नवनीतजम् ॥ भवेद्विद्या च सपदि   
चतुर्दिक्षु तथा यशः ॥ ७१ ॥   
  
वन्दे महेशं सुरसिद्धसेव्यं विद्याप्रदं पुस्तकदत्तदृष्टिम् ॥   
भक्तैर्जनैः पूजितपादपद्मं ध्याये सद कामप्रदं प्रभुं   
तम् ॥ ७२ ॥   
  
इत्थं श्वेतागुरोर्लिङ्गं पूजितं बुद्धिवृद्धिकृत् ॥ एवं   
कृष्णागुरोर्लिङ्गं पूजितं धारणाप्रदम् ॥ ७३ ॥   
  
चणकोद्भवपिष्टस्य प्राग्वल्लिङ्गं तु बुद्धिकृत् ॥   
प्राग्वद्व्रीहिमयं लिङ्गं कृत्वा हन्यात्स्खलद्गिरम् ॥ ७४ ॥   
  
विद्याकामैश्चिन्तनीयः परशुं हरिणं वरम् ॥ ज्ञानमुद्रां   
दधद्धस्तैर्वटमूलमुपाश्रितः ॥ ७५ ॥   
  
योर्चयेत्प्रत्यहं पञ्चशतान्येकं पृथक् पृथक् ॥ पार्थिवानि   
तु लिङ्गानि मासात्सा सर्वतोमुखी ॥ ७६ ॥   
  
दक्षाङ्कस्थं गजपतिमुखं प्रामृजन्दक्षदोष्णा   
वामोरुस्थागपतितनयाङ्के गुहं चापरेण ॥ इष्टाभीती   
परिकरयुगे धारयन्निन्दुकान्तिरव्यादस्मांस्त्रिभुवननतो   
नीलकण्ठस्त्रिनेत्रः ॥ ७७ ॥   
  
पुंसोर्विरुद्धयोस्सन्धौ कुर्यादयुतसङ्ख्यया ॥   
नदीतीरद्वयानीतमृदा तानि च पूजयेत् ॥ ७८ ॥   
  
प्। १८०) तत्र ध्येयो हरिहरः शङ्खपद्मादिशूलभृत् ॥   
इन्द्रनीलशरच्चन्द्रनिभो भूषणपूगवान् ॥ ७९ ॥   
  
दम्पत्योरभिधानार्थमर्धनारीश्वरः स्मृतः ॥   
पीयूषपूर्णकलशं दधत्पाशाङ्कुशावपि ॥ ८० ॥   
  
पुत्रार्थी सार्धसाहस्रं कुर्यात्तण्डुलपिष्टजम् ॥   
पार्थिवान्यथ वा कुर्यादर्धलक्षमितानि तु ॥ ८१ ॥   
  
दक्षाङ्कस्थमिति ध्यानं पूजनं च पृथक् पृथक् ॥   
दधिभक्तस्तु नैवेद्ये पैष्टेनात्र यथेच्छया ॥ ८२ ॥   
  
आढकीपिष्टसम्भूतं कान्तार्थी शतपञ्चकम् ॥   
पार्थिवान्यथवा कुर्यादर्द्धलक्षमितानि तु ॥ पृथग्द्वयं   
द्वयं पूज्यं ध्यानमत्र निरूप्यते ॥ ८३ ॥   
  
कर्पूरगौरं करुणावतरं संसारसारं भुजगेन्द्रहारम् ॥   
सदा रमन्तं हृदयारविन्दे भवं भवानीसहितं नमामि ॥ ८४   
॥   
  
मारणार्थं सप्तशतं लिङ्गं केशास्थिसम्भवम् ॥ अथ वा   
लोहलिङ्गानि तुषजान्यथ वापि च ॥ ८५ ॥   
  
सहस्त्रमिक्षुदण्डस्य लिङ्गान्युच्चाटने यजेत् ॥   
श्मशानमृत्तिकायास्तु विद्वेषे युतमाचरेत् ॥ ८६ ॥   
  
पूजयेत्कार्यवशतो लक्षावधिसहस्रतः ॥ उच्चाटे मारणे   
द्वेषे ध्यातव्यः पुनरीदृशः ॥ ८७ ॥   
  
कालीहस्ताम्बुजालम्बः शूलप्रोतद्विषच्चयः [वैरिसमूहः ॥]   
॥ मुण्डमालालसत्कण्ठो राववित्रासिताखिलः ॥ ८८ ॥   
  
विना ज्ञानेन मोक्षस्तु नराणां परिजायते ॥ तदा तु   
कोटिलिङ्गानि पूजयेद्ध्यानमुच्यते ॥ ८९ ॥   
  
यो योगमायापहृतं च पुंसां ज्ञानं   
विधत्तेखिलवस्तुनिष्ठम् ॥ तं विश्वनाथं कलिकिल्विषघ्नं   
ध्याये शिवालिङ्गितमष्टदेहम् ॥ ९० ॥   
  
भोगार्थी लक्षमेकन्तु कुर्यात्पुष्पमयानि तु ॥   
दिव्यान्भोगानवाप्नोति ध्यानमत्र निरूप्यते ॥ ९१ ॥   
  
वन्दे महेशं सुरसिद्धसेवितं कल्पद्रुमारण्यगतं प्रसन्नम् ॥   
पर्यङ्कगं शैलसुतासमेतं देवाङ्गनागीतसुनृत्यतुष्टम् ॥   
९२ ॥   
  
निर्विघ्नकाशीवासार्थं लोकद्वयजिगीषया ॥   
लिङ्गान्ययुतसङ्ख्यानि धात्री फलभवानि तु ॥ ९३ ॥   
  
सहस्रमात्रं पित्तल्या यो लिङ्गानि प्रपूजयेत् ॥ यथेष्टं   
लभते भूमिं त्रिसन्ध्यं त्वेकमेव वा ॥ ९४ ॥   
  
सहस्रत्रितयं रूपकामो गोरोचनोद्भवम् ॥ तावत्सङ्ख्यं   
कान्तिकामः काश्मीरीसम्भवं [कुसुमसम्भूतम् ॥] यजेत् ॥ ९५   
॥   
  
मधुपुष्पोद्भ्वं [मत्तमधुकुसुमोद्भवम् ।] लिङ्गं वसन्ते   
शतमर्चयेत् ॥ प्रत्यहं जायते कामी स्त्रियां तु ध्यानमत्र तु   
॥ ९६ ॥   
  
प्। १८१) ध्याये नित्यं महेशं रजतगिरिनिभं   
चारुचन्द्रावतंसं रत्नाकल्पोज्ज्वलाङ्गं   
परशुमृगवराभीतिहस्तं प्रसन्नम् ॥ पद्मासीनं   
समन्तात्स्तुतममरगणैर्व्याघ्रकृत्तिं वसानं विश्वाद्यं   
विश्ववन्द्यं निखिलभयहरं पञ्चवक्त्रं त्रिनेत्रम् ॥ ९७ ॥   
  
तीर्थार्थी द्विसहस्राणि सम्यग्लिङ्गानि पूजयेत् ॥   
पृथक्पृथग्बिल्वदलैस्तत्र ध्यानमुदीर्यते ॥ ९८ ॥   
  
विजितमदनदर्पः सर्पराजोपवीति धवलवृषभगामी   
यामिनीनाथमूर्द्धा ॥ विधिहरितपनाद्यैः पूजितः पूजनीयो   
दिशतु गिरिसुताया वल्लभो नो विभूतीः ॥ ९९ ॥   
  
यक्षकर्दमजं [कुङ्कुमागुरुकस्तूरीकर्पूरं चन्दनं तथा ।   
महासुगन्धमित्युक्तो नामतो यक्षकर्दमः ॥ इति धन्वन्तरिः ।]   
लिङ्गं सहस्रं प्रीतिवर्धनम् ॥ सहस्रपञ्चकं कुर्याद्गुडजं   
प्रीतिवृद्धये ॥ १०० ॥   
  
लक्षन्तु गुडलिङ्गानां पूजनात्पार्थिवो भवेत् ॥ स्त्री सहस्रं   
पूजयित्वा भर्तुः प्रियतरा भवेत् ॥ १०१ ॥   
  
नवनीतस्य लिङ्गानि सम्पूज्येष्टमवाप्नुयात् ॥ भस्मनो   
गोमयस्यापि वालुकायास्तथा फलम् ॥ १०२ ॥   
  
त्रिसहस्रं सुहृत्कामी मासिमासि समर्चयेत् ॥ वर्षैकं   
निश्चलमना जगन्मित्रं स जायते ॥ १०३ ॥   
  
प्रत्यहं यस्त्वष्टशतं मासमात्रं समर्चयेत् ॥   
सशास्त्राभ्यसनादेव गुरुतोप्यधिको भवेत् ॥ १०४ ॥   
  
प्रातर्गोमयलिङ्गानि नित्यं यस्त्रीणि पूजयेत् ॥ बृहतीबिल्वजैः   
पत्रैर्नैवेद्यं गुडमर्पयेत् ॥ १०५ ॥   
  
एवं मासत्रयं कुर्वन्ननल्पं लभते धनम् ॥ एकादशैव   
लिङ्गानि गोमयस्यैव यो यजेत् ॥ १०६ ॥   
  
प्रातर्मध्याह्नयोः सायं निशीथे प्रतिवासरम् ॥ स सर्वाः   
सम्पदो यायात्षण्मासानेवमाचरेत् ॥ १०७ ॥   
  
यत्र कुत्रापि मोहार्थं चौराणां वापि शुल्किनाम् ॥   
दुर्भूपानामष्टशतं त्रिपक्षं नित्यमर्चयेत् ॥ १०८ ॥   
  
यो यजेत्पिचुमन्दोत्थैः [निम्बदलोत्थैः ॥] पत्रैर्गोमयजं शिवम्   
॥ क्रुद्धं महेश्वरं ध्यायेत्सपराजयते रिपून् ॥ १०९ ॥   
  
हरिद्रापिष्टजं लिङ्गसहस्रं यः प्रपूजयेत् ॥ स्तम्भयेत्स   
सहस्राणां पञ्चकेन महीपतिम् ॥ ११० ॥   
  
नित्यं पञ्चशतं कुर्यान्मासं निगडमोचनम् ॥   
दुर्गनिर्मुक्तिकामस्तु कुर्यात्पञ्चसहस्रकम् ॥ १११ ॥   
  
कारागृहादिमुक्त्यर्थमयुतं कारयेत्सुधीः ॥   
महादुर्गनिबद्धस्तु षण्मासान्मोक्षमाप्नुयात् ॥ ११२ ॥   
  
प्। १८२) पूजयायुतलिङ्गानां महाराजभयं हरेत् ॥ प्रत्यहं   
वा पञ्चशतं पूजयेच्च त्रिपक्षकम् ॥ ११३ ॥   
  
शतद्वयं प्रत्यहं यो मासमेकं समर्चयेत् ॥ तस्य चौरभयं   
नास्ति सुखेनायाति देशतः ॥ ११४ ॥   
  
डाकिन्यादिभये सप्तसहस्रं वाथ नित्यशः ॥ षण्मासं   
पञ्चशतकं योर्चयेत्तु तदन्तकः ॥ ११५ ॥   
  
सहस्रपञ्चकं मासि योर्चयेद्वर्ष पञ्चकम् ॥   
पूर्वजन्मार्जिताद्वापि दारिद्र्यात्परिमुच्यते ॥ ११६ ॥   
  
एकादश यजेन्नित्यं शालिपिष्टमयानि च ॥ लिङ्गानि   
मासमात्रेण सकलं कल्मषं दहेत् ॥ ११७ ॥   
  
यः कृष्णैश्च तिलैस्सम्यग्लिङ्गं कृत्वार्चयेन्नरः ॥   
वर्षत्रयं तस्य सर्वपापनाशः प्रजायते ॥ ११८ ॥   
  
शिशिरे सर्वपुष्पोत्थं लिङ्गं योर्चति चेन्नरः ॥ निष्पापः   
स्यात्त्रिवर्षं वा पूजयेत्स्फाटिकं तथा ॥ ११९ ॥   
  
बालवैधव्ययोगस्य नाशार्थमयुतत्रयम् ॥ लिङ्गानामयुतेनैव   
कन्यका सत्पतिं लभेत् ॥ १२० ॥   
  
यस्त्वेकादशलिङ्गानि रजतोत्थानि पूजयेत् ॥ प्रत्यहं तं   
सर्वगुणा जायन्ते समुपस्थिताः ॥ १२१ ॥   
  
लिङ्गान्ययुतसङ्ख्यानि तिलपिष्टस्य योर्चयेत् ॥ प्रत्यहं वा   
रुद्रसङ्ख्यं वर्षाद्ग्राम पतिर्भवेत् ॥ १२२ ॥   
  
ब्रह्मस्वपरिहारार्थं सौवर्णं लिङ्गमर्चयेत् ॥ त्रिसन्ध्यं   
नक्तभोजी च रुद्रसूक्तपरायणः ॥ १२३ ॥   
  
लवणोद्भवलिङ्गानि योयुतं च पृथक् पृथक् ॥ पूजयेत्तस्य   
सौभाग्यं निर्धनस्यापि वर्धते ॥ १२४ ॥   
  
यस्त्वन्नस्य शिवं कृत्वा ऋतुमेकं प्रपूजयेत् ॥ शतमेकं   
प्रत्यहं चेदन्नं क्षेत्रे भवेद्बहु ॥ १२५ ॥   
  
अयुतं शर्करालिङ्गं वर्षाकालेथ वा पुनः ॥   
धत्तूरकुसुमोत्थानि लिङ्गान्येकादशार्चयेत् ॥ १२६ ॥   
  
यवपिष्टोद्भवान्येव लिङ्गानि लवणस्य वा ॥ कृत्वा   
चायुतसङ्ख्यानि वशीकुर्याज्जगत्त्रयम् ॥ १२७ ॥   
  
पृथक्छतत्रयं यस्तु गोमयोत्थानि पूजयेत् ॥   
क्षुद्ररोगविनाशः स्यात्षमासाच्च महागदाः [नश्येयुरिति   
शेषः] ॥ १२८ ॥   
  
फलं न जायते दृष्ट्वा यस्य कस्यापि कर्मणः ॥   
फललिङ्गानि पूज्यानि तेन चायुतसङ्ख्यया ॥ १२९ ॥   
  
दूर्वायाश्च गुडूच्या वायुतं लिङ्गानि योर्चयेत् ॥ प्। १८३)   
तस्याल्पमृत्युनाशः स्यात्तथा नीवारपिष्टजात् ॥ १३० ॥   
  
इन्द्रनीलस्य यो लिङ्गं मासषट्कं प्रपूजयेत् ॥ अथ वा   
ताम्रजं लिङ्गं तस्य सिद्ध्यति पौष्टिकम् ॥ १३१ ॥   
  
स्फाटिकस्य तु यल्लिङ्गं स योगेश्वर उच्यते ॥ लक्षस्य   
पूजनात्तस्य बहुस्वामित्वमाप्नुयात् ॥ १३२ ॥   
  
पितृगेहादिमोक्षार्थमथ वा पितृमुक्तये ॥ रजतस्य यदा   
लिङ्गमयुतं परिपूजयेत् ॥ १३३ ॥   
  
अयुतं स्वर्णलिङ्गस्य जनं प्रकरोति यः ॥ स सत्यलोकमाप्नोति   
सङ्कल्पेनात्र संशयः ॥ १३४ ॥   
  
नागस्य [सीसकस्य ॥] त्रपुषश्चायुष्कामः कांस्यस्य चार्चयेत्   
॥ देहसौगन्ध्यलाभाय गन्धकोत्थं समर्चयेत् ॥ १३५ ॥   
  
आद्यकर्षणजं काष्ठजातमेकन्तु निर्धनः ॥ सहस्रं   
पूजयेद्यस्तु दारिद्र्यात्प्रतिमुच्यते ॥ १३६ ॥   
  
कर्पूरजं शक्तिकामो गोर्थं गोधूमपिष्टजम् ॥   
मुद्गपिष्टान्मुदे नित्यं लिङ्गं पूज्यं त्रयं द्विजैः ॥ १३७ ॥   
  
कस्तूरीसम्भवं नित्यं सहस्रगन्धकामुकः ॥   
माषपिष्टमयं लिङ्गं नित्यपिष्टान्नसिद्धिदम् ॥ १३८ ॥   
  
यवधान्यमयं लिङ्गं यमलोकनिवारणम् ॥ प्रियङ्गुपिष्टजं   
[सीसकस्य ॥] लिङ्गं प्रियदं सर्वदेहिनाम् ॥ १३९ ॥   
  
यः करोति तिलैः श्वेतैः श्वेतद्वीपमहीपतिः ॥ यस्य यच्च   
प्रियं तस्य लिङ्गं कृत्वा तदाप्नुयात् ॥ १४० ॥   
  
ग्रीष्मे तु मल्लिकापुष्पसम्भवानि सहस्रतः ॥ अयुतं   
पूजयेद्यस्तु तस्य स्याद्द्विगुणाकृतिः ॥ १४१ ॥   
  
नीलोत्पलमयं लिङ्गं कृत्वा शरदि मानवः ॥ यस्य कस्यापि   
कार्यस्य सिद्धिं प्राप्नोत्यसंशयः ॥ १४२ ॥   
  
हेमन्ते जातिकुसुमैर्लिङ्गं कृत्वा मनोहरम् ॥ भक्त्या समर्च्य   
मतिमाञ्छिवेन सह मोदते ॥ १४३ ॥   
  
कोमलेषु तु लिङ्गेषु पार्थिवं श्रेष्ठमुच्यते ॥ कठिनेषु तु   
पाषाणं पाषाणात्स्फाटिकं परम् ॥ १४४ ॥   
  
स्फाटिकात्पद्मरागं च काश्मीरं पद्मरागतः ॥   
काश्मीरात्पुष्परागोत्थमिन्द्रनीलोद्भवं ततः ॥ १४५ ॥   
  
इन्द्रनीलात्तु गोमेदं गोमेदाद्विद्रुमोद्भवम् ॥ विद्रुमान्मौक्तिकं   
श्रेष्ठं तस्माच्छ्रेष्ठं तु राजतम् ॥ १४६ ॥   
  
हैरण्यं राजताच्छ्रेष्ठं हैरण्याद्धीरकं वरम् ॥   
हीरकात्पारदं श्रेष्ठं बाणलिङ्गं ततः परम् ॥ १४७ ॥   
  
प्। १८४) नर्मदाजलमध्यस्थं बाणलिङ्गमिति स्मृतम् ॥   
बाणासुरार्चितं लिङ्गं बाणलिङ्गमितीरितम् ॥ १४८ ॥   
  
बाणलिङ्गे स्वयम्भूते चन्द्रकान्ते हृदि स्थिते ॥   
चान्द्रायणसमं ज्ञेयं शम्भोर्नैवेद्यभक्षणम् ॥ १४९ ॥   
  
ग्राह्याग्राह्यविभागोयं बाणलिङ्गे न विद्यते ॥ तदर्पितं   
जलं चान्नं ग्राह्यं प्रासादसञ्ज्ञया ॥ १५० ॥   
  
शिवनाममयं लिङ्गं सदा पूज्यं महर्षिभिः ॥ यतश्च   
सर्वलिङ्गेभ्यस्तद्धि पज्यतमं मतम् ॥ १५१ ॥   
  
चतुरङ्गुलमुच्छ्रायं रम्यं वेदिकया युतम् ॥ उत्तमं   
लिङ्गमाख्यातं पञ्चसूत्रैः सुसाधितम् ॥ १५२ ॥   
  
तदर्धमधमं प्रोक्तं तदर्धमवरं स्मृतम् ॥ तस्मान्न्यूनं   
पूजनीयं न कदापि न सत्फलम् ॥ १५३ ॥   
  
रुद्राक्षं शिवलिङ्गं च स्थूलंस्थूलं प्रशस्यते ॥   
शालग्रामो नार्मदश्च सूक्ष्मः सूक्ष्मो विशिष्यते ॥ १५४ ॥   
  
ब्राह्मणः क्षत्त्रियो वैश्यः शूद्रो वाप्यनुलोमजः ॥   
पूजयेत्सततं लिङ्गं तत्तन्मन्त्रेण सादरम् ॥ १५५ ॥   
  
विप्राणां वैदिकेनैव मन्त्रेणाराधनं वरम् ॥ तन्त्रोक्तं   
दीक्षितानां च तन्त्रोक्तेन विधानतः ॥ स्मृतमाराधनं   
शम्भोर्नचावैदिकवर्त्मना ॥ १५६ ॥   
  
दधीचिगौतमादीनां शापनिर्दग्धचेतसाम् ॥ न जायेत तथा   
श्रद्धा पूते वैदिककर्मणि ॥ १५७ ॥   
  
यो वैदिकमनादृत्य स्मार्तकर्म तथैव च ॥ अन्यत्समाचरेन्मर्त्यो   
न स कर्मफलं लभेत् ॥ बहवः सिद्धिमेष्यन्ति कलौ   
पार्थिवलिङ्गतः ॥ १५८ ॥   
  
कृते रत्नमयं लिङ्गं त्रेताया हेमसम्भवम् ॥ द्वापरे पारदं   
श्रेष्ठं पार्थिवं तु कलौ युगे ॥ १५९ ॥   
  
यथालब्धोपचारैश्च भक्तिश्रद्धासमन्वितः ॥   
पूजयेत्पार्थिवं लिङ्गं शास्त्रोक्तविधिना नरः ॥ १६० ॥   
  
पञ्चसूत्रविचारं च पार्थिवे न विचारयेत् ॥   
यथाकथञ्चिद्विधिना रमणीयं प्रकल्पयेत् ॥ १६१ ॥   
  
द्विखण्डं तु प्रकुर्वाणो नैव पूजाफलं लभेत् ॥   
रत्नहेमधरासूतपिष्टस्फटिकसम्भवम् ॥ १६२ ॥   
  
एकखण्डम्भवेल्लिङ्गमितरे च चराचरे ॥ कुर्यात्तदेकखण्डं   
तु द्विखण्डं तु स्थिरं स्मृतम् ॥ १६३ ॥   
  
विप्राणां मृत्तिका श्वेता क्षत्त्रियाणां तथारुणा ॥ विशा   
पीता च शूद्राणां कृष्णा वा लभ्यते यथा ॥ १६४ ॥   
  
भवाय भवनाशाय महादेवाय धीमहि ॥ उग्राय चोग्रनाशाय   
शर्वाय शशिमौलिने ॥ १६५ ॥   
  
विलोमानां पूजनार्थं मन्त्रोयं परिकीर्तितः ॥ ततः   
पूजासमाप्तौ तु दद्यात्पुष्पाञ्जलित्रयम् ॥ १६६ ॥   
  
प्। १८५) जपं पञ्चाक्षरस्यापि कुर्यादष्टोत्तरं शतम् ॥   
वक्ष्यमाणां स्तुतिं पश्चात्पठेद्देवस्य तुष्टये ॥ १६७ ॥   
  
नमोङ्कारस्वरूपय [यस्य लोपश्शाकल्येति लोपेपि पूर्वत्रेति   
नासिद्धत्वं छान्दसत्वात्तेनोमाङोरिति पररूपम् ।]   
नमोक्षरवपुर्धृते ॥ नमो नादात्मने तुभ्यं नमो बिन्दुकलात्मने   
॥ १६८ ॥   
  
अलिङ्गलिङ्गरूपाय रूपातीताय वै नमः ॥ त्वं माता   
सर्वलोकानां त्वमेव जगतः पिता ॥ १६९ ॥   
  
त्वं त्राता त्वं सुहृन्मित्रं त्वं प्रियः शिवरूपधृक् ॥ त्वं   
गुरुस्त्वं गतिः साक्षी त्वं पिता त्वं पितामहः ॥ १७० ॥   
  
नमस्ते भगवन्रुद्र भास्करामिततेजसे ॥ नमो भवाय देवाय   
धर्मरूपहिताय च ॥ १७१ ॥   
  
शिवाय क्षितिपालाय सदासुरभिदे नमः ॥ पशूनां पतये   
चैव पावकामिततेजसे ॥ १७२ ॥   
  
भीमाय व्योमरूपाय शब्दमात्राय ते नमः ॥ महादेवाय   
सोमाय अमृताय नमोस्तु ते ॥ १७३ ॥   
  
उग्राय यजमानाय नमस्ते कर्मयोगिने ॥ ओङ्काराय नमस्तुभ्यं   
धर्मगोवाहनाय च ॥ १७४ ॥   
  
पार्थिवस्य च लिङ्गस्य यन्मया पूजनं कृतम् ॥ अनेन   
भगवान्रुद्रो वाञ्छितार्थं प्रयच्छतु ॥ १७५ ॥   
  
इति स्तुत्वा जपं कृत्वा प्रणिपत्य विसर्जयेत् ॥   
अथैकादशलिङ्गानां विधानमभिधीयते ॥ १७६ ॥   
  
एकं लिङ्गं प्रतिदिनं षोडशैरुपचारकैः ॥ पूजयेद्वै   
द्रोणपुष्पैर्घृतमेव समर्पयेत् ॥ १७७ ॥   
  
एवं शतदिनं सर्व-ऋणान्मुक्तिः प्रजायते ॥ लिङ्गद्वयं   
प्रतिदिनं षोडशैरुपचारकैः ॥ पुष्पाणि मल्लिकायास्तु   
नैवेद्यार्थं गुडस्स्मृतः ॥ १७८ ॥   
  
दिनानां त्रिशतं कुर्यादयुतं पुत्रमाप्नुयात् ॥ दिनं प्रति   
त्रयं कृत्वा षोडशैरुपचारकैः ॥ १७९ ॥   
  
करञ्जपुस्पैः कर्पूरं नैवेद्यं सम्प्रदर्शयेत् ॥ दिनानां   
पञ्चशतकं कन्या भवति शोभना ॥ १८० ॥   
  
चतुष्टयं प्रतिदिनं षोडशैरुपचारकैः ॥   
पूजयेद्यवनैवेद्यं पुष्पाणि चम्पकस्य तु ॥ १८१ ॥   
  
दिनं पञ्चशतं कृत्वा विवाहो जायते ध्रुवम् ॥   
षट्षड्बकुलपुष्पैश्च नैवेद्यं क्षौद्रमेव च ॥ १८२ ॥   
  
महतः कलहान्मुक्तिर्दिनानां स्याच्छतत्रयात् ॥ सप्त प्रतिदिनं   
पुष्पैः शतपत्रैः प्रपूजयेत् ॥ १८३ ॥   
  
दध्योदनं च नैवेद्यं दिनपञ्चशतैर्युतम् ॥ उद्दिष्टं मनसि   
यत्तीर्थं तद्भवेद्देवतापि च ॥ १८४ ॥   
  
यस्तु प्रतिदिनं चाष्टबिल्वपत्रैः समर्चयेत् ॥ प्। १८६) नैवेद्यं   
तत्र लड्डुका उपचाराश्च षोडश ॥ १८५ ॥   
  
शतत्रयदिनं कृत्वा महाविद्यागमो भवेत् ॥ नवप्रतिदिनं   
कृत्वा नैवेद्यं पञ्चमासकम् ॥ १८६ ॥   
  
बन्धुपुष्पैश्च [बधुर्बन्धूकपुष्पे   
स्यादित्याभिधानाद्बन्धुजीवकपुष्पमित्यर्थः] पूजा   
स्यादृणमुक्तो धनी भवेत् ॥ दश प्रतिदिनं वर्षमेकं   
काञ्चनपुष्पकैः ॥ १८७ ॥   
  
नैवेद्यार्थमपूपास्स्युर्दूरदेशागमो भवेत् ॥ एकादश   
प्रतिदिनं नैवेद्यं पञ्चखाद्यकम् ॥ १८८ ॥   
  
पुष्पाणि करवीरस्य काञ्चनं रजतादिकम् ॥   
मुक्ताफलप्रवालादि यदिष्टं प्राप्नुयाच्च तत् ॥ १८९ ॥   
  
उद्यापनविधिं वक्ष्ये समाप्तौ तत्समाचरेत् ॥ लिङ्गार्चने च   
सम्पूर्णे सञ्जाते च मनोरथे ॥ १९० ॥   
  
कुर्याल्लिङ्गं तु सौवर्णं रौप्यं ताम्रमथापि वा ॥   
वित्तशाठ्यं न कुर्वीत तत्प्रमाणेन निर्मितम् ॥ १९१ ॥   
  
महाशैवाख्ययोगोयमार्द्रा सोमश्चतुर्दशी ॥ द्वयोर्योगे   
शैवयोग एकस्मिंस्तु दिनं शिवम् ॥ १९२ ॥   
  
महायोगेनन्तफलं बहुलं शैवयोगके ॥ यथोक्तं शिवयोगे तु   
फलं प्राप्नोति मानवः ॥ १९३ ॥   
  
उपोष्य प्रथमे चाह्नि सम्पूज्य परमेश्वरम् ॥ आचार्यं   
ब्राह्मणांश्चापि होमार्थं वृणुयात्ततः ॥ १९४ ॥   
  
गणेशमम्बां सम्पूज्य शिवं संस्थाप्य पूजयेत् ॥   
प्राणप्रतिष्ठापूर्वन्तु वह्निस्थापनमाचरेत् ॥ १९५ ॥   
  
आचार्यमृत्विजश्चापि वरयेद्दक्षिणादिना ॥ यत्सङ्ख्याकं   
यजेल्लिङ्गं तन्मितं होममाचरेत् ॥ १९६ ॥   
  
आयुष्कामो घृतैस्तत्र धनार्थी वापि पायसैः ॥   
तिलाज्याभ्यां चरेद्धोममेतद्भिन्नं यदर्थयेत् ॥ १९७ ॥   
  
रात्रौ जागरणं कुर्याद्गीतवाद्यपुरस्सरम् ॥ तर्पणं   
मार्जनं कुर्यात्ततो ब्राह्मणभोजनम् ॥ १९८ ॥   
  
बटुकानां कुमारीणां गणं साम्बिकतुष्टये ॥ पुनर्लिङ्गं   
पूजयित्वा दद्यात्तं गुरवे पुनः ॥ १९९ ॥   
  
वस्त्रालङ्करणाद्यैश्च गुरुं यत्नेन तोषयेत् ॥ दक्षिणां   
भूयसीं दत्त्वा सुहृद्भिस्सह भोजनम् ॥ २०० ॥   
  
यथा कुर्यादिति प्रोक्तं लिङ्गस्योद्यापनम्परम् ॥ विधिः प्रोक्तः   
पार्थिवानां सर्वकामप्रपूरकः ॥ २०१ ॥   
  
उद्यापनेन सहितः किमन्यच्छ्रोतुमिच्छसि ॥ २०२ ॥   
  
इति श्रीमहामायामहाकालानुमते मेरुतन्त्रे शिवप्रणीते   
पार्थिव-पूजाविधिः वर्णनन्नाम नवमः प्रकाशः ॥ ९ ॥   
