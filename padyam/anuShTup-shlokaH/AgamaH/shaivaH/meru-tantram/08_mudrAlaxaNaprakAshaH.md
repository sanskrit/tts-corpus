+++
title = "०८ मुद्रालक्षणप्रकाशः"

+++
श्रीदेयुवाच ॥   
  
मुद्राणां लक्षणं ब्रूहि यास्तुल्या वामदक्षिणे ॥   
सर्वदेवप्रिया याश्च पूजासाफल्यदायिकाः ॥ १ ॥   
  
श्रीशिव उवाच ॥   
  
वक्ष्येथ नाम पूर्वाणि मुद्राणां लक्षणानि तु ॥ नित्यं यः   
कुरुते सर्वा देवास्स्युस्तस्य सौख्यदाः ॥ २ ॥   
  
अङ्कुशाख्या भवेन्मुद्रा पृष्ठेनामा कनिष्ठया ॥ अङ्गुष्ठे   
तर्जनी वक्रा सरला चापि मध्यमा ॥ ३ ॥   
  
सा कण्ठमुद्रा हस्ताभ्यां सर्वकाण्ठो निबध्यते ॥   
यत्रैकमुष्टिरङ्गुष्ठो दक्षो वामं समाश्रितः ॥ ४ ॥   
  
वह्निप्राकारमुद्रा तु त्रिशूलाग्रावुभौ करौ ॥ व्यत्यस्तावभितो   
वह्नेर्नयेदस्त्राह्वयापि च ॥ ५ ॥   
  
अङ्गुलीन्यासमुद्रास्तु पञ्चाङ्गुल्यः स्पृशेत्क्रमात् ॥   
अङ्गुष्ठेन चतस्रस्तु तर्जन्याङ्गुष्ठमेव च ॥ ६ ॥   
  
हृदयाख्या भवेन्मुद्राङ्गुष्ठवर्ज्याः प्रसारिताः ॥   
चतस्र्ॐगुलयो व्यस्ता हृदये तस्य मन्त्रतः ॥ ७ ॥   
  
शिरोमुद्रा तु सा ज्ञेया तलं पार्श्वे प्रसारितम् ॥   
चतस्र्ॐगुलयश्चापि प्रसार्य शिरसा धृताः ॥ ८ ॥   
  
शिखामुद्रा तु सा ज्ञेया मुष्टिं चाङ्गुष्ठपल्लवम् ॥ बद्ध्वा   
तेन शिखां स्पृष्ट्वा शिखामन्त्रेण साधकैः ॥ ९ ॥   
  
कवचाख्या त्वियं मुद्रा ह्यङ्गुल्यः कृतनालिकाः ॥   
स्कन्धादानाभिपर्यन्तं पाण्योस्तु प्रक्रमो भवेत् ॥ १० ॥   
  
त्रिनेत्रमुद्रा ख्यातेयं तर्जनीदक्षनेत्रगा ॥ भाले मध्या   
त्वनामा तु वामे त्र्यक्षदिवौकसाम् ॥ ११ ॥   
  
द्विनेत्रमुद्रा ख्यातेयं तर्जनीदक्षनेत्रगा ॥ मध्यमावामनेत्रे   
च सूर्यविष्ण्वादिभेदयोः ॥ १२ ॥   
  
अष्टमुद्राः समाख्याताः सर्वारिष्टनिवारिणीः [प्रथमार्थे   
द्वितीया ।] अङ्गुष्ठ तर्जन्यग्राभ्यां हस्तयोरभिशब्दिताः ॥   
१३ ॥   
  
नित्ये नैमित्तिके चैता अङ्गषट्कस्य मुद्रिकाः ॥ अथ काम्येषु   
वक्ष्यामि षण्मुद्राणान्तु लक्षणम् ॥ १४ ॥   
  
अङ्गुष्ठयोः पार्श्वयोगस्तर्जन्यौ सरले युते ॥   
मध्यमेऽन्योन्यकरयोः पृष्ठलग्ने परे तथा ॥ १५ ॥   
  
अन्योन्यान्तर्गते केचिदुच्चे च करपृष्ठतः ॥ एषा   
नमस्कारमुद्रा ललितायाः प्रकीर्तिता ॥ १६ ॥   
  
तर्जन्यौ सरले कृत्वा शेषाङ्गुल्यो नखैर्युताः ॥   
कनिष्ठामध्यपर्वस्थावङ्गुष्ठौ क्षोभिणी मता ॥ १७ ॥   
  
सरले तर्जनीमध्ये कनिष्ठानामिके युते ॥ अग्रयोश्च   
कनिष्ठास्थावङ्गुष्ठौ द्राविणी भवेत् ॥ १८ ॥   
  
कनिष्ठामध्यमाङ्गुष्ठौ तर्जन्यौ विनतेर्धतः ॥ मध्यमे   
सरले शेषा मुखयुक्तानुकर्षिणी ॥ १९ ॥   
  
प्। १६८) हृन्मुद्रा स्यादियं काम्ये तथा शैवागमेषु च ॥   
कृतमुष्टिपदौ हस्तौ कृत्वाङ्गुष्ठौ हृदि न्यसेत् ॥ २० ॥   
  
शिरोमुद्रा ललाटाग्रे कृतौ मुष्टियुतौ करौ ॥   
कुर्यादूर्ध्वप्रसक्ताग्रे तर्जन्यौ ज्येष्ठया युते ॥ २१ ॥   
  
शिखामुद्रा करौ मुक्तौ कृतमुष्टियुताकृती ॥ ज्येष्ठाङ्गुल्यौ   
प्रसक्ताग्रे कनिष्ठे तूर्ध्वतः स्थिते ॥ २२ ॥   
  
कवचाख्या प्रसक्ताख्यावङ्गुष्ठौ च त्रिकोणवत् ॥   
तर्जन्यावानयेन्मूर्ध्नि मुखे पार्श्वे करे हृदि ॥ २३ ॥   
  
नेत्रमुद्रा तु सरला मध्या तर्जन्यनामिके ॥ धनुषालाभे   
संयुताग्रे अङ्गुष्ठककनिष्ठिके ॥ २४ ॥   
  
अस्त्रमुद्रा करद्वन्द्वस्फोटे चापि तदुत्तरम् ॥ तर्जन्या   
शब्दयेत्तभ्यां ज्येष्ठाग्रवलिताग्रया ॥ २५ ॥   
  
गालिनी तु कनिष्ठाङ्गुष्ठौ युतावितरेतरम् ॥   
करयोस्तर्जनीमध्या नामायुक्ता न वक्रिताः ॥ २६ ॥   
  
धनुर्मुद्रा कनिष्ठानामिके चान्योन्यहस्तयोः ॥ तर्जनीमध्यमे   
चापि दक्षस्कन्धे प्रदर्शयेत् ॥ २७ ॥   
  
शङ्खमुद्रा तु वामाख्यमङ्गुष्ठं दक्षमुष्टिगम् ॥   
वामाङ्गुल्यग्रदक्षाङ्गुष्ठस्य योगे प्रजायते ॥ २८ ॥   
  
योनिमुद्रान्योन्यकरकनिष्ठातर्जनीयुतिः ॥ व्यस्ते तले तु   
शेषाङ्गुल्यावङ्गुष्ठावनामिके ॥ २९ ॥   
  
मत्स्यमुद्राधोमुखन्तु वामहस्त तदूर्ध्वतः ॥ तादृशं   
दक्षिणं न्यस्याङ्गुष्ठकौ चालयेदिति ॥ ३० ॥   
  
आवाहनी तु मुद्रा स्यात्कराभ्यामञ्जलिं चरेत् ॥   
अनामयोर्मूलपर्वण्यङ्गुष्ठौ निक्षिपेत्तदा ॥ ३१ ॥   
  
स्थापनी सा तु मुद्रा स्यादेषावाहनमुद्रिका ॥ अधोमुखीकृता   
सा चेत्सर्वसंस्थापने क्षमा ॥ ३२ ॥   
  
सम्मुखीकरणी मुद्रा सा ज्ञेया मुष्टियुग्मकम् ॥ देवानां   
स्थापने या स्यादङ्गुष्ठद्वयमुक्तकम् ॥ ३३ ॥   
  
सकलीकरणीमुद्रा सा प्रोक्ता यः षडङ्गके ॥ देवानां   
क्रियते न्यासो ह्यङ्गानामङ्गिने सकृत् ॥ ३४ ॥   
  
अवगुण्ठनमुद्रा तु दीर्घाधोमुखतर्जनी ॥ मुष्टिबद्धस्य   
हस्तस्य सव्यस्य भ्रामयेच्च ताम् ॥ ३५ ॥   
  
महामुद्रा समुद्दिष्टा परमीकरणे तु या ॥   
अन्योन्यग्रथिताङ्गुष्ठप्रसारितकराङ्गुली ॥ ३६ ॥   
  
सन्निद्धापनमुद्रा स्याद्योगो मुष्टिद्वयस्य तु ॥ सम्यक्कृतावुभौ   
जातौ त्वङ्गुष्ठावुच्छ्रितौ यदि ॥ ३७ ॥   
  
संरोधिनी तु सा मुद्रा मुष्ट्योरन्तः प्रवेशितौ ॥   
द्वावङ्गुष्ठौ मुष्टियोगो निश्छिद्रश्च भवेद्यदि ॥ ३८ ॥   
  
दन्तमुद्रा गणेशस्य वल्लभा दक्षहस्तजा ॥ उत्तानोर्ध्वमुखी   
मध्यसरलाबद्धमुष्टिका ॥ ३९ ॥   
  
प्। १६९) पाशाह्वया तु वामस्य तर्जन्यां दक्षतर्जनीम् ॥   
क्षिप्त्वा बद्धा मुष्टियुगं तर्जन्यङ्गुष्ठयोर्युतिः ॥ ४० ॥   
  
अन्योन्यान्तर्गता लग्नाः कराङ्गुल्यस्त्वधोमुखाः ॥ अङ्गुष्ठौ   
चोत्थितौ लग्नौ मुद्रा वशकरी मता ॥ ४१ ॥   
  
कनिष्ठाग्रे तु चान्योन्यं सम्प्रसारितहस्तयोः ॥ मध्यमाभ्यां   
दृढं बद्धानामिकाग्रे तु योजयेत् ॥ ४२ ॥   
  
तर्जन्यौ नामिकाग्रे [अकारलोपः ।] तु प्रपयेन्मध्यमोपरि ॥   
अन्योन्याङ्गुष्ठकौ लग्नौ मुद्रा चोन्मादिनी मता ॥ ४३ ॥   
  
मध्यमाभ्यां दृढं बद्धा कनिष्ठागुलयः पराः ॥   
संयोज्यानामिकामुख्यौ सरलौ स्यान्महाङ्कुशा ॥ ४४ ॥   
  
विघ्नमुद्रा दीर्घरूपा मध्यमाधोमुखी यदा ॥ तर्जनी   
मध्यमासन्धिनिर्गताङ्गुष्ठमुष्टिका ॥ ४५ ॥   
  
परशोश्च भवेन्मुद्रा तिर्यक् संयोज्य चाङ्गुलीः ॥   
प्रसृतासंयुता हस्ता तलं हस्ततलान्वितम् ॥ ४६ ॥   
  
लण्ड्डुकाख्या भवेन्मुद्रा ऊर्ध्वास्यं दक्षिणं करम् ॥   
अङ्गुल्यो विरला नम्रा निम्नं करतलं तथा ॥ ४७ ॥   
  
बीजपुरणया वाममुष्टावुत्तानके सति ॥ दन्ताद्याः   
षड्गणेशस्याङ्कुशमुद्रा च सप्तमी ॥ ४८ ॥   
  
वराख्या सा तु मुद्रा स्यादतिसन्निहिताङ्गुलिम् ॥ उत्तानं   
दक्षिणं हस्तं कृत्वाधो नामयेच्छनैः ॥ ४९ ॥   
  
अभयस्य तु मुद्रैषा कथिता चाभयप्रदा ॥ पराङ्मुखं   
वामहस्तं बद्धाङ्गुष्ठकनिष्ठिकम् ॥ ५० ॥   
  
दक्षहस्तस्य मध्या च तर्जनी प्रसृते युते ॥ चर्ममुद्रा   
वामहस्तन्तिर्यक्च सम्प्रसार्य हि ॥ आकुञ्चितगतिं कुर्यादियं   
शक्तिप्रिया मता ॥ ५१ ॥   
  
धनुर्मुद्रा वाममध्याग्रं तर्जन्यग्रयोजितम् ॥ वामस्कन्धे   
कनिष्ठाग्रे दक्षिणाङ्गुष्ठपीडितम् ॥ ५२ ॥   
  
मुसलाख्या भवेन्मुद्रा वामस्योपरि दक्षिणम् ॥   
हस्तयोर्मुष्टियुगलं कुर्याद्विघ्नविनाशनम् ॥ ५३ ॥   
  
दुर्गामुद्रा तु करयोर्मुष्टिं कृत्वा नियोजयेत् ॥ वामस्योपरि   
दक्षञ्च शिरसि स्थापयेदिति ॥ ५४ ॥   
  
बाणमुद्रा दक्षमुष्टेस्तर्जन्या दीर्घया भवेत् ॥ अष्टौ   
वराद्याः पाशश्चाङ्कुशः शक्तेर्दश स्मृताः ॥ ५५ ॥   
  
चक्रमुद्रा करतले विपरीते विधाय च ॥ अङ्गुष्ठौ वेशयेच्चैव   
कनिष्ठानामिकान्तरे ॥ ५६ ॥   
  
गदा तु सरलौ हस्तावन्योन्यग्रन्थिताङ्गुली ॥ अङ्गुल्यौ मध्यमे   
भूयः सल्लṁग्ने सुप्रसारिते ॥ ५७ ॥   
  
पद्ममुद्रा करतले त्वङ्गुष्ठौ मिलितौ यदा ॥ हस्तौ तु सम्मुखौ   
कुर्यात्संहता उन्नताङ्गुली ॥ ५८ ॥   
  
प्। १७०) वेणुमुद्रा वामदक्षकनिष्ठाङ्गुष्ठयोगतः ॥   
वामाङ्गुष्ठोदरे शेषा वक्राचोर्ध्वं कनिष्ठिका ॥ ५९ ॥   
  
श्रीवत्सम्मध्यमानामेङ्गुष्ठबद्धौ करौ युतौ ॥   
कनिष्ठयोर्मूलगते तर्जन्यौ भवतो यदि ॥ ६० ॥   
  
कौस्तुभा मध्यमानामाङ्गुष्ठाश्चोर्ध्वमुखा युताः ॥   
कनिष्ठातर्जनीग्रन्थिः स्थाप्यौ तिर्यङ्मुखौ करौ ॥ ६१ ॥   
  
वनमालाह्वया मुद्रा तर्जन्यङ्गुष्ठमुष्टिका ॥ करद्वयेन   
मालावत्स्पृशेदाकण्ठपादकम् ॥ ६२ ॥   
  
ज्ञानमुद्रा हृदि न्यस्तौ तर्जन्यङ्गुष्ठकौ युतौ ॥   
वामहस्ताम्बुजं वा तु यदि मूर्धनि विन्यसेत् ॥ ६३ ॥   
  
विश्वाख्या दक्षिणाङ्गुष्ठवेष्टिअं वाममुच्छ्रितम् ॥   
अन्योन्यहस्ताङ्गुलयस्तन्निष्ठाः स्थापयेद्धृदि ॥ ६४ ॥   
  
प्रकोष्ठं वेष्टयित्वा च मणिबन्धौ च कूर्परौ ॥   
सम्यक्संयोज्य मध्ये च तर्जनीभ्यां सुवेष्टयेत् ॥ ६५ ॥   
  
योगं मध्यमयोः कृत्वा द्वावङ्गुष्ठौ पराङ्गुली ॥   
अन्योन्यान्तर्गते दक्षकर्णान्ते खेचरी मता ॥ ६६ ॥   
  
आद्यपर्वणि चान्योन्यं सम्यग्योज्य कनिष्ठिके ॥ अनामिके च   
तदधो मध्यपर्वणि योजयेत् ॥ ६७ ॥   
  
तासामूर्ध्वमनामे च नखाग्रे सन्नियोजयेत् ॥ सान्तरौ करभौ   
कृत्वा तर्जन्यङ्गुष्ठयोर्युतिः ॥ ६८ ॥   
  
एषा तु वरयोन्याख्या मुद्रा बीजाह्वया मता ॥ बीजविद्यां   
बिना सर्वं वृथा पूजाजपादिकम् ॥ ६९ ॥   
  
मुद्रा गरुडस्य हस्तकौ विपरीतौ ग्रथिते कनिस्ठिके ॥ तर्जन्यपि   
संयुता मिथः पदतुल्ये उभयाङ्गुली वरे ॥ ७० ॥   
  
नृसिंहमुद्रा चिबुकाधरौ तु जान्वोस्तु मध्येथ करौ कुलग्नौ ॥   
चेत्कम्पते व्यात्तमुखस्य जिह्वा संलेलिहाना नयने तु भीमे ॥ ७१   
॥   
  
मुद्रा नरहरेः सर्वा अङ्गुल्यश्चेदधोमुखाः ॥   
अङ्गुष्ठाभ्यां च करयोराक्रमेत कनिस्ठिके ॥ ७२ ॥   
  
वाराही दक्षमुत्तानं न्युब्जं वामं तदूर्ध्वतः ॥   
अङ्गुल्यग्राणि संयोज्याधस्तात्सन्नमयेदिति ॥ ७३ ॥   
  
हयग्रीवा वामहस्ते तुल्याङ्गुल्यस्त्वधोमुखा ॥ रुद्ध्वा   
मध्यमया मध्यां नामयेदिति सा भवेत् ॥ ७४ ॥   
  
काअमाख्या सम्पुटौ हस्तौ मध्यमे पृष्ठगे यदा ॥ तर्जन्यौ   
मध्यमासंस्थमङ्गुष्ठयुगलं यदि ॥ ७५ ॥   
  
त्रैलोक्यमोहिनी मुद्रा मूर्ध्नि साङ्गुष्ठमुष्टिकैः ॥   
चक्राद्याश्च धनुर्बाणपर्यन्ताश्च हरेरिमाः ॥ ७६ ॥   
  
विधुमुद्रा करौ पद्मनिभौ श्लिष्टे च मध्यमे ॥ अङ्गुल्यौ   
धारयेत्तस्मिंश्चन्द्राग्रे सम्प्रदर्शयेत् ॥ ७७ ॥   
  
प्। १७१) सौरमुद्रा वामहस्तमधश्चोत्तानमूर्द्धतः ॥   
कमलाकृतिमुद्रा स्यादुभे स्तो भास्करप्रिये ॥ ७८ ॥   
  
लिङ्गमुद्रा दक्षिणाख्यं वामाङ्गुष्ठेन वेष्टयेत् ॥   
वामाङ्गुल्यौ दक्षिणाभिर्वेष्टयेत्सा शिवप्रिया ॥ ७९ ॥   
  
त्रिशूलाख्या भवेन्मुद्रा अङ्गुष्ठेन कनिष्ठिकाम् ॥ बद्ध्वा   
प्रसारयेच्छेषमङ्गुलीनां त्रयं तदा ॥ ८० ॥   
  
मालामुद्राङ्गुष्ठतर्जन्यग्रं तु ग्रन्थयेद्दृढम् ॥   
प्रसारयेदङ्गुलीनां त्रयं जपसुसिद्धये ॥ ८१ ॥   
  
मृगमुद्रा तर्जनी च कनिष्ठा चोच्छ्रिताग्र्का ॥   
अनामिकागुष्ठमध्याग्राणि तिर्यग्युतानि च ॥ ८२ ॥   
  
खटाङ्गमुद्रा षडक्त्रा शिवस्यातिप्रिया भवेत् ॥ पञ्चाङ्गुल्यो   
दक्षिणाश्चेन्मिलिता ऊर्ध्वमुच्छ्रिताः ॥ ८३ ॥   
  
कपालिनी भवेन्मुद्रा वामांसे वामहस्तकम् ॥ स्थापयित्वा   
पात्रवच्च कुर्यात्सा भैरवप्रिया ॥ ८४ ॥   
  
डमरुः शिथिलां मुष्टिं कृत्वा मध्यां समुन्नताम् ॥   
प्रचालयेत्कर्णपार्श्वे दशैताः शूलिना मताः ॥ ८५ ॥   
  
आसनाख्या पद्ममुद्रा सूपविष्टः सुखासने ॥ स्वस्वजानुस्थितौ   
हस्तौ कलिकाभावधोमुखौ ॥ ८६ ॥   
  
कुशलाख्या भवेन्मुद्रा करावुन्नामितौ यदि ॥ आन्दोलितौ   
फणाकारौ स्वस्वदिग्भागसंस्थितौ ॥ ८७ ॥   
  
वाममुष्टिं दृधं बद्ध्वा तर्जनीं सम्प्रसारयेत् ॥   
आनयेद्वामकर्णे तां मुद्रा सौभाग्यदायिनी ॥ ८८ ॥   
  
अङ्गुष्ठगुम्फितां मुष्टिं बध्नीयाद्दक्षपाणिना ॥   
रिपुजिह्वाग्रहाख्येयं मुद्रिका शत्रुनाशिनी ॥ ८९ ॥   
  
सागताख्या भवेन्मुद्रा वितस्त्यन्तरगौ करौ ॥   
उत्तानावूरुदेशस्यासन्नौ नम्रस्तथा पुमान् ॥ ९० ॥   
  
अर्घ्यमुद्रा तु सा ज्ञेया दृढो निश्छिद्र एव च ॥ अञ्जलिस्तु   
यदा बद्धौ मुष्टी कर्णवदाश्रितौ ॥ ९१ ॥   
  
पाद्यमुद्रा त्वर्घ्यमुद्रासमायन्तु विशेषकः ॥   
अङ्गुष्ठतर्जनीयोगः कर्तयो हस्तयोर्द्वयोः ॥ ९२ ॥   
  
मुद्राचमनसञ्ज्ञा तु निम्ने करतले युताः ॥ हीनाः   
कनिष्ठजास्तिस्रोऽङ्गुष्ठाग्रं तर्जनीयुतम् ॥ ९३ ॥   
  
मधुपर्कस्य मुद्रा स्यादियं चाधोमुखी यदि ॥   
अनामिकाङ्गुष्ठयोश्चेदग्रयोगः प्रजायते ॥ ९४ ॥   
  
स्नानमुद्रा दक्षहस्तमुष्टिः स्याच्चेदधोमुखी ॥ कनिष्ठयापि   
युक्तासास्नानेनन्तफलप्रदा ॥ ९५ ॥   
  
वस्त्रमुद्रा दक्षहस्तं कृत्वोत्तानाञ्च मध्यमाम् ॥ अङ्गुष्ठेन   
स्पृशेदेषा दाने वस्त्रस्य धारणे ॥ ९६ ॥   
  
आभूषणस्य मुद्रा स्यादियं चाधोमुखी यदि ॥ प्। १७२)   
अनामिकाङ्गुष्ठयोश्चेदग्रयोगः प्रजायते ॥ ९७ ॥   
  
स्नानमुद्रा समाख्याता कनिष्ठागुष्ठयोगतः ॥ उपवीतस्य   
करणादिके स्खलितधारणे ॥ ९८ ॥   
  
गन्धस्य मुद्रा विज्ञेयाथोत्तानं हस्तमाचरेत् ॥ श्रेष्ठाग्रेण   
कनिष्ठाग्रे स्पृशेत्स्याद्गन्धधारणे ॥ ९९ ॥   
  
पुष्पाख्या च भवेन्मुद्रा हस्तं चाधोमुखं कुरु ॥ तर्जन्यग्रे   
तथाङ्गुष्ठाग्रं संयोज्येति पूजने ॥ १०० ॥   
  
धूपमुद्रा तु देवादिधूपने सम्प्रसारिता ॥ अङ्गुष्ठाग्रेण   
तर्जन्याः स्पृशेदग्रं च पूर्ववत् ॥ १०१ ॥   
  
दीपमुद्रा प्रोच्यतेथ दीपे सर्वप्रियङ्करा ॥ ज्यष्ठाग्रेण   
स्पृशेदग्रं मध्यमायाश्च पूर्ववत् ॥ १०२ ॥   
  
नैवेद्यमुद्रा देवानां पूर्ववत्परिकीर्तिता ॥   
विशेषोनामिकाग्रन्तु ज्यष्ठाग्रेण तु योजयेत् ॥ १०३ ॥   
  
ग्रासमुद्रा सव्यहस्तं प्रफुल्लकमलाकृतिम् ॥   
दर्शयेत्पञ्चवायूनामुच्यन्ते पञ्चमुद्रिकाः ॥ १०४ ॥   
  
प्राणमुद्रामथो वक्ष्ये भोजनादौ प्रदर्शयेत् ॥   
कनिष्ठानामिके सम्यगङ्गुष्ठाग्रेण योजयेत् ॥ १०५ ॥   
  
मुद्रापानस्य विज्ञेया तर्जनीमध्ययोर्युतौ ॥ एतद्दर्शनतो   
वायुरोधाद्योगी विमुच्यते ॥ १०६ ॥   
  
व्यानमुद्रा तु सा ज्ञेया मध्यमानामिके युते ॥ समस्तदेहगो   
वायुर्दृष्ट्वा तां सुप्रसीदति ॥ १०७ ॥   
  
उदानवायोर्मुद्रा स्यादङ्गुष्ठेन समन्विता ॥   
तर्जनीमध्यमानामास्सर्वरोगापनोदिनी ॥ १०८ ॥   
  
समानवायोर्मुद्रा स्याद्यदा पञ्चाङ्गुलीयुतिः ॥   
प्रणवादिचतुर्थ्यन्ता नमोऽन्तानाममन्त्रकाः ॥ १०९ ॥   
  
कनिष्ठाङ्गुष्ठसंयोगे सरलं चाङ्गुलीत्र्यम् ॥   
महायोन्यभिधा मुद्रा सुन्दर्यानन्ददायिनी ॥ ११० ॥   
  
करौ संवलितौ कृत्वा चान्योन्यासक्तकाङ्गुली ॥   
अन्तर्वलितमुत्थाप्य तर्जन्यौ सरले कृते ॥ १११ ॥   
  
कुर्याअन्नमस्कृतिम्पश्चाच्छक्त्युत्थापनमुद्रिका ॥ आनीता   
शक्तिरनया स्वस्थाने वरदा व्रजेत् ॥ ११२ ॥   
  
सप्तजिह्वाख्यमुद्रा तु प्रसृताङ्गुलिकौ करौ ॥   
कनिष्ठाङ्गुष्ठयुगलं मणिबन्धौ च संयुतौ ॥ ११३ ॥   
  
मुद्रा भूतबलेः प्रोक्ता सर्वाङ्गुलिसमागमः ॥ अन्तश्च शुषिरे   
हस्ते काकतुण्डनिभे मुखे ॥ ११४ ॥   
  
नाराचाग्रे वामहस्तं पृष्ठे दक्षं समानयेत् ॥ शनैः   
शनैश्च सरले तर्जन्यो मुद्रिताः पराः ॥ ११५ ॥   
  
संहाराख्याधोमुखो वामहस्तो दक्षस्योर्ध्वं ग्रन्थितागुल्य एवम्   
॥ प्। १७३) पर्यस्तौ बद्धौ करौ स्याद्विसर्गे बल्यादीनां देवता   
तुष्टित्क्र्त्री ॥ ११६ ॥   
  
अशनिर्नाम सा मुद्रा ऊर्ध्वास्या वामतर्जनी ॥ अधोवक्त्रा परा   
तत्र संयुक्तारिविनाशिनी ॥ ११७ ॥   
  
विधुमुद्राङ्गुलीभिश्चेन्मुद्रा बद्धा तु मुष्टिका ॥   
तर्जन्यङ्गुष्ठसंयोगः पूर्णकर्मणि योजयेत् ॥ ११८ ॥   
  
कालकर्णी भवेन्मुष्ट्योरङ्गुष्ठावुन्नतौ यदा ॥   
पार्श्वयोश्चापि सलग्नौ द्वावेवाभिमुखौ तदा ॥ ११९ ॥   
  
मुद्रा विस्मयसञ्ज्ञा स्याद्विस्मयावेशकारिणी ॥   
दक्षिणानिविडा मुष्टिर्नासिकार्पिततर्जनी ॥ १२० ॥   
  
नादमुद्रा तु तर्जन्या मुष्टावङ्गुष्टको यदि ॥ निबद्धो   
यमिनां सेव्या ब्रह्माभिव्यक्तिकारिणी ॥ १२१ ॥   
  
प्रार्थनाख्या भवेन्मुद्रा हस्तौ कुर्याद्धदि स्वके ॥   
प्रसृताङ्गुलिकौ दृश्यौ मिथः श्लिष्टौ च सम्मुखौ ॥ १२२ ॥   
  
लक्ष्मीमुद्रा परा ह्येषा सर्वसम्पत्प्रदायिनी ॥ हस्तौ तु   
संयुतौ कृत्वा प्रसृताङ्गुलिकौ तथा ॥ १२३ ॥   
  
अन्नाख्यमुद्रिका हस्तौ नाभिदेशे प्रसार्य च ॥ अधोमुखं   
स्पृशेत्तस्य तर्जनीभ्यां तदान्नदा ॥ १२४ ॥   
  
दंष्ट्रामुद्रा चक्रमुद्रामादौ कृत्वा प्रपीडयेत् ॥ मध्यमे   
तर्जनीभ्यान्तु सर्वपातकनाशिनी ॥ १२५ ॥   
  
भवेत्पृष्ठकमुद्रा च दक्षहस्तः प्रसारितः ॥ नाभ्यग्रे   
चान्तरिक्षे च स्थापितश्च निरीक्षितः ॥ १२६ ॥   
  
गजकर्णाख्यमुद्रा तु हस्तयोः पृष्ठमेलनम् ॥ कृत्वा   
चोर्ध्वमुखौ हस्तौ ग्रन्थिरङ्गुष्ठयोर्भवेत् ॥ १२७ ॥   
  
वस्त्रस्फालनमुद्रा तु कनिष्ठा वामतर्जनी ॥   
मध्यमानामयोरग्रे मूले पृष्ठे च तद्द्वयम् ॥ १२८ ॥   
  
वापीमुद्रा दक्षहस्तानामार्धं वामजे ततः ॥ ज्येष्ठा   
कनिष्ठा दक्षा स्यात्तयोरूर्ध्वन्तु वामजे ॥ १२९ ॥   
  
शकटाख्या भवेन्मुद्रा तर्जनीभ्यामनामिके ॥ अन्योन्यमध्ययोः   
पृष्ठान्मध्यापरिनिपीडिते ॥ १३० ॥   
  
गायत्र्या अथ वक्ष्यन्ते चतुर्विंशतिमुद्रिकाः ॥ जपादौ   
दर्शयेत्तासां देवताश्च तथा फलम् ॥ १३१ ॥   
  
सुमुखे संहतौ हस्तावुक्तावाकुञ्चिताङ्गुली ॥ प्रह्लादिनी तत्र   
शक्तिः सुमुखानन्ददायिनी ॥ १३२ ॥   
  
सम्पुटं पद्मकोशाभौ करावन्योन्यसंहतौ ॥ तस्य   
शक्तिर्नित्यविश्वा विश्वस्यातिप्रियङ्करा ॥ १३३ ॥   
  
विततं संहतौ हस्तावुक्तं चानायताङ्गुली ॥ हृदया नाम   
तच्छक्तिः सर्वेषां हृदयङ्गमा ॥ १३४ ॥   
  
विस्तीर्णं संहतौ पाणी मिथो मुक्ताङ्गुलीद्वयम् ॥ प्। १७४)   
शक्तिस्तु विमला तस्याः प्रभावादमलो भवेत् ॥ १३५ ॥   
  
द्विमुखाख्या हस्तयोस्तु सम्मुखं सक्तयोर्द्वयोः ॥ कनिष्ठयोरेव   
योगः शक्तिस्तस्यास्सदाभिधा ॥ १३६ ॥   
  
त्रिमुखाख्या हस्तयुग्मे सुसक्तेनामिकाद्वयम् ॥ संयुक्तं   
शेषमङ्गुल्यो भिन्नाः शक्तिः प्रभावती ॥ १३७ ॥   
  
चतुर्मुखं हस्तयुग्मं संसक्तं मध्यमायुतिः ॥   
शेषाङ्गुल्यस्तु सम्भिन्ना लीला शक्तिप्रकीर्तिता ॥ १३८ ॥   
  
मुद्रा पञ्चमुखी तद्वत्तर्जन्योर्यत्र संयुतिः ॥ अपराङ्गुलयो   
भिन्नाः शक्तिः शान्तिश्च शान्तिकृत् ॥ १३९ ॥   
  
भवेत्षण्मुखमुद्रासा सम्पूर्णाङ्गुलियोजनम् ॥   
कनिष्ठाद्वितयं हित्वा शक्तिर्दुर्गा प्रकीर्तिता ॥ १४० ॥   
  
अधोमुखं नाम मुद्रा न्युब्जौ हस्तौ त्वधोमुखौ ॥ आकुञ्चिताग्रौ   
संयुक्तौ शक्तिरस्याः सरस्वती ॥ १४१ ॥   
  
व्यापकाञ्जलिकं नाम मुद्रा हस्तौ तु तादृशौ ॥ विशेषोत्र तु   
चोत्तानौ विश्वरूपास्ति देवता ॥ १४२ ॥   
  
शकटं नाम मुद्रा सा बद्धाग्राङ्गुलिकौ करौ ॥ अधोमुखौ   
बद्धमुष्टी विशाख्या शक्तिरत्र तु ॥ १४३ ॥   
  
यमपाशं बद्धमुष्ट्योः करयोर्ग्रथिते यदा ॥ तर्जन्यौ तत्र   
संलग्नौ वामा लोपात्र देवता ॥ १४४ ॥   
  
ग्रन्थिताख्यान्योन्यसन्धिलग्नाश्चागुलयो यदि ॥ उत्तानौ   
चोच्छ्रिताङ्गुष्ठौ वामा शक्तिः समीरिताः ॥ १४५ ॥   
  
सम्मुखोन्मुखमुद्रा तु सम्बद्धाध्ॐगुलीकरौ ॥ दक्षिणोधोमुखो   
वाम ऊर्ध्वमाप्यायिनी भवेत् ॥ १४६ ॥   
  
विलम्बं नाम मुद्रा सा चोत्तानोन्नतिकोटिकौ ॥ यस्यां करौ तु   
विमला तस्याः शक्तिः प्रकीर्तिता ॥ १४७ ॥   
  
मुष्टिकन्तु यदा मुष्टी भवतोन्योन्यसंयुते ॥ उत्तानौ तु करौ   
तत्र शक्तिः प्रोक्ता तमोमयी ॥ १४८ ॥   
  
मत्स्यस्तु सम्मुखी भूते युक्तानामाकनिष्ठिके ॥   
अङ्गुल्यश्चोर्ध्वयुक्ताग्राः शेषाः शक्तिर्हिरण्मयी ॥ १४९ ॥   
  
कूर्मस्त्वधोमुखो वामो ग्रस्तो दक्षेण पृष्ठके ॥ समाक्रान्तस्तु   
तच्छक्तिः सूक्ष्मा सूक्ष्मार्थसाधिका ॥ १५० ॥   
  
वाराही दक्षिणस्योर्ध्वं वाममुत्तानकङ्करम् ॥   
स्थापयित्वाधोमुखं तन्नामयेद्विश्वयोनिका ॥ १५१ ॥   
  
सिंहाक्रान्तं नाम मुद्रात्वङ्गुल्यः पल्लवीकृताः ॥ देव्यग्रे   
दर्शयेच्छक्तिर्गदारूपा प्रकीर्त्यते ॥ १५२ ॥   
  
न जातु दर्शयेन्मुद्रां महाजनसमागमे ॥ क्षुभ्यन्ति   
दवतास्तस्य विफलन्तु कृतं भवेत् ॥ १५३ ॥   
  
यथा बालस्याभिनयं दृष्ट्वा हृष्यन्ति मातरः ॥ प्। १७५)   
तथा भक्तकृता मुद्रा दृष्ट्वा हृष्यन्ति देवताः ॥ १५४ ॥   
  
उत्तराम्नायसम्प्रोक्ता देवास्तुष्यन्ति पञ्चमैः ॥ छिन्नः   
पदार्थ एकश्चेत्साधकन्ते शपन्ति च ॥ १५५ ॥   
  
पश्चिमाम्नायदेवानां सुरापानं कृताकृतम् ॥   
मचतुष्टयमिच्छन्ति तं विना प्रशपन्ति च ॥ १५६ ॥   
  
पूर्वाम्नायोक्तदेवानां तन्मांसञ्च कृताकृतम् ॥   
आवश्यकमन्त्र पञ्च तं विना प्रशपन्ति च ॥ १५७ ॥   
  
दक्षिणाम्नायदेवानां निषिद्धं मचतुष्टयम् ॥ मेनैकेन विना   
तेपि प्रशपन्ति च साधकम् ॥ १५८ ॥   
  
तस्मान्मुद्राः शिक्षणीन्याः सम्प्रदायानुसारतः ॥ सर्वत्र   
मोक्षं लभते मुद्राविन्नात्र संशयः ॥ १५९ ॥   
  
इति ते सर्वमाख्यातं सर्वतन्त्रेषु गोपितम् ॥ मुद्राणां परमं   
तत्त्वं किमन्यच्छ्रोतुमिच्छसि ॥ १६० ॥   
  
इति श्रीमहामायामहाकालानुमते मेरुतन्त्रे शिवप्रणीते   
मुद्रालक्षणप्रकाशोऽष्टमः ॥ ८ ॥   
