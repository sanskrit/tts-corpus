+++
title = "०२ संस्कारप्रकाशः"

+++
श्रीदेव्युवाच ॥   
  
शतशोत्र जना देव तन्त्रमार्गे व्यवस्थिताः ॥ सिद्धिर्न   
दृश्यते क्वापि किम्परत्र भविष्यति ॥ १ ॥   
  
यदि कर्म प्रधानं च देवताराधनेन किम् ॥ देवताराधनं   
सत्यं साधका दुःखिताः कथम् ॥ २ ॥   
  
एतन्मे संशयं छिन्धि किं चक्रैश्चापि मान्त्रिकैः ॥   
संस्काराश्च कथं कार्यास्तान्त्रिकाणां वदस्व तत् ॥ ३ ॥   
  
ईश्वर उवाच ॥   
  
गर्भे कर्मत्रयं कुर्याज्जायमाने तथा दश ॥ ततः   
कर्मत्रयं चेति संस्काराः षोडश स्मृताः ॥ ४ ॥   
  
द्विजातीनां तथा मन्त्रे कुर्यात्कर्मत्रयं गुरुः ॥ दश   
शिष्यांस्ततः कुर्यात्सिद्धे मन्त्रे पुनस्त्रयम् ॥ ५ ॥   
  
षडेव जन्मसंस्काराः प्रोक्ताः स्त्रीशूद्रयोरपि ॥ तथैव   
मन्त्रसंस्काराः षडेव परिकीर्तिताः ॥ ६ ॥   
  
चाण्डालादिषु चत्वारो मन्त्रे प्रोक्तास्त एव हि ॥ त्रयो   
यवनकल्पोक्तास्तन्मन्त्रेष्वपि ते त्रयः ॥ ७ ॥   
  
वामदक्षिणभेदेन तेषां कर्तव्यन्तां शृनु ॥ आज्यस्थाने   
सुरां वामे होमाद्यर्थं प्रकल्पयेत् ॥ ८ ॥   
  
पाकादिषु च मांसं स्याच्छैलादौ नियमाः स्मृताः ॥   
मैथुनं ब्रह्मचर्यं च मुद्रास्तत्कर्मिकास्तथा ॥ ९ ॥   
  
गर्भाधान स्वकल्पोक्तवर्त्मना प्रथमं भवेत् ॥   
दक्षिणानामथो वामे द्वितीयाङ्गं समाचरेत् ॥ १० ॥   
  
सन्तर्प्पयेदङ्गदेवं मन्त्रैर्योनिं च तीर्थतः ॥ अस्या अङ्गे   
देवताया मन्त्रन्यासं समाचरेत् ॥ ११ ॥   
  
सर्वान्न्यासान्स्वस्य देहे भावयेत्तां च भैरवीम् ॥ स्वयं च   
भैरवो भूत्वा रतिकर्म समाचरेत् ॥ १२ ॥   
  
सुखासनस्थो भगगं ध्वजं कृत्वा जपेदमुम् ॥ मन्त्रं   
पञ्चसहस्रं च यथेष्टं लभते सुतम् ॥ १३ ॥   
  
लक्ष्मी प्राणेश्वरी चेति मम पाहि नवाक्षरः ॥   
तस्यास्सोमस्तस्य सूर्यो गर्भस्तिष्ठेद्धरातले ॥ १४ ॥   
  
अथ द्वितीयसंस्कारः कार्यः पुंसवनाभिधः ॥ तृतीये मासि   
कुर्वीत अथ पुंसवनं बुधः ॥ १५ ॥   
  
वेदोक्तप्रोक्तदिवसे स्वकल्पोक्तेन वर्त्मना ॥ तत्र वैदिकमुख्यस्य   
होमस्थाने स्वदेवताः ॥ १६ ॥   
  
जुहुयात्कारणेनैव चतुराहुतिसङ्ख्यया ॥ तदावरणदेवानां   
पुरुषाणां द्वयन्द्वयम् ॥ १७ ॥   
  
एका स्त्रीणां वाममार्गे शेषं पूर्ववदीरितम् ॥ सतीर्थं   
सपशुं दद्यान्निशायां भैरवं बलिम् ॥ १८ ॥   
  
अथो तृतीयसंस्कारः सीमन्ताख्यः प्रकीर्तितः ॥   
चतुर्थषष्ठाष्टमेषु मास्सु सन्मध्यमाधमः ॥ १९ ॥   
  
ज्योतिश्शास्त्रोक्तदिवसे स्वकल्पोक्तेन वर्त्मना ॥ वामी तु   
देवतामन्त्रं सीमन्ते सुरुचा लिखेत् ॥ २० ॥   
  
न्यासं कुर्यात्तदङ्गेषु तन्मन्त्रं रोगहारिणं ॥ प्। ८) ततो न   
गच्छेत्तां भार्यां देवताशापभीतितः ॥ २१ ॥   
  
कामेन वाथ मोहेन दुष्काले वा विधानतः ॥ अन्यायेन कृतः   
सङ्गः सीमन्तस्तदधोवहः ॥ २२ ॥   
  
अथ तुर्यन्तु संस्कारं कुर्यात्स्त्रीशूद्रयोरपि ॥   
जातकर्माभिधं विप्रः स्वकल्पोक्तेन वर्त्मना ॥ २३ ॥   
  
कन्या जन्मनि विप्राणां शूद्रस्य सुतजन्मनि ॥ तूष्णीमेव   
क्रियां कुर्याद्विष्णुस्मरणपूर्वकम् ॥ २४ ॥   
  
वाममार्गी न कुर्वीत मेधाजननसंस्कृतिम् ॥ किन्तु स्वर्णस्य   
लेखन्या विलिखेत्करणाग्रया ॥ २५ ॥   
  
तालुदेशे मूलबीजं रसनायां तथा मनुम् ॥ देवतां   
तर्पयेत्पश्चादन्यत्कर्म तु दक्षवत् ॥ २६ ॥   
  
अथ पञ्चमसंस्कारो नामकर्माह्वको ध्रुवम् ॥   
सर्वेषामेवमुद्दिष्टः सूतकान्ते शुभे दिने ॥ २७ ॥   
  
स्वकल्पोक्तविधानेन नामकर्म समाचरेत् ॥ तन्त्रेषु यानि चोक्तानि   
मात्राचक्राणि षोडश ॥ २८ ॥   
  
विचार्य तानि कुर्वीत नाम यत्सफलं भवेत् ॥ न कृतं चेदत्र   
नाम तादृशश्चेद् गुरुस्तदा ॥ २९ ॥   
  
पूर्णाभिषेके कुर्वीत तत्सबीजं निरूप्यते ॥   
यस्मादक्षगुणैः सिद्धिर्विप्राणां सम्प्रजायते ॥ ३० ॥   
  
ताराचक्रं प्रवक्ष्यामि बालानां मन्त्रसिद्धये ॥ अ आ हये   
इर्यमे च ई उ ऊ वह्निभे तथा ॥ ३१ ॥   
  
ऋ ॠ ऌ ॡ च रोहिण्यां ए मृगे शिवभे च ऐ ॥ ओ औ पुनर्वसौ   
पुष्ये ककारः सर्पभे खगौ ॥ ३२ ॥   
  
पैत्रे घङौ भगर्क्षे च आर्यमर्क्षे छजौ मतौ ॥ हस्ते झञौ   
टठौ त्वाष्ट्रे स्वात्यां डो द्वीशभे ढणौ ॥ ३३ ॥   
  
तथदा अनुराधायां ज्येष्ठायां धोऽथ मूलभे ॥ नपफाः   
पूर्वाषाढायां बकारो भस्तु वैश्वभे ॥ ३४ ॥   
  
मः कर्णेथ धनिष्ठायां यरौ लः शततारके ॥ वशौ तु   
पूर्वभाद्रायां षसहाः स्युरुपान्तिमे ॥ ३५ ॥   
  
लं क्षं अं अश्च रेवत्यां गण्या मन्त्राक्षरर्क्षतः ॥   
साध्यनामादिवर्णर्क्षत्रिरावृत्त्या फलानि तु ॥ ३६ ॥   
  
स्थाननाशः सतां सङ्गो बहुमैत्री मृतेः समम् ॥ आधिं वा   
व्याधिमाप्नोति साधकः कार्यसिद्धये ॥ ३७ ॥   
  
बहुभिः शत्रुताक्षेपो विपत्तिः सम्पदात्ययः ॥ एतत्तु   
ताराचक्रस्य फलं ज्ञात्वाचरेदिदम् ॥ ३८ ॥   
  
तारोक्तमातृकाभिर्भे ज्ञात्वा साधकसाध्ययोः ॥   
स्त्रीपुंसोर्वा व्यस्तयोश्च गणचक्रं विचारयेत् ॥ ३९ ॥   
  
स्थिराणि विमघोग्राणि रौद्रं नरगणः स्मृतः ॥   
हर्यन्त्यमित्रादित्येन्दुवाय्यिज्यकरघोटकाः ॥ ४० ॥   
  
प्। ९) देवाः शेषा राक्षसाः स्यूः साध्यसाधकयोः फलम् ॥   
नृदेवयोः फलं शीघ्रं व्यस्तयोः कष्टतः फलम् ॥ ४१ ॥   
  
नृदैत्ययोर्मनुग्राहाद्व्यस्तयोर्मरणं भवेत् ॥   
देवदानवयोर्युद्धं व्यस्तयोर्निष्फलम्भवेत् ॥ ४२ ॥   
  
ग्रहोपग्रहमन्त्रेषु शशिचक्रं विचारयेत् ॥ वेदा रामास्त्रयो   
युग्मं युग्मं युग्मं वदन्ति षट् ॥ ४३ ॥   
  
षड्वर्गाश्च ततः षट्सु नामवर्णस्थलान्मनोः ॥   
भवेद्यत्रादिगो वर्णः फलं तत्र भवेदिदम् ॥ ४४ ॥   
  
इष्टो दासः पोषकश्च रोगकृत्पुत्रदः शुभः ॥   
स्त्रीसौख्यकृद्वातकारी भाग्यदः कार्यसिद्धिकृत् ॥ ४५ ॥   
  
लाभकृद्व्ययकृच्चेति प्रोक्ता यन्त्रेषु मातृकाः ॥   
स्त्रीशूद्रप्रतिलोमानां नाममन्त्रैरुपासना ॥ ४६ ॥   
  
पूर्वोक्ता राशयो ज्ञेया मीनाद्याश्च द्विजादयः ॥ वर्णोत्तमो   
मनुर्ग्राह्यो वैदिकोऽत्र विशेषतः ॥ ४७ ॥   
  
वक्ष्येऽथ कौलिके मार्गे सिद्धिकृत्पाञ्चभौतिकम् ॥   
वाय्वग्निभूजलाकाशपञ्चतत्त्वानि विन्यसेत् ॥ ४८ ॥   
  
द्वौ द्वौ स्वरौ तले लेख्यौ यकाराद्यास्ततः पुनः ॥   
कादिकाश्चापि षड्वर्गाः शषसा हश्च क्षस्तथा ॥ ४९ ॥   
  
पुनः पुनर्नाम लेख्यं मन्त्राक्षरसमो मनुः ॥   
तस्मात्पुनर्मनुर्लेख्यो युगपत्स्यात्समापनम् ॥ ५० ॥   
  
यावत्तावल्लिखित्वाथ वर्णतत्त्वं विचारयेत् ॥ स्थाप्यं रूपं   
त्वेकतत्त्वे मित्रतत्त्वे च तद्वलम् ॥ ५१ ॥   
  
उदासीने पादमेकं तद्योगः पञ्चभाजितः ॥ इष्टं स्यादथ   
कष्टं तु शत्रौ रूपं समे दलम् ॥ ५२ ॥   
  
पादो मित्रे तु तद्वत्तु तत्कष्टं स्यात्कलात्मकम् ॥ ५३ ॥   
  
इष्टेधिकेऽल्पकष्टे तु मन्त्रसाधनमाचरेत् ॥ कुर्वन्ति   
भूतवेतालाः पिशाचाश्चान्यथा मनुम् ॥ ५४ ॥   
  
महीसलिलयोर्मैत्रमनलानिलयोरपि ॥ सामान्यमग्निभूम्योस्तु   
सलिलानिलयोस्तथा ॥ ५५ ॥   
  
शात्रवं वैपरीत्येन चक्रं स्यात्पाञ्चभौतिकम् ॥   
सिद्धादिचक्रं वक्ष्येऽहं यज्ज्ञात्वा नाम कारयेत् ॥ ५६ ॥   
  
दक्षिणोपासनामार्गे स्वमन्त्रं स्वस्य देवताम् ॥ द्वादशारे   
तथा चक्रे कूटषण्ढविवर्जितान् ॥ ५७ ॥   
  
आदिक्षान्ताल्लिṁखेद्वर्णान्पूर्वतो यावदीश्वरम् ॥   
स्वनामाक्षरमारभ्य ज्ञेयो मन्त्राक्षरावधिः ॥ ५८ ॥   
  
सिद्धः साध्यः सुसिद्धोऽरिर्विज्ञेयश्च पुनः पुनः ॥ सिद्धः   
सिध्यति कालेन साध्यः सिद्ध्यति वा न वा ॥ ५९ ॥   
  
सुसिद्धग्रहणादेव रिपुमूलं निकृन्तति ॥ अथ वक्ष्ये   
महाविद्यासाधने सिद्धिमातृकाम् ॥ ६० ॥   
  
मूलक्रमेण ज्ञेयानि तत्र कोष्ठानि षोडश ॥ प्। १०)   
क्रमादेतेषु कोष्ठेषु मातृकार्णान्सुविन्यसेत् ॥ ६१ ॥   
  
कुत्रीष्वङ्कमहीन्द्वब्धिसूर्यदिक्षण्नृपा वृषाः ॥   
पञ्चाङ्गतिथिविश्वे च कोष्ठास्तत्र प्रकीर्तिताः ॥ ६२ ॥   
  
आदौ ज्ञेयाश्चतुष्केषु सिद्धाद्या विदिशासु च ॥   
तत्तत्स्थानाप्तकोष्ठात्तु पूर्वाङ्गुल्या गुरूक्तितः ॥ ६३ ॥   
  
सिद्धः सिद्धो जपात्सिद्ध्येत्सिद्धसाध्यो द्विसङ्गुणात् ॥ सिद्धः   
सुसिद्धसम्प्राप्तः सिद्धारिर्हन्ति गोत्रजान् ॥ ६४ ॥   
  
साध्यसिद्धोऽतिसङ्क्लेशात्साध्यसाध्योऽतिदुःखकृत् ॥ साध्यः   
सुसिद्धो भजनात्साध्यारिः स्वाश्रयं हरेत् ॥ ६५ ॥   
  
सुसिद्धसिद्धोर्धजपाद्बहुरूपाच्च तत्परः ॥ अतिद्रुतं द्विः   
सुसिद्धः सुसिद्धारिः कुलापहः ॥ ६६ ॥   
  
अरिसिद्धस्सुतं हन्यादरिसाध्यस्तु कन्यकाम् । अरिः सुसिद्धः   
पत्नीघ्नोऽथार्यरिः साधकापहः ॥ ६७ ॥   
  
अत्र प्रसिद्धं नाम स्यात्प्रयुक्तो येन जागृयात् ॥ यस्तु   
बीजात्मको मन्त्रस्तत्र षड्दलमातृकाः ॥ ६८ ॥   
  
विज्ञेयास्तत्र पद्मं तु रचयेत्षड्दलं शुभम् ॥ तत्र   
न्यसेन्मातृकार्णान्कूटषण्ढविवर्जितान् ॥ ६९ ॥   
  
स्वनामाद्यक्षरं यत्र तदारभ्य विचारयेत् ॥   
सम्प्रद्दारिद्र्यधैर्याणि बन्धुविग्रहसंशयौ ॥ ७० ॥   
  
सर्वनाशः क्रमादेव नामाद्यर्णैश्च कोष्ठतः ॥ कथं   
मन्त्रस्य सिद्धिस्स्यादेतदर्थमहं ब्रुवे ॥ ७१ ॥   
  
धनर्णमातृकां खेषुषट्त्रीन्द्वब्ध्यङ्गषट्कृताः ॥   
वक्ष्येऽत्र तु यथा लेख्या अङ्का एकादश स्वराः ॥ ७२ ॥   
  
तत्तले काच्च ढाद्वाच्च लेख्या वर्णा हरोन्मिताः ॥   
तदधोद्विकुसप्ताब्धिखत्रिसप्तेषुसागराः ॥ ७३ ॥   
  
षट्पञ्च साधकस्याङ्का मन्त्राङ्काः पूर्वमीरिताः ॥   
स्वरव्यञ्जनभिन्नानां मन्त्रार्णानां पृथक् पृथक् ॥ ७४ ॥   
  
अङ्कयोगस्तथा कार्यः साधकस्य तु नामतः ॥   
भागशेषावुभौ स्थाप्यौ यावन्नामाङ्कता मनोः ॥ ७५ ॥   
  
अधिका स्यात्साधकस्य देयं मन्त्रस्स साधितः ॥   
तावत्सङ्ख्यान्समायोगानसाध्यानपि साधयेत् ॥ ७६ ॥   
  
हीनांश्च ग्रहयोगेन तथा ऋक्षोपपत्तितः ॥ पुरश्चर्यां   
पुनः कुर्यान्मन्त्रसन्दीप्तये पुनः ॥ ७७ ॥   
  
ऋणी तु साधको ज्ञेयः साधकाङ्को यदाधिकः ॥   
यावत्स्यादधिकस्तावत्सङ्ख्याङ्कानि यदा चरेत् ॥ ७८ ॥   
  
पुरश्चरणसञ्ज्ञानि तदास्य समता भवेत् ॥ पुरश्चर्यां   
पुनः कृत्वा तदा स्यात्कार्यसाधकः ॥ ७९ ॥   
  
एकस्मिन्साधिते कार्ये पुनर्याति स कुण्ठताम् ॥ तावज्जपं पुनः   
कृत्वा चैककार्यक्षमो भवेत् ॥ तत्त्वमत्र प्रकटितं   
सर्वतन्त्रेषु गोपितम् ॥ ८० ॥   
  
प्। ११) योधयोर्विजयार्थं तु प्रसङ्गा मल्लमातृकाम् ॥ वक्ष्यामि   
तस्याश्चक्रे तु रचयेदेवमेव हि ॥ ८१ ॥   
  
पञ्चपञ्चाग्निरामाग्निरसर्तूग्रमुखानि खम् ॥ भूश्चाथ पञ्च   
सṁल्लेख्यास्तदधः षण्ढवर्जिताः ॥ ८२ ॥   
  
एकादशस्वराश्चान्त्यहीना लेख्याश्च तत्तले ॥   
कचटाद्याṁल्लिखेद्वर्णान् ङञणाक्षरवर्जितान् ॥ ८३ ॥   
  
नामाक्षराङ्कयोगस्तु द्वयोर्योगावशेषितः ॥ तुल्यतायां   
द्वयोर्योगः कार्यश्चाष्टावशेषितः ॥ ८४ ॥   
  
स्ववेदर्तुशरागाग्निभूशेषेष्वग्रतो जयी ॥ समयोरुभयोरत्र   
मन्त्रं यन्त्रं बिना कलिः ॥ ८५ ॥   
  
चौरमात्राम्प्रवक्ष्यामि विज्ञेयाधानचौरयोः ॥   
षड्वेदत्रीषुसप्ताब्धिनगद्विरसखन्धराः ॥ ८६ ॥   
  
ऊर्द्ध्वाङ्काः पूर्ववच्छेषमङ्कयोगोष्टशेषितः ॥ हीनस्य   
हानिराधिक्ये जयो गोप्यमिदं भराः ॥ ८७ ॥   
  
राजमात्रां प्रवक्ष्यामि भूपयोर्विजयप्रदाम् ॥   
वर्गाष्टकाङ्का वह्नीषुषड्वेदाङ्केन्दु वह्नयः ॥ ८८ ॥   
  
द्वयोश्च भाजयेद्वर्णान्सप्ततष्टेऽधिके जयः ॥ तुल्यशेषे   
वर्गबलाद्वर्गैक्यप्राणवीर्यतः ॥ ८९ ॥   
  
मातृकां कलहां वक्ष्ये कलहे विजयप्रदाम् ॥   
वह्नीन्दुवेदयुग्मेन्दुरङ्काः पञ्च स्वराṁल्लिखेत् ॥ ९० ॥   
  
कादीनां तदधो नामवर्णसङ्ख्या द्वयोस्तु या ॥   
पञ्चभक्तेऽधिके शेषे जयो हीने पराजयः ॥ ९१ ॥   
  
कामे रणे वा स्त्रीपुंसोर्जयदां मातृकां शृणु ॥   
भूषट्पञ्चाग्निवेदाग्निद्विभूखेषु शराः कृताः ॥ ९२ ॥   
  
त्रिद्विभूस्तदधो वर्णांल्लिखेत्कादीन्षुरेरितान् ॥ सङ्गृह्य   
नामवर्णाङ्कान्मात्राभेदक्रमोदितान् ॥ ९३ ॥   
  
सप्ततष्टेधिके शेषे जयो हीने पराजयः ॥ समशेषे विवेकस्तु   
कुर्यात्प्राणाच्च वर्गतः ॥ ९४ ॥   
  
सेनापतिजयार्थन्तु मात्रां शृण्वन्तु देवताः ॥   
रसाग्निलोचनयुगा नागषड्गोऽब्धिवह्नयः ॥ ९५ ॥   
  
खं भूश्च तदधो लेख्याः स्वरा अत्र पुरेरिताः ॥   
आद्यास्तदङ्कयोगोत्र हीनेऽष्टाङ्केऽधिके जयः ॥ ९६ ॥   
  
कादिहान्ताṁल्लिखेद्वर्णान् ङञषण्ढविवर्जितान् ॥   
रसाग्निवेदयुग्माङ्गषट्कृताग्नीन्दुशून्यभूः ॥ ९७ ॥   
  
विलिख्याङ्कानधो दूतगदिनोरङ्कसम्मितिः ॥   
तष्टाष्टभिश्चेदधिका गदिनो जीवितम्भवेत् ॥ ९८ ॥   
  
साम्ये पूर्ववदित्युक्ता एताः षोडश मातृकाः ॥ विद्यादेतद्   
गुरुमुखान्नामकर्म समाचरेत् ॥ ९९ ॥   
  
अन्नप्राशनसंस्कारः षष्ठः सर्वजनीनकः ॥   
स्वकल्पोक्तविधानेन शूद्रादीनाममन्त्रकः ॥ १०० ॥   
  
प्। १२) पितरस्तत्र सṁय्युक्ता वाममार्गे तु भैरवाः ॥ अष्ट   
देवाश्च चक्रस्य पूजान्तेष्ववशेषितम् ॥ १०१ ॥   
  
सतीर्थं सफलं दद्यान्मूलमन्त्रमुदीरयन् ॥ एवं   
कृतविधानस्य क्षुद्विपत्तिर्न जायते ॥ १०२ ॥   
  
अथ सप्तमसंस्कारं चौडाख्यं शृणु पार्वति ॥   
सर्वेषामेवमुद्दिष्टं बाल्यपातकनाशनम् ॥ १०३ ॥   
  
बौद्धानां यवनानां च शिखात्र स्थाप्यते न च ॥   
स्त्रीणामपि च कर्तव्यं सौभाग्यारोग्यवृद्धये ॥ १०४ ॥   
  
वामे चडा तु कर्तव्या मन्त्रबीजसमाः कचाः ॥ तीर्थे   
क्षिप्त्वा खनेद् भूमौ विशेषो वामिनामिति ॥ १०५ ॥   
  
अथाष्टमं तु संस्कारं मौञ्जीबन्धमहं ब्रुवे ॥ गुरोः   
समीपे नयनं तच्चोपनयनं स्मृतम् ॥ १०६ ॥   
  
स्वकल्पोक्तविधानेन तत्कुर्याद्ब्रह्मवर्चसम् ॥ वामाचारौर्द्विजैः   
पूर्वं कर्तव्यं कुलदीक्षणम् ॥ १०७ ॥   
  
पश्चाद्दीक्षा तु सावित्र्या व्यत्यासात्पतितो भवेत् ॥ दीक्षा तु   
लघुदैवत्या प्राक्पश्चान्महतस्तथा ॥ १०८ ॥   
  
बृहद्दैवतमन्त्रे तु सिद्धे क्षुद्राः स्वयं वशाः ॥ तेषां   
ग्राह्या मन्त्रदीक्षा पुरश्चर्यां समारभेत् ॥ १०९ ॥   
  
प्रयोगांश्चापि कुर्वीत न चेष्टस्य कदाचन ॥ सच्छिष्यं वा   
सुपुत्रं वा विनेष्टं दापयेन्न च ॥ ११० ॥   
  
लोभाद्भयाद्वा यो दद्यादन्यस्मै सिद्धमन्त्रकम् ॥ शिष्यस्य   
जायते सिद्धिर्गुरोः शापः प्रजायते ॥ १११ ॥   
  
यस्या यस्या देवतायाः प्रसक्तिर्यत्रयत्र च ॥ तत्तन्मार्गे   
प्रसक्ता सा स्वविद्या राजवद्भवेत् ॥ ११२ ॥   
  
तन्त्राण्यष्टोत्तरशतं मया प्रोक्तानि पार्वति ॥ येनयेन तु   
यत्पृष्टं तस्याधिक्यं तु वर्णितम् ॥ ११३ ॥   
  
निष्पक्षपातं वक्ष्यामि मेरुतन्त्रे यथार्थतः ॥ सर्वेभ्यो   
वैदिकं श्रेष्ठं ततश्च स्मार्तमुत्तमम् ॥ ११४ ॥   
  
ततस्तन्त्रं तु तत्रापि सहिता अर्णवास्ततः ॥   
यामलास्तत्सङ्गमाच्च मन्त्रीशानी च ताण्डवम् ॥ ११५ ॥   
  
इन्द्रजालं कक्षपुटी बौद्धं जैनं च शाबरम् ॥   
क्रमादपचितं ज्ञेयं यथायोग्येन मुख्यता ॥ ११६ ॥   
  
नीचे ह्युपास्ये पातः स्यान्नीच उच्चात्पतेद्ध्रुवम् ॥ ज्ञानं   
दद्याच्च सर्वस्मै स्वाञ्चारात्कर्म कुर्वते ॥ ११७ ॥   
  
संस्कारं दशमं विद्यात्प्राजापत्यव्रताभिधम् ॥ स्वकल्पोक्तेन   
मार्गेण वैदिकस्तान्त्रिकः पुनः ॥ ११८ ॥   
  
एतद्व्रतस्य संस्कारे गाणपत्यो मनुः स्मृतः ॥   
वक्रतुण्डादिका दक्षे उच्छिष्टाद्यास्तु वामके ॥ ११९ ॥   
  
संस्कारं दशमं सौम्यं व्रतं वैदिकमाचरेत् ॥ स्वकल्पोक्तेन   
मार्गेण तत्स्थाने तान्त्रिकः पुनः ॥ १२० ॥   
  
गृह्णीयाद्भैरवं मन्त्रं बटुकाख्यस्य वामके ॥   
कालभैरवभेदस्य यस्य कस्यापि दक्षिणे ॥ १२१ ॥   
  
पुरश्चर्योपासकानां नाशको भैरवो यतः ॥ दरिद्रैः   
साधकैर्ग्राह्यः स्वर्णाकर्षणभैरवः ॥ १२२ ॥   
  
एकादशं तु संस्कारमाग्नेयाख्यं व्रतं द्विजः ॥   
कुर्याद्गृह्योक्तमार्गेण तस्मिन्स्थाने तु तान्त्रिकः ॥ १२३ ॥   
  
गृह्णीयादङ्गदेवानां मन्त्रानादौ गुरोर्मुखात् ॥   
पूजादिमन्त्रांस्तच्छिक्षां तद्द्रव्यनियमांस्तथा ॥ १२४ ॥   
  
द्वादशं चापि संस्कारं वैश्वदेवव्रताभिधम् ॥ तस्मिन्   
स्थाने भवेद्दीक्षा स्वेष्टमन्त्रे तु तान्त्रिके ॥ १२५ ॥   
  
त्रयोदशं तु संस्कारं गोदानाख्यं प्रकीर्तितम् ॥ तत्स्थाने   
तान्त्रिकः कुर्यात्सर्वपापविमोक्षणम् ॥ १२६ ॥   
  
सत्स्थले तु समासीन आदर्शं वा घटोदकम् ॥ संस्थाप्याग्रे   
सत्यवाचा ततः सम्प्रार्थयेदिति ॥ १२७ ॥   
  
पुरश्चरणकामोहं पापं क्षपितुमुद्यतः ॥ आपराह्णं जपं   
कुर्वे देवताः सन्तु साक्षिणः ॥ १२८ ॥   
  
पृथिव्यप्तेज आकाशवायुसूर्येन्दुभानि च ॥ यावच्छरीरे   
पापानि तिष्ठन्ति मम देवताः ॥ १२९ ॥   
  
तावच्च प्रतिबिम्बो मे मिलनो भातु पातकैः ॥ शान्ते पारदमध्ये   
च यथा सन्दृश्यतां तथा ॥ १३० ॥   
  
शुद्धः सच्चिन्मयो भूत्वां चिन्तयन्पापपूरुषम् ॥   
दक्षकुक्षिस्थितं कृष्णमङ्गुष्ठपरिमाणकम् ॥ १३१ ॥   
  
विप्रहत्याशिरोयुक्तं कनकस्तेयबाहुकम् ॥ मदिरापानहृदयं   
गुरुतल्पकटीयुतम् ॥ १३२ ॥   
  
पापसṁय्योगपद्द्वन्द्वमुपपातकरोमकम् ॥ दद्रूचर्मधरं   
दुष्टमधोवक्त्रं सुदुस्सहम् ॥ १३३ ॥   
  
एवं सञ्चिन्तयित्वाथ जपं कुर्वन्विचिन्तयेत् ॥ क्षीयमाणं   
पापनरं जपान्ते प्रेक्षयेत्पुनः ॥ १३४ ॥   
  
आदर्शादि यदा स्वच्छं सर्वच्छाया प्रदृश्यते ॥ तदा तु   
निर्गतं पापं पुरश्चरणयोग्यता ॥ १३५ ॥   
  
चतुर्दशस्तु संस्कारः समावर्तनमुच्यते ॥ तस्य स्थाने   
पुरश्चर्या कर्तव्या तान्त्रिकैर्जनैः ॥ १३६ ॥   
  
आदौ सङ्क्षेपपूजां तु दिने कृत्वा तु कौलिकः ॥ आसायं तु   
जपं कुर्याच्चक्रपूजां तथा निशि ॥ १३७ ॥   
  
शक्तिभिः सहितः पञ्चमकारादिसमन्वितः ॥ एवं   
सिद्धिमवाप्नोति नान्यथा जपकोटिभिः ॥ १३८ ॥   
  
विवाहः पञ्चदशमः सर्वेषां संविधीयते ॥ प्। १४)   
विधवाया विवाहन्तु पिप्पलेनैव कारयेत् ॥ १३९ ॥   
  
सर्वपापविनिर्मुक्ता सा तु विष्णुपदं व्रजेत् ॥ अब्राह्मणी च   
चेत्कुर्यादन्यमेकं तथा पतिम् ॥ १४० ॥   
  
षोडशः पितृमेधाख्यः स्वगृह्योक्तेन वर्त्मना ॥   
वैदिकस्तान्त्रिकस्तत्र देवस्थाने स्वदेवताम् ॥ १४१ ॥   
  
स्थापयित्वाचरेच्छ्राद्धं ब्राह्मणा मृतपन्थिनः ॥ अथवा   
यजमानस्य मार्गस्थस्तदभावतः ॥ १४२ ॥   
  
आमश्राद्धं प्रकुर्वीत वामी तु पलपैतृकम् ॥ शक्तियुक्ता   
द्विजाः कौलमार्गाश्चक्रार्चने मताः ॥ १४३ ॥   
  
वर्जयेत्तुलसीन्तत्र भृङ्गराजेन पूजयेत् ॥ पाकः   
कौलिकवस्तूनां पिण्डाश्च रुधिरोक्षिताः ॥ १४४ ॥   
  
एतैः षोडशसंस्कारैः संस्कृतः साधकोत्तमः ॥   
जीवन्मुक्तस्तदा ज्ञेयः सामर्थ्ये देवतासमः ॥ १४५ ॥   
  
अथ षोडश वक्ष्येहं संस्कारान्मन्त्रसंस्थितान् ॥   
शापैर्मन्त्रा विमुच्यन्ते यान्कृत्वा देवनिर्मितैः ॥ १४६ ॥   
  
अथादौ सर्वमन्त्राणां जागृतिः प्रोच्यते मया ॥ गुरुणा सा   
प्रकर्तव्या शिष्यस्य सिद्धिहेतवे ॥ १४७ ॥   
  
ताराग्निबीजं विजपेद्यस्मिन्नाग्नेयकस्स तु ॥ अन्यः सौम्यः   
स्वापकाल इडायामग्निरूपिणः ॥ १४८ ॥   
  
सौम्यस्य पिङ्गलायां स्यात्तयोरन्यत्र जागृतिः ॥ प्रबोधकाले   
सञ्जप्तो जागृतो जायते मनुः ॥ १४९ ॥   
  
अथवा सम्पुटीकृत्य लान्तानाद्यान्सबिन्दुकान् ॥ पुनश्च   
सविसर्गांस्तांस्त्रिकालं केवलं जपेत् ॥ १५० ॥   
  
एवं जप्तो यदीष्टश्च प्रबुद्धः शीघ्रसिद्धिदः ॥ अथ   
शाबरमन्त्राणां जागृतिं शृणु पार्वति ॥ १५१ ॥   
  
कांस्यभाजनमानीय शुद्धं भस्मादिभिः कृतम् ॥   
प्रजपेद्रविरात्रौ तु यामेयामे शताष्टकम् ॥ १५२ ॥   
  
खादिर्या ताडयेद्यष्ट्या कांस्यपात्रं वदेदिति ॥ जागृतो बव   
मन्त्र त्वं भाषयाथ तुरीयके ॥ १५३ ॥   
  
यामे दद्याद्बलिं कांस्ये मण्डजं भैरवस्य नु ॥ कुक्कुटं   
चान्यदेवेषु स्फोटयेन्नारिकेलकम् ॥ १५४ ॥   
  
सुरया सुधया पूर्वदेवा देवा विमोहिताः ॥ यदा तदा तु   
भगवान्प्रोवाच मधुसूदनः ॥ १५५ ॥   
  
कः पूज्यो भवतां मध्ये कः श्रेष्ठस्तन्निगद्यताम् ॥   
उन्मत्तास्तु तदा देवाः श्रेष्ठोहमिति चाब्रुवन् ॥ १५६ ॥   
  
किञ्चित्स्मित्वा तु भगवान्मोहयन्नात्ममायया ॥ इत्यवोचद्यस्य   
वाक्यं शापे चानुग्रहे क्षमम् ॥ १५७ ॥   
  
स एव देवश्रेष्ठोत्र पूर्वो वाप्यपरोथ वा ॥ प्। १५) इति श्रुत्वा   
वचो विष्णोः शेपुश्चैव परस्परम् ॥ १५८ ॥   
  
मन्त्ररूपाण्यतो देवि संस्कारैः शापमोक्षणम् ॥ बिना तु   
शापमोक्षेण कः सिद्धिं प्राप्नुयाज्जनः ॥ १५९ ॥   
  
श्रीदेव्युवाच ॥   
  
शापः केन कथं दत्तः शप्ते जप्ते च किं फलम् ॥   
निश्शापत्वं कथं तेषु सिद्धिः स्यादिति मे वद ॥ १६० ॥   
  
ईश्वर उवाच ॥   
  
आदिमध्यावसानेषु वायुर्यस्य व्यवस्थितः ॥   
चतुराद्यश्चैकबीजो निधायैकत्र सङ्गमः ॥ १६१ ॥   
  
केनापि च समाक्रान्तो जप्तो मन्त्रश्च येन वै ॥ कार्तिकेयस्य   
शापात्तु च्छिद्यन्तेऽस्य मनोरथाः ॥ १६२ ॥   
  
आदौ मध्येऽवसाने वा भूबीजयुगलं भवेत् ॥ आदौ यद्वा   
द्विधा वज्री त्रिधा मध्यं द्विधा ॥ १६३ ॥   
  
रुद्धौ शुक्रस्य शापेन भुक्तिमुक्तिविवर्जितौ ॥ जातौ मन्त्रौ   
वामदक्षमार्गयोरपि विश्रुतौ ॥ १६४ ॥   
  
ह्रीं सौम्प्रेंश्रींष्वकतमं यत्र बीजं न दृश्यते ॥   
हुङ्कारो वा स मन्त्रस्तु शक्तिहीनः कृतः सुरैः ॥ १६५ ॥   
  
एतादृशश्च सञ्जप्तः सामर्थ्यं हन्ति मन्त्रिणः ॥   
शक्तिहीनस्य वामस्य मरणन्नात्र संशयः ॥ १६६ ॥   
  
नादौ ह्रीं न च मध्ये क्लीं क्रोऽन्ते वा न प्रदृश्यते ॥ असौ   
पराङ्मुखो मन्त्रो जातः सूर्यस्य शापतः ॥ १६७ ॥   
  
पराङ्मुखं भजन्मन्त्रं देवता स्यात्पराङ्मुखी ॥   
दैवात्कार्येपि संसिद्धिर्लोकः स्याच्च पराङ्मुखः ॥ १६८ ॥   
  
आदावन्ते तथा मध्ये हं वा सं वा न दृश्यते ॥ बधिरास्ते   
कृता मन्त्रा देवाचार्येण शापिताः ॥ १६९ ॥   
  
जप्ते तु बधिरे मन्त्रे विस्मृतिस्तस्य जायते ॥ जायते बधिरो   
नूनं महाकालेन भाषितम् ॥ १७० ॥   
  
सूर्यबीजं हकारः स्याच्चन्द्रबीजं तु सः स्मृतः ॥   
रेफोऽग्निबीजमुद्दिष्ट मे-ए-न्नेत्त्रत्रयं मम ॥ १७१ ॥   
  
पञ्चाक्षरे यत्र मन्त्रे यत्रैकोपि च नास्ति चेत् ॥ मम   
शापान्नेत्रहीनो दुःखशोकामयप्रदः ॥ १७२ ॥   
  
नादौ मध्ये न चान्ते वा ह्सौं वा हम्स वाथ हौं ॥ एṁ वा   
श्रूं वाथवा ह्रूं वा नमो वा ह्रीं मनुः स तु ॥ १७३ ॥   
  
शापेन कीलितो मन्त्रो देवराजेन पार्वति ॥ जप्तस्तु कीलितो मन्त्रो   
न सिद्धिमधिगच्छति ॥ १७४ ॥   
  
मध्य एको रकारो वा फडान्ते लद्वयं यदि ॥ फड्द्वयं वा   
लत्रयं वा न चेत्संस्तम्भितो मनुः ॥ १७५ ॥   
  
प्। १६) शापेन नो भैरवस्य सिद्धिर्भवति शोभना ॥ कदापि नैव   
दुःखं च प्रायशो बहुलं भवेत् ॥ १७६ ॥   
  
आदौ तु यस्य मन्त्रस्य क्रमात्सप्ताक्षराणि चेत् ॥ रेफेण वा   
यकारेण सṁय्युक्तानि मनुस्स तु ॥ १७७ ॥   
  
वाय्वग्निशापसन्दग्धः साधकं परितापयेत् ॥   
तस्मात्संस्कारयेद्देवि सिद्धये साधकोत्तमः ॥ १७८ ॥   
  
द्वाभ्यां त्रिभिरथो षड्भिरष्टभिर्वा प्रदृश्यते ॥   
यदक्षरैरन्तरितः फट्कारः स निगद्यते ॥ १७९ ॥   
  
नारसिंहस्य शापेन त्रस्तः सन्त्रासयेत्सदा ॥ स्वप्नादौ   
साधको नैव सिद्धः सन्दृश्यते क्वचित् ॥ १८० ॥   
  
ॐ वा हं वा सकारो वा नाभौ भीतो मनुः स तु ॥   
ब्रह्मशापाद्धीनसिद्धिर्भवेदत्यन्तकष्टदः ॥ १८१ ॥   
  
आदिमध्यावसानेषु मिलित्वा मञ्चतुष्टयम् ॥ स मन्त्रो मलिनो   
मायाशापान्मालिन्यकारकः ॥ १८२ ॥   
  
हुञ्चादौ मन्त्रमध्ये वा वान्ते फड्युगलम्भवेत् ॥ तिरस्कृतो   
रुद्रशापात्साध्यं कुर्यात्तिरस्कृतम् ॥ १८३ ॥   
  
आदौ तारद्वयं चान्ते वषड्वात्र वरानने ॥ कुटुम्बकलहं   
कुर्याद्बालाशापेन भेदितः ॥ १८४ ॥   
  
हकारेण सकारेण रहितस्त्र्यक्षरस्तु यः ॥ सुषुप्तः   
सिंहशापेन प्रोक्तोभीष्ट फलापहः ॥ १८५ ॥   
  
अष्टादशाक्षरो योत्र पञ्चफट्कारपूर्वकः ॥   
चामुण्डाशापतो जातो मदोन्मत्तो न शोभनः ॥ १८६ ॥   
  
मध्ये चेत्पञ्च फट्काराः कालिकाशापतः स तु ॥ मूर्च्छितो   
मूर्च्छितं कुर्याद्वामिनं तु विशेषतः ॥ १८७ ॥   
  
एवं मन्त्रे च फट्काराः पञ्चान्ते स तु रम्भया ॥   
हतवीर्यस्तु शापेन कृतः क्षीणत्वकारकः ॥ १८८ ॥   
  
चत्वारो यत्र फट्कारा आदिमध्यावसानिकाः ॥   
अष्टादशाक्षरो हीनो हानिर्भैरवशापतः ॥ १८९ ॥   
  
एकोनविंशद्वर्णश्चेत्क्रीङ्क्रोमोङ्कारसṁय्युतः ॥ प्रध्वस्तः   
कामशापेन ध्वंसयेत्कामकारणात् ॥ १९० ॥   
  
सप्तवर्णो मनुर्बालः कुमारोष्टाक्षरः स्मृतः ॥   
षोडशार्णस्तु तरुणः प्रौढो व्योमाब्धिवर्णकः ॥ १९१ ॥   
  
त्रिंशत्कलाः शतं वेदकाष्ठावर्णास्तु यत्र च ॥ सकृद्धि   
एते कालेन शप्ता दुःखानि कुर्वते ॥ १९२ ॥   
  
नवार्ण ओङ्कारयुतश्चामुण्डाशापतो मनुः ॥ निर्बीज इति   
संशप्तो नित्यं नैराश्यकारकः ॥ १९३ ॥   
  
निस्त्रिंशः साधकं छिन्द्यान्निस्त्रिंशेन न संशयः ॥ अन्ते   
नमो वा स्वाहा वा नास्ति वा यस्य मध्यमः ॥ १९४ ॥   
  
प्। १७) वषड्वौषट् च हुम्फडा प्रोक्तो नैवास्त्यसौ मनुः ॥   
सेवां कुर्वल्लṁभेद्देशनाशं वर्षत्रयादितः ॥ १९५ ॥   
  
आदिमध्यावसानेषु फट्काराः सन्ति यस्य तु ॥ कौमार्यास्तु स   
शापेन सिद्धिहीनो न सिद्धिकृत् ॥ १९६ ॥   
  
दशाक्षरस्तु यो मन्त्रः स गणेशस्य शापतः ॥ मन्दो जप्तस्तु   
मूर्खत्वं कुर्याज्जन्मनिजन्मनि ॥ १९७ ॥   
  
आदौ व्यञ्जनसंय्योग एक एव स्वरो भवेत् ॥ तत्कूटं कूटतो   
हानिर्मातङ्ग्याः शापतः स्मृता ॥ १९८ ॥   
  
द्विवर्णः सत्त्वहीनः स्यादाश्विनेयस्य शापतः ॥   
नाशयेत्साधकबलं राज्ञः सेनां विनाशयेत् ॥ १९९ ॥   
  
चतुर्वर्णः केकरस्तु जातः सर्पारिशापतः ॥ जपित्वा केकरं   
मन्त्रं चक्षुषा नैव पश्यति ॥ २०० ॥   
  
षडक्षरा बीजहीना जाता रावणशापतः ॥   
तज्जपाद्वंशवृद्धिर्न चान्यथा स्त्रीसुखं नहि ॥ २०१ ॥   
  
सार्धत्रिसप्तसूर्याणां धूमावत्याः स शापतः ॥ तज्जपे   
व्याकुलं चित्तं जायते साधकस्य तु ॥ २०२ ॥   
  
विंशत्तथैकविंशच्च त्रिशद्वर्णस्तु तारया ॥ शप्त   
आलिङ्गितेनायं जपात्सत्वरतो मृतिः ॥ २०३ ॥   
  
द्वाविंशत्यक्षरो मन्त्रः सरस्वत्यास्तु शापतः ॥ मोहितः   
साधकं कुर्यात्पानादिव्यसनाकुलम् ॥ २०४ ॥   
  
मन्त्रो वराननेयस्तु चतुर्विंशतिवर्णकः ॥ क्षुधार्तो   
राजमातङ्ग्याः शापाद्दारिद्र्यकारकः ॥ २०५ ॥   
  
त्रयोविंशाक्षरो रुद्रवर्णः कौलिकशापतः ॥ मन्त्रो दृप्तस्तु   
तेनैव मन्दता जायते नृणाम् ॥ २०६ ॥   
  
षड्विंशदेकोनत्रिंशत्त्रिंशत्षड्विंशदक्षरः ॥ पूष्णः   
शापादङ्गहीनः कामनापूरको नहि ॥ २०७ ॥   
  
अष्टाविंशदेकत्रिंशद्वर्णो नन्दीशशापतः ॥ अतिक्रूरः   
साध्यनाशं कृत्वा नश्येच्च साधकः ॥ २०८ ॥   
  
अष्टत्रिंशाक्षरो मन्त्रो मातृकाणां च शापतः ॥   
अतिक्रुद्धस्तज्जपेन स्वकृते स्वस्य सङ्क्षयः ॥ २०९ ॥   
  
चत्वारिंशत्समारभ्य त्रिषष्टिर्यावदक्षरम् ॥   
सव्रीडामातृकाशापात्सव्रीडास्तस्य साधकाः ॥ २१० ॥   
  
पञ्चषष्ट्यक्षरा येस्युर्मन्त्रास्ते शान्तमानसाः ॥   
कामशापेन तज्जापादुद्योगस्य फलं नहि ॥   
धात्रीधृतिद्विधृत्यङ्काङ्गाङ्कयुग्मद्विगोकराः ॥ शतत्रयं   
यत्र वर्णाः शापिताश्छिन्नमस्तया ॥ २११ ॥   
  
यूयं भवन्तु निःस्नेहाः साधकानां भयावहाः ॥   
निष्कामैर्या जिभिर्जप्ता संसारस्नेहनाशनाः ॥ २१२ ॥   
  
प्। १८) चतुश्शतान्यथारभ्य यावद्वर्णसहस्रकम् ॥ अतिवृद्धा   
यज्ञशापात्पौष्टिकादिषु वर्जिताः ॥ २१३ ॥   
  
सहस्रार्णाधिका मन्त्रा दण्डनेतुस्तु शापतः ॥   
दण्डकाख्याः पीडिताश्च तज्जपात्कष्टमाप्नुयात् ॥ २१४ ॥   
  
द्विसहस्राधिका मन्त्रा भार्गवस्य तु शापतः ॥   
खण्डीकृतास्सप्तधा ते सिद्धिखण्डकराः स्मृताः ॥ २१५ ॥   
  
अन्यच्छृण्वन्तु भो देवा मुनीनां जपतां यदा ॥ सिद्धिर्न   
जाता तु तदा दत्तः शापः सुदारुणः ॥ २१६ ॥   
  
आश्वासनं देवतानां जातं सिद्धेरकारणात् ॥ उपदेशे गुरुः   
कुर्यात्तस्मात्तन्मन्त्रशोधनम् ॥ २१७ ॥   
  
तत्प्रकारं प्रवक्ष्यामि शृण्वन्तु सकलाः सुराः ॥ गुरुः   
सिद्धासनस्थश्च [तल्लक्षणं शिवसंहितायाम् । योनिं   
सम्पीड्य यत्नेन पादमूलेन साधकः ॥ मेढ्रोपरि पादमूलं   
विन्यसेद्योगवित्सदा ॥ ऊर्ध्वं निरीक्ष्य भ्रूमध्यं निश्चल   
सṁय्यतेन्द्रियः ॥ विशेषोऽवक्रकायश्च रहस्युद्वेगवर्जितः ॥   
एतत्सिद्धासनं ज्ञेयं सिद्धानां सिद्धिदायकम् ॥]   
गुदमेढ्रान्तरं दृढम् ॥ २१८ ॥   
  
वामेन पार्ष्णिनापीड्य तस्योपरि तु विन्यसेत् ॥ पादं तु   
दक्षिणं गुल्फग्रन्थ्योरन्योन्यमर्दनम् ॥ २१९ ॥   
  
यथा स्यात्तत्प्रकर्तव्यं ततो दक्षिणपार्ष्णिना ॥ लिङ्गमूलं   
विनिष्पीड्य स्थिरकाय उपाविशेत् ॥ २२० ॥   
  
गुदमाकुञ्च्य पवनमपानाख्यं तदा गुरुः ॥ उत्थापयेत्ततः   
प्राणान्वायुं सम्यङ्निरोधयन् ॥ २२१ ॥   
  
अपानप्राणयोः कुर्यात्संहतिं चैकदृङ्मनाः ॥ मूलाधारे   
चित्स्वरूपे कुण्डल्यां परमात्मनि ॥ २२२ ॥   
  
जातदोषं स्वस्य मन्त्रं चिन्तयेत्तन्त्र सद्गुरुः ॥ तस्य   
मन्त्रस्याक्षराणि क्रमादेकैकशस्ततः ॥ २२३ ॥   
  
सुषुम्णायास्तु मार्गेण मूलाधारे प्रवेशयेत् ॥ स्वाधिष्ठाने   
ततश्चक्रे मणिपूरे त्वनाहते ॥ २२४ ॥   
  
विशुद्ध आज्ञाचक्रे च भित्त्वाभित्त्वा प्रवेशयेत् ॥ एवं नीत्वा   
ब्रह्मरन्ध्रं सोमस्य मण्डलामृतात् ॥ २२५ ॥   
  
संसिक्तान्मन्त्रवर्णांस्तु सुधीः सम्यग्विभावयेत् ॥   
ततस्तन्मन्त्रमृष्यादिन्यासपूर्वं जपेत्ततः ॥ २२६ ॥   
  
अष्टोत्तरसहस्रं तु तेन शुद्धो भवेन्मनुः ॥   
उक्तशापाद्विनिर्मुक्तं पश्चादुपदिशेच्च तम् ॥ २२७ ॥   
  
आशीर्वादफलं स्तोकं पूर्वपापादिजं फलम् ॥ वाचिकानां   
तु शापानां नाशाद्यर्थमथोच्यते ॥ २२८ ॥   
  
श्रीपर्ण्या वा चन्दनस्य पीठे चूतादिकस्य वा ॥   
कस्तूरीकुङ्कुमाद्यैश्च विलिखेत्पाञ्चभौतिकम् ॥ २२९ ॥   
  
प्। १९) चक्रमावाहयेत्तत्र मातृकाख्यां सरस्वतीम् ॥   
यथोक्तविधिना पूजां कृत्वा चाष्टोत्तरं शतं ॥ २३० ॥   
  
जपित्वा मातृकां तस्या मध्यात्स्वाभीष्टमन्त्रकम् ॥   
स्वरव्यञ्जनबिन्दूंश्च सर्गयोग्याक्षराणि च ॥ २३१ ॥   
  
पृथक्पृथगथोद्दृत्य चैकीकृत्य गुरूक्तितः ॥ गृहीतं   
जनयेन्मन्त्रं प्रोक्तं सञ्जननं त्विदम् ॥ २३२ ॥   
  
आद्यन्ते प्रणवं कृत्वा प्रणवान्तरितं जपेत् ॥   
अष्टोत्तरशतं मन्त्रवर्णानेतत्तु जीवनम् ॥ २३३ ॥   
  
रोचनाकुङ्कुमाभ्यां तु भूर्जपत्रे लिखेन्मुनम् ॥ प्रत्यक्षरं   
शतावृत्या ताडयेच्चन्दनाम्भसा ॥ २३४ ॥   
  
समुच्चरन्वायुबीजमेतत्ताडनमुच्यते ॥ कुण्ठिताः शाबरा   
मन्त्रास्ताडिताः सिद्धिकारकाः ॥ २३५ ॥   
  
पूर्वोक्तपीठे सṁल्लिख्य तन्मन्त्राक्षरसङ्ख्यया ॥ आदाय   
करवीरस्य पुष्पाण्यथ समुच्चरेत् ॥ २३६ ॥   
  
प्रत्यक्षरं च तैः पुष्पैः शतवारं हनेदिति ॥   
उच्चरन्वह्निबीजं च बोधनं त्वेतदुच्यते ॥ २३७ ॥   
  
प्राग्वत्पीठे च तैर्द्रव्यैः पद्ममष्टदलं लिखेत् ॥   
तत्कर्णिकायां मालत्या लिखेत्कलिकयैकया ॥ २३८ ॥   
  
एकैकार्णन्तु मन्त्रस्य तन्मन्त्राक्षरसङ्ख्यया ॥   
बोधिद्रुपल्लवांश्चैव गृहीत्वा मन्त्रमुच्चरेत् ॥ २३९ ॥   
  
अभिषिञ्चाम्यमुं मन्त्रं नम इत्यभिषेचयेत् ॥   
नानासुगन्धिनोपेतपल्लवैर्यावदक्षरम् ॥ २४० ॥   
  
एकमष्टोत्तरशतमभिषेकस्त्वयं मतः ॥ अभिषेको   
मन्त्रशुद्धिं कुर्यान्नॄणां यथा जलम् ॥ २४१ ॥   
  
ज्योतिर्मन्त्रश्चिन्तनीयो मूलाधारेग्निमण्डले ॥ संस्कर्तव्यं   
मनोस्तस्य दाग्ध्यमेवं विभावयेत् ॥ २४२ ॥   
  
आननाख्यः साहजिक आगन्तुः कार्मणः स्मृतः ॥ योगाख्यो   
मायिकः प्रोक्तस्तन्मन्त्रे तु मलत्रयम् ॥ २४३ ॥   
  
ज्योतिर्मन्त्रेण निर्दग्धमेकमेकं विचिन्तयेत् ॥ एवं तु विमलो   
जातः स्वमन्त्र इति चिन्तयेत् ॥ २४४ ॥   
  
ज्योतिर्मन्त्रस्तु वेदादिहौमिति [ॐकारो वेदादिरुच्यते] द्व्यक्षरो   
मतः ॥ विमलीकरणं त्वेतत्प्रयोगं चापि कारयेत् ॥ २४५ ॥   
  
प्राग्वत्पीठे कुङ्कुमादिद्रव्यैर्मन्त्रं विलेखयेत् ॥   
ताम्रादिपात्रे कर्पूरवासितेन जलेन च ॥ २४६ ॥   
  
शुद्धेनापूर्य विलिखेन्मन्त्रेणाष्टोत्तरं शतम् ॥ अभिमन्त्र्य   
जलं तेन मन्त्रेण कुशबिन्दुभिः ॥ २४७ ॥   
  
प्रत्यक्षरं प्रोक्षयेत्त्रिरेतदाप्यायनं स्मृतम् ॥   
पुरश्चर्याक्लेशितानां समावर्तनवत्त्विदम् ॥ २४८ ॥   
  
प्। २०) कस्तूर्याद्यैस्ताम्रपात्रे मध्ये मन्त्रं विलेखयेत् ॥   
पात्रान्तरे च कर्पूरगुटिकावासितं जलम् ॥ २४९ ॥   
  
गृहीत्वा चार्घ्यपात्रेण पठन्मन्त्रमिमं मनुम् ॥ तर्पयामि   
नमोन्तेन तर्पयेदिति तर्पणम् ॥ २५० ॥   
  
ॐ ह्रीं श्रीं पूर्वकं मन्त्रं जपेदष्टोत्तरं शतम् ॥   
जपेदेतद्दीपनं स्यात्सर्वमन्त्रेष्वपीष्यते ॥ २५१ ॥   
  
जप्यमानस्य मन्त्रस्य गोपनं त्वप्रकाशनम् ॥ संस्कारा दश   
सम्प्रोक्ताः सर्वतन्त्रेषु गोपिताः ॥ २५२ ॥   
  
एवमेकादश प्रोक्ताः संस्कारा दश पञ्च च ॥ प्रतिमन्त्रं   
वक्ष्यमाणा जपो होमश्च तर्पणम् ॥ २५३ ॥   
  
मार्जनं भोजनं चापि द्विजानामिति षोडश ॥ प्रोक्ता मन्त्रस्य   
संस्काराः किमन्यच्छ्रोतुमिच्छसि ॥ २५४ ॥   
  
इति श्रीमहामायामहाकालानुमते मेरुतन्त्रे शिवप्रणीते   
संस्कारप्रकाशो द्वितीयः ॥ २ ॥   
