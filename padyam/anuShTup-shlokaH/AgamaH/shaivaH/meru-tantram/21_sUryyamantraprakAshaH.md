+++
title = "२१ सूर्य्यमन्त्रप्रकाशः"

+++
श्रीदेव्युवाच ॥   
  
भगवन्देवदेवेश गणेशस्य मया श्रुताः ॥   
सरहस्या महामन्त्राः कलौ सिद्धिप्रदायकाः ॥ १ ॥   
  
अतः परं देववरः कथं पूज्यो दिवाकरः ॥   
ब्रूहि तस्य च के मन्त्राः केष्वाम्नायेषु कीर्तिताः ॥ २ ॥   
  
श्रीशिव उवाच ॥   
  
एक एवास्य चाम्नायो दक्षिणः परिकीर्तितः ॥   
यथायं पावनं विप्रं स्वयमेव करैः स्पृशेत् ॥ ३ ॥   
  
उपासना तथैतस्य स्वधर्माचारपूर्विका ॥   
चतुर्युगेषु प्रत्यक्षो देवोयं सर्वसम्मतः ॥ ४ ॥   
  
सर्वेषामेव देवानां नेत्रभूतो जगत्पतिः ॥   
तस्य मन्त्रान्प्रवक्ष्यामि सावधाना भवाम्बिके ॥ ५ ॥   
  
ॐ घृणिः सूर्य आदित्यो मन्त्रश्चाष्टाक्षरो मतः ॥   
देवभागो मुनिश्छन्दो गायत्री देवता रविः ॥ ६ ॥   
  
तेजोज्वालामणे हुम्फट् स्वाहेति च दशाक्षरः ॥   
हृन्मन्त्रः [सत्यतेजोज्वालामणे हुं फट् स्वाहा हृदयाय नमः ॥ ] सत्यपूर्वोयं ब्रह्मपूर्व [ ब्रह्मतेजोज्वालामणे हुम्फट् स्वाहा शिरसे स्वाहा ॥ ] शिरोमनुः ॥ ७ ॥   
  
विष्णुपूर्व [विष्णुतेजोज्वालामणे हुम्फट् स्वाहा शिखायै वषट्] शिखामन्त्रो वर्माणू [रुद्रतेजोज्वालामणे हुम्फट् स्वाहा कवचाय हुम् ॥ ] रुद्रपूर्वकः ॥   
प्। ४८६) अग्निपूर्वो [अग्नितेजोज्वालामणे हुम्फट् नेत्रत्रयाय वौषट्] नेत्रमनुरस्त्रं [सर्वतेजोवालामणे हुम्फट्स्वाहा अस्त्राय फट् । इति षडङ्गं विधाय मूर्तिन्यासं विदधीत स यथा ॥ ] सर्वपदैर्भवेत् ॥ ८ ॥   
  
विधायैवं षडङ्गानि न्यसेन्मूर्तीर्यथा क्रमम् ॥   
मस्तकाननहृद्गुह्यपाददेशेषु देशिकः ॥ ९ ॥   
  
पञ्चह्रस्वैः [ॐ आदित्याय नमः मस्तके । एं रवये नमः मुखे । उं भानवे नमः हृदये । इं भास्कराय नमः लिङ्गे । ॐ अंसूर्य्याय नमः पादयोः ॥ इति श्रीसूर्य्यस्य मूर्त्तिन्यासविधिः ॥ ] सहादित्यो रविर्भानुश्च भास्करः ॥   
सूर्य्यस्ततश्च मन्त्रार्णान्प्रणवाद्यान्न्यसेद्बुधः [अथ मन्त्राक्षरन्यासः ॐ घृशीर्षणि, ॐ णिः मुखे, ॐ सू कण्ठे, ॐ र्य्यः हृदये, ॐ आकुक्षौ, ॐ दि लिङ्गे, ॐ त्यः पादयोः, इत्थं न्यासान्कृत्वा ध्यायेत् ॥ ] ॥ १० ॥   
  
ध्यायेत्ततः कुण्डलिनं शतपत्रलसत्करम् ॥   
पद्मे चैव समासीनं वरकेयूरभूषणम् ॥ ११ ॥   
  
त्रिनेत्रं रक्तवर्णञ्च सुप्रसन्नं दिवाकरम् ॥   
पूजयित्वा योगपीठन्तत्पीठे चार्चयेद्रविम् ॥ १२ ॥   
  
धर्म्मादीनां स्थले तत्र यजेत्कोणचतुष्टये ॥   
ईशानान्मध्यपर्य्यन्तं समाराध्यं प्रभूतकम् ॥ १३ ॥   
  
विमलञ्च तथा सारं परमं सुखमेव च ॥   
तद्बाह्येष्टदलं कृत्वा दलमूलेषु चार्चयेत् ॥ १४ ॥   
  
पूर्वादिषु तथा मध्ये दीप्ता सूक्ष्मा जया तथा ॥   
भद्रा विभूतिर्विमला ह्यमोघा विद्युता तथा ॥ १५ ॥   
  
सर्वतोमुखिका चैता अग्निवर्णाः सुभूषिताः ॥   
आसां बीजानि रांरींरूंरैंर्ॐरौन्तु क्रमेण च ॥ १६ ॥   
  
रंरश्च नवपीठाणुर्ब्रह्मविष्णुशिवात्मने ॥   
सौराय योगपीठाय हृदन्तोष्टादशाक्षरः ॥ १७ ॥   
  
अनेन पीठं सम्पूज्य खखोल्कायाग्निगेहिनीम् ॥   
मूर्त्ति च कल्पयामीति चोक्त्त्वा मूर्ति प्रकल्पयेत् ॥ १८ ॥   
  
तस्यामावाह्य देवेशं तत्र सूर्य्यं समर्चयेत् ॥   
तद्बाह्येष्टदलं कृत्वा दिग्दलेषु यजेदिमान् ॥ १९ ॥   
  
आदित्यञ्च रविं भानुं भास्करं सूर्य्यमेव च ॥   
आद्यार्णबीजा हृन्ङेन्ता विदिक्पत्रे यजेदिमाः ॥ २० ॥   
  
उषां प्रज्ञां प्रभां सन्ध्यां ब्राह्म्यादीश्च दलाग्रतः ॥   
सूर्य्यस्याग्रेरुणः पूज्योप्यथ विध्वादयो ग्रहाः ॥ २१ ॥   
  
तद्बाह्ये भूपुरे पूज्या लोकपालास्तदग्रतः ॥   
तदस्त्राणि च तद्बाह्ये भास्करार्चनमीरितम् ॥ २२ ॥   
  
अष्टलक्षं जपित्वान्ते दुग्धवृक्षसमिद्वरैः ॥   
जुहुयात्तत्सहस्राणि दुग्धाक्तैः साधकोत्तमः ॥ २३ ॥   
  
तर्प्पयेच्छुद्धसलिलैश्चन्द्रचन्दनवासितैः [कर्पूर ॥ ] ॥   
स्वाभिषेकं ततः कृत्वा ब्राह्मणान्भोजयेत्ततः ॥ २४ ॥   
  
प्। ४८७)  
  
एवं सिद्धे मनौ मन्त्री प्रयोगान्कर्त्तुमर्हति ॥   
रक्ताम्बरधरो रक्तमाल्यो रक्तानुलेपनः ॥ २५ ॥   
  
घृतक्षीरसमायुक्तगुडभक्ताशनो निशि ॥   
भिक्षाहारस्तथा वीतसङ्गः सन्तोषवान्सदा ॥ २६ ॥   
  
मन्त्रमावर्तयेन्नित्यमाराधनपरायणः ॥   
रथमभ्यर्च्य भास्वन्तञ्चार्घ्यं तस्मै निवेदयेत् ॥ २७ ॥   
  
प्रत्यहं रविवारे वा तद्विधानमुदीर्य्यते ॥   
अग्रे मण्डलमालिख्य यजेत्पीठं यथाविधि ॥ २८ ॥   
  
तत्र संस्थापयेत्पात्रं शुद्धन्ताम्रसमुद्भवम् ॥   
रम्यं प्रस्थजलग्राहि मूलमन्त्रं समुच्चरेत् ॥ २९ ॥   
  
शुद्धोदकेन सम्पूर्य्य प्रक्षिपेत्तत्र कुङ्कुमम् ॥   
रोचनां राजिकां रक्तचन्दनं वंशतण्डुलान् ॥ ३० ॥   
  
श्यामाकतण्डुलाच्छालीन्करवीरजपाभवान् ॥   
सञ्चिन्त्य देवतात्मैक्यं भास्करं सम्यगर्चयेत् ॥ ३१ ॥   
  
उपचारैर्निवेद्यान्तैस्तत्पिधाय जपेन्मनुम् ॥   
सम्यगष्टोत्तरशतं भूयः पुष्पादिभिर्यजेत् ॥ ३२ ॥   
  
उद्धृत्यामस्तकं पात्रं जानुस्पृष्टमहीतलः ॥   
दृष्टिं निधाय व्योम्न्यर्कं साङ्गं सावरणं स्मरेत् ॥ ३३ ॥   
  
ततो जपन्मूलमनुं धिया दद्याच्च भानवे ॥   
अर्घ्यं प्रसन्नचेताः सन्दद्याच्च सुमनोञ्जलिम् ॥ ३४ ॥   
  
पुनर्नियतधीस्तावद्यावद्भानुर्निजैः करैः ॥   
अर्घादिकं समादत्ते जपेदष्टोत्तरं शतम् ॥ ३५ ॥   
  
ततः प्रसन्नो भगवान्पयच्छेदिष्टमात्मनः ॥   
अनेन तु प्रयोगेण भवेदायुर्निरुग्णता ॥ ३६ ॥   
  
वृद्धिः पुत्रकलत्राणान्तेजो वीर्य्यं धनं यशः ॥   
तन्मन्त्रसहिताम्भोभिः सप्तधाञ्जलिसेचनम् ॥ ३७ ॥   
  
पापान्धकारदारिद्र्यनाशनं श्रीकरं परम् ॥   
स्थण्डिले स्थापयेत्कुम्भं तीर्थोदकसुपूरितम् ॥ ३८ ॥   
  
हिरण्यरत्नगन्धादि तत्र निक्षिप्य पूरयेत् ॥   
देवं सपरिवारन्तु प्रागुक्तविधिना ततः ॥ ३९ ॥   
  
स्थण्डिलेग्निं समारोप्य कपिलापयसा चरुम् ॥   
पचेत्तेनैव जुहुयाद्रव्याज्यसहितेन च ॥ ४० ॥   
  
सहस्रं कृतसम्पातं शुद्धपात्रे तु कारयेत् ॥   
ऋतुस्नातां सुनियतां पूर्वाङ्गसमुपोषिताम् ॥ ४१ ॥   
  
अष्टमे दिवसे तान्तु सहस्रमभिमन्त्रितैः ॥   
अभिषिञ्चेत्कुम्भजलैर्दद्यात्तस्यै तु मन्त्रवित् ॥ ४२ ॥   
  
सहस्रमन्त्रितं होमसम्पातान्तं ततोनिशि ॥   
नरोपि सूर्य्य एवाहमिति ध्यात्वा तया सह ॥ ४३ ॥   
  
सम्भोगमाचरेत्तेन सुपुत्री गुणवान्भवेत् ॥   
  
प्। ४८८)  
  
अथ मन्त्रान्तरं वक्ष्ये दिनेशस्य षडक्षरम् ॥ ४४ ॥   
  
हङ्खङ्खः खोल्कायेति तथान्ते चाग्निगेहिनी ॥   
मुनिर्ब्रह्मा च गायत्रं छन्दः सवितृदैवतम् ॥ ४५ ॥   
  
सूक्ष्मरूपायाग्निवधूर्मन्त्रेण हृदयं मतम् ॥   
सूक्ष्माकारायाग्निवधूरिति मन्त्रेण शीर्षकम् ॥ ४६ ॥   
  
सूक्ष्मबालाय स्वाहेति कवचञ्च सनेत्रकम् ॥   
सूक्ष्माकाराय हुम्फडित्येवं शस्त्रं प्रकीर्त्तितम् ॥ ४७ ॥   
  
मन्त्रवर्णैः [ह खं खःखोल्काय अयं षडक्षरो मन्त्रः स्वाहान्तः स्याद्गजाक्षरः ॥ तथातारयुतोष्टार्णो नवार्णोपि प्रजायते ॥ ] षडङ्गंस्याद्ध्यानमस्योच्यतेधुना ॥   
रक्तपद्मद्वयं हस्तैर्बिभ्रतञ्च वराभये ॥ ४८ ॥   
  
बन्धूकामन्त्रिनेत्रञ्च रविन्ध्यायेत् सुभूषितम् ॥   
पूर्वोक्ते पूजयेत् पीठे देवमावाह्य मन्त्रवित् ॥ ४९ ॥   
  
लक्षमेकं जपेन्मन्त्रं नियतात्मा जितेन्द्रियः ॥   
जुहुयात्तद्दशांशेन बिल्वैरथ पलाशजैः ॥ ५० ॥   
  
उदुम्बरसमुद्भूतैस्त्रिमध्वक्तैः समिद्वरैः ॥ ५१ ॥   
  
तर्प्पणादि ततः कुर्य्यात्प्राक्प्रोक्तविधिना सुधीः ॥   
अर्घादिकं च कुर्वीत पूर्ववद्वाञ्छिताप्तये ॥ ५२ ॥   
  
एतत्संसेवनान्नॄणां खेचरीसिद्धिरीरिता ॥   
न भास्करसमः कश्चिद्भुक्तिमुक्तिप्रदायकः ॥ ५३ ॥   
  
प्रणवश्च खखोल्काय मन्त्रः पञ्चाक्षरोस्य च ॥   
न्यासो ध्यानं च पूजा च प्राग्वदेव समीरिता ॥ ५४ ॥   
  
खम्बीजादिक एषोस्ति षडर्णः सप्तवर्णकः ॥   
भवेत्तन्न्यासपूजादि ध्यानाद्यङ्गं षडर्णवत् ॥ ५५ ॥   
  
सप्ततुरङ्गाय विद्महे सहस्रकिरणाय धीमहि ॥   
तन्नो रविः प्रचोदयात् ॥ ५६ ॥    
  
इयन्तु सूर्य्यगायत्री जपतामिष्टदायिनी ॥   
भग्नत्रानां राजपुत्राणां क्षत्रतेजोविधायिनी ॥ ५७ ॥   
  
यत्पृष्ठं नारिभिर्दृष्टं स्पृष्टं नैव कदाचन ॥   
परस्त्रीभिर्यच्छरीरं पुरश्चर्य्याचतुष्टयम् ॥ ५८ ॥   
  
जातिमात्रं राजपुत्रः पुरश्चर्य्याप्रभावतः ॥   
सार्वभौमत्वमाप्नोति ब्राह्मणान्प्रतिपालयेत् ॥ ५९ ॥   
  
ॐ ह्रींहेंसश्चतुर्वर्णो मन्त्रः प्रोक्तो दिनेशितुः ॥   
ऋषिर्ब्रह्मा च गायत्री छन्दः सूर्य्यश्च देवता ॥ ६० ॥   
  
ताराद्यया षडङ्गानि षड्दीर्घान्वितमायया ॥   
देदीप्यमानरत्नौघमुकुटेन विराजितम् ॥ ६१ ॥   
  
पाशाङ्कुशवराभीतिकरं रक्तं भजे रविम् ॥   
नवशक्तिसमायुक्ते पीठे पूर्वोदिते यजेत् ॥ ६२ ॥   
  
प्रकल्प्य मूर्ति मूलेन तत्रावाह्य दिवाकरम् ॥   
सम्पूज्य तस्याव रणान्यर्चयेत्क्रमतः सुधीः ॥ ६३ ॥   
  
प्। ४८९)  
  
हृल्लेखा गगना रक्ता कराली च चतुर्थिका ॥   
महोच्छुष्मा पञ्चमी च मध्यात्पूर्वादिके यजेत् ॥ ६४ ॥   
  
अङ्गे द्वितीयावरणं मातृकाभिस्तृतीयकम् ॥   
सोमज्ञगुरुशुक्राश्च दिक्ष्वारशनिराहवः ॥   
केतुर्विदिक्षु पूज्याश्च चतुर्थावरणं रवेः ॥ ६५ ॥   
  
स्वनामाद्यक्षरं बिन्दुभूषितं प्रथमं वदेत् ॥   
ङेन्तं हृदन्तं खेटस्य नामपूजामनुर्मतः ॥ ६६ ॥   
  
पञ्चमी लोकपालैः स्यात्षष्ठी चापि तदायुधैः ॥   
चतुलक्षं जपेन्मन्त्रं जुहुयात्तद्दशांशतः ॥ ब्रह्मवृक्षसमद्भूतैः पुष्पैस्त्रिमधुरप्लुतैः ॥ ६७ ॥   
  
सरोजैर्वा तदा देवं तर्प्पयेदभिषेचयेत् ॥   
ब्राह्मणाराधनं कुर्य्यात्ततः सिद्धो भवेन्मनुः ॥    
एवं साधितमन्त्रस्तु काम्यकर्म्माणि साधयेत् ॥ ६८ ॥   
  
जपेदेवं प्रतिदिनं रविवारेथवा सुधीः ॥   
दद्यादर्घद्वयमपि भवेत्तस्योदितं फलम् ॥ ६९ ॥   
  
अथ श्रेयो जनानां [येन जनानां श्रेयो जायते स मनुर्वदिष्यते ॥ ]   
तु येनासौ वक्ष्यते मनुः ॥    
त्र्यक्षरोस्य तु ह्रांह्रींसः प्रोक्तः सर्वार्थदायकः ॥ ७० ॥    
  
अजोस्य मुनिरुद्दिष्टो गायत्री छन्द उच्यते ॥    
देवतास्य मनोः प्रोक्तः सविता सुरपूजितः ॥ ७१ ॥   
  
गुह्यात्पादतले यावद्गलादेर्गुह्यकं ततः ॥   
मूर्धादिकण्ठपर्य्यन्तं मन्त्रार्णान्विन्यसेत्सुधीः ॥ ७२ ॥    
  
मायाबीजेन षड्दीर्घभाजाङ्गानि प्रविन्यसेत् ॥   
स्थितः पद्मेरुणे त्र्यक्षोरुणवर्णसुभूषणः ॥ ७३ ॥   
  
पद्मद्वयवराभीतिहस्तश्चारुणसेवितः ॥    
पूर्वोदिते यजेत्पीठे नवशक्तिसमन्विते ॥ ७४ ॥   
  
षडङ्गावरणं चाद्यं प्राग्वच्चैव द्वितीयकम् ॥   
दिक्पालैश्च तृतीयं स्याच्चतुर्थन्तु तदायुधैः ॥ ७५ ॥    
  
ततश्च तेजश्चण्डाय निर्माल्यं विनिवेदयेत् ॥   
जपेद्द्वादशलक्षं च तत्सहस्रं हुनेत्तिलैः ॥    
घृताक्तमधुराक्तैश्च यवान्नैश्चैव तादृशैः [घृतमध्वक्तैर्यवैः ॥ ] ॥ ७६ ॥   
  
तप्पर्णादि ततः कुर्य्यात्प्रयोगान्साधयेदथ ॥   
दद्यात्पूर्वोदितं चार्घ्यं दिनेशाय सुसाधकः ॥ ७७ ॥   
  
सोप्यस्य धनधान्यादिपुत्रपौत्रविवर्धनम् ॥   
करोति रत्नवस्त्रादिभूषणानि विवर्धयेत् ॥ ७८ ॥    
  
अष्टपत्राम्बुजं कुर्य्यात्तत्र कुम्भान्नव न्यसेत् ॥   
पत्रमध्ये कर्णिकायां तांश्च तोयेन पूरयेत् ॥ ७९ ॥    
  
नवग्रहान्समावाह्य तेषु कुम्भेषु मन्त्रवित् ॥    
कर्णिकाकलशं मूलमन्त्रेणैव सहस्रकम् ॥   
प्रजप्यान्येषु तन्मन्त्राञ्छतकृत्वो जपेत्सुधीः ॥ ८० ॥    
  
तज्जलैरभिषिञ्चेत्तु साधको मन्त्रवित्तमः ॥   
  
प्। ४९०)   
  
मुच्यते नात्र सन्देहः साधको ग्रहदोषतः ॥ ८१ ॥    
  
रोगा नश्यन्ति सततं लक्ष्मीश्चापि स्थिरा भवेत् ॥   
ग्रहहोमः प्रकर्त्तव्यो ग्रहाणां वै कृते तथा ॥ ८२ ॥   
  
चन्द्रभान्वोश्चोपरागे निजर्क्षे वाथ मन्त्रवित् ॥   
विग्रहादौ भये चापि घोररूपे महागदे ॥ ८३ ॥   
  
पूर्वं मण्डलकं कृत्वा ग्रहान्सम्पूज्य तत्र च ॥   
स्वदिक्षु चाग्नीन्संस्थाप्य जुहुयाच्च समिद्वरैः ॥ ८४ ॥   
  
अर्कद्विजद्रुमापूराश्वत्थोदुम्बरखादिरैः ॥   
शमीदूर्वाकुशोद्भूतैः क्रमाद्धोमः समीरितः ॥ ८५ ॥   
  
अष्टाधिकं सहस्रञ्च हुत्वा सूर्य्यस्य चाहुतीः ॥   
अन्ते चान्यव्याहृतिभिर्हुत्वा होमं समापयेत् ॥ ८६ ॥   
  
गुरुं सन्तोष्य ऋत्विग्भ्यो यथा शक्त्या च दक्षिणाम् ॥   
दद्याच्च भोजयेद्विप्रान्सङ्ग्रामे विजयी भवेत् ॥ ८७ ॥   
  
रोगाः शान्तिं व्रजन्त्याशु दीर्घमायुश्च विन्दति ॥   
कृत्याद्रोहारिकाणाञ्च शान्तिरेवाशु जायते ॥ ८८ ॥   
  
सर्वेषाञ्च ग्रहाणाञ्च होममेकत्र भावयेत् ॥   
धनधान्यैश्वर्य्यपूर्ण आयुर्दीर्घं स विन्दति ॥   
अथान्यत्सम्प्रवक्ष्यामि सङ्ग्रामविजयाभिधम् ॥ ८९ ॥   
  
मन्त्रं सूर्य्यस्य रां हुं च द्व्यक्षरोयं महामनुः ॥   
ऋषिश्छन्दो देवताश्च ह्यजगायत्रभानवः ॥   
सर्वं पूजादिकञ्चास्य श्रेयोजनकमन्त्रवत् ॥ ९० ॥   
  
अथातः सम्प्रवक्ष्यामि हंसोयं द्व्यक्षरो मनुः ॥   
ब्रह्मा मुनिः समुद्दिष्टो गायत्रं छन्द उच्यते ॥ ९१ ॥   
  
देवी पूर्वन्देवतास्य परमात्मा समीरितः ॥   
षड्दीर्घेण सकारेण हम्पूर्वेण षडङ्गकम् ॥ ९२ ॥   
  
रक्ताब्जकाञ्चननिभं गुणं टङ्कवराभयम् ॥   
करैर्दधानं पद्मस्थं हरं गौर्य्यङ्कगम्भजे ॥ ९३ ॥   
  
पूर्वोदिते यजेत्पीठे दिक्कालादिप्रकल्पिते ॥   
तत्र देवं यजेन्मूर्तिं मूलेनाकल्प्य मन्त्रवित् ॥ ९४ ॥   
  
पूर्वमङ्गैर्यजेन्मन्त्री दलेषु च प्रपूजयेत् ॥   
ऋतुं वसुं नरञ्चापि परञ्च विदिशासु च ॥ ९५ ॥   
  
अब्जां गोजाञ्च ऋतजामद्रिजाञ्च प्रपूजयेत् ॥   
ततो लोकेश्वरांश्चापि तदग्रे चायुधान्यपि ॥ ९६ ॥   
  
जपेद्द्वादशलक्षञ्च तद्दशांशं तथा हुनेत ॥   
सर्पिरक्तेन हविषा तप्पर्णादि ततश्चरेत् ॥   
पूर्वोदितेन विधिना सूर्य्यायार्घं निवेदयेत् ॥ ९७ ॥   
  
गोमयेनोपलिप्तायाम्भूमावष्टदलं लिखेत् ॥   
सूर्य्याष्टगन्धैरथ वा चन्दनाभ्यां मनुन्त्विमम् ॥ ९८ ॥   
  
लिखेत्तत्कर्णिकायान्तु तस्योर्ध्वं स्थापयेद्घटम् ॥   
तीर्थादिजलसम्पूर्णन्तस्योर्ध्वं स्थापयेत्करम् ॥ ९९ ॥   
  
प्। ४९१)  
  
दक्षिणं वामहस्तेन मूलमष्टोत्तरं शतम् ॥   
जपेत्सुधामयन्तञ्च कलशं हृदि भावयेत् ॥ १०० ॥   
  
तेनाभिषिञ्चेत्साध्यन्तु जायते गतभीस्त्वसौ ॥   
गतरोगो दीर्घजीवी विपद्बाधापरिच्युतः ॥ १०१ ॥   
  
चेत्स्त्री वै नित्यसौभाग्या मन्त्रयेद्दक्षिणङ्करम् ॥   
आदौ तेन विधातव्यः करेण करकः शुभः ॥ १०२ ॥   
  
अष्टोत्तरसहस्रञ्च मन्त्रयेत्करकं पुनः ॥   
भावयित्वा जलन्तच्चामृतन्तेनाभिषेचयेत् ॥   
विषिणं निर्विषो भूयात्स्थावराज्जङ्गमादपि ॥ १०३ ॥   
  
महासर्प्पेण दष्टश्चेन्मनुना मन्त्रयेत्करम् ॥   
विन्यस्येद्दंशिनो मूर्ध्नि मन्त्रयित्वा विषं हरेत् ॥ १०४ ॥   
  
मन्त्रं सुधाकरकरशुद्धधाराप्लुतं स्मरेत् ॥   
प्लुतञ्चामृतधाराभिर्भावयित्वा मनुञ्जपेत् ॥ १०५ ॥   
  
गदिनं मार्ज्जयेत्पश्चात्क्षुद्रामयविनाशनम् ॥   
अपस्मृतिन्त्रिदोषोत्थान्रोगान्हन्यान्न संशयः ॥ १०६ ॥   
  
शीर्षस्थचन्द्रबिम्बं च स्मरेद्धंसमुरूपकम् [अकारो वासुदेवः स्यादुकारः शङ्करः स्मृतः ॥ एतत्कोशप्रमाणेन शिवरूपं बुध्येत ॥ ] ॥   
सञ्चिन्त्य प्रजपेन्नित्यं क्षेपयेत्पलितञ्जराम् ॥ १०७ ॥   
  
ध्यायेन्मत्रादिमं वर्णं सुधाधारापरिप्लुतम् ॥   
द्वितीयञ्चन्द्रधाराभिर्मार्ज्जयेत्तेन मन्त्रवित् ॥ १०८ ॥   
  
मार्त्तण्डभैरवस्याथ मन्त्रं वक्ष्यामि सिद्धिदम् ॥   
हकारो रेफसंयुक्तः पकारेण समन्वितः ॥ १०९ ॥   
  
औकारस्वरसंयुक्तस्तलेब्जाकारसंयुतः ॥   
बिन्दुयुक्तं कूटमुक्तं मार्तण्डस्य त्रिवर्णकम् ॥ ११० ॥   
  
पुटितं बिम्बबीजेन सर्वकामफलप्रदम् ॥   
बिम्बबीजं दक्षमार्गे भजतां सिद्धिदायकम् ॥   
वाममार्गेण भजतामादेश्यं किमिदं बुधैः ॥ १११ ॥   
  
ब्रह्मामुनिर्निवृच्छन्दो मार्त्तण्डाख्यस्तु भैरवः ॥   
देवतोक्तोथ हम्बीजं बिन्दुः शक्तिः प्रकीर्त्तिता ॥ ११२ ॥   
  
मूर्त्तयः पञ्च चोद्दिष्टाः सूर्य्यभास्करभानवः ॥   
रविर्दिवाकरश्चापि न्यस्तव्या ह्यङ्गुलीषु ताः ॥ ११३ ॥   
  
पञ्चह्रस्वाद्यबीजेन पञ्चदीर्घान्वितेन च ॥   
शिरोवदनहृद्गुह्यपाददेशेषु ता न्यसेत् ॥ ११४ ॥   
  
ततः षडङ्गनेत्रान्तं कुर्य्याद्दीर्घयुताणुना ॥   
अस्त्रन्यासानन्तरन्तु नेत्रन्यासः प्रकीर्त्तितः ॥   
व्यापकं मूलबीजेन कुर्वीत तदनन्तरम् ॥ ११५ ॥   
  
जपाकुसुमसङ्काशमष्टबाहुं चतुर्मुखम् ॥   
मुखेमुखे त्रिनयनं मणिवन्मुकुटान्वितम् ॥ ११६ ॥   
  
खट्वाङ्गपद्मचक्राणि शङ्खं पाशं तथा सृणिम् ॥   
अक्षमालां कपालं च दधतं करपङ्कजैः ॥ ११७ ॥   
  
प्। ४९२)  
  
अर्धाङ्गस्थितया शक्त्यालिङ्गितं हारशोभितम् ॥   
पद्मस्थितं हास्यमुखं मार्तण्डं द्युमणिं भजे ॥ ११८ ॥   
  
पीठे दीप्तादिभिर्युक्ते प्राग्वद्देवं प्रपूजयेत् ॥   
आदावङ्गानि सम्पूज्य कर्णिकायामुषादिकाः ॥ ११९ ॥   
  
पूर्वादिदिक्षु सूर्य्यादीन्विदिक्षु परिपूजयेत् ॥   
नेत्रमीशानकोणे च तद्बाह्ये खेचरानपि ॥ १२० ॥   
  
दिगीशानायुधानीत्थं मार्त्तण्डार्चनमीरितम् ॥   
लक्षाणां त्रितयं मन्त्री जपेद्बीजं च बिम्बयोः ॥   
दशांशं कमलैः फुल्लैर्जुहुयान्मधुरोक्षितैः ॥ १२१ ॥   
  
प्राग्वत्कुर्य्यादर्घ्यदानं प्रयोगानाचरेत्ततः ॥   
चतुरङ्गुलसम्भूतेः सुमनोभिः श्रियं लभेत् ॥ १२२ ॥   
  
लक्षं हुत्वा च शाल्याज्यतिलबिल्वैर्विधानतः ॥   
राजानं वशयेच्छीघ्रं जपाकुसुमहोमतः ॥   
जुहुयान्मातुलुङ्गैश्च लभतेर्थं सुवाञ्छितम् ॥ १२३ ॥   
  
एवं यः साधयेन्मन्त्री तस्य विद्या यशो बलम् ॥   
पुत्रो लक्ष्मीश्च सौभाग्यं सर्वदा विजयो भवेत् ॥ १२४ ॥   
  
पूर्वोक्ताष्टाक्षरे तारादग्रे ह्रीम्बीजमुच्चरेत् ॥   
श्रीं मन्त्रोयं दशार्णस्तुपञ्चाम्नायेषु कीर्त्तितः ॥ १२५ ॥   
  
ॐ ह्रीं ह्रीं ह्रौं सबिन्दुः ससूर्य्यायेत्यग्निगेहिनी ॥   
दशाक्षरस्तु जप्तोयं द्वादशायुतसङ्ख्यया ॥   
दुष्टग्रहास्तु सौम्याः स्यू राजमान्यः सजायते ॥ १२६ ॥   
  
उपास्यस्तु कृते विष्णुस्त्रेतायां तु महेश्वरः ॥   
इन्द्रयज्ञौ द्वापरे तु कलौ चण्डीविनायकौ ॥   
भास्करः सर्वतुल्यस्तु सर्वोषां फलदायकः ॥ १२७ ॥   
  
यद्यत्तेजोमयं तत्तज्ज्ञेयं सूर्य्यस्वरूपकम् ॥   
इत्येतत्तुभ्यमाख्यातं किं वाच्यमथ तद्वद ॥ १२८ ॥   
  
  
इति श्रीमहामायामहाकालानुमते मेरुतन्त्रे शिवप्रणीते सूर्य्यमन्त्रप्रकाश एकविशः ॥ २१ ॥   
  
    
  