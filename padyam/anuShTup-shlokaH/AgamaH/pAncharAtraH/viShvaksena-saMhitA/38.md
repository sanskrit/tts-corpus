+++
title = "३८"

+++
अष्टत्रिंशो ऽध्यायः

विष्वक्सेनः---  
अथातः सम्प्रवक्ष्यामि जलसम्प्रोक्षणं परम् ।  
रहस्यं परमं गुह्यं सर्वपापप्रणाशनम् ॥ ३८।१ ॥

तव स्नेहात् प्रवक्ष्यामि त्रिदशेरपि दुर्लभम् ।  
सद्य एव तु कर्तव्यं प्रायश्चित्तं तु नारद ॥ ३८।२ ॥

न तिथिर्न च नक्षत्रं कालवेला न विद्यते ।  
दुःस्थितं सुस्थितं वापि देवबिम्बं न चालयेत् ॥ ३८।३ ॥

शिलाबिम्बं तथा लौहं बिम्बं वा चैकबेरकम् ।  
दैवाद्वा मानुषाद्वापि मोहाद्वा मुनिसत्तम ॥ ३८।४ ॥

चालयेद्यदि तद्बिम्बं प्रायश्चित्तं विशेषतः ।  
कारयेन्मुनिशार्दूल सर्वसम्पत्सुखावहम् ॥ ३८।५ ॥

प्रासादकरणे काले नवकर्मकृते सति ।  
चित्रकर्मकृते वापि चित्रकारादि संस्पृशेत् ॥ ३८।६ ॥

स्पृश्यते वा निकृष्टैस्तु देवश्चण्डालपातकैः ।  
पीठे श्वभ्रस्थिते काले चलिते पूर्ववत् कृते ॥ ३८।७ ॥

चन्दनादीनि पुष्पाणि तथा सर्वौषधीनि च ।  
कुशपल्लवदूर्वाश्च पूरयित्वा तदूर्ध्वतः ॥ ३८।८ ॥

योजयेत् पञ्चगव्येन प्राङ्मुखः सकुशोदकम् ।  
अर्चयित्वार्घ्यगन्धाद्यैः साङ्मूलं समुच्चरन् ॥ ३८।९ ॥

आच्छाद्य नववस्त्रेण दद्याद्भूतबलिं ततः ।  
देवतायतनग्रामनगरेष्वपि पल्लिके ॥ ३८।१० ॥

स्थापनास्पदमासाद्य शोधनं पञ्चगव्यकैः ।  
तत्र मध्ये खनेत् श्वभ्रं मूलमन्त्रमुदीरयन् ॥ ३८।११ ॥

अङ्गुष्ठोदरमावर्त्य त्रिधा सूत्रेण वेष्टयेत् ।  
तेनैव भ्रामयेन्मध्ये स्थाप्य तत्रावटं खनेत् ॥ ३८।१२ ॥

हस्तमात्रमधस्ताच्च षडङ्गुलसमन्वितम् ।  
सम्प्रोक्ष्य पञ्चगव्येन तत्र रत्नादिकं न्यसेत् ॥ ३८।१३ ॥

शेषं ध्यात्वा तदूर्ध्वे तु अभ्यर्च्यार्घ्यादिभिः क्रमात् ।  
वाससाच्छाद्य दिग्बन्धमाचरेदस्त्रमुच्चरन् ॥ ३८।१४ ॥

संस्पृश्च गव्यकुम्भाभ्यां ध्यात्वा मूलं जपेद्गुरुः ।  
प्रभातायां तु शर्वर्यां कृत्वा स्नानादिकीं क्रियाम् ॥ ३८।१५ ॥

कुम्भस्थं नृहरिं पूज्य जपान्तं पूर्ववर्त्मना ।  
पुण्याहवाचनं कृत्वा मुहूर्ते शोभने गुरुः ॥ ३८।१६ ॥

पद्मपत्राव(वृ?)तु कुम्भं श्वभ्रे तारेण विन्यसेत् ।  
परितः सर्वधान्येन पूरयित्वा चशलं (?) यथा ॥ ३८।१७ ॥

पञ्चगव्यं समुद्धृत्य घटस्थं कलशं लबन्(?) ।  
तेनैव पूरयेत् कुम्भं श्वभ्रस्थं मूलमुच्चरन् ॥ ३८।१८ ॥

समभ्यर्च्यार्घ्यपुष्पाद्यैः पूरयेन्मृद्भिराहृतैः ।  
शंसूक्तं भद्रसूक्तं च स्वस्तिसूक्तं च पाक्कृते(?) ॥ ३८।१९ ॥

एतत् साधारणं प्रोक्तं बहुबेरैकबेरयोः ।  
सर्वलक्षणसम्पन्नमङ्गयुक्तं द्विजोत्तमम् ॥ ३८।२० ॥

पदवाक्यप्रमाणज्ञं देवयज्ञ व्रतस्थितम् ।  
एवं लक्षणसंयुक्तमाचार्यं तन्त्रपारगम् ॥ ३८।२१ ॥

ज्ञात्वा तेनैव कर्तव्यं जलसम्प्रोक्षणं शुभम् ।  
प्रासादाग्रे मुनिरेष्ठ कुर्यान्मण्डपमुत्तमम् ॥ ३८।२२ ॥

दक्षिणे ऽप्यथवा कुर्यात् उत्तरे वा महामुने ।  
ऐशाने वात्र मतिमान् यथालाभं सुदिक्षु च ॥ ३८।२३ ॥

चतुरश्रं सुखं सम्यक् विस्तारायामतादृशम्(-तः समम्?) ।  
करषोडशकं वापि हस्तं पञ्चदशं तु वा ॥ ३८।२४ ॥

स्तम्भषोडशसंयुक्तं चतुर्द्वारसमन्वितम् ।  
इष्टकादारुपाषाणैः कृतां सम्यक्सुवेदिकाम् ॥ ३८।२५ ॥

हस्तमात्रसमायुक्तं ध्वजाशामुखतोरणम् ।  
दर्भमालापरिवृतं पुष्पमाल्यैरलङ्कृतम् ॥ ३८।२६ ॥

फलपल्लवमालाद्यैर्धूपदीपसमन्वितम् ।  
शालिसञ्चयसम्पूर्णं प्रागुदक्प्रवणं शुभम् ॥ ३८।२७ ॥

वितानेनोर्ध्वमाच्छाद्य नानावस्त्रैरलङ्कृतम् ।  
छत्रचामरसंयुक्तं मुक्तादामै(!) रलङ्कृतम् ॥ ३८।२८ ॥

ध्वजैर्नानार्विधेश्चित्रैर्दीपमालाविराजितम् ।  
वर्षवातैर्न चाक्रान्तं पालिकाभिरलङ्कृतम् ॥ ३८।२९ ॥

एतस्य मण्डपस्याग्रऽप्यत्तरे वा यथाक्रमम् ।  
ईशाने वा मुनिश्रेष्ठ कुर्यात् स्नपनमण्डपम् ॥ ३८।३० ॥

हस्तद्वयप्रमाणेन विसतारायामतादृशम् (-तः समम्?) ।  
मण्डपस्यैशपूर्वे तु स्नपनार्थं सुवेदिकाम् ॥ ३८।३१ ॥

हस्तोच्छ्रयां तदर्धां वा ह्युत्तरे श्वभ्रसंयुताम् ।  
धारायुग्वेदिकां कुर्यात् पश्चिमे कलशान् न्यसेत् ॥ ३८।३२ ॥

स्नपनं कारयेदेवं एकाशीतिक्रमेण तु ।  
एकबेरविधानं चेत् मूलार्चायां प्रयोजयेत् ॥ ३८।३३ ॥

कर्मार्चायां तु कर्तव्यं बहुबेरविधौ सति ।  
स्नपनं विधिवत् कृत्वा ततः कर्म समारभेत् ॥ ३८।३४ ॥

पीतवस्त्रैस्तु शुक्लैर्वा वेष्टयेद्देवपीठकम् ।  
ततो ऽस्मिन् मण्डपे द्वारि कलशांस्तोरणध्वजान् ॥ ३८।३५ ॥

गन्धपुष्पैः समभ्यर्च्य स्वनाम्नैव पृथक्पृथक् ।  
ततो मण्डपवेद्यां च निक्षिपेच्छालिसञ्चयम् ॥ ३८।३६ ॥

शालिमध्ये लिखेत् पद्ममष्टपत्रं सकर्णिकम् ।  
सौवर्णं राजतं वापि ताम्रं वा मृण्मयं तु वा ॥ ३८।३७ ॥

द्रोणद्वयेन सम्पूर्णं निम्नोषं (निर्देषं?) कलशं शुभम् ।  
वस्त्रपूतजलैः पूर्णं सकूर्चं सापिधानम् ॥ ३८।३८ ॥

ससूत्रं वस्त्रयुग्मेन वेष्टितं रत्नसंयुतम् ।  
अष्टशक्तिसमायुक्तं सौवर्णायुधपञ्चयुक् ॥ ३८।३९ ॥

तत्कुम्भं प्रणवेनैव शालिपद्मे तु विन्यसेत् ।  
ततः पद्मदलेष्वष्टकलशान् परितो न्यसेत् ॥ ३८।४० ॥

पूर्ववत्तोयसम्पूर्णान् सहिरण्यान् सवस्त्रकान् ।  
सापिधानान् सकूर्चांश्च मुखे चाश्वत्थपल्लवान् ॥ ३८।४१ ॥

अर्चयेद्गन्धपुष्पैश्च दीपैरन्यैः पवित्रकैः ।  
पूजयेन्मूलमन्त्रेण तत्तन्मूर्तिमनुस्मरन् ॥ ३८।४२ ॥

विष्णुं चैव महाविष्णुं सदाविष्णुं च मध्यमे ।  
वासुदेवानिरुद्धान्तं(?)न्यसेत् पूर्वादिदिक्षु च ॥ ३८।४३ ॥

न्यसेच्छ्रियादिशान्त्यन्तमाग्नेयादिविदिक्षु च ।  
एवं न्यस्य विधानेन गन्धपुष्पादिभिर्यजेत् ॥ ३८।४४ ॥

एतानपि समभ्यर्च्य होमकर्म समारभेत् ।  
पूर्वादि चोत्तरान्तं तु कुण्डानि परिकल्पयेत् ॥ ३८।४५ ॥

वासुदेवं यजेत् पूर्वं कुण्डे तु चतुरश्रके ।  
अर्धचन्द्राग्निकुण्डे तु याम्ये सङ्कर्षणं यजेत् ॥ ३८।४६ ॥

वारुण्यां वर्तुले कुण्डे प्रद्युम्नं तु यजेद्बुधः ।  
उत्तरे ऽब्जे त्रिकोणे वा अनिरुद्धं यजेत् प्रभुम् ॥ ३८।४७ ॥

पालाशं खादिरं वापि बैल्वमौदुम्बरं तथा ।  
अष्टोत्तरशतं हुत्वा पृथक्पूर्वादितः क्रमात् ॥ ३८।४८ ॥

समिदाज्यचरून् लाजैः जुहुयुर्मूर्तिपाः पृथक् ।  
एवं होमं प्रशंसन्ति एकहोमेन चाप्यलम् ॥ ३८।४९ ॥

कारयेच्चतुरश्रे तु जुहुयात्तद्विधानतः ।  
वैष्णवीकरणार्थाय कुण्डं पूर्ववदाचरेत् ॥ ३८।५० ॥

तत्कुण्डे मुनिशार्दूल आचार्यो होममाचरेत् ।  
समिदाज्येन चरुणा जुहुयात्तु पुनः पुनः ॥ ३८।५१ ॥

समिधो मूलमन्त्रेण प्रणवेनाज्यमेव च ।  
चरुं पुरुषसूक्तेन प्रत्येकं षोडशाहुतीः ॥ ३८।५२ ॥

एवं हुत्वा विधानेन पुनराज्येन होमयेत् ।  
पौरुषेण च सूक्तेन जुहुयाद्विष्णुभक्तितः ॥ ३८।५३ ॥

ततो नारायणं सूक्त सृष्ट्यादिप्रतिपादकम् ।  
सम्यग्ज्ञात्वा मुनिश्रेष्ठ काल्यां तु जुहुयात् क्रमात् ॥ ३८।५४ ॥

पञ्चोपनिषदैर्मन्त्रैः जुहुयात्तु पुनः पुनः ।  
पूर्ववच्छान्तिहोमं तु कारयेच्च विधानतः ॥ ३८।५५ ॥

एवं हुत्वा मुनिश्रेष्ठ कौतुकं बन्धयेद्धरिम् ।  
पूर्वोक्तेन विधानेन पूजयेद्धविरन्तकम् ॥ ३८।५६ ॥

द्वादशाक्षरमन्त्रेण मूर्तिमन्त्रेण चैव हि ।  
क्षौमसूत्रेण वा तत्र कार्पासं वा महामुने ॥ ३८।५७ ॥

प्रोक्षयेन्मूलमन्त्रेण तत्सूत्रं तु पुनः पुनः ।  
रात्रौ महोत्सवं कुर्यात् शङ्खतूर्यादिनिस्वनैः ॥ ३८।५८ ॥

कौतुकं समलङ्कृत्य तण्डुलोपरि नारद ।  
पश्चाद्ग्रामं परिभ्रम्य महादीपसमूहयुक् ॥ ३८।५९ ॥

बन्धयेत् कौतुकं पश्चात् पूर्वोक्तेन विधानतः ।  
रात्रौ होमः प्रकर्तव्यः जलसम्प्रोक्षणं दिवा ॥ ३८।६० ॥

न कुर्यात् प्रोक्षणं रात्रौ न दिवा होममाचरेत् ।  
तस्मात् सर्वप्रयत्नेन रात्रौ होमं प्रकल्पयेत् ॥ ३८।६१ ॥

प्रभाते सुमुहूर्ते तु जलसम्प्रोक्षणं क्रमात् ।  
प्रोक्षयेत्तु विधानेन बिम्बाद्यावरणान्तिकम् ॥ ३८।६२ ॥

आवाहयेत्ततो देवं नारायणमनामयम् ।  
शङ्खचक्रधरं देवं पीतवाससमच्युतम् ॥ ३८।६३ ॥

सर्वाभरणसंयुक्तं वनमालाविराजितम् ।  
राजावर्तमणिप्रख्यं हारकेयूरभूषितम् ॥ ३८।६४ ॥

श्रीवत्सवक्षसं चारु मकराकृतिकुण्डलम् ।  
कम्बुग्रीवं महाबाहुं किञ्चित्प्रहसिताननम् ॥ ३८।६५ ॥

एवं ध्यात्वा महाविष्णुं गरुडोपरि संस्थितम् ।  
सह द्वादशभिश्चैव मूर्तिभिर्दशभिस्तथा ॥ ३८।६६ ॥

लोकपालैस्तथादित्यै रुद्रैर्वसुभिरेव च ।  
ऋषिभिश्चारणैः सिद्धैः किन्नरैरप्सरो गणैः ॥ ३८।६७ ॥

एवं ध्यात्वा महाविष्णुं नारायणमनामयम् ।  
तत्तन्मन्त्रेण संस्थाप्य प्रोक्षयेद्गन्धवारिणा ॥ ३८।६८ ॥

शेषोदकेन मतिमान् प्रोक्षयेत् परिवारकम् ।  
प्रणवादिस्वमन्त्रैस्तु परिवारानशेषतः ॥ ३८।६९ ॥

पूर्वादिकलशान् गृह्य महापीठे ऽभिषेचयेत् ।  
ततः पुरुषसूक्तेन पूजयेत् पुरुषोत्तमम् ॥ ३८।७० ॥

हविर्निवेदयेत् पश्चात् पूर्वोक्तेन विधानतः ।  
चण्डादिभ्यो बलिं दद्याद्दिक्षु चैव विदिक्षु च ॥ ३८।७१ ॥

बलिबिम्बसमायुक्तं बलिभ्रमणमाचरेत् ।  
एवं बलिं क्रमात् कुर्यात् शङ्खतूर्यादिसंयुतम् ॥ ३८।७२ ॥

प्रदक्षिणं ततः कुर्यात् प्रणिपत्य क्षमापयेत् ।  
आचार्यदक्षिणां दत्वा ब्राह्मणान् भोजयेत्ततः ॥ ३८।७३ ॥

होतॄंश्चैव सुसम्पूज्य आचार्यं पूजयेत् पुनः ।  
हारकेयूरसंयुक्तं कटिसूत्राङ्गुलीयकैः ॥ ३८।७४ ॥

विविधानि च वस्त्राणि आचार्याय निवेदयेत् ।  
दक्षिणां चोत्तमां दद्यात् गां च दत्वा पयस्विनीम् ॥ ३८।७५ ॥

अर्धं वापि धनं देयं मूर्तिपानां हितैषिणाम् ।  
पादोनं साधकानां च दीक्षितानां तदर्धकम् ॥ ३८।७६ ॥

अन्नदानं च सर्वेषां दद्याद्देवसमीपतः ।  
पवित्रारोपणेप्येवं दक्षिणां दापयेन्मुने ॥ ३८।७७ ॥

इति सम्यक् समाख्यातः जलसम्प्रोक्षणक्रमः ।  
एतद्विचार्य कर्तव्यं(?)पञ्चरात्रविशारदैः ॥ ३८।७८ ॥

इति श्रीपाञ्चरात्रे विष्वक्सेनसंहितायां पीठचलनादिनिमित्त- प्रोक्षणविधिर्नामाष्टत्रिंशो ऽध्यायः ॥

_________________________________________________________________
