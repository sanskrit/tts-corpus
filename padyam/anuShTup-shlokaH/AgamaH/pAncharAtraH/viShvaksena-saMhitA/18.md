+++
title = "१८"

+++
अष्टादशो ऽध्यायः

विष्वक्सेनः---  
अथातः सम्प्रवक्ष्यामि देवीनां स्थापनं परम् ।  
तयोर्विवाहं होमं च शृणु गुह्यमनुक्रमात् ॥ १८।१ ॥

देवं पूर्वं प्रतिष्ठाप्य तत्काले प्रोक्षयेन्मुने ।  
श्रियादीनां(?)स्वमन्त्रेण महाकुम्भस्थवारिणा ॥ १८।२ ॥

पृथक् चेन्मुनिशार्दूल देवीस्थापनमाचरेत् ।  
मण्डपं पूर्ववत् कृत्वा दशहस्तसमन्वितम् ॥ १८।३ ॥

वेदिकां पूर्ववत् कृत्वा मण्डपस्थानुरूपतः ।  
हस्तमात्रं तदर्धं वा कुण्डानि परितः क्रमात् ॥ १८।४ ॥

कारयेत्तद्विधानेन शिल्पिभिः सह साधकः ।  
चतुरश्राणि सर्वाणि कीर्तितानि श्रियः क्रमात् ॥ १८।५ ॥

भूमेर्वृतानि(?)कुण्डानि तदङ्गानां तथैव च ।  
शान्तिं लक्ष्मीं च वाग्देवीं रतिं पूर्वादि चाग्निषु ॥ १८।६ ॥

श्वेतां पद्मोत्पलश्यामां ध्यात्वा तु जुहुयात् क्रमात् ।  
लक्ष्मीं सरस्वती चैव रतिः प्रीतिस्थथैव च ॥ १८।७ ॥

कीर्तिः शान्तिस्तथा तुष्टिः पुष्टिश्चैव यथादिशम् ।  
पूर्वादिकलशानां तु वेदिकायां तु देवताः ॥ १८।८ ॥

महामुम्भं तु संस्थाप्य तच्छक्तिं मध्यमे नयेत् ।  
सर्वशक्तिसमोपेतां सर्वाङ्गां सर्वकारिणीम् ॥ १८।९ ॥

सम्पूजयेत् स्वमन्त्रेण गन्धाद्यैःसुमनोरमैः ।  
ध्वजानां तोरणानां च कलशानां च देवताः ॥ १८।१० ॥

पूर्वोक्ताः पूजनीयाश्च क्रमेणैवात्र चैव हि ।  
तोरणद्वारकलशान् वेदिकाकलशानपि ॥ १८।११ ॥

पालिकावेदिकायां तु तथा चैवाष्टमङ्गलान्(?) ।  
वस्त्रैः क्रमेण सञ्छाद्य गन्धपुष्पैश्च पूजयेत् ॥ १८।१२ ॥

तत्तत्स्वरूपं सौवर्णं कलशेषु विनिक्षिपेत् ।  
स्नपनं शयनं चैव अधिवासनमेव च ॥ १८।१३ ॥

पूर्वोक्तं सकलं कुर्याद्देवीमावाह्य यत्नतः ।  
पूजां च महतीं कुर्यात् काले प्राप्ते सुशोभने ॥ १८।१४ ॥

विशेषमत्र वक्ष्यामि सर्वलोकशुभप्रदम् ।  
सर्वेषां भक्तिजननमायुःश्रीकीर्तिवधनम् ॥ १८।१५ ॥

कर्तॄणां पुष्टिजननं ग्रामस्यैव विशेषतः ।  
सर्वदुःखहरं पुंसां सर्वकामफलप्रदम् ॥ १८।१६ ॥

क्रमाद्वैवाहिकं होमं कारयेत्तन्त्रपारगः ।  
वैष्णव्यः शक्तयः प्रोक्ता मानुष्यो याश्च शक्तयः ॥ १८।१७ ॥

तासां वै यत्र शक्तीनां पूर्वा लक्ष्म्याःपरा क्षितिः(तेः?) ।  
भूमेरंशावतारं तत्(-रस्तु?)पुष्टिर्नाम महामुने ॥ १८।१८ ॥

क्षितिं वाप्यथवा पुष्टिं सव्यपार्श्वे तु योजयेत् ।  
देव्योर्विवाहमेकस्मिन् काले तु समुपस्थिते ॥ १८।१९ ॥

लक्ष्म्याः पूर्वं ततो भूमेः कारयित्वा विचक्षणः ।  
लग्नस्यातिक्रमे कृत्वा जलदानं यथाविधि ॥ १८।२० ॥

तस्मिन् क्रमेण शेषं तु साधकः साधयेत् पुनः ।  
कारयेत् क्रमयोगेन चैकस्मिन् स्थण्डिले पुनः ॥ १८।२१ ॥

वस्त्रयुग्मेन देवेशं देवीं चैव यथाक्रमम् ।  
भूषणैश्चैव विविधैरलङ्कृत्य प्रयत्नतः ॥ १८।२२ ॥

देवीं देवासने नीत्वा होमकर्म समारभेत् ।  
पुण्याहं कारयित्वा तु ब्राह्मणैः स्वस्तिसंयुतम् ॥ १८।२३ ॥

सर्वोपचारसंयुक्तं जलदानं तु कारयेत् ।  
स्थण्डिलं पुरतः कृत्वा देवस्य पुरतः स्थितः ॥ १८।२४ ॥

विज्ञाप्यैवं कृतानुज्ञो होमं कुर्याद्विचक्षणः ।  
पञ्चविंशतिमादाय समिधो ऽक्तास्तु सर्पिषा ॥ १८।२५ ॥

अष्टाक्षरेण मन्त्रेण स्वाहान्तेन सकृत् क्षिपेत् ।  
आज्याहुतिशतं हुत्वा गायत्र्या विष्णुसञ्ज्ञया ॥ १८।२६ ॥

आचार्यो ऽग्निं परिक्रम्य यथा राज्ञां पुरोहितः ।  
तथा लाजैस्तु जुहुयात् प्रणवेनाहुतित्रयम् ॥ १८।२७ ॥

मध्ये मध्ये परिक्रम्य पावकं पावनं हरेः ।  
शान्तिहोमं तु कुर्वीत सर्पिषां प्रणवेन तु ॥ १८।२८ ॥

प्रत्येकैकं मुनिश्रेष्ठ षोडशाहुतिमुत्तमम् ।  
होमं समाप्य विधिवत् नृत्तगेयादि कारयेत् ॥ १८।२९ ॥

एवं वैवाहिकं कृत्वा पूजयेत् पुरुषोत्तमम् ।  
अनेनैव विधानेन प्रतिष्ठामात्रया(?)पि वा ॥ १८।३० ॥

देवेन सह संयोज्य पूजयेत् तन्त्रवित्तमः ।  
लोहबिम्बस्य देवीनां सम्प्रोक्तं मुनिसत्तम ॥ १८।३१ ॥

लक्ष्म्यादिक्रमयोगेन पूजयेत्तु दिने दिने ।  
सर्वासामेव देवीनां एष एव विधिर्भवेत् ॥ १८।३२ ॥

मूलबेरस्य देवीनां प्रतिष्ठामात्रया(-म?) प्यलम् ।  
विवाहादिक्रमस्तत्र नेष्यते मुनिसत्तम ॥ १८।३३ ॥

स्वबीजैरेव कर्तव्यं स्थापनं मुनिसत्तम ।  
मेधा सरस्वतीदुर्गेत्येवमादिषु मूर्तिषु ॥ १८।३४ ॥

एवमादुषु कर्तव्यः प्रतिष्ठादिक्रमो मुने ।  
प्रोक्षयेत् स्वस्वमन्त्रैस्तु ब्रह्मकुम्भस्थवारिणा ॥ १८।३५ ॥

स्वैः स्वैर्मन्त्रैस्तु संस्थाप्य पूजयेत्तु विधानतः ।  
एवं सङ्क्षेपतः प्रोक्तः देवीनां स्थापनक्रमः ॥ १८।३६ ॥

एवं यः कारयेद्भक्त्या शक्तीनां स्थापनं परम् ।  
आयुरैश्वर्यपुत्रादीन् सर्वान् कामानवाप्नुयात् ॥ १८।३७ ॥

इह लोके सुखं लब्ध्वा परलोके तथैव च ।  
राज्यलक्ष्मीं परां प्राप्य पुनः प्राज्ञो भविष्यति ॥ १८।३८ ॥

अत्र कश्चिद्विशेषो ऽस्ति श्रीवत्सस्य हरिप्रियम् ।  
लक्षणं स्थानभेदं च मन्त्रमाराधनं तथा ॥ १८।३९ ॥

एवमादीनि चान्यानि विशेषाणि(!)महामुने ।  
सङ्क्षेपतः प्रवक्ष्यामि शृणु गुह्यमनुत्तमम् ॥ १८।४० ॥

सर्वसम्पत्समृद्ध्यर्थं सर्वकामशुभप्रदम् ।  
सुवर्णरजतेनापि तथा ताम्रमयेन तु ॥ १८।४१ ॥

उत्तमदिक्रमेणैव कारयेत् फलकास्पदम् ।  
षडङ्गुलं तथायामं तस्य विस्तारमेव च ॥ १८।४२ ॥

पञ्चाङ्गुलायतं वापि तन्मध्ये तत्समं भवेत् ।  
द्व्यङ्गुलं तस्य विस्तारं मौलेरेकाङ्गुलं तु वा ॥ १८।४३ ॥

एवं ज्ञात्वा मुनिश्रेष्ठ कुर्यादास्पदमुत्तमम् ।  
एवं हि लक्षणं प्रोक्तं उत्तमं फलकाकृतेः ॥ १८।४४ ॥

एकाङ्गुलविहीनं तु मध्यमं परिपठ्यते ।  
द्व्यङ्गुलं तद्विहीनं तु कनीयसमुदाहृतम् ॥ १८।४५ ॥

त्र्यङ्गुल(-लेन?)विहीनं तत् कुर्यात्तस्याधमाधमम् ।  
मध्यमाधमकार्ये ऽस्मिन् अधमाधममेव च ॥ १८।४६ ॥

तस्यानुरूपतः कुर्यात् विस्तारं मुनिसत्तम ।  
तन्मध्ये चिन्तचित्वा तु साधकः परमार्थवित् ॥ १८।४७ ॥

साधयेत् कमलां देवीं तप्तकाञ्चनसन्निभाम् ।  
सर्वलक्षणसंयुक्तां पद्मासनसमन्विताम् ॥ १८।४८ ॥

पद्महस्तां श्रियं देवीं पद्मनाभप्रियां शुभाम् ।  
मणिमौक्तिकसंयुक्तां सर्वाभरणभूषिताम् ॥ १८।४९ ॥

एवं सञ्चिन्त्य तां देवीं श्रियं त्रैलोक्यनायकीम् ।  
हरेर्वक्षसि पार्श्वे तु दक्षिणे मुनिसत्तम ॥ १८।५० ॥

स्थापयेत्तां श्रियं देवीं जगत्संरक्षणार्थकम् ।  
सर्वसम्पत्समृद्ध्यर्थमिति शास्त्रस्य निश्चयः ॥ १८।५१ ॥

जलाधिवासने चास्मिन् विशेषं कथयामि ते ।  
भारद्वयेन सम्पूर्णं जलभाजनमुत्तमम् ॥ १८।५२ ॥

सङ्गृह्य मुनिशार्दूल तस्मिन् पात्रे ऽधिवासयेत् ।  
पूर्वोक्तजलमानीय पूरयित्वा तु भाजनम् ॥ १८।५३ ॥

गन्धपुष्पैस्तु सम्पूज्य संस्मरेदमृतार्णवम् ।  
तन्मध्ये पूर्ववत् कुर्यात् जलवासं विधानतः ॥ १८।५४ ॥

एतत् क्रमेण वा कुर्यात् अच्युतस्य महामुने ।  
दर्पणे संस्थिते बेरे चित्रादीनां विशेषतः ॥ १८।५५ ॥

ह्रस्तं लोहजबिम्बस्य मुने स्वार्थपरार्थयोः ।  
कारयेज्जलवासं तत् कनीयसमुदाहृतम् ॥ १८।५६ ॥

जलाधिवासने प्रोक्तो विशेषो मुनिसत्तम ।  
द्विप्रकारं मया प्रोक्तं यथायोगं समाचरेत् ॥ १८।५७ ॥

मूलबेरात्तु तां देवीमावाह्यात्रैव योजयेत् ।  
मूलमन्त्रेण मतिमान् कुम्भतोयेन हस्तयोः ॥ १८।५८ ॥

संयोज्यात्रैव मन्त्रेण साधकः परमार्थवित् ।  
मन्त्रकोशे मया प्रोक्तस्तन्त्रे ऽस्मिन् मुनिसत्तम ॥ १८।५९ ॥

सम्प्रोक्तं परमं मन्त्रं गुह्यद्गुह्यं वरप्रदम् ।  
तेनैव प्रोक्षयेद्देवीं महाकुम्भस्थवारिणा ॥ १८।६० ॥

तद्देहे न्यासमार्गेण विन्यसेत्तन्त्रवित्तमः ।  
पञ्चविंशतितत्त्वानि तत्पञ्चाक्षरमेव च ॥ १८।६१ ॥

शङ्खचक्राब्जमुद्रां तु दर्शयेत्तन्त्रवित्तमः ।  
ततस्त्वाराधयेद्देवीमर्ध्याद्यष्टोपचारकैः ॥ १८।६२ ॥

अर्घ्यं पाद्यं तथाचामं गन्धपुष्पं तथैव च ।  
धूपदीपं निवेद्यं च पायसं गुलसंयुतम् ॥ १८।६३ ॥

एवमुक्तप्रकारेण घण्टादुन्दुभिसंयुतम् ।  
कारयेद् बलिदानं तु सर्वकामप्रदं शुभम् ॥ १८।६४ ॥

बिल्वपत्राक्षतैर्युक्तं पद्मं पालाशमुत्पलम् ।  
करवीरादिसंयुक्तं पूजयेत् कमलालयाम् ॥ १८।६५ ॥

दिने दिने मुनिश्रेष्ठ एवमेव समर्चयेत् ।  
पायसान्नङ्ग गुलोपेतं बिल्वपत्राङ्कुरैर्युतम् ॥ १८।६६ ॥

चन्दनोदकसंयुक्तं बलिद्रव्यमिहोच्यते ।  
एवमुक्तप्रकारेण घण्टादुन्दुभिसंयुतम् ॥ १८।६७ ॥

कारयेद्बलिदानं तु सर्वकर्म(-काम ?) प्रदं शुभम् ।  
बिल्वमूलस्य पालाशं मूलाश्वत्थस्य वा मुने ॥ १८।६८ ॥

चतुरश्रं तु वृत्तं वा पीठं कृत्वा तु मन्त्रवित् ।  
तन्मध्ये पूजयेल्लक्ष्मीं लक्ष्मयै नम इति ब्रुवन् ॥ १८।६९ ॥

प्रणवादिसमायुक्तं पञ्चाक्षरमिति स्मृतम् ।  
तस्याग्रे तु बलिं कुर्यात् पूवोक्तेन विधानतः ॥ १८।७० ॥

गन्धपुष्पसमायुक्तं धूपदीपसमन्वितम् ।  
एवं सम्पूजयित्वा तु मुखवासं प्रदापेयत् ॥ १८।७१ ॥

बल्यन्ते तु मुनिश्रेष्ठ श्रीसूक्तं तु पठेत् त्रिधा ।  
श्रीमन्त्रं तत्स्तुतिं वापि पठेत्तन्त्रविचक्षणः ॥ १८।७२ ॥

ततः पञ्चमहाशब्दं घोषयेच्च पुनः पुनः ।  
पूर्ववत् पूजयेद्देवीं सायाह्ने मुनिसत्तम ॥ १८।७३ ॥

पूजान्ते कारयेद्धोमं समिदाज्यचरूनपि ।  
बिल्वाद्यन्यतमस्याथ पद्मकुण्डे यथेच्छया ॥ १८।७४ ॥

सङ्कल्प्यैकं मुनिश्रेष्ठ तन्मध्ये होममाचरेत् ।  
बिल्वपालाशसमिधः प्रत्येकं षोडशाहुतीः ॥ १८।७५ ॥

जुहुयान्मूलमन्त्रेण कपिलाज्येन होमयेत् ।  
तथैव पायसं ब्रह्मन् जुहुयात् षोडशाहुतीः ॥ १८।७६ ॥

तथैव बिल्वपत्रैश्च पद्मैरेकदलैरपि ।  
साक्षतैः करवीरैस्तु जुहुयात्तु पुनः पुनः ॥ १८।७७ ॥

होमं कृत्वा तु विधिवत् कुण्डाद्देवीं समुद्धरेत् ।  
तद्धोमः परमो गुह्यः ग्रामराज्ञोर्विवृद्धिकृत् ॥ १८।७८ ॥

सर्वरोगविनिर्मुक्तर्ं(-मोक्ता?)सर्वकामप्रदः शुभः ।  
तस्मात् सर्वप्रयत्नेन रात्रौ होमं समाचरेत् ॥ १८।७९ ॥

होमान्ते दक्षिणां दद्यात् यथावित्तामुसारतः(?) ।  
आचार्यं पूजयेत् पश्चाद्धेमवस्त्राङ्गुलीयकैः ॥ १८।८० ॥

ब्राह्मणान् पूजयेत् पश्चाद्दैवज्ञमनुपूजयेत् ।  
उक्तलक्षणहीनेन यदि कुर्यात् प्रमादतः ॥ १८।८१ ॥

ग्रामराज्ञोश्च राष्ट्रस्य यजमानस्य नाशनम् ।  
न फलन्ति क्रियास्तत्र नात्र कार्या विचारणा ॥ १८।८२ ॥

तस्मात् सर्वप्रयत्नेन कारयेद्विधिचोदितम् ।  
इति सङ्क्षेपतः प्रोक्तमात्मार्थस्य परस्य च ॥ १८।८३ ॥

विशेषश्चात्र सम्प्रोक्तः शेषं पूर्वावदाचरेत् ॥

इति श्रीपाञ्चरात्रे विष्वक्सेनसंहितायां [देवीस्थापनादिविधिर्नामट अष्टादशो ऽध्यायः ॥

_________________________________________________________________
