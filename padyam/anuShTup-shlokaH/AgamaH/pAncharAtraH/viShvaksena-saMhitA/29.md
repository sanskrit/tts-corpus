+++
title = "२९"

+++
एकोनत्रिंशो ऽध्यायः

विष्वक्सेनः---  
राघवस्यैव वक्ष्यामि तथा जन्मदिनक्रियाम् ।  
ऋक्षे पुनर्वसौ कार्यं चैत्रे नावमिके तिथौ ॥ २९।१ ॥  
माघमासे ऽथवा ब्रह्यन् राघवोत्सवमुत्तमम् ।  
कृत्वाङ्कुरार्पणं पूर्वं ततश्चोत्सवमाचरेत् ॥ २९।२ ॥

स्नपनं विधिवत् कृत्वा सायाह्ने राघवस्य तु ।  
आचार्यं पूजयेत् पश्चात् वस्त्रहेमाङ्गुलीयकैः ॥ २९।३ ॥

गोदानं भूमिदानं च सुवर्णं रजतं तथा ।  
पश्वाज्यतिलदानं च गोग्रासं च यथाविधि ॥ २९।४ ॥

कौतुकं बन्धयेत् पश्चात् सुपुण्याहपुरःसरम् ।  
होमं चैव विधानेन कारयेत् साधकोत्त्मः ॥ २९।५ ॥

समिधो मूलमन्त्रेण प्रणवेनाज्यमेव च ।  
प्रत्येकमष्टाविंशश्च चरुहोममथाचरेत् ॥ २९।६ ॥

षोडशर्चं च पुंसूक्तमतो देवाः षडर्चकम् ।  
पञ्चोपनिषदं चैव विष्णोर्नुकमिति त्र्यृचा ॥ २९।७ ॥

द्वादशाक्षरमन्त्रेण वौषडन्तेन होमयेत् ।  
एतान्(?)पूर्णाहुतिं हुत्वा होमशेषं समापयेत् ॥ २९।८ ॥

ततो होमावसाने तु पुण्याहं कारयेत् क्रमात् ।  
ततस्तु दापयेत्तत्र होमपुण्याहदक्षिणाम् ॥ २९।९ ॥

आत्मन्यारोपयेदग्निमात्मानं चार्पयेद्धरौ ।  
राघवं पूजयेत् पश्चात् राममन्त्रेण मन्त्रवित् ॥ २९।१० ॥

हविर्निवेदयेत् पश्चात् पञ्चधा परमेष्ठिना ।  
ओदनं कृसरं गौल्यं पायसं दधिसक्तुकम् ॥ २९।११ ॥

पानीयं च सुगन्धाढ्यं मुखवासं च दापयेत् ।  
विविधानि च भक्ष्याणि विविधानि फलानि च ॥ २९।१२ ॥

ब्राह्मणान् भोजयेत्तत्र वैष्णवान् वेदपारगान् ।  
गेयनृत्तविनोदाद्यै रात्रिशेषं समापेयत् ॥ २९।१३ ॥

प्रभातायां तु शर्वर्यामलङ्कारं तु दापयेत् ।  
अलङ्कृत्य जनान् सर्वान् विष्णुप्रियतमान् समान् ॥ २९।१४ ॥

तैलैश्चन्दनपङ्कैश्च अङ्गरागैश्च सर्वशः ।  
हरिद्राचूर्णपुष्पैश्च वस्त्रैर्नानाविधैस्तथा ॥ २९।१५ ॥

जलयुक्ताश्च शतशो जलमिश्रैरितस्ततः ।  
अन्योन्यं चिक्षु(-क्षि?)पुः सर्वे नृत्तगीतसमन्विताः ॥ २९।१६ ॥

चित्रध्वजवितानैश्च चामरस्तालवृन्तकैः ।  
शङ्खदुन्दुभिनिर्घोषैः क्ष्वेलितास्फोटितैरपि ॥ २९।१७ ॥

नृत्तगेयैश्च वाद्यैश्च भक्तैर्भागवतैस्तथा ।  
जयशष्दरवैश्चैव युक्तं कुर्यान्महोत्सवम् ॥ २९।१८ ॥

तैलगन्धजलैर्युक्तं रजनीचूर्णसंयुतम् ।  
ग्रामं परिभ्रमीकृत्य गच्छेयुः पुनरालयम् ॥ २९।१९ ॥

स्नापयेद्देवदेवं तं यथाविभवविस्तरम् ।  
वस्त्राभरणगन्धाद्यैरलङ्कृत्य प्रयत्नतः ॥ २९।२० ॥

महाहविर्निवेद्याथ भक्तानां चैव पूजनम् ।  
एवं यः कारयेद् भक्त्य चोत्सवं राजजन्मनि ॥ २९।२१ ॥

स याति विष्णुसालोक्यं क्रमात् पारिषदेश्वरः ॥

इति श्रीपाञ्चारात्रे विष्वक्सेनसंहितायां श्रीरामजन्मोत्सव- विधिर्नाम एकोनत्रिंशो ऽध्यायः

_________________________________________________________________
