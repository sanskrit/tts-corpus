+++
title = "०९"

+++
नवमो ऽध्यायः

 विष्वक्सेनः---  
अथातः सम्प्रवक्ष्यामि बालस्यानविधिं परम् ।  
प्रथमं च द्वितीयं च (?) सङ्क्षेपाच्छृणु नारद ॥ ९।१ ॥

महाविमानाभिमुखं नातिदूरसमीपगम् ।  
प्रासादस्याग्रतः कुर्यात् देवस्य तरुणालयम् ॥ ९।२ ॥

महागेहाभिमुखो (गेहमुखं यद्वा?) पूर्वद्वारे तु कल्पयेत् ।  
प्रासादाभिमुखाभावे दक्षिणे चैव कल्पयेत् ॥ ९।३ ॥

उत्तरे वा मुनिश्रेष्ठ सोमेशानान्तरे ऽथ वा ।  
ईशाने वाप्यभावे तु कल्पयेत्तरुणालयम् ॥ ९।४ ॥

राष्ट्रवृद्धिकरं पूर्वे धनधान्यसुखप्रदम् ।  
ग्रामराष्ट्रस्य वृद्धिः स्याद्दक्षिणे मुनिसत्तम ॥ ९।५ ॥

ब्रह्मऋद्धिकरं सोमे पुत्रपौत्रसुखावहम् ।  
दुर्भिक्षभयनाशार्थं सोमेशानान्तरे मुने ॥ ९।६ ॥

ईशाने तु भवेत्तस्मिन्(त्तच्च?)ग्रामायतनऋद्धिकृत् ।  
प्रासादे पश्चिमद्वारे बालस्थानं तु पश्चिमे ॥ ९।७ ॥

दक्षिणादिक्रमं तस्मिन् (?) सर्वं पूर्ववदाचरेत् ।  
मूलस्थानस्य देशं च गृहीत्वा तदनन्तरम् ॥ ९।८ ॥

प्रथमं स्यान्मुनिश्रेष्ठ कल्पयेत्तरुणालयम् ।  
इष्टकाभिर्मृदा वापि कारयेच्छास्त्रचोदितम् ॥ ९।९ ॥

षट्पञ्चसप्तहस्तं वा नवहस्तमथापि वा ।  
सञ्ज्ञात्वा साधकस्तस्मिन् यजमानेच्छया कुरु (?) ॥ ९।१० ॥

गर्भमानत्रिभागैकं द्वारमाम्न प्रशस्यते ।  
द्वारविस्तारमानस्य द्विगुणं तु तथोच्छ्रितम् ॥ ९।११ ॥

कूटाकारं तु वा कुर्यात् मण्डपाकारमेव वा ।  
कारयेत् बालगेहं तु आचार्यः शिल्पिभिः सह ॥ ९।१२ ॥

आद्येष्टकाविधानादि कारयेदिह पूर्ववत् ।  
मण्डपं चाग्रतः कृत्वा सप्राकारं सुरक्षितम् ॥ ९।१३ ॥

गर्भन्यासं तु कुर्याच्च रत्नन्यासं तु नेष्यते ।  
पीठं कृत्वा तु तन्मध्ये काष्ठैर्वा चेष्टकै(?)स्तथा ॥ ९।१४ ॥

मृदा वा सुदृढं स्निग्धं काष्ठासनसमन्वितम् ।  
एकहस्तोच्छ्रितां वेदिं साष्टपत्रं सकर्णिकम् ॥ ९।१५ ॥

कृत्वैवं बालगेहं तु साधकेच्छानुरूपतः ।  
एवं कृत्वा विधानेन तरुणालयमुत्तमम् ॥ ९।१६ ॥

परमात्मादिमूर्तीनां लक्षणं चाधुना शृणु ॥

इति श्रीपाञ्चरात्रे विष्वक्सेनसंहितायां बालस्थानविधिर्नाम नवमो ऽध्यायः ॥

_________________________________________________________________
