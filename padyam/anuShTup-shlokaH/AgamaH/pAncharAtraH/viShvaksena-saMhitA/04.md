+++
title = "०४"

+++
चतुर्थो ऽध्यायः

विष्वक्सेनः---  
अतः परं प्रवक्ष्यामि शिलाग्रहणमुत्तमम् ।  
द्विविधा तु शिला ग्राह्या पर्वतेषु धरासु च ॥ ४।१ ॥

पर्वतान् प्रथमं वक्ष्ये येषु शैलेषु गृह्यते ।  
त्रिकूटो हेमकूटश्च कैलासो गिरिसत्तमः ॥ ४।२॥

मन्दरो माल्यवांश्चैव निषधो नीलपर्वतः ।  
मेरुः सह्यश्च विन्ध्यश्च किष्किन्धो गिरिसत्तमः ॥ ४।३ ॥

वेङ्कटो दर्दरश्चैव श्रीगिरिश्चित्रकूटकः ।  
एवम्भूतान् समन्वीक्ष्य पुरतः प्रणमेत् सदा ॥ ४।४ ॥

पत्रं पुष्पं समादाय निक्षिपेद्गिरिमूलके ।  
नमस्कृत्य हरिं ध्यात्वा पर्वतं पापनाशनम् ॥ ४।५ ॥

अधिवासनानिसर्वाणि(कर्माणि?)अस्मिन् पूर्ववदाचरेत् ।  
भूगता याः शिलाः प्रोक्ताः तासां लक्षणमुच्यते ॥ ४।६ ॥

वारुणी चैव माहेन्द्री आग्नेयी वायवी तथा ।  
चतुर(चतस्र?)स्तु शिलाः प्रोक्ताः तासांलक्षणमुच्यते ॥ ४।७ ॥

या पुष्पवनसङ्कीर्णा जलाशयसमायु(वृ?)ता ।  
सा क्षितिर्वारुणी ज्ञेया शिला तत्र तु वारुणी ॥ ४।८ ॥

यस्याश्चोत्तरसंस्थायाः व्रीहिक्षेत्रं तु दक्षिणे ।  
पश्चिमे क्षीरवृक्षाश्च सा माहेन्द्री प्रकीर्तिता ॥ ४।९ ॥

पलाशाः खदिरा वृक्षाः काश्मर्यः पुष्पर्(-यश्चैव?)दक्षिणे ।  
तित्तिर्यश्च कपोताश्च गृध्राश्चैव वसाशनाः ॥ ४।१० ॥

भ्रमराश्च वराहाश्च दृश्यन्ते यत्र सन्ततमद्म् ।  
तोयमन्तर्गतां(तं?)स्वल्पां(ल्पं?)तामाग्नेयीम्प्रचक्षते ॥ ४।११ ॥

बिल्वश्लेष्मातकाकीर्णा तथा स्नुहिविभीतके ।  
सृगाला यत्र दृश्यन्ते तथैव मृगतृष्णिका ॥ ४।१२ ॥

तृणोदकविहीना च शर्करोषरसंयुता ।  
वायवी सा क्षितिः प्रोक्ता शिलां तत्र तु वर्जयेत् ॥ ४।१३ ॥

नदीतीरे ह्रदतटे लवणोदपरिप्लुते ।  
ग्राममध्ये श्मशाने च तथा चैव चतुष्पथे ॥ ४।१४ ॥

अमेध्यभूमौ वल्मीके ऊषरे शवदूषिते ।  
वायुसूर्याग्निदग्धे च न ग्राह्यास्तु शिलाःसदा ॥ ४।१५ ॥

वर्जिताभिः शिलाभिर्यः प्रतिमां लोभमोहितः ।  
कुर्याद्वा कारयेद्वापि तस्य स्यादाभिचारिकम् ॥ ४।१६ ॥

प्रमिमार्थं तु निर्गच्छेदाचार्यः शिल्पिभिःसह ।  
ब्राह्मणान् भोजयित्वादौ तैः कृत्वा स्वस्तिवाचनम् ॥ ४।१७ ॥

अयः कुठादिसङ्गृह्य प्राङ्मुखो वाप्युदङ्मुखः ।  
निर्गतस्तु शिलां पश्येत् तदा प्रभृति नित्यशः ॥ ४।१८ ॥

प्रतिमाकर्म कुर्वीत तत्कर्मान्तं हविष्यभुक् ।  
दारुसङ्ग्रहणाध्याये सम्प्रोक्तं चाधिवासनम् ॥ ४।१९ ॥

तस्मिन् सर्वं प्रयोक्तव्यं विशेषं कथयामि ते ।  
शिल्पिभिश्च भुवं खात्वा शिलां पश्येत् समाहितः ॥ ४।२० ॥

दक्षिणोत्तरमायामं तथा वै पूर्वपश्चिमम् ।  
शान्तिदा दक्षिणग्रीवा पूर्वग्रीवाजयप्रदा ॥ ४।२१ ॥

श्रीकरी पश्चिमग्रीवा कर्तुर्भवति नित्यदा ।  
पुष्टिदा चोत्तरग्रीवा कोणं तु परिवर्जयेत् ॥ ४।२२ ॥

उत्पाट्यमाने दृश्यन्ते स्फुलिङ्गा यत्र चाग्निवत् ।  
नादाश्च कांस्यघण्टावच्छिलायाश्च शिरो मतम् ॥ ४।२३ ॥

कांस्यवन्मध्यभागे तु मूले वै कांस्यतालवत् ।  
ध्वनिर्यस्याः शिलायास्तु सा पुमानिति कीर्तिता ॥ ४।२४ ॥

तस्मात्किञ्चिद्विहीना तु छिद्रायाश्च ध्वनिर्भवेत् ।  
सा शिला स्त्रीति विज्ञेया तद्धीना स्यान्नपुंसकम् ॥ ४।२५ ॥

पुल्लिङ्गे प्रतिमा प्रोक्ता स्त्रीलिङ्गे पादपीठिका ।  
रत्नन्यासादधस्तात्तु नपुंसकमुदाहृतम् ॥ ४।२६ ॥

तत्र गर्भं परीक्षेत छेदने भेदने ऽपि च ।  
मण्डला यत्र दृश्यन्ते तत्र गर्भं विनिर्दिशेत् ॥ ४।२७ ॥

माञ्जिष्ठवर्णसदृशे दर्दुरस्तत्र सम्भवे ।  
पीतके मण्डले गोष्णा (गोधा?)कृष्णे कृष्णाहिरेव च ॥ ४।२८ ॥

कपिले मूषिकः प्रोक्तः कृकलासस्तथारुणे ।  
गुलवर्णे तु पाषाणः कर्बुरेगृहगौलिका ॥ ४।२९ ॥

कु(अ?)म्भः कृपाणसदृशे वालुकाः पद्मसन्निभे ।  
विचित्रे वृश्चिको ज्ञेयो नीलपीते पतङ्गकः ॥ ४।३० ॥

मधुवर्णे तु खद्योतः मण्डले निर्दिशेद्बुधः ।  
गर्भदर्शनदोषांस्तु पुनर्वक्ष्ये यथातथम् ॥ ४।३१ ॥

दर्दुरे स्यादनारोग्यं गोधायां दुर्गतो(तिः?) भवेत् ।  
विषेण म्रियते सर्पे अनपत्यस्तु मूषिके ॥ ४।३२ ॥

कृकलासे य(त?)थाल्पायुः पाषाणे ऽशनिना वधः ।  
गौलिकायां धनापायो जले वै गर्भनाशनम् ॥ ४।३३ ॥

सिकातासु जलाभावो वृश्चिके कलहस्तथा ।  
शलभे राष्ट्रनाशः स्यात् खद्योते च कुलक्षयः ॥ ४।३४ ॥

तस्माद्यत्नात् परीक्षेत नित्यं गर्भमतन्द्रितः ।  
गर्भेण सहितां लोभात् प्रतिमां कुरुते यदि ॥ ४।३५ ॥

तन्मण्डलाधिपो राजा कारकः स्थापकस्तथा ।  
उन्मूमिला भवन्त्येते तस्माद्गर्भं विशोधयेत् ॥ ४।३६ ॥

मणिजा लोहजाश्चैव दारुजा वा शचीपते ।  
गर्भागर्भमवेक्षेत नित्यं वृद्धिशुभप्रदा ॥ ४।३७ ॥

अस्मिन् तन्त्रोत्तरे भागे प्रमिमालक्षणं क्रमात् ।  
नारदस्य(दाय?)मया प्रोक्तं गुह्याद्गुह्यमनुत्तमम् ॥ ४।३८ ॥

तस्मात्पूर्वोत्तरं ज्ञात्वा प्रमिमां कारयेत्क्रमात् ।  
एवं शैलविधिः प्रोक्तः सारात्सार अनुत्तमः ॥ ४।३९ ॥

इति श्रीपाञ्चरात्र विष्वक्सेनसंहितायां शिलासङ्ग्रहणविधिर्नाम चतुर्थो ऽध्यायः ॥

_________________________________________________________________
