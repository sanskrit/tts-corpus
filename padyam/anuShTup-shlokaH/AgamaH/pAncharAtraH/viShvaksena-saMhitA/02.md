+++
title = "०२"

+++
द्वितीयो ऽध्यायः

विष्वक्सेनः---  
अथातःसम्प्रवक्ष्यामि मण्डपादिक्रियां क्रमात ।  
मण्डपश्चैव कुण्डानि स्रुक्स्रुवं(वौ?)चाष्टमङ्गलम् ॥ २।१ ॥

तोरणं चैव तन्नाम तेषां पूजाविधिं क्रमात् ।  
द्वारपालपताकाश्च तेषां न्यासविधिं क्रमात् ॥ २।२ ॥

शचीपते विविक्तेन गुह्याद्गुह्यविधिं क्रमात् ।  
मण्डपं पूर्वदिग्भागे पुष्टिश्रीवर्धनं भवेत् ॥ २।३ ॥

सर्वविघ्नोपशमनं याम्ये चैव यशस्करम् ।  
जयदं वारुणे भागे धनदं चोत्तरे दिशि ॥ २।४ ॥

आग्नेये नैऋते वापि वायव्यैशा(शे?)शचीपते ।  
कल्पयेन्मण्डपं चैवं पूर्वपूर्वा गरीयसी ॥ २।५ ॥

यजमानेच्छया कुर्यात् अन्यदेशे न कारयेत् ।  
मण्डपं त्रिविधं प्रोक्तं हीनं मध्यममुत्तमम् ॥ २।६ ॥

हीने हीनं तु कर्तव्यं मध्यमे मध्यमं पुनः ।  
उत्तमे चोत्तमं चैव मण्डपं विधिना पुनः ॥ २।७ ॥

पञ्चोत्तरदशं(?)वापि दशहस्तमथापि वा ।  
षोडशस्तम्भसंयुक्तं मण्डपं कारयेत् क्रमात् ॥ २।८ ॥

अधमं तद्विजानीयात् मध्यमं शृणु सुव्रत ।  
षोडशं द्वादशं(?)वापि मध्यमं मण्डपं विदुः ॥ २।९ ॥

चतुर्विंशतिहस्ताच्च विंशद्धस्तान्तमेव वा ।  
उत्तमं तद्विज्ञानीयात् सूत्रपातविधिं शृणु ॥ २।१० ॥

प्रासादमण्डपाद्वापि प्राकारात् पीठतो ऽपि वा ।  
एकहस्तं द्विहस्तं वा त्रिहस्तं वा शचीपते ॥ २।११ ॥

विसृज्य देशिकः कुर्यात् प्रतिष्ठामण्डपं शुभम् ।  
सर्वलक्षणसंयुक्तं आचार्येच्छानुरूपतः ॥ २।१२ ॥

पातयेद्ब्रह्मसूत्रं तु यावन्मण्डपगोचरम् ।  
त्रिभागीकृत्य सूत्रेण रेखाश्चत्वारि(?)कारयेत् ॥ २।१३ ॥

पूर्वपश्चिमतश्चैव तथा वै दक्षिणोत्तरम् ।  
त्रिकूटं कारयित्वा तु भागं तत्र तु कारयेत् ॥ २।१४ ॥

कोणेषु चैव सर्वेषु कोणस्तम्भान् प्रकल्पयेत् ।  
सूत्रसन्धिषु सर्वेषु स्तम्भानन्यान् प्रकल्पयेत् ॥ २।१५ ॥

मण्डपाङ्गानि सर्वाणि चान्यानि तु शचीपते ।  
युक्त्या युक्तिविशेषेण कारयेत्तु यथाविधि ॥ २।१६ ॥

चतुर्द्वारसमायुक्तं वितानाद्यैर्विभूषितम् ।  
एवं तु मण्डपं कृत्वा सप्ताहात्पूर्वमेव तु ॥ २।१७ ॥

मण्डपस्यानुरूपेण मध्ये वेदिं तु कारयेत् ।  
आमेष्टकाभिः पक्वाभिः वेदिकां कारयेत् क्रमात् ॥ २।१८ ॥

उत्तमे ऽप्युत्तमां कुर्यान्मध्यमे मध्यमां कुरु ।  
अधमे ऽप्यधमां कृत्वा तन्माने पुटमानतः(?) ॥ २।१९ ॥

द्विताकोच्छ्रायसंयुक्तां दर्पणोदरसन्निभाम् ।  
वेदिकां क्रमशः कृत्वा कुण्डानि परिकल्पयेत् ॥ २।२० ॥

त्रितालं वेदिकायां तु दूरीभूतानि सर्वशः ।  
चतुस्तालं द्वितालं वा विसृज्य परितः क्रमात् ॥ २।२१ ॥

(त्रितालं वेदिकायास्तु विसृज्य परितः क्रमात् ।  
चतुस्तालं द्वितालं वा दूरीभूतानि सवर्शः?) ॥ २।२१* ॥

कारयेद्वह्निकुण्डानि तुर्याश्रादीनि साधकः ।  
प्राक्पूर्वं॥॥॥॥॥॥॥॥॥प्रत्यक्संस्थितमन्ततः ॥ २।२२ ॥

तस्यामास्फालयेत् पश्चादायतं दक्षिणोत्तरम् ।  
एकहस्तं द्विहस्तं वा ज्ञात्वा मानं तु लाञ्छयेत् ॥ २।२३ ॥

द्वाभ्यां द्वाभ्यामथैकैकं लाञ्छयेत् कोणमत्स्यकम् ।  
दिक्सूत्राणि क्रमात्तेषु प्रसार्यास्फाल्य यत्नतः ॥ २।२४ ॥

चतुरश्रीकृतं क्षेत्रं चतुष्कोणसमं शुभम् ।  
चतुरभ्यधिकं विंशदङ्गुलं चतुरश्रकम् ॥ २।२५ ॥

सूत्रेण सूत्रयित्वा तु क्षेत्रं तावत् खनेत् क्षितिम् ।  
तस्यार्धं वा खनित्वा तु शिल्पिना कुशलेन तु ॥ २।२६ ॥

कारयेच्चतुरश्रादिकुण्डानि विधिवत् क्रमात् ।  
तालमानेन सर्वत्र कुण्डानि परितः क्रमात् ॥ २।२७ ॥

कारयेच्चतुरश्रादि विस्तारायामतादृशम् (तः समम्?) ।  
सूत्रेण सूत्रयित्वा तु क्षेत्रं तावत् खनेत् क्षितिम ॥ २।२८ ॥

खातस्य मेखलाः कार्याःत्यक्त्वा चैवाङ्गुलिद्वयम् ।  
प्रथमा सात्विकी प्रोक्ता द्वितीया राजसी मता ॥ २।२९ ॥

तृतीया तामसी पूर्वा द्वादशाङ्गुलमुच्छ्रिता ।  
अष्टाङ्गुला द्वितीया तु तृतीया चतुरङ्गुला ॥ २।३० ॥

चतुरङ्गुलविस्ताराः सर्वाः कार्यास्तु सन्ततम् ।  
योनिर्दशाङ्गुला रम्या षट्चतुद्वर्यङ्गुलाग्रका ॥ २।३१ ॥

योनिर्योनिरिवा(समा?)कारा गजोष्ठसदृशापि(शी तु?)वा ।  
क्रमान्निम्ना तु कर्तव्या चतुरङ्गुलमायता ॥ २।३२ ॥

मूलं तु त्र्यङ्गुलं ज्ञेयमग्रं तस्य षडङ्गुलम् ।  
एकहस्तादि(स्तस्य?)कुण्डस्य लक्षणं कथितं त्विदम् ॥ २।३३ ॥

द्विहस्ते द्विगुणं प्रोक्तं नाभिश्चैव तु मेखला ।  
एकमेखलकं वापि कुण्डं सङ्क्षेपकर्मणि ॥ २।३४ ॥

कुण्डार्धं कोणभागार्धं दिशि चोत्तरतो बहिः ।  
पूर्वपश्चिमतो यत्नात् लाञ्छयित्वा तु मध्यतः ॥ २।३५ ॥

सर्वतो भ्रामितं कुण्डमर्धचन्द्रं भवेत् स्फुटम् ।  
तत्कुण्डं सर्वसिद्ध्यर्थं सर्वसम्पद्विवर्धनम् ॥ २।३६ ॥

सर्वविघ्नोपशमनं दक्षिणे कारयेद बुधः ।  
कुण्डाद्येवं(द्यव?)स्थितं सूत्रं कोणे यदतिरिच्यते ॥ २।३७ ॥

तदर्थं दिशि संस्थाप्य भ्रामितं वर्तुलं भवेत् ।  
वृत्तं तु परमं ज्ञेयं सर्वदुःखनिवारणम् ॥ २।३८ ॥

अनावृष्टिभयं नास्ति अतिवृष्टिभयं तथा ।  
पद्माकारं तु सर्वत्र मेखलायां तु वर्तुलम् ॥ २।३९ ॥

प्रत्येकैकं शचीनाथ मेखलोपरि साधकः ।  
द्वादशं वा दलं लिख्य चाष्टपत्रं सकर्णिकम् ॥ २।४० ॥

तत्कुण्डं पद्ममित्युक्तं सर्वशास्त्रविशारदैः ।  
ब्रह्मवृद्धिकरं ज्ञेयं यज्ञस्वाध्यायवृद्धिदम् ॥ २।४१ ॥

तथैव चतुरश्रं तु इति शास्त्रस्य निश्चयः ।  
त्रिकोणं वाब्जकुण्डं वा साधकेच्छानुरूपतः ॥ २।४२ ॥

सोमे तु कारयेद्धीमान् सर्वविघ्नोपनाशनम् ।  
पञ्चत्रिंशाङ्गुलं वापि द्वादशाङ्गुलमेव वा ॥ २।४३ ॥

सङ्गृह्याचार्यतःसूत्रं प्रसार्यास्फाल्य यत्नतः ।  
नैऋते ह्यनिले चैव लाञ्छयेत् कोणमत्स्यकम् ॥ २।४४ ॥

तथैव लाञ्छयेदैन्द्रे तत्त्रिकोणं भवेच्छुभम् ।  
कारयेदवटं धीमान् शिल्पिना कुशलेन तु ॥ २।४५ ॥

तत्तुद्रूपेण कुण्डेषु मेखलां परितः क्रमात् ।  
कारयेत्तु शचीनाथ साधकः परमार्थवित् ॥ २।४६ ॥

एतत्त्रिकोणमुद्दिष्टं शेषं साधारणं भवेत् ।  
कुण्डपङ्क्तिः समाख्याता प्रकृतिस्त्रिगुणात्मिका ॥ २।४७ ॥

सा योनिः सर्वभूतानां सिद्ध्यर्थं तु शचीपते ।  
विद्यामन्त्रगणानां तु विमुक्तेश्चैव कारणम् ॥ २।४८ ॥

प्राच्यां शिरःसमाख्यातं बाहू कोणे व्यवस्थितौ ।  
ऐशान्याग्नेयसञ्ज्ञे तु यङ्घा वायव्यनैऋते ॥ २।४९ ॥

उदरं कुण्डमित्युक्तं योनिर्योनिर्विधीयते ।  
मेखलात्रितयं चैव गुणत्रयमुदाहृतम् ॥ २।५० ॥

एवं सङ्क्षेपतः प्रोक्तं कुण्डानां लक्षणं क्रमात् ।  
स्रुक्स्रुवौ मङ्गलांश्चैव (लान्यष्टौ?)तोरणानि तथैव च ॥ २।५१ ॥

प्रवक्ष्याम्यधुना चैव तेषां लक्षणमुच्यते ।  
अश्वत्थखदिराद्यैर्वा चतुर्विंशद्भि (?)रङ्गुलैः ॥ २।५२ ॥

प्रतिष्ठाद्युत्सवे चैव होमार्थं कारयेत् स्रुवम् (चम्?) ।  
सप्तपञ्चाङ्गुलं वापि विस्तारं चतुरश्रकम् ॥ २।५३ ॥

त्रिभागेन भवेद्गर्तं मध्ये वृत्तं सुशोभनम् ।  
तिर्यगूर्ध्वं समं वापि तदर्धं वा खनेत् स्रुवम् (चम्?) ॥ २।५४ ॥

अङ्गुलस्य चतुर्थांशं व्यपोह्यान्ते ऽवटस्य तु ।  
तस्यान्ते मेखलां सम्यक् गर्तं वै परितः क्रमात् ॥ २।५५ ॥

कारयेन्मेखलामेकामुत्सेधं तु तथैव च ।  
मेखलायास्तु परितः लिखेदब्जदलाकृतिम् ॥ २।५६ ॥

द्वादशाष्टदलं वापि कारयेन्मेखलाधरे ।  
कर्णिकां गर्तमध्ये तु लिखेच्छिल्पप्रमाणतः ॥ २।५७ ॥

दलान्ते वलयं कुर्यात् चतुरश्रं समन्ततः ।  
तदङ्गुलार्धविस्तारं कलाबिन्दुविभूषितम् ॥ २।५८ ॥

सर्वालङ्कारसंयुक्तं द्विरेखायुक्समाचरेत् ।  
द्वादशाष्टकमेवं वा यथारुचि लेखित् क्रमात् ॥ २।५९ ॥

कण्ठं त्रिभागविस्तारं सार्धाङ्गुलसमायतम् ।  
द्विरङ्गुलायतं वापि तदग्रे तु मुखं भवेत् ॥ २।६० ॥

चतुरङ्गुलविस्तारं पञ्चाङ्गुलमथापि वा ।  
त्रिकं द्व्यङ्गुलमात्रं स्यान्मध्ये धारां सुशोभनाम् ॥ २।६१ ॥

सुषिरं कण्ठदेशे स्यात् प्रविशेच्छिबिक(?) यथा ।  
धाराया दक्षिणे वामे मुखे वृत्तं समालिखेत् ॥ २।६२ ॥

कण्ठोर्ध्वे तु लिखेदास्यं सुशोभनमतः परम् ।  
नासिकामुखमेकं वा वराहाननमेव च ॥ २।६३ ॥

व्याघ्रगोमुखमेव स्यात् यथारुचि समाचरेत् ।  
स्रुक्पृष्ठं शोधयित्वा तु परितो ऽष्टदलं लिखेत् ॥ २।६४ ॥

वृत्तापादं ततो बाह्ये न्यसेद्द्व्यङ्गुलमेव तु ।  
तथैव दण्डमूले तु पदन्यासं यथाविधि ॥ २।६५ ॥

अङ्गुष्ठाङ्गुलमानेन तद्वृत्ताङ्घ्रिं समाचरेत् ।  
दण्डद्वितीयमध्यान्ते तृतीयस्याधरे ऽम्बुजम् ॥ २।६६ ॥

अष्टपत्रसमायुक्तमालिखेत् फलकायुतम् ।  
घृतादिमध्यमे भागे कारयेत् परितः क्रमात् ॥ २।६७ ॥

दण्डमूले ऽब्जमुकुलं त्रिलेखायुक्समाचरेत् ।  
चतुरभ्यधिकं विंशदङ्गुलं तच्छचीपते ॥ २।६८ ॥

स्रुवं तु कारयेत्पश्चात् आननेन समन्वितम् ।  
चर(ष?)कं द्व्यङ्गुलं वृत्तं कर्तव्यं तु सुशोभनम् ॥ २।६९ ॥

गोष्पदं तु यथामग्नमल्पपङ्के तथा भवेत् ।  
स्रुव(स्रुचो?) मूले मुखाद्ये च त्रिरेखा यवमानतः ॥ २।७० ॥

कारयेत्तु शचीनाथ सा च स्रुक् सर्वसिद्धिदा ।  
मुखादित्र्यङ्गुलं हित्वा तदन्ते ऽङ्घ्रिं समाचरेत् ॥ २।७१ ॥

वृत्तं सुशोभनं पृष्ठे तद्देहाङ्गुलमानतः ।  
तथैव स्रुवमूले ऽङ्घ्रिं विस्तारायामतादृशम् ॥ २।७२ ॥

पद्मस्य मुकुलाकारं स्रुवमूले ऽथ कारयेत् ।  
परस्याक्ष्यङ्घ्रिहीनेन(?) कारयेद्वाथ स्रुक्स्रुवौ ॥ २।७३ ॥

एतत् स्रुक्स्रुवमाख्यातं मङ्गलाष्टकमुच्यते ।  
लोहजान्येव कुर्वीत अलाभे काष्ठजानि च ॥ २।७४ ॥

अश्वत्थं वा पलाशं वा खदिरं वटमेव वा ।  
पञ्चविंशाङ्गुलायामं द्वादशाङ्गुलविस्तृतम् ॥ २।७५ ॥

द्व्यङ्गुलं तु घनं ज्ञेयं पीठं तु चतुरङ्गुलम् ।  
तस्योपरि लिखेत्पद्ममष्टपत्रं सकर्णिकम् ॥ २।७६ ॥

शङ्खं चक्रं पताकं च श्रीवत्सं दर्पणं वृषम् ।  
मत्स्ययुग्मं च कुम्भं च मङ्गलाष्टकमिष्यते ॥ २।७७ ॥

द्वादशाङ्गुलमायामं शङ्खादीनां प्रचक्षते ।  
तत्तद्रूपानुसारेण विस्तारं कारयेद्बुधः ॥ २।७८ ॥

चामरे च महादीपे तेषां पार्श्वेषु कल्पयेत् ।  
शङ्खादिमङ्गलानां तु छत्रं चोपरि विन्यसेत् ॥ २।७९ ॥

अधुना तोरणानां तु वक्ष्यते लक्षण क्रमात् ।  
अश्वत्थतोरणं प्राच्यां ऋग्वेदश्चैन्द्रदैवतः ॥ २।८० ॥

औदुम्बरं तथा याम्ये यजुश्च यमदैवतम् ।  
न्यग्रोधं तु प्रतीच्यां वै सामं(?)वरुणदैवतम् ॥ २।८१ ॥

उत्तरे सोमदैवत्यः प्लक्षश्चाथर्वणो भवेत् ।  
अश्वत्थं वाप्यभावे तु पूर्वादि चतुरोदिशि ॥ २।८२ ॥

कल्पयेत् स्वस्वनाम्ना तु तत्तद्वृक्षस्वरूपकम् ।  
सप्तहस्तसमायुक्तं पञ्चहस्तमथापि वा ॥ २।८३ ॥

चतुर्हस्तायतं वापि यथारुचि समाचरेत् ।  
तदर्धं पट्टिका तिर्यक् त्रित्रिशूलसमन्वितम् ॥ २।८४ ॥

शूलायामं द्वितालं वा पादोनं वा शचीपते ।  
पादशूलं मया प्रोक्तं नाहमेकादशाङ्गुलम् ॥ २।८५ ॥

नवाङ्गुलं वा देवेन्द्र यथारुचि समाचरेत् ।  
पादौ तौ पट्टिका तिर्यक् द्वाभ्यां द्वाविंशदङ्गुलम् ॥ २।८६ ॥

वत्तं वा चतुरश्रं वा युक्त्या कुर्याद्यथाविधि ।  
तोरणान् स्थापयेद्द्वारे स्वस्थाने च स्ववृक्षजान् ॥ २।८७ ॥

खात्वा भूमौ द्वितालं तु मण्डपे मूलविद्यया ।  
अथैकतालमानं वा खातयेदवटं धराम् ॥ २।८८ ॥

तत्तद्गर्तेषु संस्थाप्य तोरणानि यथाक्रमम् ।  
सुशोभनं तु पूर्वं स्यात् सुभद्रं नाम दक्षिणे ॥ २।८९ ॥

सुबन्धुं वारुणे चैव सुहोत्रं नाम चोत्तरे ।  
एतत्स्वनाममन्त्रेण पूजयेद्देशिकोत्तमः ॥ २।९० ॥

कुमुदः कुमुदाक्षश्च प्राच्यां दौवारिकौ स्मृतौ ।  
दक्षिणद्वारपालाख्यौ पुण्डरीको ऽथ वामनः ॥ २।९१ ॥

शङ्कुकर्णः सर्पनेत्रः प्रतीच्यां द्वारपालकौ ।  
उत्तरद्वारपालौ तु सुमुखः सुप्रतिष्ठितः ॥ २।९२ ॥

तोरणाभ्यन्तरे स्थाप्य यथाष्टौ च यथादिशि ।  
रक्ते पताके पूर्वस्यां दक्षिणस्यां तु पीतके ॥ २।९३ ॥

पश्चिमे ऽञ्जनसङ्काशे शुक्लवर्णे तथोत्तरे ।  
कुमुदाद्यांश्च भूतेशान् ध्वजेषु परिकीर्तितान् ॥ २।९४ ॥

एवं सङ्क्षेपतः प्रोक्तं मण्डपादि च स्रुक्स्रुवम् ।  
पताकान्तं शचीनाथ दारुसङ्ग्रहणं शृणु ॥ २।९५ ॥

इति श्रीपाञ्चरात्रे विष्वक्सेनसंहितायां मण्डपादिलक्षणविधिर्नाम द्वितीयो ऽध्यायः

_________________________________________________________________
