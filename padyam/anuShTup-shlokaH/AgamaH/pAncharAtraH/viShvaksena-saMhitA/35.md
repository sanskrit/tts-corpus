+++
title = "३५"

+++
पञ्चत्रिंशो ऽध्याय:

विष्वक्सेनः---  
अथातः सम्प्रवक्ष्यामि परिवारस्य लक्षणम् ।  
शृणु देवमुनिश्रेष्ठ महापीठावसानकम् ॥ ३५।१ ॥

तालद्वयं तदर्धं वा प्रासादात् परिवारकम् ।  
विसृज्य कल्पयेद्धीमान् द्वित्रिहसतमथापि वा ॥ ३५।२ ॥

चतुर्हस्तं पञ्चहस्तं व्यपोह्यन्ते महामुने ।  
कल्पयेत् परिवाराणां हस्तमात्रं समन्ततः ॥ ३५।३ ॥

शिलाभिरिष्टकाभिर्वा आचार्याङ्गुलिना मुने ।  
चतुरङ्गुलमुत्सेधं मध्ये पद्मं सकर्णिकम् ॥ ३५।४ ॥

कारयेत् परितः पीठं मेखलाद्वयसंयुतम् ।  
तालमात्रेण वा कुर्यात् बलिपीठं समन्ततः ॥ ३५।५ ॥

तथैव परिवाराणां प्राकारान्मानमत्र तु ।  
एवं कल्प्य ततो पीठं परिवारस्य तु सर्वशः ॥ ३५।६ ॥

मण्डपाद्वा महापीठं प्राकाराद्वा महामुने ।  
हस्तं षोडशमुत्सृज्य आचार्याङ्गुलिनाग्रतः ॥ ३५।७ ॥

अष्टहस्तं तदर्धं वा विसृज्यान्ते महामुने ।  
कारयेद्वा महापीठं पूर्वापूर्वा गरीयसी ॥ ३५।८ ॥

तल्लक्षणं प्रवक्ष्यामि भुक्तिमुक्तिप्रदं शुभम् ।  
विविक्तने परं गुह्यं शृणु नारद तत्त्वतः ॥ ३५।९ ॥

त्रिचतुःपञ्चहस्तं वा विस्तारायामतादृशम् (-तः समम्?) ।  
पादुकाद्यब्जपर्यन्तमुत्तमादिक्रमेण तु ॥ ३५।१० ॥

कारयेच्छास्त्रदृष्टेन शिल्पिना कुशलेन तु ।  
उत्तमे ऽप्युत्तमं कुर्यात् मध्यमे मध्यमं कुरु ॥ ३५।११ ॥

अधमे ऽप्यधमं कुर्यात् विभवस्यानु रूपतः ।  
षट्सप्तहस्तायतं वापि(?)तत्समं विस्तृतं भवेत् ॥ ३५।१२ ॥

एवं ज्ञात्वा महापीठं कल्पयेत् सुमनोरमम् ।  
युक्त्या युक्तिविशेषेण कारयेद्बलिपीठकम् ॥ ३५।१३ ॥

एकविंशतिभागेन तत्क्रमं शृणु सुव्रत ।  
अड्गेन पादुकं (का?) चैव पञ्चकैर्जगती तथा ॥ ३५।१४ ॥

त्रियंशं कुमुदं चैव एकांशेन तु पट्टिका ।  
गलं चैव चतुर्भागं भागं चैवोर्ध्वपट्टिका ॥ ३५।१५ ॥

त्रियंशेर्वलभी छन्दः त्रियंशं कर्णिकोच्छ्रयम् (-यः?) ।  
एवं कृत्वा महापीठं शित्र्पिना कुशलेन तु ॥ ३५।१६ ॥

शिल्पकार्यावसाने तु प्रोक्षयेत्तन्त्रवित्तमः ।  
अथातः सम्प्रवक्ष्यामि प्रोक्षणं बलिपीठके ॥ ३५।१७ ॥

अयने चोत्तरे कुर्यात् पूर्वपक्षे शुभे ऽहनि ।  
कल्याणवारे सुतिथौ पूर्वेद्युः कारयेद्बुधः ॥ ३५।१८ ॥

तक्षक्रियां समाप्याथ प्रोक्षयेत्तन्त्रवित्तमः ।  
पुण्याहं कारयेत्तत्र प्रोक्षयेत् पञ्चमन्त्रकैः ॥ ३५।१९ ॥

देवाग्रपीठयोर्मध्ये मण्डपं कारयेत् सुधीः ।  
मण्डपस्य विधानेन तोरणानि तु पूर्ववत् ॥ ३५।२० ॥

कृत्वा तु पूर्ववत् सम्यक् वेदिं कुर्यात्तु मध्यतः ।  
चतुर्हस्तं द्विहस्तं वा एकहस्तोच्छ्रयं मने ॥ ३५।२१ ॥

सुस्निग्धं (-ग्धां?) कारयेत्तत्र दर्पणोदरसन्निभ (-भा?)म् ।  
गोमयेनोपलिप्याथ प्रोक्षयेद्गन्धवारिणा ॥ ३५।२२ ॥

तद्वेदिपीठयोर्मध्ये वृत्तं वा चतुरश्रकम् ।  
कारयेत्तत्र कुण्डं तु मध्यमे होममाचरेत् ॥ ३५।२३ ॥

शालिद्रोणद्वये वेद्यां सकूर्चं सापिधानकम् ।  
सहिरण्यं सवस्त्रं च सरित्सलिलपूरितम् ॥ ३५।२४ ॥

ससूत्रं कालरहितं द्रोणपूर्णं सुशोभनम् ।  
मध्यमे तु न्यसेद्धीमान् विष्णुपारिषदान् बहून् ॥ ३५।२५ ॥

ऐन्द्रादीशानपर्यन्तं कलशान् स्थापयेत् पृथक् ।  
कुमुदं कुमुदाक्षं च पुण्डरीकं च वामनम् ॥ ३५।२६ ॥

शङ्कुकर्णं सर्पनेत्रं सुमुखं सुप्रतिष्ठितम् ।  
गन्धादिभिः समभ्यर्च्य होमं कुर्यादनन्द्रितः ॥ ३५।२७ ॥

समिदाज्यचरून् दध्ना मधुना पयसापि च ।  
यवान् सिद्धार्थसलिलान् प्रत्यकं शतमाहुतीः ॥ ३५।२८ ॥

मन्त्रेणाष्टाक्षरेणैव द्वादशाक्षरमेव वा ।  
नृत्तगीतसमातोद्यै रात्रिशेषं नयेद्बुधः ॥ ३५।२९ ॥

सुमुहूर्ते तु सम्प्राप्ते ब्राह्मणानामुनज्ञया ।  
स्वस्तिसूक्ति(-क्त?)युतो गत्वा विमानं तु प्रदक्षिणम् ॥ ३५।३० ॥

स्वस्वस्थाने तु सम्प्रोक्ष्य तत्तत्स्थानान् स्मरन् बुधः ।  
कुम्भोदकादशेषं तु महापीठे ऽभिषेचयेत् ॥ ३५।३१ ॥

विष्णुपारिषदान् सर्वान् संस्मरेत् साधकोत्तमः ।  
पायसं कृसरं गौल्यं हरिद्रान्नं चतुर्विधम् ॥ ३५।३२ ॥

साज्यं दधिपयोयुक्तं नारिकेलपयांसि च ।  
निवेदयेन्महापीठे चादिमूर्तिमनुस्मरन् ॥ ३५।३३ ॥

निवेद्य शेषं सङ्गृह्य चण्डादिभ्यो बलिं क्षिपेत् ।  
शङ्खभेर्यादिसंयुक्तं गेयनृत्तसमन्वितम् ॥ ३५।३४ ॥

वेदाध्ययनसंयुक्तं बलिकर्म समापयेत् ।  
बल्यन्ते परमात्मानं स्नापयेदधमोत्तमम् ॥ ३५।३५ ॥

महाहविर्निवेद्याथ पुण्याहं पुनराचरेत् ।  
ब्राह्मणान् भोजयेत्तत्र वैष्णवान् वेदपारगान् ॥ ३५।३६ ॥

आचार्यं पूजयेत् पश्चात् हेमरत्नाङ्गुलीयकैः ।  
इदं धन्यं यशस्यं च सर्वशान्तिकरं भवेत् ॥ ३५।३७ ॥

इति श्रीपाञ्चरात्रे विष्वक्सेनसंहितायां महापीठ- प्रतिष्ठाविधिर्नाम पञ्चत्रिंशो ऽध्यायः ॥

_________________________________________________________________
