+++
title = "06 षष्ठोध्यायः"

+++








षष्ठोध्यायः  






।। अथ षष्ठोऽध्यायः ।।  
  
।। श्रीहंस उवाच ।।  
  
1. निश्शेषतो रात्रिमाने व्यतीतेत्वहराग(दि)मे ।  
क्षणे तं विश्वसृक्स्रष्टुमिच्छां चक्रेऽखिल(स्वयं)प्रभुः ।।  
2. ततः स्वगर्भगान् जीवान् लिङ्गमुक्तान् विनेश्वरः ।  
प्रकृत्यात्मकलिङ्गेन शरीरेणावृतास्त्रिधा ।।  
3. विभिन्नानां स्तमसान् शुद्धराजसान् सात्विकान् प्रभुः ।  
स्वोदरस्थान् समुधृत्यसृज्यान् पुरुषनामकः ।।  
4. प्रादात् सवासुदेवाख्यो सर्वान् जीवान् जगत्प्रभुः ।  
नैव सृष्टिस्तु मुक्तानां बद्धानां न हि सर्वशः ।।  
5. सृष्टिरुक्तायुक्तः संख्या नियमात् सृष्टिरुच्यते ।  
सृष्टिः संख्या नियमतः तात्विकाऽतात्विकेषु च ।।  
6. निरंशेषु न संख्यास्ति बहुत्वात्वाद्बहुधैव सा ।  
ब्रह्मत्वयोग्या ऋजवो नामतोऽनन्तशो गणाः ।।  
7. तेषु पूर्वानन्तकल्पैः मुक्ताः सन्ति ह्यनन्तशः ।  
लिङ्गबद्धा अप्यनन्तानन्तशः सन्ति गर्भगाः ।।  
8. हरेस्तेषां सर्वशोपि तेषु सृज्यास्तु केचन ।  
ऋज्वादि तात्विकास्सर्वे अनादितो ह्यपरोक्षिणः ।।  
9. सामान्यतो विशेषेण स्वस्वयोग्यापरोक्षिणः ।  
क्लृप्तकालोचितमहासाधनेन भवन्ति हि ।।  
10. यतन्ति ह्यपरोक्षार्थम् ऋजवो शतसम्मिताः ।  
पूर्वापरोक्षिणस्ते च शतसंख्यामिताः सदा ।।  
11. अनन्तवेदोक्तगुणोपासनायां हरेः सदा ।  
यतन्ति तेपि क्रमशो ह्युपासीतगुणोच्चयाः ।।  
12. भवन्ति वेधाः सम्पूर्णसद्गुणोपास्तिमानिह ।  
काले मुक्तो भवत्येव मुच्यते नैकदैव हि ।।  
13. एवञ्च ब्रह्ममानेन कल्पद्विशतकेन च ।  
पूर्णशक्तिः पूर्णगुणोपास्तिः मुक्ता भवत्यलम् ।।  
14. मुक्तेः पूर्वक्षणे भोग्यसुप्रारब्धक्षयेपि च ।  
एवमेवोत्तरत्रापि संख्या नियमतः सुराः ।।  
15. मुच्यन्ते तात्विका वक्ष्यमाणैः कल्पैरजस्य तु ।  
द्विपञ्चाशत्कल्पमिताः शेषाद्यास्तु सभार्यकाः ।।  
16. विंशत्कल्पमितास्त्विन्द्रजीवाः द्विनवकल्पकाः ।  
अहंप्राणपदार्हश्च गुर्वाद्याद्व्यष्टकल्पकाः ।।  
17. प्रवाहस्तु द्विषट्कल्पैः सूर्याद्याः दशकल्पकाः ।  
मित्रादीनां च नवभिस्तूक्त शेषगणस्य तु ।।  
18. अष्टभिः सप्तभिः कल्पैः सनकादि गणस्य तु ।  
षड्भिः पर्जन्यमारभ्य पुष्करान्तगणस्य वै ।।  
19. अपरोक्षतः कर्मदेवाः पञ्चकल्पापरोक्षिणः ।  
चतुर्भिराजानजानान्तु सार्धकल्पत्रयेण तु ।।  
20. कृष्णाङ्गसङ्गगोपीनां त्रिभिः पितृगणस्य तु ।  
गन्धर्वाणान्तु कल्पाभ्यां मर्त्यानां तु तथैकतः ।।  
21. अर्धकल्पं तृणान्तानां योग्यानां हरिदर्शने ।  
नियमोऽयंसर्वकल्पेष्वेवमेव न चान्यथा ।।  
22. क्ल्पसंख्या ब्रह्ममानाद्विज्ञेया योग्यचेतनैः ।  
असुराणां तमःप्राप्तिः ब्रह्मणो दिनकल्पतः ।।  
23. भवत्येव जगद्धातुराज्ञयेत्थं सदैव तु ।  
इन्द्रादिपुष्करान्तानां गुणोपासनयोचितैः ।।  
24. प्रोक्तैः कल्पैर्विमुच्यन्ते तावत्कल्पैस्तु साधनम् ।  
तत्पूर्वमपरोक्षस्य कर्तव्यमिति निश्चयः ।।  
25. अण्डान्तराले पद्मोत्थब्रह्मा यावद्धि तिष्ठति । \*  
तावत्संवत्सरगतप्रतिप्रतिदिनेष्वपि ।। \*  
26. सांशा अतात्विकाः सर्वे संख्यया वक्ष्यमाणया ।  
मितास्तु प्रतिकल्पेऽपि पदस्था ह्यपरोक्षिणः ।।  
27. उर्वश्याद्याऽप्सरसः शतान्तां श्चाष्टसंख्यया ।  
मिता आजानजैस्तुल्याः कर्मदेवैः समाः पराः ।।  
28. शतं पितॄणां सप्तैव तेषूर्वश्यादिभिः समाः ।  
अन्ये आजानजेभ्यस्तु न्यूनास्तेभ्योऽवराः क्रमात् ।।  
29. गन्धर्वास्तु शतं तेषु अष्टौ तुल्यास्तु कर्मजैः ।  
शतकोटिमिताः सर्वे ऋषयो विंशदुत्तमाः ।।  
30. ऋषीणां च शतं कर्मदेवैस्तल्यमुदीरितम् ।  
हर्यावेशाश्च तन्मध्ये विंशदीषद्गुणोत्तमाः ।।  
31. तेष्वेव तात्विकाश्चाष्टौ शतकं कर्मजैः समम् ।  
तदन्येऽजानजेभ्यस्तु तुल्या अग्निसुता अपि ।।  
32. द्व्यष्टौसहस्राणिशतंत्रिंशच्चारणरक्षसाम् ।  
साध्यसिद्धास्तथान्यास्तु सप्ततिः सर्वजातिषु ।।  
33. आजानजास्तेस्वन्यूनं पितृगन्धर्वसंयुताः ।  
प्रतीकालम्बनाः सांशाः निरंशास्तु ततोऽवराः ।।  
34. प्रतीकालम्बनस्तेषु श्रेष्ठाः मानुषगायकाः ।  
ततो न्यूनास्तु राजानो मर्त्योच्चास्तु ततोऽधमाः ।।  
35. मर्त्यगन्धर्वराश्यादि सर्वजीवगणेष्वपि ।  
ये मुक्तियोग्यास्ते सर्वे प्रतीकस्थावलम्बिनः ।।  
36. निरंशा अपरोक्षात्प्राक् ऊर्ध्वमप्यण्ड एव हि ।  
सृज्यानूर्ध्वं यथा सांशाः अपरोक्षविवर्जिताः ।।  
37. अपरोक्षिणान्तु सांशानां तात्विकैर्भिन्नचेतसाम्।  
अतात्विकानां कर्मादि सुरगन्धर्वमानुषाम् ।।  
38. एतावदन्तजीवानां सूक्ष्माप्तिरनिरुद्धतः ।  
अजोत्पत्तेः पुराजाण्डे स्थूलाप्तिरिति निश्चयः ।।  
39. तात्विकानां बहिश्चाण्डात् सूक्ष्मस्थूलाप्तिरिष्यते ।  
असंसृष्टशरीरास्तेऽण्डोत्पत्तेः पुरास्सुराः ।।  
40. अण्डान्तराले सर्वेऽपि संसृष्टाः स्थूलदेहकाः ।  
लये सर्वे लिङ्गबद्धाः शून्यकुक्षा वसन्ति हि ।।  
41. तेषु मुक्तेतरे संख्या नियमात्सृष्टिसम्मताः ।  
ये च तान्निखिलान्वासुदेवः स्रष्टुमुपाक्रमत् ।। \*  
42. जडाख्या प्रकृतिः सर्वजीवानां लिङ्गरूपिणी ।  
प्रकृतेर्गर्भगा जीवाः लिङ्गदेहयुता मताः ।।  
43. अनादिकालमारभ्य जीवाः संसृतिबन्धगाः ।  
तत्र पूर्वानन्तकल्पे जीवाः सत्साधनेन च ।।  
44. मिश्रेण विपरीतेन ज्ञानेनात्यक्तबन्धनाः ।  
जीवाश्च त्रिविधा आसन् शतकोटिसहस्रशः ।।  
45. सृज्येषु लिङ्गबद्धेषु पूर्वसृज्यश्चतुर्मुखः ।  
न चैककाले सर्वेषां सृष्टिः सा कालभेदतः ।।  
46. भवत्यतः पूर्वजाताः उत्तमाऽन्ये ततोऽवराः ।  
लयाख्य परकालान्ते व्यतीते सृष्टिसम्मते ।।  
47. परकालाऽदिमेऽजस्य सृष्टिरन्यस्य कालतः ।  
ब्रह्मणः सृष्टितः पश्चाद्वायोः सृष्टिः शताब्दतः ।।  
48. ततः शताब्दतो वाण्याः भारत्यास्तच्छताब्दतः ।  
ततः सहस्राब्दतश्च सृष्टिस्तु विपशेषयोः ।।  
49. नीलादीनां सहस्रश्च वत्सरैस्तावता पुनः ।  
वारुण्यादेर्दशसाहस्राब्दतस्तु ततः परम् ।।  
50. सृष्टिरिन्द्रस्य कामस्याप्ययुताब्दास्तथापरे ।  
सृष्टास्युर्हरिणा ये च नीचास्तेऽनुत्तमोत्तमैः ।।  
51. पुष्करान्तास्तात्विकाश्च तथैवाऽतात्विकाः परे ।  
निरंशा नित्यबद्धाश्च तमोयोग्याश्च राक्षसाः ।।  
52. अयुताब्दाद्धेवमानात् पूर्वपूर्वव्यवस्थया ।  
सृष्टिर्भवति सा सूक्ष्मस्थूलभेदाद्विधा मता ।।  
53. तात्विकानां पदस्थानां सर्वेषामपरोक्षिणाम् ।  
अण्डात्पूर्वैव भवति तदन्येषां तदन्तरे ।।  
54. अण्डाद्बहिरथाण्डान्तर्जायमानजनस्य तु ।  
पूर्वोक्तकालनियमात्सृष्टिः ज्ञेया यथाक्रमम् ।।  
55. लिङ्गबद्धस्य तु यदा सूक्ष्मदेहाप्तिरिष्यते ।  
ततः पूर्वक्षणे लिङ्गे गुणवैषम्यमिष्यते ।।  
56. लिङ्गदेहस्य मध्यस्थो रजोभागः प्रकीर्तितः ।  
भूर्नामकेन्दिरा तत्र चेष्टका तस्य मानिनी ।।  
57. सत्वभागस्पृष्टरजः पार्श्वगा राजसाणवः ।  
दशप्रलयकाले तु भूम्या सत्वस्य पार्श्वगाः ।।  
58. भवन्ति लयकालान्ते तत्र तिष्ठन्ति सर्वशः ।  
राजसाणुः सात्विकांशगतस्त्वेकैकशः पृथक् ।।  
59. दशैव तादृशा एते मिलिता द्वादशाणवः ।  
सात्विकेषु शतमितान् रक्तवर्णान् करोत्यलम् ।।  
60. स्वभावतस्सत्वभागाः शुक्लास्ते सत्वसंस्थिताः ।  
रक्तासहस्रसंख्याकाः दशभीराजसाणुभिः ।।  
61. भवन्ति च रजः स्पृष्टाः सत्वपार्श्वगता लये ।  
एवमेको राजसाणुः राजसांशापसव्यगम् ।।  
62. तामसांश भुवानीतः स्वशतांशन्तु तामसम् ।  
अत्यल्पं नीलवर्णं ते रक्तोरक्ती करोत्यलम् ।।  
63. एकः शुद्धो राजसांशः परिच्छेदे तु राजसे ।  
मध्ये तिष्ठन्त्यपि लये राजसाणु समा इमे ।।  
64. तमः परिच्छेदगताः तामसाणुस्तु यादृशाः ।  
लये सत्वपरिच्छेदपार्श्वगा राजसाणवः ।।  
65. तामसास्तादृशा एते मिलिता द्वादशाणवः ।  
राजसा तामसात्यल्प परमाणु प्रमाणतः ।।  
66. अधिकं गुणितास्तत्र शतद्वादशसम्मिताः ।  
दशराजससंयुक्त सहस्रसात्विकाणवः ।।  
67. लक्षाभवन्ति कार्योपयुक्ता एते भवन्ति हि ।  
तामसात्तु परिच्छेदाद्विगुणो राजसस्मृतः ।।  
68. राजसात्तु परिच्छेदा द्विगुणस्सात्विकः स्मृतः ।  
एकैकस्मन्परिच्छेदेप्यनन्ताः परमाणवः ।।  
69. सन्ति तत्र नियन्ताजो विष्णुब्रह्मशिवात्मकः ।  
नारायणोनन्तगुणः श्री स्त्रीरूपाभिमानिनी ।।  
70. जडायां प्रकृतौ चापि लिङ्गदेहे तथैव च ।  
सन्त्यानन्ताणवस्तेषु पूर्वोक्ताः कार्यसाधकाः ।।  
71. सत्वङ्गता राजसांशाः लये राजससात्विकान् ।  
वदन्ति तामसगतं रजोराजसतामसम् ।।  
72. रजः परिच्छेदगतं सन्तो राजसतामसम् ।  
वदन्त्येव लये योगो भवति श्रीहरीच्छया ।।  
73. साम्यावस्थां बुधाः प्राहुः एतां प्रकृतिलिङ्गयोः ।।  
  
।। इति श्री प्रकाशसंहितायां प्रथमपरिच्छेदे षष्ठोऽध्यायः ।।  
