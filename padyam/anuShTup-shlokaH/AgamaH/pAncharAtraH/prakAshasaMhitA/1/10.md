+++
title = "10 दशमोध्यायः"

+++








दशमोध्यायः  






।। अथ दशमोऽध्यायः ।।  
।। श्रीहंस उवाच ।।  
1.सर्वत्र भाविऋजवो विष्णोर्वायोर्भवन्ति हि ।  
अण्डान्तर्बहिस्था वा नानैर्जन्म लभन्ति ते ।।  
2.व्यामोहायासुराणान्तु अन्यजा इव भान्ति ते ।  
ब्रह्मापरोक्षिणस्सर्वे रुद्राद्याः भावितात्विकाः ।।  
3.अहङ्कारेश्वरैर्वायुजातैर्जता भवन्ति हि ।  
उत्तमैस्सर्वनीचानां सृष्टिरङ्गेर्धदेशतः ।।  
4.एवं क्रमात्सृष्टिरुक्ता व्युत्क्रमेण लयः स्मृतः ।  
अण्डोर्ध्वदेशतत्वेशा अत्र पूर्वोक्तरीतितः ।।  
5.सुप्रारब्धा बहुविधा दोषसम्बन्धवर्जिताः ।  
ये ये यथा यथा जाताः सृष्टिकाले भवन्ति हि ।।  
6.गुणसृष्ट्युत्तरं जाताः सर्वेस्थूलशरीरिणः ।  
अंशानन्दबलज्ञानदेशकालापरोक्षकाः ।।  
7.लयसृष्टिपदावेश गुणलक्षणकान्तयः ।  
एवं चतुर्दशमहातारतम्याः प्रकीर्तिताः ।  
8.वेदेषु देशकालेषु लिङ्गदेहेषु चाक्षरे ।  
प्रकृतौ सर्वजीवानां महत्तत्वगुणत्रये ।।  
9.अंशा ऋजूनां सन्त्येव विपाद्यंशा न तेषु हि ।  
अहङ्कारे विपाद्यंशा न तत्रेन्द्रादिकांशकाः ।।  
10.नीचनीचामरमनो देहादिषु सुरोत्तमाः ।  
वसन्त्यंशैर्ननीचास्तु स्वोत्तमेषु विशन्ति हि ।।  
11.अण्डादन्तर्बहिस्त्वेवमंशोत्था तारतम्यधीः ।  
विधेः सर्वाङ्गसायुज्यं वाण्याः वाचिमनस्यपि ।।  
12.स्वोत्पत्यङ्गेषु देवानां सायुज्यं दिशतीश्वरः ।  
उत्तमानां महानन्दा नीचनीचेषु सङ्गताः ।।  
13.शतांशादवरा नीचानन्दादुत्तमगामि तत् ।  
शतांशादुत्तमा मुक्तौ श्वेतद्वीपादिषु स्फुटम् ।।  
14.त्रिषु स्थानेषु श्रीभागे चिन्मात्रानन्दमूर्जितम् ।  
भूदुर्गाभागयोः प्राप्तव्यानन्द(दं शुद्ध) सात्विकैः ।।  
15.देहैर्भोगोचितानन्त शुद्धसात्विकवस्तुभिः ।  
भूदुर्गाभ्यां कल्पितैस्तैर्भगवान् भक्तसन्ततेः ।।  
16.उत्तमानां स बहुलं नीचानामल्पमेव च ।  
तत्तद्योग्य निजानन्दं ददाति पुरुषः स्वराट् ।।  
17.मुक्तौ स्वोत्तम भोग्योरु मुदपेक्षाल्पिकस्य तु ।  
न विद्यते हि स्वानन्दपूर्णस्य न पुनर्जनिः ।।  
18.दुःखाज्ञानानादिकं भूयो भग्नलिङ्गस्य नेष्यते ।  
शतशब्दो दशसहस्रपरं प्राप्तं वदन्ति हि ।।  
19.उत्तमानां बलं भूरिनीचानामल्पमेव तु ।  
गर्भोदकागतः शेषः मूर्ध्नैकेनाखिलं भुवम् ।।  
20.स द्वीपाब्धिसरिच्छैलां धत्ते सर्षपवत्सदा ।  
तं वै शेषं सहस्रास्यं वायुकूर्मो महाबलः ।।  
21.धत्ते पुच्छाग्रतः शक्रपूर्वाः शेषाद्बलावराः ।  
बहवो गोमहिष्याद्या एक कुञ्जर भोजने ।।  
22.यावत्तावत्कूर्महस्तितोप्येते हि कोटिशः ।  
मिलिता अपि नागेन योद्धुमर्हति न क्वचितु ।।  
23.तथोत्तमसुरैर्नीचसुराः कोटिसहस्रशः ।  
मिलिताः प्रथनेनेशाः किमुमर्त्यास्तु राक्षसाः ।।  
24.अतो बलेन सर्वेषां तारतम्यं विवेचितम् ।  
अनालोच्यानन्तकल्पेष्वण्डान्तर्बहिरास्थितम् ।।  
25.अतीतं वर्तमानं चानागतं वस्तु सञ्चयम् ।  
सदा करतलामलकवद्वेत्ति विष्ण्वनुग्रहात् ।।  
26.अनादि नित्यानधिकान् निर्विशेषादनन्तरान् ।  
सोपि नारायणगुणानालोच्याप्यतिकालतः ।।  
27.अनन्तकल्याणगुणपूर्णस्यानन्तभागतः ।  
विभक्तानन्तभागैकभाग ज्ञप्तौ न हि क्षमः ।।  
28.विनेश्वरगुणज्ञानेज्ञानम् ऋजुगणस्य हि ।  
अतीतानागतजगद्विषयीकरणे क्षमम् ।।  
29.आलोच्य वैष्णवज्ञानेप्यधिकं सर्वजीवतः ।  
विपशेषादिकज्ञानं सर्वदालोचनादपि ।।  
30.स्वोत्तमैर्भिन्नजगतः विषयीकरणे क्षमम् ।  
न भवेदेकदेशेन जानन्त्येते न चान्यथा ।।  
31.जडंचाचेतनं वापि शिवाद्याः पुष्करान्तिमाः ।  
लिङ्गबद्धाः पदस्थाश्च भाविनश्चापरोक्षिणः ।।  
32.अण्डान्तरे बहिश्चापि तात्विका बहुरूपतः ।  
स्थिता अपि न जानन्ति साकल्येन जगद्गतम् ।।  
33.अनादिसर्वजीवानां ज्ञानं तद्विविधं मतम् ।  
स्वारूपिकं च बाह्यञ्च नित्यं स्वारूपिकं मतम् ।।  
34.अजन्यं शाश्वतं विष्णोः बन्धस्य वशगं सदा ।  
जीवङ्गेशाधीनमायावशगं क्रमयोगतः ।।  
35.साधनेन व्यञ्ज्यमानमामुक्त्यन्तं ततः परम् ।  
एकप्रकारमज्ञानं रहितं स्वोत्तमाश्रितात् ।।  
36.ज्ञानाच्छतगुणन्यूनम् ईश्वरे वा जगत्यलम् ।  
अनन्तवेदोक्तगुणान् विष्णेर्जानाति पद्मभूः ।।  
37.पदस्थो वा विमुक्तो वा तदन्ये तद्गुणस्थिताः ।  
क्रमेणैव शतंन्यूनज्ञानं विष्णोरुपासकाः ।।  
38.प्राकृतोप्राकृतशरीराश्रितस्य ऋजोस्सदा ।  
मनस्यनित्यं यज्जन्यं पुनः पुनरपि स्फुटम् ।।  
39.तद्बाह्येवृत्तिरुपं च यथार्थं सर्वदापि च ।  
तेषां पञ्चविधज्ञानं क्वचिदेव न सर्वदा ।।  
40.दैत्यावेशादि शून्यास्ते सदा दुर्विषयोज्झिताः ।  
साक्षीन्द्रियैः सहाप्येतल्लिङ्गसूक्ष्मेन्द्रियावृतैः ।।  
41.स्थूलेन्द्रियैः सुविषयासक्तैः प्रात्यक्षकी मतिः ।  
यदार्थैव तया दोषशून्या सद्युक्तिजा मतिः ।।  
42.युक्तिजन्यं तु यज्ञानमानुमानिकमीरितः ।  
प्रत्यक्षमनुमानञ्च आगमस्तस्य साधनम् ।।  
43.यथार्थैव तथा वेदशास्त्रार्थश्रवणादपि ।  
मनोजातं स्वागमजं यथार्थज्ञानमेव हि ।।  
44.देशादवरदेशेतु क्रमात्तत्वेषु संश्रिताः ।  
तत्वव्यापारकाले तु स्वरूपोचितशक्तयः ।।  
45.यथागमसमुद्भूतं त्रिविधं परिकीर्तितम् ।  
ज्ञानं मनःसमुद्भूतं बाह्यकार्यमितीरितम् ।।  
46.यत्प्रत्यक्षानुमानं च आगमस्तस्य साधनम् ।  
जीवः प्रमाताविषया अर्थास्ते कारणामताः ।।  
47.रूद्रादीनान्तु यज्झानं बाह्यं मनसि सम्भवम् ।  
प्रत्यक्षाद्यैस्त्रभिः सद्भिः साधनैरप्यनित्यकम् ।।  
48.क्वचिद्यथार्थं तज्ञानमयथार्थं क्वचिद्भवेत् ।  
कर्मदेवाजानजाद्याः देवदासाः क्रमावराः ।।  
49.देवगन्धर्वपर्यन्ताः सांशाः सर्वे प्रकीर्तिताः ।  
निरंशास्ते सदामर्त्यगन्धर्वाद्या स्तृणान्तिमाः ।।  
50.जीवा एषां स्वरूपन्तु ज्ञनं नित्यं यथार्थकम् ।  
उत्तमोत्तमतो न्यूनम् अयथार्थादिकं क्रमात् ।।  
51.बाह्यं जन्यमनित्यं च यथार्थं प्रायशः सदा ।  
ईश्वरे वा जगति वा क्रमादल्पावगाहि च ।।  
52.इति ज्ञाने तारतम्यं देवेषूच्चावचेष्वलम् ।  
महद्गणत्रयेष्वंशाः ऋजूनां सन्ति चोन्नते ।।  
53.देशे तत्र न रुद्रादि देवांशास्तदधस्तने ।  
देशेहंकृतिरुद्रादि देवांशास्सन्ति सर्वदा ।।  
54.तत्रेन्द्राद्या न तिष्ठन्ति ततोप्यवरदेशगाः ।  
भूताव्यतीनां मर्यादा यद्देशे यादृशीरिता ।।  
55.कलाषोडशतद्गाश्च तत्तदा वृत्तिसन्तताः ।  
मनः शब्दः श्रोत्रवाचां कलास्त्वाकाशसन्तताः ।।  
56.त्वक्स्पर्शपाणिसंज्ञास्तु कलावायुसमाश्रिताः ।  
नेत्ररूपाङ्घ्रिसंज्ञास्तु कलास्तेजः शरीरगाः ।।  
57.रसनारसगुह्यानां कलावारिसमाश्रिताः ।  
गन्धघ्राणोपस्थकला पृथिव्यावरणाश्रिता ।।  
58.मनोमात्रेन्द्रियकला भूतेषु क्रमयोगतः ।  
तदाधिकारा हरिणा शक्राद्याः पुष्करान्तिमाः ।।  
59.सूक्ष्मस्थूलोत्पत्तिकाले उत्तमास्तूर्ध्वदेशगाः ।  
नीचनीचास्तूच्चदेशस्थितोच्चोच्चसुराश्रयात् ।।  
60.देशादवरदेशे तु क्रमात्तत्वेषु संस्थिताः ।  
तत्वव्यापारकाले तु स्वरूपोचितशक्तयः ।।  
61.इति देशोचित महातारतम्यं वदन्ति हि ।  
देवमानेनाब्दशतं पौर्वापर्यव्यवस्थया ।।  
62.ऋजूनां च जनिः प्रोक्ता सहस्राब्दान्तरामताः ।  
विपाद्यास्तु तथेन्द्राद्या दशसाहस्रवत्सरैः ।।  
63.क्रमात्पौर्वापर्यजाताः कालान्नीचोच्चभाविनः ।  
अथ सर्वस्यापरोक्षतारतम्यं विविच्यते ।।  
64.तृणादिसर्वजीवानां स्वरूपोद्धार आगते ।  
काले तत्तद्योग्यजीवसाधनोचितकालके ।।  
65.हरिश्च श्रीब्रह्मवायू सभार्यौ च तदाज्ञया ।  
एतदन्यद्वीपवर्षजायामानान् हि सर्वशः ।।  
66.स्वकर्मवशगान् स्वर्गान्तरिक्षधरान् चरन् ।  
नानायोनिगतान् जीवान् अतलाद्याधरस्थितान् ।।  
67.उद्धर्तुकामो भगवान् भारते जनयिष्यति ।  
तत्र मानुषयोन्युत्थांस्तत्रापि ब्राह्मणोत्तमान् ।  
68.तत्र सर्वस्वरूपोरुव्यक्तिकारककर्मणा ।  
संयोज्य सर्वसद्योग्यज्ञानदानगुरूत्तमान् ।  
69.भिन्नदेशे भिन्नकाले योजयत्यखिलं हरिः ।  
तृणादिमर्त्यपर्यन्तगन्धर्वास्ते ह्यनन्तशः ।।  
70.निरंशास्ते प्रतीकालम्बनास्ते कर्मयोगिनः ।  
देवगन्धर्वपूर्वास्त्वाजानजान्ता समस्तशः ।।  
71.अप्रतीकालम्बना सांशाः क्रमोच्च ज्ञानयोगिनः ।  
प्रतीकस्थं शरीरस्थं पश्यन्तीति तथाह्वयाः ।।  
72.प्रतीकाद्बहिरीशस्य दर्शानात् कर्मदेवताः ।  
अप्रतीकालम्बनाश्च प्रायोविज्ञानयोगिनः ।।  
73.एषामण्डान्तरे जन्मापरोक्षादि प्रशस्यते ।  
निरंशाः पक्वकाले तु उत्क्राम्यैव महरादिगाः ।।  
74.एषां लये स्वोत्तमेषु प्रवेशो नैव विद्यते ।  
देवगन्धर्वपूर्वाणां भूमावुत्क्रमणाल्लयः ।।  
75.महालये स्वोत्तमेषु प्रवेशः लूक्ष्मदेहतः ।  
उत्क्रमानुत्क्रमान्योगिनोह्यतत्वेश्वरवशान् जगुः ।।  
76.पुष्करान्ता तात्विकाश्च क्वापि नोत्क्रमणाल्लयाः ।  
यान्ति स्थूलशरीरैस्ते स्वोत्तमेषु विशन्ति हि ।।  
77.ताननुक्रमणान्याहुः योगिनो भक्तियोगिनः ।  
सत्कर्मज्ञानभक्ती च सर्वेषां सर्वदापि हि ।।  
78.अवश्यकास्ते सर्वेपि तत्तत्प्राचुर्यतस्तथा ।  
निरंशास्सत्साधनायोचितजन्मसहस्रतः ।।  
79.ज्ञानन्तु दशभिः प्राप्य सद्भक्तिं त्रिभिराप्य च ।  
दृष्ट्वा हृदिस्थं मुच्यन्ते ह्यतस्ते कर्मयोगिनः ।।  
80.सत्कर्मकृत्वा निष्काम्यं लभन्ति गुरुसन्तती ।  
अतात्विका देवदासाः सत्कर्मशतजन्मभिः ।।  
81.कृत्वा दशसहस्रोरुजन्मभिर्ज्ञानमाप्य च ।  
भक्तिं त्रिशतकैराप्य मुच्यन्ते ज्ञानयोगिनः ।।  
82.अतस्ते कर्मदेवतास्तदूर्ध्वं भक्तियोगिनः ।  
तृणाद्याः स्वहृदिस्थं तं पश्यन्त्युचितजन्मभिः ।।  
83.दीपकान्तिविशिष्टेशं न देवान् नैव मर्त्यगम् ।  
घटिकार्धं शरीरे वा मुक्तौ शक्तिस्तु तादृशी ।।  
84.चिन्मात्रोपासनाशक्तिः नैवाधिकगुणोत्तरे ।  
तेषाम् ईदृश एवं स्यात् अपररोक्षो हि नाधिकः ।।  
85.रामकृष्णादि रूपाणि बहिः पश्यन्त्यपि क्वचित् ।  
मानुषत्वेन पश्यन्ति अपरोक्षेन संस्मृतः ।।  
86.स्थूलहृद्गापरोक्षास्तु बाह्यस्तादपरोक्षकाः ।  
स्वस्वरूपस्थजीवाभस्वतन्त्रस्य च दर्शनम् ।। \*  
87.स्वरूपाभ्यापरोक्षस्तु सर्वेषामेवमेव हि ।  
पादोनघटिकामात्रं स्वरूपे प्राकृते हृदि ।।  
88.पश्यन्ति क्रिमिकीटाद्याः प्रदीपप्रभया हरिम् ।  
स्वरूपचक्षुषादृष्टिः अपरोक्ष इतीर्यते ।।  
89.वेद देशाक्षरोकालो जीवेशौ प्राकृतेन्द्रियैः ।  
न वेद्या हि स्वरूपेण वेद्या एव प्रकीर्तिताः ।।  
90.भक्त्या हरिप्रसादेन नष्टेत्वज्ञानपञ्चके ।  
रत्नवद्भासुरे लिङ्गे सूक्ष्मदेहेस्थितस्य तु ।।  
91.जीवस्य चक्षुषी व्यक्तो भवतः स्वेन पश्यति ।  
तेजोमयस्वरूपस्थं स्थूलहृद्गं क्रमेण तु ।।  
92.यवमात्रं हरिंतार्णाः कीटाद्याः बदरीमितम् ।  
अङ्गुष्टाग्रमितं वृषाः प्रदीपदशसन्निभम् ।।  
93.हरिं पश्यन्ति घटिकामितं कालं रमापतिम् ।  
समं दीपं चिदानन्दं चिदानन्दात्मकं मृगाः ।।  
94.खगाश्च पशवो गावः हृद्गं जीवगतं हरिम् ।  
प्रदीपशतभायुक्तं घटिकार्धतदर्धकम् ।।  
95.सच्चिदान्द आत्मेति मानुष्यैर्ध्यैय ईश्वरः ।  
विद्युद्वन्मानुषा विद्युर्दशविद्युन्मितं नृपाः ।।  
96.राजानस्तद्विगुणाभं सूर्यमण्डलवत्सुराः ।  
गन्धर्वाः पितरस्सूर्यशतसन्निभमीश्वरम् ।।  
97.गोप्यः कृष्णाङ्गसङ्गार्हाः पञ्चसाहस्रसूर्यभम् ।  
आजानजादशसाहसस्रार्काभं त्वग्निजा अपि ।।  
98.चतुर्लक्षाधिकाशीतिलक्षजीवगणेष्वपि ।  
दशैव पुरुषाः प्रोक्तास्तात्विकास्तेषु पञ्च च ।।  
99.पर्जन्यादवराः पञ्च पुष्करादुत्तमा मताः ।  
सस्त्रीकास्सोमहीना अण्डादन्तर्बहिस्थिताः ।।  
100.त्रिंशच्चारणरक्षांसि सप्ततिः सर्वजातिषु ।  
अन्तरालेतु पद्मोत्था ब्रह्मायावद्धितिष्ठति ।।  
101.तावत्संवत्सरगत प्रतिप्रतिदिनेष्वपि ।  
सांशा अतात्विकाः सर्वेसंख्यया वक्ष्यमाणया ।।  
102.मितास्तु प्रतिकल्पेपि पदस्था ह्यपरोक्षिणः ।  
उर्वश्याद्याह्यप्सरसः शतंशा स्व(स्वष्ट)संख्यया ।।  
103.मिता अजानजैस्तुल्याः कर्मदेवसमापराः ।  
शतं पितॄणां सप्तैव तेषूर्वश्यादिभिः समाः ।।  
104.अन्ये आजानजेभ्यस्तु न्यूनास्तेभ्योवराः क्रमात् ।  
गन्धर्वास्तु शतं तेषु अष्टौ तुल्याश्च कर्मजैः ।।  
105.शतकोटिमिताः सर्वे ऋषयो विंशदुत्तमाः ।  
तेष्वेव तावत्विष्टाभिः शतकं कर्मजैः समम् ।।  
106.तदन्ये आजानजेभ्यस्तुल्या अग्निसुता अपि ।  
द्व्यष्टौसहस्राणि शतंत्रिंशच्चारणरक्षसाम् ।।  
107.साध्यसिद्धास्तथान्यास्तु सप्ततिः सर्वजातिषु ।  
शतं सिद्धाजानजाख्या पश्यन्ति हृदि जीवगम् ।।  
108.कोटिसूर्यप्रभं कर्मदेवा हृद्गं बहिस्थितम् ।  
द्विसप्तलोकसमितं ते प्रतीकावलम्बनाः ।।  
109.मर्त्याः द्विघटिकामात्रं त्रिनाड्यन्तं नृपोत्तमाः ।  
तथा मानुषगन्धर्वाश्चतुर्नाड्यन्तमीश्वरम् ।।  
110.षण्णाड्यन्तं सुगन्धर्वा गोप्यायामान्तमञ्जसा ।  
शतोनशतकोट्यस्तु ऋषयोग्निसुता अपि ।।  
111.साजानजादशघटिकामितं कालं जगद्गुरुम् ।  
पश्यन्ति कर्मदेवास्तु मध्याह्नान्तं परेश्वरम् ।।  
112.स्वोत्तमस्पर्धयाहीनाः दुष्प्रारब्धविवर्जिताः ।  
भावरूपाज्ञानशून्याः दैत्यावेशविवर्जिताः ।।  
113.पूर्वोक्तकान्त्याकाले तं पश्यन्ति जगदीश्वरम् ।  
पूर्वोक्तदोषरहितास्तात्विकास्सर्वदा हरिम् ।।  
114.पश्यन्तिदिवपर्यन्ता दोषा एते हि नीचकैः ।  
उत्तमेषूत्तमेष्वल्पास्तथा चान्यतरामताः ।।  
115.ब्रह्मणो दोष सम्बन्धो न क्वापि क्व च द्दृश्यते ।  
राजानो मर्त्यगन्धर्वपूर्वा षट्दशपूर्वकान् ।।  
116.शतं दशसहस्रांश्च लक्षकोटिमितान् गुणान् ।  
विष्णोर्गुणानर्बुदांश्च सर्वानपि ततोधिकान् ।।  
117.अनन्तवेदोक्तगुणान् ब्रह्मोपास्यति नेतरः ।  
मर्त्योच्चा हृदि देवांश्च पदस्था पीठदेवताः ।।  
118.तथावरणगान् देवान् पश्यन्त्यपि च मण्डलम् ।  
सुषुम्नां सप्तकमलान्यपि तद्गहरीश्वरे ।।  
119.स्थानेशं चैव मूलेशं राजानो मर्त्यगायकाः ।  
इडापिङ्गलनाडिस्थान् क्रमोच्चान् सर्वदेहगान् ।।  
120.तत्वेशां स्तद्गतहरेः रूपाणि अ(नि)खिलान्यपि ।  
ध्यात्वोपास्य विमुच्यन्ते देवा आजानजाह्वयाः ।।  
121.इमे ते च प्रतीकस्थ हरिपादावलम्बिनः ।  
कर्मदेवा अतत्वेशा अपि रूपाणि सर्वशः ।।  
122.उपास्यापि विराड्रूपं मुच्यन्ते समुपास्य च ।  
अप्रतीकालम्बनास्ते तु कर्मदेवाः सुरा अपि ।।  
123.त्यक्तलिङ्गस्य मुक्तस्य तृणकीटादिकस्य च ।  
स्वरूपदेह ते सर्वे दशयोजनसन्तता ।।  
124.वृक्षादीनां मृगादीनां ततो द्विगुणरुग्भवेत् ।  
विमुक्तानान्तु मर्त्यानां शूद्रादीनामतः परम् ।।  
125.एकद्वित्रिचतुष्पादाधिकरुक्सन्तताः सदा ।  
राजन्यामर्त्यगन्धर्वास्ततोद्वित्र्याधिकप्रभाः ।।  
126.परितो मेरुतुल्यात्विट् देवगन्धर्वसन्ततेः ।  
चिरान्तो पितरो मुक्ता भुवर्लोकान्तकान्तयः ।।  
127.गोप्यः कृष्णाङ्घ्रिसङ्गार्हाः उपसन्तति दीप्तयः ।  
आजनाजातत्समाश्च स्वर्गान्ता तत्प्रकाशिनः ।।  
128.यस्य यस्य च जीवस्य प्रकाशो यत्र चेरितः ।  
दैवाद्बहिर्दृष्टिगतो भाति मर्त्योच्चवद्धरिः ।।  
129.न सच्चिदानन्दतनुर्बाह्यदृग्गोचरो भवेत् ।  
दृष्ट्वोपास्य विमुच्यन्ते कर्मदेवा विराट्तनुम् ।।  
130.तादृज्जोतिस्तावदन्तं विष्णुं पश्यति चक्षुषा ।  
स्वारूपिकेण बाध्येन नैव पश्यन्ति चेश्वरम् ।।  
131.पश्यन्ति नैवोपास्यन्ति ब्रह्माण्डे व्याप्तमीश्वरम् ।  
पुष्कराद्यास्तु शक्रान्ताः पूर्वोक्ताखिलरूपिणम् ।।  
132.अण्डाद्बहिः पृथिव्यादि मनस्तत्वादि सन्ततेः ।  
दृष्ट्वाध्यात्वोपास्य सर्वे मुक्तिं यास्यन्ति कालतः ।।  
133.अहङ्कारगतं द्रष्टुमीशानोपासने क्षमाः ।  
पुष्कराद्या महेन्द्रान्ताः क्रमादधिककान्तयः ।।  
134.कोट्यर्बुदार्काभं देवं वामदेवादयो हरिम् ।  
उपास्याहंकारतत्वव्याप्तसत्तनुमीश्वरम् ।  
135.मुच्यते च महत्तत्वे तमस्यपि ततं हरिम् ।  
पश्यन्तीवारुणीपूर्वा नेष्यन्ति तमसिस्थितम् ।।  
136.अनन्तार्करुचा सत्वावृत्यन्तं व्याप्तमव्ययम् ।  
उपास्य गीर्मुक्तिमेति ततोप्यधिकरुक् ततः ।।  
137.वासुदेवावरणगं ब्रह्मा पश्यति नेतरः ।  
यावत्पश्यन्ति तं जीवं तावत्सामान्यरुक् स हि ।।  
138.यावनुपास्यो वै विष्णुस्तावत्तेषां विशेषभा ।  
ब्रह्मणो नैव सामान्यरुग्विशेषप्रभो हि सः ।। \*  
139.अत्यल्पसुखरूपांशा जीवानां योग्यतावसन् । \*  
यादृशी भारमायास्तु व्याप्तायाः सर्वदेशगा ।।  
140.भानुप्रभागता दीपप्रभा यद्वन्न रोचते ।  
तथा विष्णुप्रभानुन्नामाप्रभा नैव रोचते ।। \*  
141.एवं नीचप्रभास्वोच्चप्रभासु प्रविलीयते ।  
तथापि च यथार्थज्ञा मुक्ताप्तै तत्ववेत्तमाः ।।  
142.यो यावतीं हरौ कान्तिं वेत्यसौ तच्छतांशभाक् ।  
प्रभात्येव प्रकाशस्य तारतम्यं विदुत्तमाः ।।  
।। इति श्री प्रकाशसंहितायां प्रथमपरिच्छेदे दशमोऽध्यायः ।।  
