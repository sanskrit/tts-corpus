+++
title = "04 चतुर्थोध्यायः"

+++








चतुर्थोध्यायः  






।। अथ चतुर्थोऽध्यायः ।।  
  
।। श्रीहंस उवाच ।।  
1. सूक्ष्मं सर्वजगद्बीजं मितं त्रातं च विष्णुना ।  
प्रधानमव्यक्तमिति यद्वदन्ति मनीषिणः ।।  
2. महामायेत्यविद्येति प्रकृतिर्मोहिनीति च ।  
त्रिगुणात्मकमव्यक्तं त्रिरूपं तत्त्रिशक्तिमत् ।।  
3. अविद्याकामकर्मादि बीजमित्यपि तां विदुः ।  
रक्षितं प्रलये सृष्टा(वेवा)वण्वनन्तस्वरूपवान् ।।  
4. अनादिकर्मग्रन्थीति बन्धोबन्धकमित्यपि ।  
अजामनन्यवशगां कलाषोडशसंयुताम् ।।  
5. तीव्रदुःखात्मकां नानायोनिप्रापकमीरितम् ।  
नारिकेलसमाकारं परिच्छेदत्रयात्मकम् ।।  
6. मूर्ध्निच्छिद्रयुतं दिव्यं रत्नवद्भास्वरं सदा ।  
विष्णुना रमयाच्छन्नाच्छिद्रगर्भावकाशवत्।।  
7. सृष्टौ लये रमा तस्य मानिनी च निरन्तरम् ।  
सृष्टावेव ब्रह्मवायू सभार्यावभिमानिनौ ।।  
8. रजस्सत्त्वतमस्संज्ञभागत्रयसमन्वितम् ।  
सत्वभागः शुक्लवर्णः रक्तवर्णस्तु राजसः ।।  
9. नीलवर्णस्तमोभाग इति भागत्रयात्मकः ।  
ज्ञानकर्मेन्द्रियकलाः रजोभागे व्यवस्थिताः ।।  
10. तमोभागगताः प़ञ्चतन्मात्रासंज्ञिताः कलाः ।  
मनः कला सत्वभागगता सर्वप्रधानिका ।।  
11. मनोबुद्धिरहंकारश्चित्तं चेति चतुर्विधम् ।  
कामक्रोधमहालोभमदमात्सर्यमोहकाः ।।  
12. द्वेषाहंकारममकारेर्ष्यसूयाभयादयः ।  
मनोदोषास्तद्विहीनं मनोज्ञानाय साधनम् ।।  
13. मनश्चतुर्विधं नित्यं जडप्रकृतिगं मतम् ।  
तज्जन्यमप्यनित्यं स्यात्तत्र चित्तं न दोषयुक् ।।  
14. मनः स्वर्णाद्यनेकार्थमपेक्षां जनयिष्यति ।  
बुद्धिर्निषिद्धभोग्च्छां सदासंकल्पयिष्यति ।।  
15. अहङ्कारः पुमर्थानां घातकः स्सोत्तमैः सह ।  
स्पर्धां विष्णुसुरद्वेषं कल्पयत्यपि सर्वशः ।।  
16. चित्तं सत्साधनगतं करोति पुरुषं सदा ।  
सत्साधनमहङ्कारकलितं पापमेवहि ।।  
17. अहङ्कारविहीनं तच्चित्तं विज्ञानसाधनम् ।  
रचिते भारते वर्षे यथा मानुषसत्तनुम् ।।  
18. लब्ध्वा गुरुकुलावासं कृत्वानेकसुजन्मभिः ।  
कृत्वात्मयोग्यसत्कर्म लब्धसद्गुरुसेवया ।।  
19. प्रसन्नैरुपदिष्टोरु सच्छास्त्रश्रवणादिभिः ।  
वृत्तिज्ञानप्रदं तच्च वृत्तिभक्त्यादि साधकम् ।।  
20. ताभ्यां स्वारूपिकज्ञानभक्तिर्व्यक्तिर्भविष्यति ।  
स्वारूपिकं मनो नित्यं ततः स्वारूपिकी मतिः ।।  
21. व्यक्ता भवति नित्या सा भक्तिः स्वारूपिकी तथा ।  
सैवानन्दस्वरूपेण नित्या मुक्तेषु तिष्ठति ।।  
22. इन्द्रियाणां गोलकानि दृश्यान्याहुः समग्रशः ।  
अतीन्द्रियाणीन्द्रियाणि ज्ञानकर्ममयानि च ।।  
23. श्रोत्रत्वङ्नेत्ररसनघ्राणाद्या ज्ञानशक्तयः ।  
वाक्पाणिपादपायूपस्थाः सर्वे कर्मशक्तयः ।।  
24. श्रोत्रं शब्दग्राहिशब्दो द्विविधः परिकीर्तितः ।  
शब्दो ध्वन्यात्मको वर्णात्मकश्चेति तदादिमः ।।  
25. अहङ्कारात्समुद्भूतः आकाशोत्पत्तिकारणः ।  
ध्वन्यात्मकस्तु शब्दस्तु प्रथमः परिकीर्तितः ।।  
26. ज्ञानकर्मेन्द्रियमनोमात्राः सूक्ष्माह्यनादयः ।  
नित्याश्च प्रलये सृष्टावनित्यास्ते प्रकीर्तिताः ।।  
27. वर्णात्मकस्तु यश्शब्दो नित्यः सर्वगतो विभुः ।  
द्रव्यमित्येव सर्वेषां न गुणः कस्यचिन्मते ।।  
28. वेदाः पदाद्वर्णतश्च शब्दतः स्वरतस्तथा ।  
अनादिनित्यास्ते सर्वेप्यपौरुषेयगुणोत्कराः ।।  
29. विष्णोर्माहात्म्यविज्ञप्तौ सत्प्रमेये च साधकाः ।  
शास्त्राणिच पुराणानि पौरुषेयाणि कृत्स्नशः ।।  
30. यथार्थानि प्रणीतानि हरिणाथ सुरर्षिभिः ।  
नित्यान्येवार्थतो वर्णक्रमयोगादनित्यकाः ।।  
31. सात्विकानि पुराणानि मन्वादि स्मृतयस्तथा ।  
यथार्थ एव तत्रोक्तं ग्राह्यं श्रीहरितत्परैः ।।  
32. वाराहं वैष्णवं पाद्मं वायुप्रोक्तं च गारुडम् ।  
श्रीमद्भागवतं चैव सात्विकानीति हि श्रुतिः ।।  
33. ब्रह्माण्डं ब्रह्मवैवर्तं मार्कण्डेयं च वामनम् ।  
भविष्यं नारसिंहं च राजसानि षडैव हि ।।  
34. मात्स्यं कौर्म्यं तथा लैङ्ग्यं शैवं स्कान्दं तथैव च ।  
पाशुपतसंज्ञिकं चेति तामसानि विदो विदुः ।।  
35. ग्राह्यं सर्वं सात्विकोक्तं योजना भेदतोथवा ।  
वेदवेदानुसारेषु विरोधेऽन्यार्थकल्पना ।।  
36. इतराणि विरुद्धानि प्रलम्भभ्रमजान्यपि ।  
व्यासोक्तानि पुराणानि सात्विकान्यपि कृत्स्नशः ।।  
37. क्वचित् क्वचित् पुराणानि प्रायोज्ञानकराण्यपि ।  
आसुरावेशवशतः तदन्योक्तान्यनन्तशः ।।  
38. श्रोत्राग्राह्याणि सन्त्येव अप्रमाणानि तान्यलम् ।  
परशुक्लत्रयोक्तानि नित्यं विष्ण्वाज्ञयैव तु ।।  
39. अतिप्रमाणानि दैत्यावेशाज्ञानादि वर्जनात् ।  
बधिरत्वादयः श्रोत्रृदोषास्तद्वर्जितेन्द्रियैः(याः) ।।  
40. एतानि विषयाण्याहुः श्रोतव्यानि सहस्रशः ।  
शब्ददोषविहीनानि ग्राह्याणि मनसा सह ।।  
41. तत्रोक्तानन्तसुगुणं निर्दोषं ज्ञेयमीश्वरम् ।  
गम्यं सत्यं च सुखचिन्मयं विष्णुं सनातनम् ।।  
42. आत्मेश्वरं हरिं भक्त्योपा(स्त्या)स्यमुक्ता भवन्ति हि ।  
कुशास्त्रेषूक्तदुर्मार्गे हेयता बुद्धिसंयुतम् ।।

।। इति श्री प्रकाशसंहितायां प्रथमपरिच्छेदे चतुर्थोऽध्यायः ।।
