+++
title = "02 द्वितीयोध्यायः"

+++








द्वितीयोऽध्यायः  






।। अथ द्वितीयोऽध्यायः ।।

।। श्रीहंस उवाच ।।  
1. संस्तुतो भगवानेवं तदैवोत्थाय केशवः ।  
शून्यनामाथ जगृहे परुषाख्यां तनुं हरिः ।।  
2. पुरुषः सर्वरूपाणां व्यक्ताबीज इवस्थितः ।  
सोनन्तात्मा व्याप्ततनुः विश्वकुक्षिरितीरितः ।।  
3. पुरुषाद्वासुदेवाद्याश्चत्वारो ह्यभवंस्ततः ।  
वासुदेवः सङ्कर्षणः प्रद्युम्नश्चानिरुद्धकः ।।  
4. श्वेतरक्तपीतनीलाः वासुदेवादयः क्रमात् ।  
मुक्त्यैहृत्यै तथा गुप्तै सृष्ट्यै स्वेच्छातनुर्हरिः ।।  
5. शून्यनाम्नी रमादेवी श्रीर्भूत्वा पुरुषंश्रिता ।  
सैवमायाजयाभूत्वा कृतिश्शान्तिरितीरिता ।।  
6. वासुदेवादि भार्यासीत् सर्वदा सानपायिनी ।  
चतुर्मुखो वासुदेवः ब्रह्मणो बिम्बरूपकः ।।  
7. सङ्कर्षणः सहस्रास्यः फणिराड्बिम्बरूपकः ।  
प्रद्युम्नो मारबिम्बात्मा ह्यतिसुन्दरविग्रहः ।।  
8. बिम्बात्मा कामपुत्रस्यानिरुद्धास्यानिरुद्धकः ।  
सकृद्धोल्कादि पञ्चात्मा विश्वाद्यष्टतनुर्हरिः ।।  
9. विमलादिनवात्माभूत् समत्स्यादि दशाकृतिः ।  
शक्त्यादि द्वादशात्माभूद्वारकादि षोडशरूपवान् ।।  
10. आनन्दादि त्रयोविंशद्रूप आसीत्परात्परः ।  
केशवादि चतुर्विंशद्रूपवानभवद्धरिः ।।  
11. अजादि पञ्चाशद्रूपः ततोभूत् पुरुषोत्तमः ।  
कालाख्यषष्ठिरूपोभूत् संवत्सरनियामकः ।।  
12. नारायणादि शतकः स विश्वादि सहस्रकः ।  
पराद्यनन्तरूपोभूदात्मभेद विवर्जितः ।।  
13. तदाज्ञयैव देवी सा रमापि बहुरूपिणी ।  
स तयानन्तरूपिण्या अनन्तरूपो रमापतिः ।।  
14. स्वरतोऽपि तया देव्या तत्प्रीत्यर्थं दयानिधिः ।  
लयकालाष्टमांशन्तु नीत्वा पुरुषपुङ्गवः ।।  
15. प्रारम्भे सृष्टिकालस्य अजादीन्स्रष्टुमारभत् ।।

।। इति श्री परतत्वनिर्णये प्रकाशसंहितायां प्रथमपरिच्छेदे द्वितीयोध्यायः ।।
