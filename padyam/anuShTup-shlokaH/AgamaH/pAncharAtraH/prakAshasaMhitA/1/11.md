+++
title = "11 एकादशोध्यायः"

+++








एकादशोध्यायः  






।। अथ एकादशोऽध्यायः ।।  
।। श्रीहंस उवाच ।।  
1.पुरुषेषु ब्रह्मवायू विपादिषु रमापतिः ।  
पुं रूपेण विशेषावेशादिकं सर्वदा हरिः ।।  
2.करोति स्त्रीषु मा वागीर्वायुस्त्री(षु)स्वरूपतः ।  
विशेषावेशकृद्विष्णुः योग्यतायानुयोगतः ।।  
3.आविष्टस्तूत्तमेष्वेकः विशेषात्मा तु तैः सुरैः(स्वकैः) ।  
जीवैरसाध्य सुमहत्कर्मकार यतीश्वरः ।।  
4.उत्तमोत्तमजीवेषु आवे(दे)शो यादृगिष्यते ।  
न तथा नीचजीवेषु तस्मात्तेह्यल्पशक्तयः ।।  
5.पदस्थेषु सुरेष्वेवमावेशो नैव मुक्तिगः ।  
न निरंशेषु चावेशाः सांशेष्वाजानजेष्वपि ।।  
6.वायोः सर्वावतारेषु विशेषावेश एव हि ।  
स्वरूपलिङ्गसूक्ष्मेषु स्थूलदेहेषु सर्वदा ।।  
7.रक्षार्थं सर्वतत्वेषु सर्वदा वसतीश्वरः ।  
आवेशो(थ) न तथा विष्णोर्विशेषाख्यः सुरेष्वपि ।।  
8.क्वचिद्व्यक्तिं क्वचिद्रासं सप्तावेशोँडजेष्वपि ।  
अण्डादूर्ध्वं सदादे(से)वेष्वन्तः ऋजुषु चेष्यते ।।  
9.नीचेषूत्तमदेवानाम् आवेशः क्वचिदिष्यते ।  
बलार्थमसुरेष्वेव(ष्वीरः) आवेशं कुर्वति प्रभुः ।।  
10.आदादाज्ञा तेन दृप्ता सुरैर्नष्टा हरीच्छया ।  
भवन्ति नित्यदा विष्णुः सुरेष्वन्तर्हितो हि सः ।।  
11.ज्ञानानन्दबलाद्याये गुणाः साधारणा मताः ।  
तृणादि ब्रह्मपर्यन्तेष्वपि माया हरावपि ।।  
12.तथापि नीचनीचेषु गुणादीपौपमाश्रिताः ।  
साधरणाः सजातीयाः विजातीया विलक्षणाः ।।  
13.स्वन्तन्त्रत्वं स्वरमणत्वं सुगुणव्याप्तिता तथा ।  
परापेक्षादि शून्यत्वं(राहित्यं) नियन्तृत्वं जगद्गुरौ ।।  
14.सृष्ट्यादि कर्तृताद्यास्तु विजातीया हरौ मताः ।  
अक्ष(र)त्वादयो मायां नैव ते ब्रह्मणि स्फुटम् ।।  
15.ऋजुत्वं प्राकृतोच्चत्वं नित्यार्थेष्वभिमानिता ।  
सर्वाधिपत्यता लिङ्गदेहे कार्यवशीत्वता ।।  
16.निष्काम्ययोग्यतापूर्वाः विजातीया इतिस्मृताः ।  
एते हरीरयोः प्रोक्ताः नैव ते विपशेषयोः ।।  
17.एवमेषूत्तमेषूक्ताः विजातीया न नीचगाः ।  
सत्यनन्तत्वतस्त्वेषामुक्तिर्नैव हि शक्यते ।।  
18.कर्मदेवान् समारभ्य ब्रह्मा तेषु शरीरिषु ।  
चक्रशङ्खादयोरेखाः शरशक्त्यङ्कुशादयः ।।  
19.प्रासतोमरतिर्यंकहलभाग्योमृतादयः ।  
गोविन्द्यातिलगोधूमछत्रचामरतोरणाः ।।  
20.ध्वजोर्ध्वव्यजनाकारा आन्दोलागतवानिनः ।  
मच्छकच्छपसिंहाद्याः वृषरत्नधरादयः ।।  
21.गरुत्मच्छेषमुखरा रेखा दक्षके पदे ।  
पुंसान्तु दक्षिणेपादे स्त्रीणां वामे वसन्ति हि ।।  
22.धेनुशङ्खगदारेखाः वामे पुंसां शुभा मताः ।  
नीचेष्वङ्गन्यूनरूपाः उत्तमेषूच्चरूपकाः ।।  
23.सम्पूर्णाः सर्वदारेखाः प्राणे मायां हरावपि ।  
तत्राप्युच्चक्रमोच्चास्ति रेखाः चोच्चत्वहेतवः ।।  
24.षण्णवत्यङ्गुलो यस्तु न्यग्रोधपरिमण्डलः ।  
सप्तपाद चतुर्हस्तो द्वात्रिंशल्लक्षणैर्युतः ।।  
25.शरीराङ्गेषु साधूनां पञ्चस्थानेषु दीर्घताम् ।  
हृस्वत्वं पञ्चसु तथा सप्तस्थानेषु रक्तिमा ।।  
26.षडौन्नत्यं यस्य सम्यक् पृथुता त्रिषु यस्य तु ।  
गम्भीरता च लघुता त्रिषु स्थानेषु भाति वै ।।  
27.स सुलक्षणसम्पन्नः स तु ज्ञानप्रदो गुरूः ।  
मर्त्योत्तमेषु वै विंशल्लक्षणानि भवन्ति हि ।।  
28.क्रमेणैकैकशो वृद्धान्यपि सलक्षणानि च ।  
सर्वाणि परिपूर्णानि लक्षणानि विधीरयोः ।।  
29.शरीरे च स्वरूपे च सर्वसत्साधनेष्वलम् ।  
अति(भि)व्यक्तानि (चो)वोच्चेषु अव्यक्तानीतरेषु च ।।  
30.अथ सृष्टौ तारतम्यं शृणुष्व प्रागथोत्तरे ।  
आत्मसूक्ष्मगुणस्थूलसृष्टयः प्रागुदीरिताः ।।  
31.पञ्चमात्राव्यक्तभूता वृत्तिपञ्चकतः क्रमात् ।  
प्रागुक्त भावरूपाज्ञानपञ्चकमभूत्ततः ।।  
32.भ्रान्तिर्भौतिकदेहानां व्यक्तायोनिष्वपि क्वचित् ।  
अण्डादूर्ध्वमियं सृष्टि रसं सृष्टेति कीर्त्यते ।। \*  
33.महदाद्यण्डपर्यन्तः सर्ग इत्यभिधीयते ।  
संसृष्टमण्डं तद्गञ्च समस्तं सम्प्रकीर्तितम् ।।  
34.अनुसर्गं जनाः प्राहुः अण्डान्तर्यदजोत्थितम् ।  
महदाद्याः सुराः सर्वेप्यण्डसृष्टावशक्तयः ।।  
35.अस्तुवन्पुरुषं सार्धं सप्तत्रिंशच्छरन्मयम् ।  
कालं ततो हरिः सर्वतत्वजातं तदन्तकैः ।।  
36.भाग्यैरादाय संयोज्यैरेकीभूतं करोत्यजः ।  
तच्च त्रेधा विभज्येशः तेष्वाद्यं भागमीश्वरः ।।  
37.गृहीत्वा विष्णुनामेशस्तन्निगीर्य श्रियं स्वयम् ।  
वीर्यं तदात्मकं तस्यामाधत्त पुरुषेश्वरः ।।  
38.पृथिव्यावृत्तिमध्ये तु सुषुवेण्डं विधेस्तनुम् ।  
पञ्चाशत्कोटिविस्तारमण्डंसृष्ट्वा जगद्गुरुः ।।  
39.सर्वचिच्चैत्यसहितो वीराणामण्डमाविशत् ।  
ब्रह्माण्डे जलसम्पूर्णे सर्वलोकाश्रयो भवेत् ।।  
40.स विष्णुः पद्मनाभाख्यो भूदण्डसलिले शुभे ।  
प्राकृतेः स्वस्वरूपेणात्यभिन्नो हीश्वरो हरिः ।।  
41.सर्वाभरणसम्पन्नः सहस्राङ्घ्र्यक्षिबाहुकः ।  
प्राक्(प्रत्यक्)शिरास्तूर्ध्वमुखः शिश्ये पीताम्बरः समः ।।  
42.अण्डसृष्ट्यादिमेकाले तत्वजातात्त्रिधा कृतात् ।  
अद्यादण्डमभूदन्यं पद्मनाभोग्रसद्विभुः ।।  
43.तत्सृष्टं भूप्रदानं नाभौ स्थाप्य हिरण्मयम् ।  
पद्मं व्यजनयत्तस्य कन्दात् भूमिरथोभवत् ।।  
44.सप्तद्वीपसमुद्रादि तमोघनजलान्विता ।  
पञ्चाशत्कोटिविस्तीर्णाप्यण्डमध्यप्रदेशगा ।।  
45.लक्षयोजनसंख्याकपृथुलातिधृढाश्रया ।  
पञ्चविंशत्कोटिमितलक्षोनं गर्भवार्यधः ।। \*  
46.योजनानां तदुपरि स्थापिताभूरभूद्धरेः ।  
भूनामा भूमिगो विष्णुगर्भवार्येस्तदाह्वयः ।।  
47.वक्ष्यमाणेषु चोक्तेषु जडचित्सु तदाह्वयः ।  
आधारो रक्षकः सर्वनामा सर्वभृदीश्वरः ।।  
48.मेरुस्तन्मध्यगो भूमेश्चतुरस्रो हिरण्मयः ।  
योजनानां लक्षमितः उच्छ्रायाद्रत्नसानुकः ।।  
49.अथ षोडशसाहस्रयोजनायाम ईरितः ।  
तावता भूरिमानस्सहमेकस्सर्वसुरालयः ।। \*  
50.ऊर्धं तद्विगुणायामः सहस्राशीतियोजनैः ।  
चतुर्भिरधिकैर्भूमेरुच्छ्रितः सर्वतः शुभम् ।।  
51.मेरोः पूर्वाद्यष्टदिक्षु लोकपाल सदांस्यलम् ।  
सन्त्येवसर्वभद्राणि सार्धताद्विसहस्रकैः ।।  
52.चतुरस्राणि तन्मध्ये तच्चतुर्गुणविस्तरम् ।  
ब्रह्मणस्तु सदस्यानि रत्नहेममयानि च ।।  
53.तेष्विन्द्रोग्निर्यमः क्रव्यात् वरुणानि लयक्षपः ।  
शिवश्चेति सभार्यास्ते साङ्गाः सपरिवारकाः ।।  
54.तन्मदध्ये मण्टपस्तस्य विधेराज्ञाकरास्तथा ।  
तत्र वाणीश्वरोनन्त भुजगस्य सुशिरस्ककः ।।  
55.लोकपालसदो मध्ये विन्ध्योदिक्षु चतुस्रुषु ।  
समनाः सर्वतोभद्रा तारसार्धाष्टसहस्रकाः ।।  
56.मन्दारपारिजाताद्याः दिव्यपुष्पफलश्चदाः ।  
सरित्सरोवराण्यत्र कञ्जादिसुमवन्त्यपि ।।  
57.नानानारीसेवितानि हंसादि द्विजवन्त्यपि । \*  
आजानजसमानैकजातीयपरिचारकैः ।।  
58.सेवितोद्रिवरोभास्वद्दीप्य दिव्यद्रिगोचरः ।  
दिव्याभरणवस्त्राद्यैः अलङ्कृतसुराद(ल)यः ।।  
59.तस्य पूर्वाद्यष्टदिक्षु मन्दरो मेरुमन्दरः ।  
सुपार्श्वः कुमुदश्चेति अवषटम्भनगाः क्रमात् ।।  
60.ते सहस्रस्त्रिका यामाः सहस्रदशकोच्छ्रिताः ।  
चूतजम्बूकदम्बाश्चन्यग्रोधस्तेषु भूरुहाः ।।  
61.एकादशशतोच्चास्ते गजोपमफलान्विताः ।  
सुवर्णरत्नसंकाशाः शतशाखा समावृताः ।।  
62.तत्र नाना पक्षिगणाः सगन्धकुसुमछदाः ।  
तेषां तूपरितः स्वर्णरत्नमन्दारभूमिषु ।।  
63.नन्दनं चैत्ररथकं वैभ्राजकमितीरितम् ।  
वनान्यवर्णनीयानि सर्वतोभद्रसंज्ञकम् ।।  
64.तेषु वै कामिकाः सिद्धाः चरन्ति ललनान्विताः ।  
तेषु सञ्चरतां सौख्यम् अधिकं न श्रमादयः ।।  
65.एषां फलैर्निपतितैः विशीर्णैः शुभ्रसद्रसैः ।  
निर्यद्रसमुद्भूताश्चतस्रश्च चतसृषु ।।  
66.द्विलक्षवृत्त दीर्घस्थाः जरा दुर्गन्ध दुःसहाः ।  
नीलः श्वेतः शृङ्गवांश्च मेरोरुत्तरतो नगाः ।।  
67.योजनानां नवसहस्रायामाक्ष्मातलस्य च ।  
मर्यादागिरयस्सर्वे प्रत्यक्सागरदीर्घकाः ।।  
68.उश्च्रयाद्धशसाहस्राः पृथुला द्विसहस्रकाः । \*  
निषधो हेमकूटश्च हिमवानिति दक्षिणे ।।  
69.पूर्वमानेनोक्तभुवः मर्यादा गिरयोमताः ।  
विस्तारादुच्छ्रयाद्धैर्घ्यान्नीलादीनां समाः क्रमात् ।।  
70.नानासिद्धगणैः सेव्याः सर्वरत्न समाकुलाः ।  
पूर्वस्यां दिशि मेरोस्तु गन्धमादनपर्वतः ।।  
71.प्रतीच्यां दिशि मेरोस्तु माल्यवान्नाम भूधरः ।  
आनीलनिषधायामौ पर्वतौ देवपूजितौ ।।  
72.तौ पूर्वसमितौ दिवौ सर्वसद्वृक्षशोभितौ ।  
चतुर्दिक्ष्वपि मेरोस्तु नवसाहस्रयोजनैः ।।  
73.विस्तृतं भूतलं चेलावृतवर्षं वदन्ति हि ।  
रम्यको हिरण्मयश्चैव कुरुवर्षादयस्त्रयः ।।  
74.वर्षानीलाद्यद्रिभिस्ते विभक्ता स्वर्णभूमयः ।  
गन्धमादनतः पूर्वभूमौ भद्राश्चवर्षके ।।  
75.माल्यवत्पश्चिमेकेतुमाल्यवर्षः प्रकीर्तितः ।  
हरिकिंपुरुष भारतवर्षास्तु क्रमयोगतः ।।  
76.दक्षिणे निषधाद्यद्रिविभक्तभूमयः क्रमात् । \*  
वैवस्वतो मनुर्मर्त्योपासको रम्यकेश्वरः ।।  
77.अर्यमाः पितृपः कूर्मोपासकस्तु हिरण्मये ।  
भूमिरादिवराहस्य भार्या वै कुरुवर्षगा ।।  
78.हयास्योपासको भद्रश्रवाः भद्राश्च वर्षके ।  
रत्याकामेनार्चितौ द्वौ कृतिप्रद्युम्नसंज्ञकौ ।।  
79.केतुमाल्ये स्त्रीजनार्च्यो न जीवं भद्रके खलु ।  
प्रह्लादोपासितो नारसिंह्मोपि हरिवर्षगः ।।  
80.हनुमत्पूजितो रामः नाथः किंपुरुषस्य तु ।  
भद्राश्वाद्दक्षिणे वर्षे भारताख्यो गुणाधिकः ।।  
81.नराभिमानि शेषांश भारतस्यास्य चानुजः ।  
नारायणो दक्षपुत्र्याः(त्र्यां) मूर्त्याधर्मसमुत्थितौ ।।  
82.तौ नारदस्य च ऋषेः ज्ञानदौ लोकपूजितः ।  
इलावृत्ते मेरुपूर्वदिशि सव्यापसव्यगौ ।।  
83.जठरो देवकूटश्च मेरुपृष्ठे च पूर्वतः ।  
गन्धमादन संस्पृष्टौ स्वर्णरत्नमयौ समौ ।।  
84.विस्तारात्तूच्छ्रयाच्च योजना द्विसहस्रकौ ।  
नवसाहस्रसद्भूमिमध्ये जठरनीलयोः ।।  
85.भूर्देवकूटनिषधमध्यस्थात्तावती मता ।  
षट्सहस्रान्तरभुवौ गन्धमादनमन्दरौ ।।  
86.तिर्यक् तद्विगुणा भूमिः मेरुपूर्वस्थगोत्रयोः ।  
कैलासकरवीरौ द्वावेवं मेरोस्तु दक्षिणे ।।  
87.पवनः परियात्रश्च द्वौ मेरोः पश्चिमाश्रयौ ।  
शृङ्गश्च मकरश्चैव मेरोरुत्तरतस्तथा ।।  
88.निषधान्तौ दक्षिणवुत्तरौ नीलसम्मितौ ।  
पाश्चात्यौ माल्यवत्सृष्टौ पूर्वगाद्रीवमानतः ।।  
89.एतैरखिलावृतोवर्षो विभक्तश्चाष्वधामलः ।  
सुकुमारं वनं रम्यं सर्वत्र्यैण्यैव तेष्वलम् ।।  
90.तेषु चेवास्त्रियः पृष्टापूर्वाध्यष्टं दिगुन्मुखाः ।  
अषटरूपैरादिशेषः सहस्रवदनः प्रभुः ।।  
91.वसत्यस्य महारुद्रः सांबश्चाष्टतनुः स्वयम् ।  
सदोपास्त इति शेषं तद्गं सङ्कर्षणं परम् ।।  
92.पनरष्टतनुः शम्भुः भवान्याभस्मगो भवः ।  
तेष्वष्टभवनेष्वेव सदारमति शङ्करः ।।  
93.प्रारब्धकर्मणा सापि पतिं रमयति स्फुटम् ।  
।। इति श्री प्रकाशसंहितायां प्रथमपरिच्छेदे एकादशोऽध्यायः ।।  
