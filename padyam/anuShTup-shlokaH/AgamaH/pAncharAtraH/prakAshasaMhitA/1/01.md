+++
title = "01 प्रथमोध्यायः"

+++





प्रथमोऽध्यायः  






।। अथ प्रथमोऽध्यायः ।।  
1 . सर्वलोकेश्वरो विष्णुः सृष्ट्याद्यष्टकृदीश्वरः ।  
यथा ससर्ज निखिलं तन्मे ब्रूहि जगद्गुरो ।।  
**।। श्रीहंस उवाच ।।**  
2. नारायणोऽनन्तशक्तिः पूर्णानन्दोऽक्षरः स्वराट् ।  
ज्ञनानन्दात्मकानन्ततनुरासीदिति श्रुतिः ।।  
3. तस्य स्वतन्त्रस्य हरेः साकल्येन महात्मनः ।  
स्वरूपं नैव जानन्ति रमाब्रह्मादयोपि तु ।।  
4. तथापि ते प्रवक्ष्यामि यथा जानासि तत्वतः ।  
पूर्णकामस्य तस्यास्य सृष्ट्याद्यैर्न प्रयोजनम् ।।  
5. स्वभावस्तादृशस्तस्य तदर्थं तत्करोत्यजः ।  
स एव भगवानात्मा चराचरनियामकः ।।  
6. अण्डमावरणान् सर्वान् प्राकृतान् पुरुषोत्तमः ।  
सङ्कर्षणो नृसिंहेन रूपेणाग्रसदीश्वरः ।।  
7. ततः सर्वान् पूर्वकल्पमुक्तान् बद्धांश्च चेतनान् ।  
स्वोदरे स्थाप्य भगवान् स्वप्रकाशोऽस्वपत्सुखी ।।  
8. दशावरणसंयुक्तब्रम्हाण्डस्य स्तिथौ मितिः ।  
यावत्प्रदेशस्तत्तुल्यरूपा श्रीरुदरूपिणी ।।  
9. तावद्रूपवती भूमिः वटपत्राभवत्पुरा ।  
दुर्गा तावत्परिमिता अन्धकारस्वरूपिणी ।।  
10. तदा रमाविना कश्चिन्नान्यदासीद्बहिस्थले ।  
शून्यनाम्नः शिशोर्गर्भे सर्वे जीवास्तदावसन् ।।  
11. तदूर्ध्वकुक्षिगा मुक्ताः प्रभवन्ति महालये ।  
मुक्तियोग्या मध्यकुक्षौ नित्यबद्धास्तु नभितः ।।  
12. अधोसुराः कटितटे प्राप्तदुःखास्तदूर्ध्वगाः ।  
वसन्ति क्लृप्तानन्दस्ते मुक्ता भुञ्जन्ति नेतराः ।।  
13. प्राप्तव्यान् प्रलयेनैव तेषां दास्यति माधवः ।  
हित्वा प्राप्तव्यमानन्दं क्लृप्तानन्दैकभोजिनाम् ।।  
14. वैकुण्ठादि विहारञ्च हित्वा गर्भस्थितिर्हरेः ।  
प्रलये सर्वमुक्तानां नाश इत्युच्यतेब्जज ।।  
15. सुखदुःखादि भोगार्हाः इच्छाज्ञानस्वरूपिणः ।  
द्वेषधर्माधर्मयत्ननिरता जीवराशयः ।।  
16. लिङ्गबद्धाः समस्ताश्च सृष्टौ जीवाश्चरन्ति हि ।  
साम्यावस्थामुपगताः लिङ्गदेह समन्विताः ।।  
17. लये वसन्तीशगर्भे पूर्वशक्तिस्तदानहि ।  
तदासर्वे गाढनिद्रामुपगच्छन्ति तादृशाः ।।  
18. लय इत्युच्यते सद्भिः न लयोस्ति स्वरूपतः ।  
सर्वजीवस्वरूपस्थाः ज्ञानव्यञनशक्तयः ।।  
19. मनोवृत्तिज्ञानदानशक्तिर्याश्रुतेर्मता ।  
लयेजीवाद्यभावेन सा शक्तिः कुण्ठिता भवेत् ।।  
20. व्याप्तेश्वरमतिस्थानां श्रुतीनां तादृशो लयः ।  
अण्डादिजडजीवानां व्योमाव्याकृतसंज्ञकम् ।।  
21. आश्रयं सृष्टिकालेतत्प्रलये कुण्ठितं भवेत् ।  
देशस्याव्याकृतस्यास्य नाश इत्युच्यते लये ।।  
22. समस्त लिङ्गदेहानां तत्तत्कर्मानुसारतः ।  
नानायोनि प्रापिकास्ति शक्तिः सृष्टौ लये न तु ।।  
23. सुखदुःखप्रदाशक्तिः समस्तकृतकर्मणाम् ।  
सृष्टौ लये न सा विष्णोराज्ञया कुण्ठिता भवेत् ।।  
24. तादृशो हि लयस्तस्य न स्वरूपलयस्मृतः ।  
वर्णेषु सर्वभाषाभिव्यञ्जका शक्तिरिष्यते ।।  
25. सृष्टौ न सास्ति प्रलये तेषां नाशो हि तादृशः ।  
तमः स्थानां पूर्वक्लृप्तदुःखभोगो लयः स्मृतः ।।  
26. प्रकृत्यात्मकलिङ्गस्य जडायाः प्रकृतेस्तथा ।  
सूक्ष्माणां स्थूलकत्वानां त्रिगुणस्यापि कृत्स्नशः ।।  
27. स्रष्टृत्वशक्तिः सृष्टौ हि न लये स्यत्ततो लयः ।  
हित्वा जगत्सर्जनाद्यं सर्वदा श्रीपतौ रतिः ।  
28. अतिसामीप्यसेवा हि लयो लक्ष्म्याः प्रकीर्तितः ।  
अनित्यस्याचेतनस्य अण्डान्तर्बहिरेव वा ।।  
29. क्रमात्सङ्कर्षणाग्नेस्तु दाहो नाश उदहृतः ।  
देशतः कालतो व्याप्ता वर्णासर्वेपि शाश्वताः ।।  
30. जडा च प्रकृतिर्नित्या जडरूपाणुरेव च ।  
देशतः कालतो व्याप्ताऽचिद्रूपाः श्रीहरेःस्सदा ।।  
31. अनन्तगुणतो नीचा गुणतोऽनन्त ईश्वरे ।  
लये समाश्रितास्सर्वे वसन्ति क्षीणशक्तयः ।।  
32. सम्पूर्णशक्ते भगवत्यनन्ते देशकालतः ।  
परमाणुमितानन्तानन्तरूपः सदा हरिः ।।  
33. तदभिन्नानन्तसूक्ष्मस्थूलरूपो हरिः परः ।  
समस्तजीवरूपोरुसूक्ष्मस्थूलस्वरूपकः ।।  
34. समस्तजडरूपानन्तानन्तरूपो जगद्गुरुः ।  
अनन्तानन्तरपैरप्यभिन्नो निर्गुणो हरिः ।।  
35. सर्वतः पाणिपादात्मा सर्वतोऽक्षिशिरोमुखः ।  
सर्वत्र सर्वेन्द्रियावान् सर्वमावृत्य तिष्ठति ।।  
36. अप्राकृतेन्द्रियानन्तरूपकः परमाद्भुतः ।  
असङ्गः सर्वविच्चैव निर्गुणो गुणपूरितः ।।  
37. बहिरन्तश्च भूतानाम् अचरश्चर एव च ।  
अव्यक्तोव्यक्तरूपश्च साधुस्सत्साक्षिगोचरः ।।  
38. एकोप्यनेकवद्भाति नित्यसत्यो महासुखः ।  
अनन्तवेदगम्यश्च सृष्ट्याद्यष्टकृदीश्वरः ।।  
39. स्वतन्त्रोवर्णनीयोरुरुपानन्तस्तु चित्तनुः ।  
स्वानन्तानन्तचिन्मात्रदेहमध्यैकदेशगः ।।  
40. योगनिद्रामुपगतो विनिद्रोऽस्वपदीश्वरः ।  
अण्डस्यावरणस्योपचयं दग्ध्वा लये हरिः ।।  
41. उपादानं प्रकृत्यैकीभूतं कृत्वा नृकेसरी ।  
अनिरुद्धादि मुखगं सङ्कर्षण नृसिंहतः ।।  
42. सर्वसूक्ष्मशरीरोपचयं दग्ध्वाखिलेश्वरः ।  
तदुपादानभूतानि लिङ्गैरेकीकरोत्यजः ।।  
43. तदास्तरणरूपाभूः श्रीर्भार्यारूपिणी परा ।  
दुर्गा प्रावरणाकारा हरेरमिततेजसः ।।  
44. स्वानेव सुगुणान् भुञ्जन् असुप्ताभूत्सुसुप्तवत् ।  
मुक्ताभुक्तोदरो विष्णुः अनन्तानन्तभानुरुक् ।।  
45. स्वप्रकाशोस्वपद्योगनिद्रयावटपत्रगः ।  
सृष्टिकाले सर्वजीवाः नानादुःखसमाकुलाः ।।  
46. भ्रमन्ति सर्वजीवानां तत्तच्छ्रमनिवृत्तये ।  
लये स्वापं प्रापयति लिङ्गबद्धान् स्वदेहगान् ।।  
47. अनादियोग्ताकर्मभावाज्ञानाकुलान् बहून् ।  
सृज्यान् विलक्षणान् तारतम्यस्थान् त्रिविधात्मकान् ।।  
48. स्वल्पनिद्रान् महानिद्रान् गढनिद्रासमन्वितान् ।  
चिन्मात्रानन्दभुङमुक्तान् सदा दुःखभुजोऽसुरान् ।।  
49. तमःसंस्थान् सदा बद्धान् जठरे स्थाप्य केशवः ।  
वटपत्रे स्वपद्देवो निद्रामाचरतीव सः ।।  
50. तेषु सृज्यान् स्वयं सृष्ट्वा यथायोग्यफलं विभुः ।  
सुखं मिश्रं तथा दुःखं दातुमैच्छल्लयान्तिमे ।।  
51. लयास्यष्टमो भागो लयान्तिम उदाहृतः ।  
लये समालिङ्य हरिं विनिद्रा परमेश्वरी ।।  
52. निद्रिते वा सदानन्दवारिधिं समुपाश्रिता ।  
लयष्टमांशे श्रीदेवी अस्वतन्त्रा स्वतन्त्रतः ।।  
53. प्रबुद्धाचाज्ञया विष्णोः स्तोतुं समुपचक्रमे ।  
देशतः कालतोऽनन्ता गुणानन्त्यविवर्जिता ।।  
54. ब्रह्मवाय्वोः कोटिगुणैः अधिका विष्णुवल्लभा ।  
लये सृष्टौ सर्वनित्यपदार्थेष्वभिमानिनी ।।  
55. सृष्ट्याद्यष्टकरी विष्णोः आज्ञयानन्तरूपिणी ।  
छायेव सूक्ष्मस्थूलोरु रूपं विष्णुं समाश्रिता ।।  
56. विष्णोरनन्तवेदेषु प्रोक्तान्तदधिकानपि ।  
गुणान्संजानती साक्षात्सर्ववेदाभिमानिनी ।।  
57. अवर्णणीयसौन्दर्या सर्वजीवाभिमानिनी ।  
शुभ्रेषु मुक्तियोग्येषु शुभ्रा (मुक्ता) श्रीरभिमानिनी ।।  
58. रक्तेषु सर्वबद्धेषु रक्ताभूरभिमानिनी ।  
नीलेष्वयोग्यजीवेषु नीला दुर्गाभिमानिनी ।।  
59. प्रकृति प्रकृतौ साम्यवैषम्यादि प्रवर्तका ।  
अछिन्ना भगवद्भक्ता जडेषु जडरूपिणी ।।  
60. चित्सुचिद्रूपिणी स्त्रीषु स्त्रीचेष्टादि प्रवर्तका ।  
पुरुषाकृतिरुत्कृष्टा पुंभावपरिवर्जिता ।।  
61. अव्यक्ततत्कार्यमय देहशून्या तथाविधा ।  
स्वयं श्रीः विष्णुभावज्ञा वेदैस्तुष्टाव वेदवित् ।।  
62. ते वेदाः ऋग्यजुस्सामाथर्वणाः श्रीहरेर्वशाः ।  
चत्वारोपि पृथग्जात्या अनन्ता दोषवर्जिताः ।।  
63. उदात्तादि स्वरार्थादि वर्णक्रमसमागमाः ।  
विसर्गबिन्दुपूर्वोरुशब्दयोग्यगुणोच्चयैः ।।  
64. अनन्तकालमरभ्य ईषद्वेत्यासवर्जिताः ।  
सांशा समस्तदेशेषु व्याप्ताः शुद्धजडाः सदा ।।  
65. गुणाख्यानपरा विष्णोः शब्ददोषविवर्जिताः ।  
ज्ञतज्ञापकता तेषु विपरीतार्थवक्तृता ।।  
66. अस्पष्टत्वादयस्तेषु वाददोषानसन्त्यलम् ।  
ध्वनिरूपा सृष्टिकाले वाक्स्था वाग्देवतावशाः ।।  
67. लये लक्ष्मीवशाः सृष्टौ ब्रह्माद्यैरभिमानिभिः ।  
रक्षिताः प्रलये सृष्टावेकरूपा भवन्ति हि ।।  
68. अनन्तानन्तसंख्याताः विष्णोः ज्ञाने च साधकाः ।  
सर्वदेशगतानन्ता कण्ठस्थास्तस्य शार्ङ्गिणः ।।  
69. कण्ठेनोद्गीयमनास्ते जीवानां योग्यतावशात् ।  
तत्तत्स्वरूपविज्ञानव्यञ्जकाः श्रीहरीच्छया ।।  
70. वृत्तिज्ञानोत्पादशौण्डाः अ(योग्या)थाज्ञानाममबोधकाः ।  
शब्दरूपास्साक्षियुक्तमनः श्रोत्रैकगोचराः ।।  
71. सर्वशब्दात्मकहरेः बिम्बस्य प्रतिबिम्बकाः ।  
शब्दरूपा वेदगता दुर्गा सानन्तरूपिणी ।।  
72. पुरुषोद्बोधितुं ज्ञात्वा तुष्टाव पुरुषं परम् ।  
अनन्तात्मानन्तशक्तिः ओं(आ)कारादि श्रुतिव्रजान् ।।  
73. नित्यान् सव्यञ्जयन् तेषां सृष्टौ दुर्गामुपादिशत् ।  
प्रलयस्याष्टमे भागे वेदस्रष्टुर्जगत्पतेः ।।  
74. ओं(अ)कारः प्रथमो व्यक्तो बभूव भगवन्मयः ।  
अउमानादबिन्दू च घोषशान्तातिशान्तकाः ।।  
75. यत्स्वरूपाश्च विश्वाद्याः यद्वाच्या यद्गताः पराः ।  
ओंकारवाच्यः पुरुषः पुत्रास्ते नित्यचिन्मयाः ।।  
76. ते विश्वतैजसप्राज्ञतुर्यात्मान्तरात्मनाम् ।  
परमात्मज्ञानात्मकानां रूपाणां वाचका हरेः ।।  
77. तारप्रणवशब्दाभ्यां वाच्य ओंकार ईरितः ।  
नारायणाष्टाक्षराख्यः तरगर्भाक्षरैरभूत् ।।  
78. अभिव्यक्तोथ विश्वादिर्व्यक्तविश्वादयोखिलाः ।  
नारायणमनोर्वाच्याः देवताः परिकीर्तिताः ।।  
79. तारगर्भाक्षरैराद्यैश्चतुर्भिरभवन्मनुः ।  
व्याहृत्याख्योऽनिरुद्धाद्याः विश्वाद्युत्था तदीरिताः ।।  
80. तारगर्भाक्षरैर्व्यक्ताः वर्णाः प़ञ्चाशदीरिताः ।  
अकौचटौतपौ तद्वद्यशौ अष्टा उदाहृताः ।।  
81. अष्टवर्णाः अकारोत्थाः अचः षोडशसम्मताः ।  
प़ञ्चवर्णाः कवर्गस्य उकारोत्थाः प्रकीर्तिताः ।।  
82. मकारोत्थाश्चवर्गस्य पञ्चवर्णाः प्रकीर्तिताः ।  
टवर्गपञ्चवर्णास्तु नादोत्था इति सम्मताः ।।  
83. पञ्चवर्णास्तवर्गस्य बिन्दुव्यक्ता उदाहृताः ।  
पवर्गपञ्चवर्णास्तु घोषतः सम्भवन्ति हि ।।  
84. यवर्गस्य चतुर्वर्णाः व्यक्तिं यास्यन्ति शान्तितः ।  
अतिशान्ताच्छवर्गस्य पञ्चवर्णास्समुत्थिताः ।।  
85. कषयोगादभिव्यक्तः क्षोप्यन्योक्षर उच्यते ।  
पञ्चाशतान्तुवर्णानां तारवर्णाष्ट दैवतैः ।।  
86. विश्वादिभिः क्रमाद्व्यक्ताः अजाद्या देवतामताः ।  
अज आनन्द इन्द्रेश उग्र ऊर्ज ऋतम्भरः ।।  
87. ॠघलृशौ लॄजिरेकात्मैर ओजोभृदौरसः ।  
अन्तोर्धगर्भः कपिलः खपतिर्गरुडासनः ।।  
88. घर्मोङसारश्चार्वङ्गश्छन्दोगम्यो जनार्दनः ।  
झडितारिञमष्टंकी ठलको डरको ढरी ।।  
89. णात्मातारस्थपोदण्डी धन्वी नम्यः परः फली ।  
बलिर्भगोमनुर्यज्ञो रामो लक्षीपतिर्वरः ।।  
90. शान्तसंवित् षड्गुणश्च सारात्मा हंसलालुकौ ।  
अकाराद्यैस्सर्ववर्णैर्वाच्या एते प्रकीर्तिताः ।।  
91. क्षवाच्यो नृसिंहस्तु सर्वजीवनियामकः ।  
एकपञ्चाशद्वर्णात्मा मतृकामन्त्र ईरितः ।।  
92. नारायणाष्टवर्णाश्च चतुर्व्याहृतिभिः क्रमात् ।  
वासुदेवद्वादशार्णमन्त्रोभून्महदात्मकः ।।  
93. केशवाद्याः द्वादशैव तन्मन्त्राक्षर देवताः ।  
त्रिवारं विष्णुनैवोक्तान् मन्त्रान् नारायणादभूत् ।।  
94. गयत्री ब्रह्मऋषिका द्विगुणाद्वादशाक्षरात् ।  
केशवाद्याश्चतुर्विंशत् गायत्रीवर्णदेवताः ।।  
95. गायत्र्याः पौरुषं सूक्तं सूक्तान्मन्त्रास्तु वैष्णवाः ।  
पुंसूक्तप्रतिपाद्यस्तु पुरुषो हरिरीरितः ।।  
96. विष्णुमन्त्रोदितो विष्णुः सर्वात्मा परिकीर्तितः ।  
प्रणवोष्टौ व्याहृतयो मात्रृकाद्वादशाक्षरौ ।।  
97. गायत्री ब्रह्मऋषिका पुंसूक्तं वैष्णवं तथा ।  
अष्टावेते महामन्त्राः वैदिकास्सर्वसिद्धिदाः ।।  
98. पुंसूक्तात्सर्ववेदानां व्यक्तिरासीदिति श्रुतिः ।  
दुर्गयानन्तरूपिण्याऽनन्त वेदोदितो हरिः ।।  
99. तयार्थितोऽखिलाध्यक्षः स्वात्मासृष्टिमचीक्लृपत् ।।  

।। इति श्री परतत्तवनिर्णये प्रकाशसंहितायां प्रथमपरिच्छेदे प्रथमोऽध्यायः ।।
