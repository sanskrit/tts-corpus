+++
title = "03 तृतीयोध्यायः"

+++








तृतीयोऽध्यायः  






।। अथ तृतीयोध्यायः ।।  
।। श्रीहंस उवाच ।।  
1. जालरन्ध्रात् ग्रहाविष्टा सूर्यरश्मिप्रभा भुवि ।  
यदा भवन्ति तस्याः समीपे तिर्गास्थितः ।।  
2. केशं यदोद्गमयतो सो मर्त्यानां परमाणुकः ।  
मर्त्योत्तमो भक्तिपाकात् महरादिषु संस्थितः ।।  
3. यं कालं सूक्ष्मदृग्वेद स कालः परमाणुकः ।  
तच्छतांशो हि देवानां तच्छतांशोब्जजस्य तु ।।  
4. भूमौ स्थितानां मर्त्यानां यः कालः परमाणुकः ।  
तच्छतांशो देवलोके स्थितस्य परमाणुकः ।।  
5. तत्कोट्यंशो रमायाश्च तदनन्तांशको हरेः ।  
परमाणुरिति प्रोक्तः तदन्यैर्न्यैव बुध्यते ।।  
6. परमाणुद्वयात्मातु कालो द्व्यणुक ईरितः ।  
परमाणुत्रयात्मस्य त्र्यणुकः परिकीर्तितः ।।  
7. त्रुटिः त्रिभिश्च त्र्यणुकैः वेधः स्यात्तत्रयेण तु ।  
लवोवेधत्रयात्मास्यात् निमेषस्तु त्रिभिर्लवैः ।।  
8. क्षणस्त्रिनमिषः प्रोक्तः काष्ठाख्या क्षणपञ्चकात् ।  
काष्ठाभिः पञ्चदशभिः लघुकालः प्रकीर्तितः ।।  
9. लघुभिः पञ्चदशभिः विनाडिका प्रकीर्तिता ।  
विनाडिका षष्ठिभिर्या नाडिकैका भविष्यति ।।  
10. ताभ्यां मुहूर्तत्रिंशद्भिः अहोरात्रमितीरितम् ।  
अष्टमांशान्न्यूनसप्तघटिकाभिश्च सप्तभिः ।।  
11. सपादसप्तभिर्वापि सार्धसप्तभिरेव वा ।  
यामः कालोष्टभिर्वापि कालभेदेन चोदितः ।।  
12. यामैश्चतुर्भिः अहः स्यात् तावद्भिर्यामिनीमता ।  
अहोरात्रत्रिँशता च मासः पक्षद्वयात्मकः ।।  
13. ताभ्यां ऋतुस्तत्रयेणैवा अयनं परिकीर्तितम् ।  
कर्कादि कार्मुकान्तेषु यदा चरति भस्करः ।।  
14. दक्षिणायनमुद्धिष्टं देवानां रात्रिसंज्ञकम् ।  
यावन्नक्रादिके भानौ मिथुनान्तेषु तिष्ठति ।।  
15. उत्तरायणमुद्धिष्टं तावत्कालं विचक्षणैः ।  
अयनाभ्यां वत्सरस्तु द्विषण्मासात्मकः स्मृतः ।।  
16. षष्ठ्युत्तरत्रिशतकैः अहोरात्रैश्च वत्सरः ।  
अष्टाविंशत्सहस्रैस्तु लक्षसप्तदशाब्दतः ।।  
17. क्लृप्तः कृतयुगस्तस्मात् त्रेतापादोनमुच्यते ।  
सहस्रषण्णवत्येतलक्षद्वादश सम्मितः ।।  
18. त्रेतायुगस्ततः पादन्यूनो द्वापर ईरितः ।  
चतुष्षष्ठिसहस्रेत अष्टलक्षमितिस्मृतः ।।  
19. द्वापररात्तु कलिस्तस्मादर्धपादमितिस्मृतः ।  
द्विषोडशसहस्रेताच्चतुर्लक्षात्मकः कलिः ।।  
20. कृतत्रेताद्वापरश्च कलिश्चेति चतुर्युगाः ।  
चतुर्युगात्मकः कालो महायुग इतीर्यते ।।  
21. विंशत्सहस्रेतलक्षत्रिचत्वारिंशदब्दकैः ।  
क्लृप्तः कालः कालदृग्भिः महायुग इतीर्यते ।।  
22. षष्ठ्युत्तराब्दत्रिंशताद्देवानामब्द ईरितः ।  
तादृगब्दसहस्राणां चतुष्कोणः कृताह्वयः ।।  
23. त्रेता तु त्रिसहस्राब्दा द्विसहस्राब्दसम्मितः ।  
द्वापरस्तु ततो न्यूनसहस्राब्दमितः कलिः ।।  
24. कृतस्यादौ कृतान्ते च पृथगब्दश्चतुश्शतम् ।  
सन्धिस्त्रेतायुगाद्यन्ते पृथगब्दशतत्रयम् ।।  
25. सन्धिस्तु द्वापराद्यन्ते पृथगब्दशतद्वयम् ।  
शताब्दस्सम्मितः कालः सन्धिराद्यन्तयोः कलेः ।।  
26. एवं दैवेन मानेन द्वदशाब्दास्सहस्रतः ।  
क्लृप्तः कालः कालविद्भिः महायुग इतीर्यते ।।  
27. सार्धाष्टादशलक्षाब्दे युगानाम् एकसप्तति ।  
मिलितो मनुसन्धातभोगकाल उदीरितः ।।  
28. द्विषट्शताब्दसमितो लयः स्वायम्भुवोत्तरः ।  
स्वारोचिषादिकानान्तु षण्णामप्यन्तरे लयः ।।  
29. प़ञ्चादशशताब्दात्मा लयः काल उदीरितः ।  
चतुर्दशशताब्दात्मा लयः काल उदाहृतः ।।  
30. तदन्य मन्वन्तरेषु नियमात्सर्वदैव तु ।  
चतुर्युगसहस्रन्तु ब्रह्मणो दिन उ(दिवमु)च्यते ।।  
31. रीत्रिश्च तावती तस्य अहोरात्रा तु तादृशा ।  
षष्ठ्युत्तरत्रिशतकाद्वत्सरोऽजस्य कीर्तितः ।।  
32. एवं विधशताब्दात्मा कालोऽजस्यायुषो मतः ।  
वासुदेवात्सूक्ष्मतनुं स्वशताब्दादिमे क्षणे ।।  
33. यः प्राप सशताब्दायुः तद्रूपाणीतराणि तु ।  
मासत्रयाधिकादब्दषट्कात् पूर्वतनादभूत् ।।  
34. सृज्यानां सूक्ष्मसांशानां सूक्ष्मसृष्टिश्चतुस्तनोः ।  
सृष्टानां सूक्ष्मतः पूर्वं स्थूलदेहस्ततोऽभवत् ।।  
35. नारायणादजाद्रुद्रात् क्रमात् कालानुसारतः ।  
यावतां सूक्ष्मतः सृष्टिः स्थूलसृष्टिस्तु तावता ।।  
36. अण्डादूर्ध्वं चावृतयः स्थूलदेहाश्च तन्मयाः ।  
आद्यस्य ब्रह्मणः पूर्वं पञ्चाशद्वत्सरान्ति मे ।।  
37. दिने व्यतीते तद्रात्रावण्डसृष्टिरथाभवत् ।  
तदन्तः स्वपतो विष्णोर्जलमध्यगतस्य तु ।।  
38. नाभ्युत्थिताल्लोकमयात् प्राकृतात् पद्मकोशतः ।  
पाद्मः ब्रह्मोत्थितस्सार्धं सप्तत्रिंशच्चतन्मये ।।  
39. दिनान्तिमे निशायां च नाशोऽण्डस्य जगत्पतेः ।  
व्युत्क्रमात्पूर्वमानेन स्थूलसूक्ष्मस्य नाशनम् ।।  
40. एवं शतायुषः पूर्णेद्विपरार्धात्मकायुषी ।  
स्वयं चात्मस्वरूपाणाम् एकीभावं करोत्यजः ।।  
41. यावत्कालेनात्मसृष्टिरेकीभावस्तु तावता ।  
एकीभूतेपि रमति तथैकीभूतमायया ।।  
42. तावत्कालं ततः पश्चात् सुप्तवत् स्वापयत्यजः ।  
सार्धद्विषड्ब्रह्मवर्षमिति शिष्टे निशान्ति मे ।।  
43. भागे पुनः पूर्ववच्च आत्मसृष्ट्यादिमीश्वरः ।  
करोति पुरुषस्तस्य नायुर्मानं विधीयते ।।  
44. एवं विधापरिमितानन्तानन्तपरात्मके ।  
काले भाविन्यपि हरिः सृष्ट्यादीशः करिष्यति ।।  
45. स्वन्तन्त्रस्यास्य मर्यादा अस्वतन्त्रैर्न शक्यते ।  
लङ्घितुं पूर्णशक्तेर्हि वशे सर्वं चराचरम् ।।  
46. येऽनन्तकालतस्तस्य मृतिजन्मजरादयः ।  
आयासदुःखदौर्भाग्यचिन्तासन्तापपूर्वकाः ।।  
47. अज्ञानेर्ष्यासूयपीडा कामक्रोधभयादयः ।  
कृशतारोगदुरितपुण्यलेपादयस्तथा ।।  
48. आशाहानिश्च वृद्धिश्च क्षुत्तृट्कम्पादयस्तथा ।  
नासन् दोषाः नोत्तरत्र भविष्यन्त्यखिलेश्वरे ।।  
49. तत्तद्दुर्जनसङ्घैश्च ये कल्प्याः दोषसञ्चयाः ।  
तत्तद्विरोधि सुगुणानन्त्यपूर्णस्य मीलुषः ।।  
50. तद्दोषलेशगन्धोपि न विष्णोरिति निश्चयः ।  
यः कालः परमाण्वादि द्विपरार्धावसानकः ।।  
51. तेषु सर्वेषु कालेषु तत्तन्नाम्ना रमापतिः ।  
तत्सामर्थ्यव्यञ्जकश्च स्थित्वा रक्षत्यजः प्रभुः ।।  
52. नित्यः कालप्रवाहोयमनित्यास्तु क्षणादयः ।  
नष्टेषु सत्सुकालेषु वर्तमानेषु वै क्रमात् ।।  
53. अविनाश्य स्वरूपोसौ तत्प्रवाहस्य रक्षकः ।  
शताब्दस्सम्मितः कालो ब्रह्मणः परसंज्ञकः ।।  
54. सकालस्तु निमेषाख्यः अहश्च परमेशितुः ।  
इत्यज्ञजनबुद्धीनां शुद्ध्यर्थमुपचर्यते ।।  
55. अत आहुर्महाप्राज्ञाः कालतोनन्तमीश्वरम् ।  
अथापि परकालान्तं ब्रह्माणं जनयन्विभुः ।।  
56. अङ्गीकरोति तं कालमहोयदखिलेश्वरः ।  
रात्रिमानादि शून्योपि तावन्तं कालमीश्वरः ।।  
57. रात्रित्वेन चरत्येवं ब्रह्मादीन्स्वापयत्यजः ।  
निशायाश्चरमे भागे आत्मसृष्ट्यादिमीश्वरः ।।  
58. करोति पुरुषस्तस्य आयुर्मानं विधीयते ।  
एवं विधापरिमितानन्तानन्तपरात्मकः ।।  
59. कालाव्यतीता सृष्ट्यादि कर्तुर्विष्णोः परात्मनः ।  
स्वरूपेन्द्रियवद्योसौ कालोरूपादिवर्जितः ।।  
60. पूर्वपूर्वसु कालेषु नष्टेष्वन्ये भवन्ति हि ।  
उत्तरत्रायास्यमानपरमाणुप्रवाहतः ।।  
61. संयोज्यघटिकाद्यास्तु कालोज्ञेयः समानतः ।  
घटिकायाममासाद्या नैकदा सम्भवन्ति हि ।।  
62. आयुर्मानविहीनस्यानन्तानन्तपरात्मकैः ।  
विष्णोः कालानन्त्यमितौ कालज्ञान(नं)प्रयोजकम्।।  
63. वेदानामक्षराणाञ्च देशन्याव्याकृतस्य च ।  
रमायाः सर्वजीवानां मुक्तानां लिङ्गसंयुजाम् ।।  
64. समस्तलिङ्गदेहानां जडायाः प्रकृतेस्तथा ।  
एतेषामस्वतन्त्राणां स्वतन्त्रवशवर्तिनाम् ।।  
65. कालानन्त्यमितौ नित्यं कालज्ञान(नं)प्रयोजकम् ।  
अनित्या(अनन्ता)नां जडानां च सूक्ष्मस्थूलशरीरिणाम् ।।  
66. आयुर्माने शरीराणां कालज्ञनं प्रयोजकम् ।  
एवं कालगतिं जानन् कालभीतिं तरिष्यति ।।  
67. एकस्मिन्परकालेतु एकमण्डं जगद्गुरुः ।  
दशावरणसंयुक्तं सृजत्यवति हन्त्यजः ।।  
68. नैकदाजाण्डबहुलं स्रष्टुमिच्छति केशवः ।  
ब्रह्माणं गरुडं शेषम् इद्रं प्राणं रविं सुरान् ।।  
69. एकमेकं हरिर्मुक्तं(क्त)परकाले करोत्यजः ।  
तथाप्यजाण्डानन्तानां नियन्ताऽजाण्डरूपवान् ।।  
70. हरिः तादृङ्महारूपानन्तानन्तानि वै हरेः ।  
रोमाङ्कुरेष्वनन्तेषु संवसन्तीति हि श्रुतिः ।।  
71. तादृशानन्तरूपाणाम् अनन्त्यानन्त्ययोगतः ।  
अधश्चोर्ध्वं चाष्टदिक्षु संयुक्तानामनन्तशः ।।  
72. रूपानन्त्यैरपूर्णोरु देशे पूर्णतनुर्हरिः ।  
अत्यभिन्नोरुचित्सौख्यबलादि गुणविग्रहः ।।  
73. निर्विशेषः सर्वगतः सूक्ष्मस्थूलादिरूपकः ।  
समशक्तिः समज्ञानबलादिशुभसद्गुणः ।।  
74. समाधिकविहीनश्च रमयानन्तरुपया ।  
सहस्वाधीनया सत्याऽशेषचिज्जडभृद्धरिः ।।  
75. स्वभिन्नायाः श्रियाः भिन्नाः मुक्तामक्तासुचिद्गुणैः ।  
भिन्नैर्नित्यजडैस्सत्यैः भिन्नैः जीवेश्वरैः सदा ।।  
76. विभिन्नो विश्वतो विष्णुः देशतो गुणतो विभुः ।  
अनन्तानन्तरूपेण अभिन्नोभिन्नवद्धरिः ।।  
77. पूर्णोपि जडचिद्रूपं सृजत्यवति हन्त्यजः ।।

।। इति श्री परतत्तवनर्णये प्रकाशसंहितायां प्रथमपरिच्छेदे तृतीयोऽध्यायः ।।
