+++
title = "००३"

+++
तृतीयोऽध्यायः - 3  
श्रीरुवाच---  
नित्यनिर्दोषनिःसीमकल्याणगुणशालिनी।  
अहं नारायणी नाम सा सत्ता वैष्णवी परा ।। 1 ।।  
1. - - - - - - - - - - - - -  
देशात्कालात्तथा रूपात्परिच्छेदो न मे स्मृतः।  
संवित्तिरेव मे रूपं [1]सर्वैश्वर्यादिको गुणः ।। 2 ।।  
2. स्वरूपनिरूपको धर्मः ज्ञानम्। अन्ये पञ्चापि गुणाः निरूपितस्वरूपगुणभूता इत्यर्थः।  
[1. सैवै D. ]  
स्वस्वातन्त्र्यवशेनैव विभागस्तत्र वर्तते।  
विज्ञानैश्वर्यशक्त्यात्मा[2] विभागो यः स ईरितः ।। 3 ।।  
3. इत्थं विभागोऽपि मदिच्छाकृत एवेत्याह---स्वस्वातन्त्र्येति।  
[2. शक्त्यात्म E. I. ]  
विज्ञानैश्वर्यशक्तीनामुन्मेषस्त्वपरोऽधुना।  
अतर्क्याया ममोद्यत्या [3]नियोगानर्हया सदा ।। 4 ।।  
4. अपर इति। पूर्वं शुद्धसृष्टौ एक उन्मेष उक्तः। अधुना अशुद्धात्मकत्रैगुण्यसृष्टावन्य उन्मेष इत्यर्थः।  
[3. नुयोगा E. I. ]  
इच्छयान्यत्कृतं रूपमासीज्ज्ञानादिके त्रिके।  
यथैवेक्षुरसः स्वच्छो गुडत्वं प्रतिपद्यते ।। 5 ।।  
5. ज्ञानादित्रिकरूपं सत्त्वादित्रिकात्मना अन्यथा कृतमासीदित्यर्थः।  
तद्वत्स्वच्छमयं ज्ञानं सत्त्वतां प्रतिपद्यते।  
रजस्त्वं च ममैश्वर्यं तमस्त्वं शक्तिरप्युत ।। 6 ।।  
6. तदेवाह---तद्वदिति। ज्ञानं सत्त्वतया, ऐश्वर्यं रजस्तया, शक्तिश्च तमस्तया जातमिति भावः।  
एते त्रयो गुणाः शक्र त्रैगुण्यमिति शब्द्यते।  
रजःप्रधानं तत्सृष्टौ त्रैगुण्यं परिवर्तते ।। 7 ।।  
7. त्रैगुण्यमिति चातुर्वर्ण्यमितिवत् स्वार्थे ष्यञ्‌।  
स्थितौ सत्त्वप्रधानं तत् संहृतौ तु तमोमुखम्।  
अहं संविन्मयी पूर्वा व्यापिन्यपि पुरंदर ।। 8 ।।  
8. - - - - - - - - - - - -  
अधिष्ठाय गुणान् सृष्टिस्थितिसंहृतिकारिणी।  
निर्गुणापि गुणानेतानधिष्ठायात्मवाञ्छया ।। 9 ।।  
9. निर्गुणापीति। पूर्वं षाडुगुण्यस्योक्तत्वात् अत्र निर्गुणपदस्य सत्त्वरजस्तमोरूपमिश्रगुणरहितेत्यर्थः। आत्मवाञ्छयेत्यनेन जगत्सृष्ट्यादौ लीलैव प्रयोजनमित्युक्तं भवति। यथाह भगवान् बादरायणः---"लोकवत्तु लीलाकैवल्यम्" इति।  
चक्रं प्रवर्तयाम्येका सृष्टिस्थित्यन्तरूपकम्।  
शक्रः---  
विधाद्वयं समास्थाय ज्ञानाद्ये तु [4]युगत्रये ।। 10 ।।  
10. - - - - - - - - - - - - -  
[4. गुणत्रये A. G. I. ]  
शुद्धेतरविभागेन किमर्थं त्वं प्रवर्तसे।  
विधयोरनयोः पद्मे संबन्धः कः परस्परम् ।। 11 ।।  
11. - - - - - - - - - - - - -  
एतत्पृष्टा मया ब्रूहि नमस्ते पद्मसंभवे।  
श्रीः---  
अनियोज्यं ममैश्वर्यमिच्छैव मम कारणम् ।। 12 ।।  
12. - - - - - - - - - - - - -  
मुह्यन्त्यत्र महान्तोऽपि तत्त्वं श्रृणु तथापि मे।  
ईशेशितव्यभावेन परिवर्ते [5]सदा ह्यहम् ।। 13 ।।  
13. शुद्धेतरसृष्ट्योः संबन्ध उच्यते---ईशेशितव्येति। रक्ष्यरक्षकभाव इत्यर्थः।  
[5. सदाप्यहम् A. B. C. I. ]  
ईशो नारायणो ज्ञेय ईशता तस्य चाप्यहम्।  
ईशितव्यं तु विज्ञेयं चिदचिच्च पुरंदर ।। 14 ।।  
14. - - - - - - - - - - - -  
चिच्छक्तिस्तु परा तत्र भोक्तृतां प्रतिपद्यते।  
भोग्योपकरणस्थानरूपं तस्या अचित्पदम् ।। 15 ।।  
15. - - - - - - - - - - - - -  
अनाद्यया समाविद्धा सा चिच्छक्तिरविद्यया।  
मत्प्रवर्तितया नित्यं चिच्छक्तिर्भोक्तृतां गता ।। 16 ।।  
16. - - - - - - - - - - - - -  
अहंममत्वसंबन्धाद्ध्यचित्स्वेनाभिमन्यते।  
अविद्या सा तिरोभावं विद्यया याति वै यदा ।। 17 ।।  
17. - - - - - - - - - - - - -  
चिच्छक्तिर्निरभीमाना तदा मद्भावमेष्यति।  
तां विद्यां शुद्धमार्गस्थां परव्यूहादिरूपिणी ।। 18 ।।  
18. - - - - - - - - - - - - -  
प्रवर्तयामि कारुण्याज्ज्ञानसद्भावदर्शिनी।  
रक्ष्यरक्षकभावोऽयं संबन्धो विधयोर्द्वयोः ।। 19 ।।  
19. - - - - - - - - - - - -  
विधा रक्षति शुद्धाद्या रक्ष्यते च [6]विधापरा।  
एतत्ते कथितं शक्र किं भूयः श्रोतुमिच्छसि ।। 20 ।।  
20. - - - - - - - - - - - - -  
[6. तथा F. ]  
शक्रः---  
ईशेशितव्यभावेन किमर्थं त्वं[7] प्रवर्तसे।  
ईशितव्यं कियद्भेदं किंरूपं तत्र मे वद ।। 21 ।।  
21. - - - - - - - - - - - - -  
[7. च F. ]  
श्रीः---  
स्वभावो [8]नानुयोज्योऽयं मम नारायणस्य च।  
[9]ईशोऽहमीशितव्यो न स च देवः सनातनः ।। 22 ।।  
22. - - - - - - - - - - - - - -  
[8. अननु A. B. C. ]  
[9. ईशो हि ई A. B. C. G. ]  
ईशितव्यं द्विधा प्रोक्तं चिदचिव्द्यतिरेकतः।  
चिच्छक्तिर्भोक्तृरूपात्र सा च [10]चिद्रूपधारिणी ।। 23 ।।  
23. - - - - - - - - - - - - - -  
[10. मद्रूप E. ]  
भोग्योपकरणस्थानैरचिच्छक्तिस्त्रिधा स्थिता[11]।  
प्रसरन्त्यास्तृतीयं मे सा च पर्व स्मृतं बुधैः ।। 24 ।।  
24. - - - - - - - - - - - - - -  
[11. मता D; स्मृता I. ]  
विभक्ते अपि ते एते शक्ती चिदचिदात्मिके।  
मत्स्वाच्छन्द्यवशेनैव मम रूपे सनातने ।। 25 ।।  
25. - - - - - - - - - - - -  
चिच्छक्तिर्विमला शुद्धा चिन्मय्यानन्दरूपिणी।  
अनाद्यविद्याविद्धेयमित्थं संसरति ध्रुवम् ।। 26 ।।  
26. - - - - - - - - - - - -  
अचिच्छक्तिर्जडाप्येवमशुद्धा परिणामिनी।  
त्रिगुणआपि ममैवेदं स्वाच्छन्द्यात् प्रविजृम्भितम् ।। 27 ।।  
27. - - - - - - - - - - - - - - -  
धूमकेतुर्यथा धूमं[12] दीप्यमानो भजेत् स्वयम्।  
शुद्धसंवित्स्वरूपापि भजे साहमचिद्गतिम् ।। 28 ।।  
28. ज्वलनस्वभावोऽपि धूमकेतुर्यथा मलिनधूमरूपतां प्रतिपद्यते, तथा ज्ञानस्वरूपाप्यहमचिद्भावमापद्य इत्यर्थः।  
[12. धूमात् A. B. C. D. G. ]  
अनाक्रान्ता विकल्पेन [13]शब्दैरप्यकदर्थिता।  
आद्यानोपधिनाप्येवं वर्तेऽहमचिदात्मना ।। 29 ।।  
29. आध्यानोपधिनेति। मदिच्छारूपोपादिनेत्यर्थः। ध्यानालम्बनार्थमिति वार्थः। यथा वक्ष्यति---`ध्यानविश्रामभूमयः' (4-24) इति।  
[13. शब्देनाप्य E. I. ]  
बहिरन्तःपदार्थे हि चित्स्वरूपमखण्डितम्।  
विशिनष्टि तथाप्येतच्चित्रयोपाधिसंपदा ।। 30 ।।  
30. - - - - - - - - - - - -  
स्वातन्त्र्यमेव मे हेतुर्नानुयोज्यास्मि किंचन।  
[14]इत्थंप्रभावामेवं मां विदन्‌ भुद्धो भविष्यसि ।। 31 ।।  
31. - - - - - - - - - - - - - - - -  
[14. इदंप्रभावाम् A. B. C. G. ]  
शक्रः---  
कथं सृजसि वै लोकान् सुखदुःखसमन्वितान्।  
असृष्टिर्हि वरं यद्वा सृष्टिरस्तु सुखात्मिका ।। 32 ।।  
32. असृष्टिरिति। अत्र "सृजेच्च सुखमेवैकमनुकम्पाप्रचोदितः" इति श्लोकवार्त्तिकवचनं स्मर्तव्यम्।  
श्रीः---  
अनाद्यविद्याविद्धानां जीवानां सदसन्मयम्।  
संचितं कर्म संप्रेक्ष्य मिश्रां सृष्टिं करोम्यहम् ।। 33 ।।  
33. - - - - - - - - - - - - - -  
शक्रः---  
क्षीरोदसंभवे देवि स्वाच्छन्द्यं ते कथं भवेत्।  
कर्म चेत्समवेक्ष्य त्वं विदधासि सुखासुखे ।। 34 ।।  
34. - - - - - - - - - - - - -  
श्रीः---  
कुर्वत्या मम कार्याणि कर्म तत्करणं स्मृतम्।  
कर्तुश्च करणापेक्षा न स्वातन्त्र्यविघातिनी ।। 35 ।।  
35. - - - - - - - - - - - - -  
निरवद्या स्वतन्त्राहं नानुयोगपदे स्थिता।  
विभजे बहुधात्मानं कर्तृकर्मक्रियादिना ।। 36 ।।  
36. - - - - - - - - - - - -  
शक्रः---  
यद्वा तद्वास्तु तद्देवि स्वातन्त्र्यं ते यदीदृशम्।  
सृष्टिप्रकारमाख्याहि नमस्ते पद्मसंभवे ।। 37 ।।  
37. - - - - - - - - - - - -  
इति [15]श्रीपाञ्चरात्रसारे लक्ष्मीतन्त्रे [16]त्रैगुण्यप्रकाशो नाम तृतीयोऽध्यायः  
[15. श्रीपञ्चरात्रसारे A; श्रीपाञ्चरात्रे I. ]  
[16. मिश्रसृष्टि G; A. B. C. D. F. omit the title. ]  
********इति तृतीयोऽध्यायः********