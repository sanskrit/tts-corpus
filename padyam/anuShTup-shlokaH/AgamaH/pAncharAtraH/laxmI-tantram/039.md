+++
title = "०३९"

+++
एकोनचत्वारिंशोऽध्यायः - 39  
श्रीः---  
शृणु भोगान् सुरेशान दत्तैस्तुष्यामि यैरहम्।  
येषु मे वितता शक्तिर्भोग्यभोगाय तिष्ठते ।। 1 ।।  
1. तिष्ठते; स्वाशयं प्रकाशयन्ती तिष्ठतीत्यर्थः। प्रकाशनार्थे तङ्।  
यथाशक्त्यनुरूपेण तत्तद्भोगोपकल्पने।  
दिव्यशक्तिप्रभेदैस्तैर्विचित्रैः स्त्यानतां गतैः ।। 2 ।।  
2. - - - - - - - - - - - -  
संपूर्णमीस्वरार्हं तद्भावनीयमशेषतः।  
मृद्वास्तरणसंस्तीर्णमादावासनमुत्तमम् ।। 3 ।।  
3. भोगविशेषा उच्यन्ते---मृद्वित्यादिना। भगवदाराधने षडासनानि; यथा---मन्त्रासनम्, स्नानासनम्, अलंकारासनम्, भोज्यासनम्, पुनर्मन्त्रासनम्, पर्यह्कासनं चेति। तत्र प्रथमं मन्त्रासनमत्रोच्यते।  
अर्घ्यं पाद्यं मधूपर्कस्तथैवाचमनीयकम्।  
प्रणामपूर्वकं पश्चादात्मात्मीयनिवेदनम् ।। 4 ।।  
4. तस्मिन्नासने समर्पणीयानाह---अर्घ्यमित्यादिना। आत्मात्मीयनिवेदनप्रकारमाह पाद्मे (4-3-140)---"दासोऽहं ते जगन्नाथ सपुत्रादिपरिग्रहः। प्रेष्यं प्रशाधि कर्तव्ये मां नियुङ्‌क्ष्व हिते सदा।।" इति।  
अनुज्ञाप्य ततः पश्चात् स्नानासनमनुत्तमम्।  
पादपीठमथार्घ्यं च ततः पाद्यप्रतिग्रहः ।। 5 ।।  
5. द्वितीयं स्नानासनमत्र। अत्र मन्त्रः सात्त्वते (6-26)---"स्फुटीकृतं मया देव त्विदं स्नानपरे त्वयि। सपादपीठं परमं शुभं स्नानासनं महत्। आसादयाशु स्नानार्थं मदनुग्रहकाम्यया।।" इति।  
पाद्याम्बु पादुके स्नानशाटी मात्रा च शालिका।  
दर्पणं गन्धतोयं च पाणिप्रक्षालनार्थकम् ।। 6 ।।  
6. मात्रा च शालिकेति। अक्षताग्रशुभ्रवर्णशालितण्डुलपूर्णपात्रमत्र मात्रापदार्थः। तथा च पाद्मे (4-6-36)---"शालितण्डुलमात्रया" इति। एतच्च मात्रादानमाराधनमध्यापतितवैकल्यपरिहाराय।  
दन्तकाष्ठं च वदनप्रक्षालाचमनाम्बुनी।  
गन्धतैलं च चूर्णं च शालिगोधूमसंभवम् ।। 7 ।।  
7. - - - - - - - - - - - -  
हरिद्राचूर्णसंमिश्रमीषत्पद्मकभावितम्।  
उद्वर्तनार्थं तदनु स्नानार्थं खलिसंयुतम् ।। 8 ।।  
8. खलिः मृगमदादिवासनावासितं घनीभूतगन्धतैलकिट्टकम्।  
उष्णाम्बु चन्दनं चन्द्रमिश्रितं लेपनार्थकम्।  
क्षीरं दधि घृतं गव्यं मध्वैक्षवरसं तथा ।। 9 ।।  
9. चन्द्रः घनसारः।  
सुगन्धामलकाभिश्च लोध्रतोयं ततः परम्।  
रक्तचन्दनतोयं च रजनीवारि चोत्तमम् ।। 10 ।।  
10. - - - - - - - - - - - -  
ग्रन्थिपर्णीपयः पश्चात् ततश्च तगरोदकम्।  
प्रियङ्गुजटिलासिद्धार्थकसर्वौषधीजलम् ।। 11 ।।  
11. - - - - - - - - - - - -  
पुष्पपत्रफलाम्भांसि बीजगन्धोदके तथा।  
हेमरत्नसरित्तीर्थकेवलाम्बूनि च क्रमात् ।। 12 ।।  
12. - - - - - - - - - - - -  
स्नानीयांम्बुसमेतानि देयान्यम्बून्यमूनि तु।  
अर्घ्यपात्रात्तथैवार्घ्यं स्नानानामन्तरान्तरा ।। 13 ।।  
13. - - - - - - - - - - - -  
दद्यात् सपुष्पतोयेन क्षालनं चान्तरान्तरा।  
स्नानशिष्टाम्बुसंपूर्णं {1}हरिद्राशालिसंभृतम् ।। 14 ।।  
14. स्नपनानन्तरं नीराजनमुच्यते---स्नानशिष्टेति।  
{1. हरिद्राग्रन्थि B. }  
स्रगादिसंयुतं कुम्भं हस्ते कृत्वापरत्र तु।  
सिद्धार्थैर्धूपवत् पात्रं भ्रामयित्वा तु मूर्धनि ।। 15 ।।  
15. हस्ते; वामहस्ते। अपरत्र; दक्षिणहस्ते।  
बहिः क्षिपेत्ततो दद्यात् सुधौते चाङ्गशाटिके।  
केशोदकापकर्षार्थमम्बरं देहवारिहृत् ।। 16 ।।  
16. - - - - - - - - - - -  
अन्तरीयोत्तरीये द्वे सुधौते वाससी शुभे।  
भाविते गन्धधूपेन दद्याद् भद्रासनं ततः ।। 17 ।।  
17. भद्रासनम्; स्नानासनम्।  
शोधयेत् पूर्णकुम्भैस्तु खप्लुतं भावयेद्धरिम्।  
अलंकारासनं पश्चाद्देयं मृद्वास्तरोल्बणम् ।। 18 ।।  
18. खप्लुतम्; द्वादसान्तस्थितम्। तृतीयमलंकारासनमाह--अलंकारेति।  
तत्र सर्वं प्रदातव्यमर्घ्यपाद्यादि पूर्ववत्।  
{2}विवेचनं च केशानां कङ्कतेन प्रशोधनम् ।। 19 ।।  
19. कङ्कतं केशप्रसाधनी।  
{2. निवेशनं A. }  
शीर्षण्यास्ताः सुमनसस्ततश्चूडोपकल्पनम्।  
{3}चन्दनाद्याः सुगन्धाश्च व्यजनं शोषणार्थकम् ।। 20 ।।  
20. - - - - - - - - - - - - - -  
{3. चन्दनाद्यास्तु A. B. }  
मकुटाद्या अलंकाराः प्रदेयाः परमाद्भुताः।  
स्रजो नानाविधाकाराः सात्त्विकैः कुसुमैश्चिताः ।। 21 ।।  
21. - - - - - - - - - - - - - -  
पुष्पाञ्जलिः पदद्वन्द्वे प्राकारः सुमनश्चयैः।  
गन्धद्रव्यसुशीतेन ह्यञ्जनेनाञ्जनं दृशोः ।। 22 ।।  
22. - - - - - - - - - - - -  
तथैवालम्भनं चापि ललाटतिलकं तथा।  
आदर्शो विमलो मृष्टः परितश्च समीक्षणम् ।। 23 ।।  
23. - - - - - - - - - - - - - -  
प्रदीपश्च प्रधूपश्च वाहनं चेतनेतरत्।  
स्तुतिमङ्गलगीतानि नृत्तवादित्रदर्शनम् ।। 24 ।।  
24. चेतनेतरत् वाहनमिति। सुवर्णादिनिर्मितं हस्त्यश्वादि।  
मात्राश्च रत्नसंपूर्णा भोगच्छिद्रप्रपूरणाः।  
बुद्ध्या विरचितास्तास्ता राजराजोचिताः क्रियाः ।। 25 ।।  
25. - - - - - - - - - - - - - -  
अलंकारासनस्थाय त्वेते भोगा हि मन्मयाः।  
अथ भोज्यासनं देयमर्ग्यपाद्यादिकं तथा ।। 26 ।।  
26. मन्मया इत्यनेनाध्यायादावुक्तो विषयः स्मार्यते। तुरीयं भोज्यासनमुपवर्ण्यते---अथेति।  
यजेत मधुपर्केण {4}यथा तदवधारय।  
पयसो मधुनो दध्नः संयोगो मधुपर्ककः ।। 27 ।।  
27. मधुपर्कमाह--पयस इति।  
{4. यथावत् B. F. }  
पात्रं पुरः प्रतिष्ठाप्य मधुपर्केण पूरितम्।  
अर्हणं तर्पणं चार्घ्यात् पृथक् पात्रद्वये भवेत् ।। 28 ।।  
28. - - - - - - - - - - - - -  
{5}अर्हणेनार्चनं पूर्वं ततश्च मधुपर्ककम्।  
तर्पणं तर्पणीयाभिस्ततो निष्पुंसनं करे ।। 29 ।।  
29. अर्हणमापोशनम्। तर्पणम्; पानीयतीर्थम्। निष्पुंसनम्; हस्तोद्वर्तनम्।  
{5. अर्हणं चार्चनं B. }  
देयमाचमनं पश्चान्मात्रा गौर्माधुपर्किकी।  
यष्टव्यमन्नयज्ञेन साङ्गेन मधुपर्कवत् ।। 30 ।।  
30. पुनः मधुपर्कदानसंभावितवैकल्यपरिहाराय गवा मात्रादानमत्रोच्यते।  
{6}प्रदेया अन्नयज्ञार्था मात्राः शाल्यन्ननिर्मिताः।  
सकर्पूरं च ताम्बूलं प्रदेयमनुवासनम् ।। 31 ।।  
31. पञ्चमे मन्त्रासने समर्पणीयानि ताम्बूलादीनि।  
{6. B. C. F. omit four lines from here. }  
ततश्च विश्रमार्थाय विमानं परमाद्भुतम्।  
प्रदेयं तत्र दातव्यं सर्वमर्घ्यादि पूर्ववत् ।। 32 ।।  
32. षष्ठं पर्यह्कासनमुच्यते---ततश्चेति।  
जपं समाचरेत् पश्चादलक्ष्यमितरैर्जनैः।  
मन्त्रसंस्कृतया सम्यक् शुभया ह्यक्षमालया ।। 33 ।।  
33. जपसंख्यागणनोपकरणेष्वक्षमाला प्रशस्ता।  
प्राकृतस्त्वङ्गुलीभिस्तु पर्वभिस्तु दशोत्तरः।  
शतोत्तरादिसंख्यस्तु विज्ञेयो ह्यक्षमालया ।। 34 ।।  
34. - - - - - - - - - - - -  
वाचिकः क्षुद्रकर्मार्थमुपांशु सिद्धिकर्मणि।  
मानसो मोक्षलक्ष्मीदो ध्यानात्मा सर्वसिद्धिकृत् ।। 35 ।।  
35. जपविशेषो वाचिकादिः।  
अक्षमाला तथा कार्या न दृश्या प्राकृतैर्यथा।  
अक्षास्थिमात्रा मण्य उत्तमाः परिकीर्तिताः ।। 36 ।।  
36. - - - - - - - - - - - -  
धात्रीफलास्थिसदृशा मध्यमाः परिकीर्तिताः।  
{7}अधमा बदरास्थ्याभाः श्रेष्ठमष्टशतात्मकम् ।। 37 ।।  
37. - - - - - - - - - - - - - -  
{7. अथवा A. }  
तदर्धं मध्यमं प्रोक्तं तदर्धमधमं स्मृतम्।  
सौवर्णं द्रव्यसिद्ध्यर्थे पुष्ट्यर्थे पितृकर्मणि ।। 38 ।।  
38. अक्षमालामणिविशेषानाह---सौवर्णमित्यादिना।  
राजतं ताम्ररूपं तु मेधावीर्यजयाप्तये।  
त्रापुषं यक्षिणीसिद्धौ सैसं रक्षःपिशाचयोः ।। 39 ।।  
39. - - - - - - - - - - - -  
वेतालसाधनार्थं तु रीतिजं कांस्यजं तु तत्।  
अक्षसूत्रं परिज्ञेयं नागपन्नगसाधने ।। 40 ।।  
40. रीतिः पित्तललोहविशेषः।  
आयसं क्षुद्रकर्मार्थमिति धातुमयो मणिः।  
आयुरारोग्यभूत्यर्थः{8} सर्वो मणिमयो मणिः ।। 41 ।।  
41. - - - - - - - - - - - - -  
{8. वृद्ध्यर्थः C. }  
मोक्षाय शान्तये चैव स्फाटिको मणिरुच्यते।  
सौभाग्ये वैद्रुमः कार्यः सौत्रः कार्यस्तु मुक्तये ।। 42 ।।  
42. सैत्रः; तन्तुनिर्मितः।  
शान्तये मुक्तये पुष्ट्यै तुलसीमूलजो मणिः।  
सर्वसिद्धिप्रदः पाद्मो मणिः शाङ्खः श्रियै मतः ।। 43 ।।  
43. - - - - - - - - - - - - - -  
आयुःप्रजायशोदः स्यान्मौक्तिको मणिरुत्तमः।  
आदद्यादेकमेतेषां शुभकाले गुणाधिके ।। 44 ।।  
44. - - - - - - - - - - -  
अस्रेण गन्धतोयेन क्षालयेत्तदनन्तरम्।  
{9}शाणकार्पासजोर्णानां कृत्वा सूत्रं नवं दृढम् ।। 45 ।।  
45. - - - - - - - - - - - - -  
{9. B. omits four lines from here. }  
त्रिगुणं त्रिगुणीकृत्य चतुर्धा वा यथा दृढम्।  
क्षालयित्वास्रतोयेन तेनैव ग्रथयेन्मणीन् ।। 46 ।।  
46. - - - - - - - - - - -  
अनूनानधिकांस्तुल्यानचलान् ग्रथितान्तरान्।  
इष्टसंख्यामणिप्रोतसूत्रान्तद्वितयोपमम्।।  
मणिं प्रकल्पयेन्मेरुमक्षमालाविधिस्त्वयम् ।। 47 ।।  
47. मेरुः जपसूत्रप्रधानग्रन्थिस्थो बृहन्मणिविशेषः।  
इति {10}श्रीपाञ्चरात्रसारे लक्ष्मीतन्त्रे बहिर्यागप्रकाशो{11} नामैकोनचत्वारिंशोऽध्यायः  
{10. श्रीपञ्चरात्र A.; श्रीपाञ्चरात्रे B. }  
{11. बहिर्यागो A. }  
********इत्येकोनचत्वारिंशोऽध्यायः********