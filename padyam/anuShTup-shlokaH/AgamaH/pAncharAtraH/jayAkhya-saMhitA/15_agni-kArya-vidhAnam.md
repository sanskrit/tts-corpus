+++
title = "१५ अग्नि-कार्य-विधानम्"

+++
अथाग्निकार्यविधानं नाम पञ्चदशः पटलः  
  
  
श्रीभगवान्  
  
जपं कृत्वा यथाशक्ति जपान्ते पूजयेत्प्रभुम् ।  
भक्तितश्चार्घ्यपुष्पाभ्यां ततो धूपानुलेपनैः ॥ १ ॥  
  
पश्चात्सन्तर्पयेद्विप्र अग्निमध्यगतं प्रभुम् ।  
  
प्। १३३) 
### कुण्ड-परिकल्पन-विधानारम्भः  
  
देवादुत्तरदिग्भागे कुण्डं कुर्यात्सलक्षणम् ॥ २ ॥  
  
देवागारात्तु वाऽन्यत्र भूमिभागे सलक्षणे ।  
धूमनिर्गमनोपेतमण्टपे सुसमे शुभे ॥ ३ ॥  
  
तत्र कुर्यात्पुरा वेदिं चतुरश्रां समन्ततः ।  
सर्वलक्षणसम्पन्नां कुर्यात्कुण्डं तदूर्ध्वतः ॥ ४ ॥  
  
चतुरश्रं समं श्रेष्ठं वर्तुलं वा मनोरमम् ।  
द्विग्विदिक्संस्थितं चैव काम्यानां कर्मणां हितम् ॥ ५ ॥  
  
निष्कामो वा सकामो वा मध्यतस्सर्वदिक्षु च ।  
  

### कुण्डानां दिग्भेदेन फलभेदः  
  
ईशानदिग्गते कुण्डे मन्त्रात्मा तपितो हरिः ॥ ६ ॥  
  
ददाति सिद्धिं भौलोकीं तत्सिद्धीप्सोर्महात्मनः ।  
वियद्गतिपरः कुण्डे जुहुयात्पूर्वदिक्स्थिते ॥ ७ ॥  
  
रिपूणां निग्रहार्थाय होममाग्नेयदिग्गते ।  
होमं दक्षिणदिक्कुण्डे शान्त्यर्थी ह्याचरेत्सदा ॥ ८ ॥  
  
उत्सादनार्थमन्येषां कुण्डे नैऋतदिग्गते ।  
अपमृत्युजयार्थी च सर्वोपप्लवशान्तये ॥ ९ ॥  
  
होमं वारुणदिक्कुण्डे मन्त्रस्सन्तर्पितो यदा ।  
(हुत्वा वारुणदिक्कुण्डे मन्त्रं सन्तर्पयेत्सुधीः?)  
यदा वायव्यदिक्कुण्डे मन्त्रस्सन्तर्पितस्तदा ॥ १० ॥  
  
विविधानि निधानानि प्रयश्छ(च्छ)त्यचिरेण तु ।  
आरोग्यं सम्पदं पुष्टिं प्रददाति च मन्त्रराट् ॥ ११ ॥  
  
तर्पितस्सौम्यदिक्कुण्डे नात्र कार्या विचारणा ।  
  

### आहुति-सङ्ख्या-भेदेन कुण्डानां मान-भेदः  
  
शतार्धसङ्ख्यहोमे च कुण्डं स्याद्द्वादशाङ्गुलम् ॥ १२ ॥  
  
होमे साष्टशते चैवमुष्ट्यरत्निसमं भवेत् ।  
होमे सार्धशते चैव सारत्निस्सकनिष्ठिका ॥ १३ ॥  
  
हस्तं सहस्रहोमे तु अयुताख्ये द्विहस्तकम् ।  
लक्षहोमे चतुर्हस्तं कोटिहोमेऽष्ट हस्तकम् ॥ १४ ॥  
  
प्। १३४) 
### खातमानम्  
  
विस्तारार्धेन सर्वत्र खातस्तु परिशस्यते ।  
स्वीयात्प्राङ्मेखलामानादायं खाते युगं पुरः ॥ १५ ॥  
  
त्यक्त्वा तु मेखलाबन्धं ततश्चैव समारभेत् ।  
  

### कुण्डमानभेदेन मेखलानां मानभेदाः  
  
प्रमाणं मेखलानां च यवद्वादशसम्मितम् ॥ १६ ॥  
  
द्वादशाङ्गुलमानस्य कुण्डस्य परिकीर्तितम् ।  
विस्तारतुल्यमुच्छ्रायो मेखलानां महामते ॥ १७ ॥  
  
मेखलात्रितयं चैवमेकीकृत्य तु जायते ।  
विस्तारस्तु ततोच्छ्रायस्सार्धं तु चतुरङ्गुलम् ॥ १८ ॥  
  
रत्निमात्रस्य कुण्डस्य मेखला द्व्यङ्गुलाः स्मृताः ।  
अङ्गुलं सकनिष्ठस्य कुण्डस्यार्धोत्तरं द्वयम् ॥ १९ ॥  
  
त्र्यङ्गुला हस्तमात्रस्य कुण्डस्य समता स्मृता ।  
द्विहस्तस्य द्विजश्रेष्ठ मेखलाश्चतुरङ्गुलाः ॥ २० ॥  
  
चतुर्हस्तस्य कर्तव्यास्सर्वाश्चैव षडङ्गुलाः ।  
अष्टाङ्गुलिश्च कुण्डस्य अष्टहस्तस्य कीर्तिताः ॥ २१ ॥  
  

### नाभिलक्षणम्  
  
दिङ्मध्येऽप्यथ कुण्डस्य नाभिं (?) कुर्याद्द्विजोत्तम ।  
अश्वत्थपत्रसदृशीं मेखलोपरि संस्थिताम् ॥ २२ ॥  
  
यदुक्तं प्राङ्मया मानं मेखलानां क्रमेण तु ।  
एकीकृत्य तु तत्सर्वं मध्यात्सूत्रेण लाञ्छयेत् ॥ २३ ॥  
  
अर्धमर्धेन्दुवद्बाह्यात्तत्र चातिशयेन च ।  
मुखाद्यभ्यन्तरं यावत्क्रमेणानेन ह्रासयेत् ॥ २४ ॥  
  
उभयोः पक्षयोर्विप्र गजोष्ठाकृतिवत्तथा ।  
पृष्ठतो मेखलमानात्किञ्चित्कार्या द्विजोन्नता ॥ २५ ॥  
  
एकमेखलमानाच्च त्र्यंशेनार्धेन वा मुने ।  
क्रमेण ह्रासयेत्तावत्तावद्वै मेखलोच्छृतिः ॥ २६ ॥  
  
ईषदुच्चा भवेत्सा वै मेखलोपरि संस्थिता ।  
एकमेखलतुर्यांशमानं कुण्डान्तरे द्विज ॥ २७ ॥  
  
प्। १३५) योन्येषु (?) निस्सृतं कुर्यात्तमेवाधोगतं तु वै ।  
आक्रम्य मेखलाभूमिं यावत्खातं तु संस्पृशेत् ॥ २८ ॥  
  
इत्येतत्कथितं नाभेर्लक्षणं च यथास्थितम् ।  
साधनं चतुरश्रस्य विद्धि कुण्डस्य यागवत् ॥ २९ ॥  
  
चतुरश्रस्य वै मध्ये सूत्रं कृत्वा भ्रमं (?) ततः ।  
चतुरश्रं समं कुर्यात्सर्वदिक्कोण वर्जितम् ॥ ३० ॥  
  

### कुण्डानां विकल्पः  
  
नित्यनैमित्तके होमे वृत्तं वा चतुरश्रकम् ।  
त्रिमेखलं तु कर्तव्यमोष्ठनाभिसमन्वितम् ॥ ३१ ॥  
  
द्विमेखलं वा विप्रेन्द्र सुश्लक्ष्णं च मनोरमम् ।  
एकमेखलकं वाऽपि कुण्डं क्षेपणि(?)णकर्मणि ॥ ३२ ॥  
  

### कुण्डे हवनस्य प्राशस्त्यम्  
  
कुर्याच्चलं स्थिरं वाऽपि न हि कुण्डं विना शुभम् ।  
हवनं विप्र मन्त्राणां तस्मात्कुण्डं च साधयेत् ॥ ३३ ॥  
  

### देशकालवैगुण्येन कुण्डस्यासम्भवे हवनप्रकारः  
  
देशकालवशाच्चैव कुण्डं न घटते यदि ।  
तं विना हवनच्छेदो न कार्यस्सिद्धिमिच्छता ॥ ३४ ॥  
  
शोधिते ह्युपलिप्ते च स्थले चलमृदान्विते ।  
होमस्तु विहितस्सम्यक् मन्त्रस्यामन्त्रितस्य च ॥ ३५ ॥  
  
पिण्डिका चतुरश्रा तु बहिस्सर्वत्र शस्यते ।  
मध्ये पद्मं प्रकुर्वीत श्रीपद्मं पद्ममध्यगम् ॥ ३६ ॥  
  
एवं कृते शुभे कुण्डे अग्निकार्यं समाचरेत् ।  
यागगेहात्तु वाऽन्यस्मिन्यदि गेहे महामुने ॥ ३७ ॥  
  
पूर्ववद्वारयागं तु कृत्वा सम्प्रविशेत्ततः ।  
तत्रैव यदि वा कुर्याद्दत्वाऽन्यच्चासनं शुभम् ॥ ३८ ॥  
  
तत्र पूर्वोक्तविधिना उपविश्य समाहितः ।  
  

### कुण्डसंस्कारप्रकारः  
  
कुण्डस्यारम्भकाले तु संस्कारा न कृता यदि ॥ ३९ ॥  
  
निष्पन्नस्य च ते सर्वे विधेयाश्च क्रमेण तु ।  
ताडयेदस्त्रमन्त्रेण पुष्पैर्दक्षिणपाणिना ॥ ४० ॥  
  
प्। १३६) गृहीत्वा चैकदेशात्तु कुण्डमध्याच्च मृत्कणम् ।  
अङ्गुष्ठानामिकाभ्यां तु हृदयेन समुद्धरेत् ॥ ४१ ॥  
  
अस्त्रेणैव समीकृत्य न स्यान्निम्नोन्नतं यथा ।  
सेचयेत्कवचेनैव कुट्टयेत्तदनन्तरम् ॥ ४२ ॥  
  
लेपयेद्गन्धतोयेन अस्त्रेण परिशोधयेत् ।  
उल्लिखेदस्त्रराजेन दर्भकाण्डेन यत्नतः ॥ ४३ ॥  
  
भूमावभ्यन्तरे कुण्डे दक्षिणाशादितः क्रमात् ।  
उत्तराशावधिर्यावद्दद्याद्रेखात्रयं समम् ॥ ४४ ॥  
  
प्रत्यग्भागात्समारभ्य नयेत्पूर्वमुखं तु तत् ।  
तन्मध्ये त्रितयं चान्यद्रेखाणामुत्तरामुखम् ॥ ४५ ॥  
  
एवमुल्लिख्य विधिना प्रोक्षयेत्कवचेन तु ।  
अच्छिन्नाग्रैस्ततो दर्भैरस्त्रमन्त्राभिमन्त्रितैः ॥ ४६ ॥  
  
कुण्डभित्तिगणं सर्वं प्रोत्थितं परिभूषयेत् ।  
कृत्वैवमक्षवाटं तु कुण्डसंस्कारमुत्तमम् ॥ ४७ ॥  
  

### नाभिपूजनम्   
  
समभ्यर्च्य ततोऽर्घ्याद्यैर्मध्यतः प्रणवेन तु ।  
तेनैव विधिना नाभिं पूजयेच्चन्द्रसन्निभाम् ॥ ४८ ॥  
  

### मेखलापूजनम्  
  
मेखलात्रयपूजायां हृन्मन्त्रं तु प्रयोजयेत् ।  
  

### मेखलात्रये तत्त्वत्रयस्य पूजनम्  
  
ततस्तत्वत्रयं पूज्यं मेखलात्रितयोपरि ॥ ४९ ॥  
  
प्रधानपुरुषेशाख्यं प्रणवत्रितयेन च ।  
अर्घ्यैर्विलेपनैर्धूपैरिष्ट्वा कुण्डं पुरा द्विज ॥ ५० ॥  
  
[कुण्डमध्ये आधारशक्त्याद्यासनकल्पनपूर्वकं   
नारायणाख्यायाः शक्तेः स्थापनप्रकारः]  
  
चतुष्पथे तु कुण्डस्थे सपुष्पं दर्भविष्टरम् ।  
हृन्मन्त्रेण च विन्यस्य तत्रोपर्यथ पूजयेत् ॥ ५१ ॥  
  
सम्पूज्याग्निं समादाय सम्भ्राम्यायतनं त्रिधा ।  
योनिमार्गेण निक्षिप्य वह्निबीजमनुस्मरेत् ॥ ५२ ॥  
  
प्। १३७) आधारशक्तिपूर्वं च आसनं वैष्णवं च यत् ।  
तत्र नारायणाख्यां वै शक्तिं विद्योतलक्षणाम् ॥ ५३ ॥  
  
लक्ष्म्याकृतिपदं प्राप्ताममृतावृतदेहिनीम् ।  
सर्वातिशयरूपां च सर्वशक्तिसमन्विताम् ॥ ५४ ॥  
  
 सौकुमार्येण रूपेण सर्ववस्त्वन्तरस्थिताम् ।  
शाश्वतीं सृष्टिमार्गेण अवतार्य हृदम्बुजे ॥ ५५ ॥  
  
पुरा ध्यानक्रमेणैव हृन्मन्त्रेण हृदम्बुजात् ।  
स्वनामपदयुक्तेन सनमःप्रणवादिना ॥ ५६ ॥  
  
रेचकेन विनिक्षिप्य कुण्डहृत्पद्ममध्यतः ।  
सम्पूज्य गन्धपुष्पाद्यैः पद्ममुद्रां पदर्श्य च ॥ ५७ ॥  
  
चक्रमन्त्रेण संयुक्तामेवं कुर्याच्च सन्निधिम् ।  
  

### वह्नेरुत्पादनक्रमः  
  
आदौ च भगवच्छक्तेर्वह्नेरुत्पादनाय च ॥ ५८ ॥  
  
आदायारणिजं चाग्निं सूर्यकान्तोद्भवं तु वा ।  
लोहपाषाणजं वाऽथ अदुष्टं लौकिकं तु वा ॥ ५९ ॥  
  
तैजसे ताम्रपात्रेऽथ मृण्मयेऽभिनवे तथा ।  
  

### अग्नेस् ताडन-प्रोक्षणादयो बाह्याः पञ्च-संस्काराः  
  
सन्ताड्य चास्त्रमन्त्रेण प्रोक्षयेच्छिखया च तम् ॥ ६० ॥  
  
अर्चयेत्कवचेनैव कवचेनावकुण्ठ्य च ।  
प्लावयेदमृतेनैव नेत्रमन्त्रेण नारद ॥ ६१ ॥  
  
[अग्नेः स्वात्मन्युपशमापादनपूर्वकं सृष्टिक्रमेण   
पदात्पदमवतारितस्य नाभिगतत्वचिन्तनम्]  
  
पूरकेणोपसृत्याथ स्वात्मन्युपशमं नयेत् ।  
क्रमादानन्दशक्तौ तु प्राग्वदुद्धृत्य योजयेत् ॥ ६२ ॥  
  
सृष्टिक्रमेण तद्भूयो ह्यवतार्य पदात्पदम् ।  
शब्दास्पदावधिर्यावत्स्मरेन्नाभिगतं ततः ॥ ६३ ॥  
  

### नाभिकुण्डस्थतया भाविते तेजोविशेषे होमक्रमः  
  
प्रणवेन तु नाभिस्थमग्नीषोमात्मकं यजेत् ।  
त्रिधा समिद्भिर्भिन्नेन अद(ह ?) मादिभिरादरात् ॥ ६४ ॥  
  
त्रयाणामथ बीजेन भिन्नेनाथ यजेद्द्विज ।  
प्। १३८) एकाहुतिप्रदानेन तत्रस्थो बुध्यते यथा ॥ ६५ ॥  
  
तेन मार्गेण जप्तव्यं ध्यात्वा चाज्यामृतं हृदि ।  
  

### तस्याग्नेः स्वमन्त्रेण नाभीकुण्डादुत्थापनम्  
  
ततः स्वमन्त्रेणोत्थाप्यो नाभिकुण्डाद्धुताशनः ॥ ६६ ॥  
  

### अग्नेर्मन्त्रः  
  
कृत्वाऽदौ प्रणवं विप्र तदन्ते त्वजितं न्यसेत् ।  
अशेषभुवनाधारमथ ऊर्ध्वेऽस्य योजयेत् ॥ ६७ ॥  
  
ऊर्ध्वाधोभ्यां च तस्यैव भूधरोर्जौ न्यसेत्ततः ।  
त्रैलोक्यैश्वर्यदं मूर्ध्नि बीजस्यास्य महामते ॥ ६८ ॥  
  
ततः क्रमेण संयोज्य धरेशाद्यं च सप्तकम् ।  
सुपर्णसञ्ज्ञापर्यन्तं सप्तकस्यास्य योजयेत् ॥ ६९ ॥  
  
उर्ध्वाधोभ्यां च नालं तु मायाव्योमे तथोपरि ।  
तेजसे पदमादाय ततः सप्तार्चिषे पदम् ॥ ७० ॥  
  
स्वाहासमन्वितश्चाग्नेर्मन्त्रो ह्यष्टादशाक्षरः ।  
  
[स्वमन्त्रेण नाभीकुण्डादुद्बोधितस्य तेजसः पात्रस्थवह्नौ   
प्रक्षेपः]  
  
धूधूशब्दशरीरान्तं (?) सच्छब्दालोकबोधितम् ॥ ७१ ॥  
  
विकल्पधूमनिर्मुक्तं सच्चैतन्यस्फुलिङ्गिनम् ।  
नादान्तेन क्षिपेद्विप्र सिद्धिमार्गेण पूर्ववत् ॥ ७२ ॥  
  
पुरा हृते च पात्रस्थे वन्हौ वन्हि (ह्निं ?) विशुद्धये ।  
करद्वयेन चादाय भ्राम्य कुण्डे विनिक्षिपेत् ॥ ७३ ॥  
  

### कुण्डमध्ये प्रक्षिप्तस्याग्नेश् चिन्तन-विशेषः  
  
कुण्डमध्यस्थया चाथ शक्त्या नारायणाख्यया ।  
नासाग्रेण तमग्निं च घ्रातं ध्यायेत्स्वहृद्गतम् ॥ ७४ ॥  
  

### वह्नेरुद्बोधनम्  
  
त्रिपञ्च सप्त वा दद्यात् समिधे हृदयेन च ।  
वह्नेरुद्बोधनार्थं तु नेत्रमन्त्रेण नारद ॥ ७५ ॥  
  

### पर्यग्निकरणम्  
  
पर्यग्निकरणं कुर्याद्धृदयेनार्द्रपाणिना ।  
  

### परिस्तरणम्  
  
स्तरं ततोऽस्त्रमन्त्रेण चतुर्दिक्षु त्रिधा त्रिधा ॥ ७६ ॥  
  
प्। १३९) प्रागादौ तु यथामूलं तदग्रैश्छादितं भवेत् ।  
कुर्यात् स्तरसमाप्तिं तु सर्वदाऽत्मन उत्तरे ॥ ७७ ॥  
  
स्तरोपर्यथ संस्थाप्य वन्हिकार्योपयोगि यत् ।  
  

### प्रणीतापात्रेघ्म-स्रुक्-स्रुवाद्य्-उपकरण-द्रव्य-सादनम्  
  
प्रणीतापात्रयुग्मं तु तथेध्मयुगलं तु वै ॥ ७८ ॥  
  
स्रक्स्रुवद्वितयं चैवमाज्यस्थालीं तथैव हि ।  
सर्वं सम्प्रोक्ष्य मूलेन निधायाथ स्तरोपरि ॥ ७९ ॥  
  
प्रणीतापात्रमापूर्य तोयेन तदनन्तरम् ।  
तत्रासनवरं ध्यात्वा विष्णुमूलेन विन्यसेत् ॥ ८० ॥  
  
याग(गे ?)यज्ञपिति(ते?)र्मन्त्रमेवं संस्थाप्य चोत्तरे ।  
  

### परिधिविधानम्  
  
प्रदद्याच्च ततो विप्र परिधीन्हृदयेन च ॥ ८१ ॥  
  
यज्ञकाष्ठोद्भवान्स्पष्टान्सपर्णान्हस्तसम्मितान् ।  
चतुर्यवपरीणाहानगारे हस्तसम्मिते ॥ ८२ ॥  
  
अन्येषां द्व्यङ्गुला वृद्धिः परिधीनां द्विजोत्तम ।  
यावदष्टकरं कुण्डमत ऊर्ध्वं न कारयेत् ॥ ८३ ॥  
  

### ब्रह्मादिलोकपालार्चनम्  
  
विष्टराणि ततो दद्यात्तेषु पृष्ठे हृदा मुने ।  
तत्पृष्ठे पूजयेन्नित्यं लोकपालान्स्वदिक्स्थितान् ॥ ८४ ॥  
  
ब्रह्ममाहेन्द्ररुद्रादीन्गन्धपुष्पादिभिः शुभैः ।  
  

### स्रुक्स्रुवयोः संस्कारक्रमः  
  
स्रुक्सुवाभ्यां च संस्कारमुपयामाग्रगैः कुशैः ॥ ८५ ॥  
  
स्रुवं द्वादशधा शोध्यं ह्यस्त्रेणोष्णेन वारिणा ।  
तथैव द्विजशार्दूल स्रुक्संशोध्या द्विधैव तु ॥ ८६ ॥  
  
सङ्क्षाल्यौ स्रुक्स्रुवौ ह्येवं शिखामन्त्रेण वै ततः ।  
कुण्डस्थेनाग्निना ताप्यौ  
  

### स्रुक्स्रुवयोर्लक्षणम्  
  
			तयोर्लक्षणमुच्यते ॥ ८७ ॥  
  
स्वबाहुदण्डमानेन मन्त्रज्ञः कल्पयेत्पुरा ।  
प्। १४०) दैवीस्रुक्सिद्धये काष्टं विस्ताराच्च षडङ्गुलम् ॥ ८८ ॥  
  
दैर्घ्याद्भागद्वयेनाथ दण्डमष्टास्रमुच्यते ।  
सार्धद्व्यङ्गुलमानं तु कृत्वा शेषं तु शोधयेत् ॥ ८९ ॥  
  
कलशं दण्डमूले तु कुर्यात्पद्माननं शुभम् ।  
कर्णिकास्थो यथा दण्डो भवेद्वै मुनिसत्तम ॥ ९० ॥  
  
त्रिवलिं त्वथवा शङ्खं यथा दण्डस्तदास्यगः ।  
कृत्वाऽग्रस्थं द्विधा भागं समांशेन प्रयत्नतः ॥ ९१ ॥  
  
द्व्यङ्गुलं चाथ भागस्य वैपुल्यं चाग्रतः क्रमात् ।  
दण्डावस्थस्य भागस्य त्र्यङ्गुलं परितः समम् ॥ ९२ ॥  
  
दत्वा भ्रमं ततः कुर्यान्निम्नं खातं सलक्षणम् ।  
तन्मध्ये पङ्कजं कुर्यात्प्रफुल्लं चोर्ध्वपल्लवम् ॥ ९३ ॥  
  
आज्यकोशं तु तं विद्धि सप्तपञ्चपलोपमम् ।  
पद्ममध्ये निमग्ना च कर्णिका वै सकेसरा ॥ ९४ ॥  
  
द्वादशारं बहिश्चक्रं पद्मस्याष्टदलस्य च ।  
पद्मबाह्ये तु कर्तव्यं शङ्खं कोणचतुष्टये ॥ ९५ ॥  
  
ततोऽग्रभागस्य मुने पार्श्वयोरुभयोरपि ।  
एकैकमङ्गुलं शोध्यं स विभाज्यस्त्रिधा ततः ॥ ९६ ॥  
  
कर्णमेकेन भागेन मध्ये त्वस्यौ (त्वंसौ ?) द्वयेन तु ।  
विच्छिन्नं वक्त्रमंसाभ्यां मध्यमेकाङ्गुलेन तु ॥ ९७ ॥  
  
विस्तारं कर्णतुल्यं तु वर्जयित्वा ततः पुरा ।  
कर्णदेशात्समारभ्य शेषं तु परिशोधयेत् ॥ ९८ ॥  
  
क्रमागतेन सूत्रेण स्याद्वाराहाननं यथा ।  
ततः पुष्करपत्रात्तु मुखाग्रं यावदेव हि ॥ ९९ ॥  
  
कुर्यादाज्यप्रणालं तु समं न्यूनाङ्गुलं मुने ।  
ईषद्वै क्रमसूक्ष्मं च नाज्यं याति यथा द्रुतम् ॥ १०० ॥  
  
हस्तमात्रं ततः कुर्यात्स्रुवं विप्र मनोरमम् ।  
विस्तारं द्व्यङ्गुलं काष्ठं वैपुल्याच्च तदर्धतः ॥ १०१ ॥  
  
विस्तारमानादग्रेऽस्य वृत्तं कुर्याद्द्विरङ्गुलम् ।  
क्रमात्तन्निम्नखातं च गोलके चैव मुद्रितम् ॥ १०२ ॥  
  
प्। १४१) मध्ये मृगपदाकारचिन्हेन तु विराजितम् ।  
विस्तारस्य त्रिभागेन ग्रीवा साश्रा त्रिरङ्गुला ॥ १०३ ॥  
  
मूले चोभयतः कुर्यात्स्वस्तिकं द्व्यङ्गुलायतम् ।  
विचित्ररचनायुक्तं दण्डं श्लक्ष्णं तु वा भवेत् ॥ १०४ ॥  
  
स्रुवमेवंविधं कुर्याद्धोमकर्मणि साधकः ।  
संस्कारार्थं ततोग्नेर्वै तेन होमं समाचरेत् ॥ १०५ ॥  
  

### अग्नेः संस्कारद्वैविध्यम्  
  
अग्नेश्च दश संस्काराः कुण्डमध्यगतस्य च ।  
बाह्ये तु पञ्चसंस्कारा एवं पञ्चदश स्मृताः ॥ १०६ ॥  
  
प्रोक्षणं ताडनं बाह्ये अर्चनं चावकुण्ठनम् ।  
अमृतीकरणं वन्हेः पञ्चैते कथिताः पुरा ॥ १०७ ॥  
  

### अग्नेर्गर्भन्यासादिसंस्काराः  
  
कुण्डमध्ये तु वै विप्र प्राग्लक्ष्म्यां तु प्रयोजनम् ।  
गर्भन्यासं पुंसवनं ततो वै वक्त्रकल्पना ॥ १०८ ॥  
  
सीमन्तं वक्त्रनिर्यासं निष्क्रामं जातकर्म च ।  
नामध्येयं च भोगं च प्राशनाद्यं द्विजाखिलम् ॥ १०९ ॥  
  
अधिकारं च सर्वान्वै हृदा कुर्याच्च नारद ।  
  
[अथाज्यसंस्काराः]  
  
आज्यकर्मणि वै कुर्याद्दशैवं विधिपूर्वकम् ॥ ११० ॥  
  
अधिश्रयणमादौ हृन्मन्त्रेण कवचेन च ।  
सम्प्लवोत्प्लवने चैव उपाधिश्रयणं तथा ॥ १११ ॥  
  
प्रसादीकरणं चैव पवित्रीकरणं तथा ।  
ततो नीराजनं नाम त्रीण्येतानि च नारद ॥ ११२ ॥  
  
हृन्मन्त्रेण च कार्याणि कवचेनावकुण्ठनम् ।  
अवलोकामृतीकारौ तेनैव तदनन्तरम् ॥ ११३ ॥  
  
भाण्डस्थस्य यदाज्यस्य दर्भैः प्रज्वलितैः पुरा ।  
स्पर्शनं विद्धि संस्कारमधिश्रयणसञ्ज्ञकम् ॥ ११४ ॥  
  
प्। १४२) ततः पाणिद्वयेनैव अनामाङ्गुष्ठपीडितम् ।  
मध्यनम्रं कुशाकाण्डं गृहीत्वाऽज्योपरि ॥ ११५ ॥  
  
नयेत्तच्चनयेद्विप्र तमग्नौ निक्षिपेत्कुशम् ।  
सम्प्लवोत्प्लवनावेतौ संस्कारौ परिकीर्तितौ ॥ ११६ ॥  
  
उपाधिश्रयणं नाम यत्तद्रावणमुच्यते ।  
परिवर्तनमन्यस्मिन्भाण्डे दोषापनुत्तये ॥ ११७ ॥  
  
प्रसादीकरणं ह्येतत्ततो दार्भं पवित्रकम् ।  
विनिक्षिपेच्च तन्मध्ये पवित्रीकरणं च तत् ॥ ११८ ॥  
  
कुण्डादुल्मुकमादाय ज्वलन्तं धूमवर्जितम् ।  
तेनावर्तं सकृद्विप्र तद्वै नीराजनं स्मृतम् ॥ ११९ ॥  
  
नीरजीकृत्य तत्पश्चात्कवचोदरगं स्मरेत् ।  
अवकुण्ठनमेतद्धि तर्जन्या यत्प्रदक्षिणम् ॥ १२० ॥  
  
तेजसा हृदयस्थेन दृग्गतेनावलोकनम् ।  
निरीक्षणमिदं विप्र ततस्तत्रोपरि स्मरेत् ॥ १२१ ॥  
  
चन्द्रमण्डलमध्यस्थं धेनुमुद्रासमन्वितम् ।  
मन्त्रं वै सौरभेयं च स्फुरदिन्दुशतप्रथम् ॥ १२२ ॥  
  
तदन्तरस्थं मन्त्रेशं हिमाचलनिभं स्मरेत् ।  
तत्स्रुतैरमृतौघैश्च शशिजैर्धेनुजैरपि ॥ १२३ ॥  
  
सर्वसंस्कारसंयुक्तं स्मरेदाज्यं च भावितम् ।  
अमृतीकरणं नाम इदं ते सम्प्रकाशितम् ॥ १२४ ॥  
  
अवलोक्यामृतीकृत्य दातव्ये चैव चक्षुषी ।  
  
[स्रुक्स्रुवाभ्यां कुण्डस्य दक्षिणवामभागयोः क्रमादाज्यहोमः]  
  
स्रुव(च ?) माज्येन सम्पूर्य सूर्यबीजेन चिन्तयेत् ॥ १२५ ॥  
  
सहस्रांशुं च तन्मध्ये दद्यात्कुण्डस्य दक्षिणे ।  
अपरस्मिन्स्रुवे ध्यात्वा सोमाख्येनाक्षरेण तु ॥ १२६ ॥  
  
पूर्णं शशाङ्कबीजं च प्रदद्यात्तु तदुत्तरे ।  
  
[कुण्डस्य मध्यभागे अग्नीषोमात्मकस्य यजनप्रकारः]  
  
ताभ्यामभ्यन्तरे पश्चादग्नीषोमात्मकं यजेत् ॥ १२७ ॥  
  
यद्बीजं हि सतत्त्वस्य शरीरस्याखिलस्य च ।  
अविभागेन वै यत्र संस्थिता देहधातवः ॥ १२८ ॥  
  
प्। १४३) बहिः (र्हि ?) कण्ठोपमं ध्यात्वा लक्ष्मीबीजान्तरस्थितम् ।  
उक्तं (क्त ?) बीजद्वयेनैव मन्त्रेणैकीकृतेन वै ॥ १२९ ॥  
  
प्राग्वद्धृतं स्वयं दद्याद्ध्यान(त ?)मस्त्रसमन्वितम् ।  
  
[तिलादिहोमद्रव्याणामाज्येन संस्कारः]  
  
ततश्चाज्येन संस्कार्याः सर्वहोम्यास्तिलादयः ॥ १३० ॥  
  
[अग्नेर्गर्भाधानादिसंस्काराणां विवेचनम्]  
  
अग्नेर्होमेऽथ कर्तव्यः सर्वसंस्कारसिद्धये ।  
हृदाऽनलं पुटीकृत्य कर्मनाम समुच्चरेत् ॥ १३१ ॥  
  
सम्पादयामि स्वाहान्तः सर्वकर्मस्वयं क्रमः ।  
  
[अथ तत्र गर्भाधानसंस्कारविवेचनम्]  
  
श्रीकुक्षिकुहरे यद्वै बहिष्ठस्य प्रवेशनम् ॥ १३२ ॥  
  
गर्भाधानं तु तं विद्धि संस्कारं प्रथमं मुने ।  
  
[पुंसवनम्]  
  
घ्राणयोगाच्च या शक्तिर्वन्हि(न्हेः ?) श्रीजठरे स्थिता ॥ १३३ ॥  
  
ज्वालारूपाऽक्षया सूक्ष्मा तस्याश्चित्प्रसरो हि यः ।  
भगवच्छक्तिचैतन्यसंसर्गाच्च शनैः शनैः ॥ १३४ ॥  
  
सत्वे (स्मृत्वै ?) तज्जुहुयादाज्यं तन्मन्त्रेणोदितेन च ।  
भवेत्पुंसवनं चाग्नेश्चिच्छक्तिनयनात्तु वै ॥ १३५ ॥  
  
[अथ वक्त्रकल्पना]  
  
तस्य चार्चिष्मतो वक्त्रात्प्रबुद्धस्योद्भवन्ति ताः ।  
आलोके दहने शक्त्या (क्ता ?) निराकारस्य साम्प्रतम् ॥ १३६ ॥  
  
गोलकाकृतिमात्रस्य विद्धि तां वक्त्रकल्पनाम् ।  
  
[सप्तानां वक्त्रार्चिषां नामानि]  
  
तासां वक्त्रार्चिषां चैव शृणु नामानि नारद ॥ १३७ ॥  
  
प्रभा दीप्तिः प्रकाशा च मरीचिस्तपनी तथा ।  
कराला लेलिहा चैव कुण्डं व्याप्य व्यवस्थिताः ॥ १३८ ॥  
  
ईशपूर्वाग्निदिग्भागे प्रभाद्यं त्रितयं स्मृतम् ।  
रक्षोवारुणवायव्ये मरीच्याद्यं त्रयं तु तत् ॥ १३९ ॥  
  
प्। १४४) उदग्दिङ्मध्यतो याम्ये स्थितैका लेलिहाऽभिधा ।  
  
[वक्त्रार्चिषां बीजगणः]  
  
आसां बीजगणं विश्वं वह्निबीजावसानकम् ॥ १४० ॥  
  
पूर्वोदितक्रमेणैव प्रणवाद्यं नमोऽन्तकम् ।  
  
[अथ सीमन्तः]  
  
अव्यक्ताश्च तदन्तस्थाः शिरःपाण्यादयोऽखिलाः ॥ १४१ ॥  
  
स्वां स्वां वै कर्मसीमानं प्रबुद्धाः संश्रयन्ति ये ।  
विभागकल्पना तेषां सीमन्तं तदुदाहृतम् ॥ १४२ ॥  
  
[अथ वक्त्रनिर्यासः]  
  
नरसिह्मादयो वक्त्राः स्फुरत्तारकसन्निभाः ।  
शक्तिचैतन्यमध्यस्थाः सा च शक्तिस्तदात्मना ॥ १४३ ॥  
  
सम्यक् परिणता विप्र तस्मात्ता निष्क्रमन्ति वै ।  
स्वस्वस्थाने स्ववीर्येण वक्त्रनिर्यास उच्यते ॥ १४४ ॥  
  
[अथ निष्क्रामः]  
  
मुखश्वासो (से ?) न निर्यातध्यानं श्रीकुक्षिगोचरात् ।  
निष्क्रामः सह वै वह्नेः संस्कारो जुहुयाच्च तम् ॥ १४५ ॥  
  
[अथ जातकम्]  
  
निस्सृतस्य च वै गर्भाज्जातकं तदुदाहृतम् ।  
  
[प्राशनम्]  
  
हिरण्यमधुसर्पिभ्यां स्नानं सम्प्राशनं द्विज ॥ १४६ ॥  
  
[नामकरणम्]  
  
कुर्यात्तदनु वै नाम जातस्याग्नेः प्रयत्नतः ।  
नामकारावसानं च प्रणवं वैष्णवाग्नये ॥ १४७ ॥  
  
[भोगः]  
  
अन्नप्राशनपूर्वस्तु भोगो दारावसानिकः ।  
अभ्यङ्ग एकः संस्कारो होतव्यः पूर्ववद्द्विज ॥ १४८ ॥  
  
[अथाधिकारः]  
  
ततोऽधिकारसञ्ज्ञस्तु संस्कारो बहुरूपधृत् ।  
  
[उक्तसंस्कारसंस्कृतस्याग्नेर्नारायणत्वेन ध्यानम्]  
  
इति संस्कारसंशुद्धं वह्निं नारायणात्मकम् ॥ १४९ ॥  
  
प्। १४५) चतुर्भुजं चतुर्वक्त्रं शङ्खचक्रगदाब्जिनम् ।  
कुण्डमध्यस्थितं ध्यात्वा उदयार्कसमप्रभम् ॥ १५० ॥  
  
[ज्वालामार्गेण हृदये प्रविष्टत्वभावनम्]  
  
तत्र तज्जनितं(तां ?) कुण्डाज्ज्वालामार्गेण चागताम् ।  
परानन्दप्रकाशाभान्नासिक्या(?)द्वादशावधि ॥ ५१ ॥  
  
ततोऽवतारयोगेन प्रविष्टां भावयेद्धृदि ।  
  
[अथ संस्कृतस्याग्नेः पूजनम्]  
  
संस्कृतस्याथ वै वह्नेः पूजां कृत्वा तु भक्तितः ॥ १५२ ॥  
  
पुष्पैर्धूपेन दध्ना च तिलैरक्षतमिश्रितैः ।  
अन्नैर्भक्ष्यफलोपेतैराज्येन क्रमशो द्विज ॥ १५३ ॥  
  
सम्पूर्णहृदयेनैव स्वमन्त्रेणानलं ततः ।  
तर्पयेत यथाशक्ति तिलाज्याद्यैरनुक्रमात् ॥ १५४ ॥  
  
अग्नेः पूर्णाहुतिं दत्वा वौषडन्तां घृतेन च ।  
  
[अग्निमध्ये देवस्य पूजनम्]  
  
ततः पूजा प्रकर्तव्या देवस्याग्नेस्तु मध्यतः ॥ १५५ ॥  
  
[तत्र प्रथमं वन्हेः स्मरणप्रकारः]  
  
पूर्वं तं च स्मरेद्वह्निं साकारं निष्कलप्रभम् ।  
स्वयोगबलवीर्येण व्यापकं सर्वदिग्गतम् ॥ १५६ ॥  
  
सर्वतः करवाक्पादं सर्वतोऽक्षिशिरोमुखम् ।  
कदम्बकुसुमाकारं स्वप्रभाभिर्विराजितम् ॥ १५७ ॥  
  
कुण्डमापूरयन्सर्वं सर्वाकृत्या च सर्वतः ।  
एवं हि विततो व्यापी निराकारः सुदीप्तिमान् ॥ १५८ ॥  
  
[व्योमवद्व्यापकतया भावितस्याग्नेर्मध्ये देवयजनम्]  
  
वह्निं तु व्योमवद्ध्यात्वा तन्मध्ये पूजयेत्प्रभुम् ।  
गन्धपुष्पादिना चैव  
  
[अस्त्रादियजनम्]  
  
			ततोऽस्त्रं कवचं यजेत् ॥ १५९ ॥  
  
दक्षिणे बाहुमार्गे तु अनिरुद्धसमीपतः ।  
अग्नीषोमात्मकं तत्र आत्मरक्षार्थमेव च ॥ १६० ॥  
  
प्। १४६) देवं चक्रस्थितं चक्रं  
  
[अथ होमविधानम्]  
  
			ततो होमं समारभेत् ।  
  
तिलैर्घृतसमायुक्तैः द्रव्यैः सर्वैश्च याज्ञिकैः ॥ १६१ ॥  
  
सुगन्धाज्यप्लुतैश्चैव कुर्वीत विधिवत्ततः ।  
  
[लक्ष्म्यादीनां होमसङ्ख्याविधानम्]  
  
मूलमन्त्राच्चतुर्थांशं लक्ष्म्यादीनां च होमयेत् ॥ १६२ ॥  
  
अङ्गानां शक्तिहोमाच्च अर्धं तु जुहुयात्ततः ।  
तदर्धेन तु वक्त्राणां होमं कुर्याद्द्विजोत्तम ॥ १६३ ॥  
  
वक्त्रेभ्यः कौस्तुभादीनामर्धं तु परिहोमयेत् ।  
सत्यादीनां तदर्धं तु तेभ्यश्चार्धं परेऽक्षरे ॥ १६४ ॥  
  
अर्धमर्धांशसंयुक्तमधिकं चाग्रवर्तिनाम् ।  
  
[जपानुगुण्येन होमस्य कर्तव्यता]  
  
जपकाले यथा होमे कर्तव्यं सिद्धिमिच्छता ॥ १६५ ॥  
  
एवं ज्ञात्वा ततः कुर्यात्कोटिहोमाच्छतावधि ।  
यस्मादतर्पितो मन्त्रो न कदाचित्फलप्रदः ॥ १६६ ॥  
  
कामैरवश्यफलदैर्देशकालसमुद्भवैः ।  
  
[होमद्रव्यनिरूपणम्]  
  
तिलैर्घृतेन पयसा दध्ना वा पायसेन तु ॥ १६७ ॥  
  
सिद्धान्नैः साधितैर्भक्ष्यैर्बीजलाजैश्च तण्डुलैः ।  
मूलैः फलैः पल्लवैर्वा सुप्रशस्तैश्च कोमलैः ॥ १६८ ॥  
  
सुगन्धैः स्थलपद्माद्यैः पुष्पैर्विप्र सितादिकैः ।  
गुग्गुलेनाज्यमिश्रेण साज्यश्रीवेष्टकेन वा ॥ १६९ ॥  
  
धात्रीफलैर्वा सरसैरुत्पलैश्च शुभैस्तथा ।  
सुसितैः सितररक्तैश्च पद्मैर्बिल्वैः सुशोभनैः ॥ १७० ॥  
  
दूर्वाकाण्डैरभग्नाग्रैः दन्तिसद्दन्तनिर्मलैः ।  
एध्ॐभिर्ब्रह्मवृक्षोत्थैः क्षीरद्रुममयैस्तथा ॥ १७१ ॥  
  
अमृता क्षीरसंयुक्ता औदुम्बर्यो मधुप्लुताः ।  
अच्छिन्नाग्रा ह्यभग्नाश्च कण्टकैः परिवर्जिताः ॥ १७२ ॥  
  
सर्वास्त्रिमधुरक्ताश्च घृतयुक्तास्तु वा पुनः ।  
  
प्। १४७) [होमद्रव्यभेदेन फलभेदः]  
  
आज्ययुक्तैस्तिलैः शान्तिः सिद्धयः सकलास्तथा ॥ १७३ ॥  
  
घृतेन पयसा दध्ना होमस्तृप्तिं प्रयच्छति ।  
पायसेन तु सिद्धान्नैर्भक्ष्यैः पुष्टिः सदा भवेत् ॥ १७४ ॥  
  
बीजैर्धान्यैस्तण्डुलैश्च तर्पितो मन्त्रराड् भवेत् ।  
प्रयच्छति सदा श्रेयः प्रसन्नः परमेश्वरः ॥ १७५ ॥  
  
पल्लवैः फलमूलैश्च होमस्तुष्टिं प्रयच्छति ।  
जहाति चापमृत्युं च रोगांश्चोपशमं नयेत् ॥ १७६ ॥  
  
तर्पितः स्थलपद्माद्यैः पुष्पैश्चान्यैः सितादिकैः ।  
सौभाग्यमतुलं विप्र अचिरात्सम्प्रयच्छति ॥ १७७ ॥  
  
गुग्गुल्वाद्यैर्द्विजारोग्यं शुभैर्धात्रीफलैस्तथा ।  
आज्याक्तैः पद्मबीजैश्च लक्ष्मीं शीघ्रं प्रयच्छति ॥ १७८ ॥  
  
उत्पलैर्वश्यकामस्तु भोगकामश्च होमयेत् ।  
दूर्वामृताभिर्होमेन आयुषो वृद्धिमाप्नुयात् ॥ १७९ ॥  
  
एधोभिश्च शुभैर्होमाद्दोषशान्तिप्रदः प्रभुः ।  
  
[आहुतिप्रमाणभेदः]  
  
तिलानां शस्यते होमः सततं मृगमुद्रया ॥ १८० ॥  
  
घृतस्य काषि(र्ष ?)को होमः क्षीरस्य च विशेषतः ।  
शुक्तिमात्राहुतिर्दध्नः प्रसृतिः पायसस्य च ॥ १८१ ॥  
  
ग्रासार्धमात्रमन्नानां भक्ष्याणां स्वप्रमाणतः ।  
सर्वेषामेव बीजानां मुष्टिना होममाचरेत् ॥ १८२ ॥  
  
अग्राङ्गुलिस्तु लाजानां शालीनां पञ्चकं हुनेत् (?) ।  
फलानां स्वप्रमाणं च पल्लवानां तथैव च ॥ १८३ ॥  
  
त्रितीयं मूलखण्डानां पुष्पाणां स्वप्रमाणतः ।  
कर्कन्धुमात्रगुलिका होतव्या गुग्गुलैस्सदा ॥ १८४ ॥  
  
धात्रीफलप्रमाणां वा सम्भवे सति होमयेत् ।  
दूर्वाकाण्डानि विप्रेन्द्र चतुरष्टाङ्गुलानि वा ॥ १८५ ॥  
  
समित्प्रदेशमानेन समच्छेदा त्वगन्विता ।  
  
[स्वाहाकार वषट्कार वौषट्कारादिप्रयोगे निमित्तभेदनिरूपणम्]  
  
स्वाहाकारं सदा होमे पूर्णायां वौषडेव च ॥ १८६ ॥  
  
प्। १४८) तमेव शान्तिके कुर्याद्वषड्वाऽप्ययने सदा ।  
स्वधा पितृक्रियायां च फट्कारः क्षयकर्मणि ॥ १८७ ॥  
  
विद्वेषे हुं वशे हीं च नमो मोक्षप्रसिद्धये ।  
  
[पूर्णाहुतिप्रकारः]  
  
कर्महोमावसाने च घृतेनापूर्य च स्रुव(च)म् ॥ १८८ ॥  
  
अभावात्तु प्रभूतस्य (?) होमद्रव्येन पूरयेत् ।  
तत्रोपरि घृतं दद्यात्ततोर्घ्यकुसुमादिभिः ॥ १८९ ॥  
  
मूलदेशात्समारभ्य स्रुक्सम्पूज्या स्रुवान्विता ।  
घृतयुक्तं तु तद्द्रव्यं स्रुचः पुष्करकुक्षिगम् ॥ १९० ॥  
  
द्रवच्चन्द्रोपमं ध्यायेत्ततः पूर्णं समुद्धरेत् ।  
स्रुग्दण्डं देहनाभौ तु मूले संरोध्य संस्मरेत् ॥ १९१ ॥  
  
निष्कलं मन्त्रनाथं तु पूर्णशीतांशुसन्निभम् ।  
आमूलाच्च मरुच्छक्त्या प्रोद्धरेच्च स्वविग्रहात् ॥ १९२ ॥  
  
विधाय चेश्वराधारे तस्माद्धारामृतं महत् ।  
नासिकासन्धिमार्गेण स्रुक्पद्मे पतितं स्मरेत् ॥ १९३ ॥  
  
सामृतामाज्यधारां च वसुधारामिव क्षिपेत् ।  
मुखमध्ये तु मन्त्रस्य तद्ब्रह्मविवरेऽथवा ॥ १९४ ॥  
  
हृत्पद्मान्तर्गतां सम्यक्प्रविष्टामनुभावयेत् ।  
तया वै बृंहितं मन्त्रं भावयेद्ब्रह्मधारया ॥ १९५ ॥  
  
तृप्तं हृष्टं च पुष्टं च तुष्टं वै साधकोपरि ।  
मन्त्रोच्चारसमेता वै शरीरकरणान्विता ॥ १९६ ॥  
  
ध्यानोपेता द्विजश्रेष्ठ पूर्णेयं परिपातिता ।  
सर्वसिद्धिकरी शश्वन्मोक्षलक्ष्मीविवर्धनी ॥ १९७ ॥  
  
[अग्नेर्वर्णादिभेदैः कर्मसिद्धेर्ज्ञातव्यता]  
  
बहुशुष्केन्धनेऽग्नौ च होतव्यं कर्मसिद्धये ।  
अग्नेर्वर्णाश्च गन्धाश्च शब्दाश्चाकृतयस्तथा ॥ १९८ ॥  
  
विकाराश्च शिखाश्चैव संवेद्याः कर्मसिद्धये ।  
पद्मरागद्युतिः श्रेष्ठो लाक्षालक्तकसन्निभः ॥ १९९ ॥  
  
बालार्कवर्णो हुतभुक् जयार्थं शस्यते द्विज ।  
इन्द्रकोपकवर्णाभः शोणाभो वाऽथ पावकः ॥ २०० ॥  
  
प्। १४९) शक्रचापनिभः श्रेष्ठः कुङ्कुमाभस्तथैव च ।  
रक्तानां पुष्पजातीनां वर्णेनाग्निरिहेष्यते ॥ २०१ ॥  
  
सुगन्धद्रव्यगन्धोऽग्निर्घृतगन्धश्च शोभनः ।  
आयुर्दः पद्मगन्धः स्याद्बहुगन्धश्च सुव्रत ॥ २०२ ॥  
  
उग्रगन्धोऽभिचारे तु विहितः सर्वदाऽनलः ।  
जीमूतवल्लकीशङ्खमृदङ्गध्वनितुल्यकः ॥ २०३ ॥  
  
शब्दोऽग्नेः सिद्धये हेतुरतोऽन्यः स्यादसिद्धिदः ।  
छत्राकारो भ्रमः श्रेष्ठो ध्वजचामररूपकः ॥ २०४ ॥  
  
विमानादिवितानानां प्रासादानां वृषस्य वा ।  
आकारेणाथ हंसानां मयूराणां च सिद्धिदः ॥ २०५ ॥  
  
रक्ताभस्तु यदा वह्निर्लक्षणात्परिदृश्यते ।  
भग्नराजोपलाभश्च स्फटिकाभस्तथा शुभः ॥ २०६ ॥  
  
यद्रूपं कथितं पूर्वं यदि तस्य प्रदक्षिणम् ।  
अन्योन्यत्वं प्रपद्येत तथा सिद्धिकरोऽनलः ॥ २०७ ॥  
  
गर्हितेन तु तर्णेन यदि कापोतिकादिना ।  
परिवर्तं करोत्यग्निस्तदा विप्र विपर्ययम् ॥ २०८ ॥  
  
होमान्ते तन्निमित्तं वै होमं कुर्याच्छताधिकम् ।  
विषमाश्च शिखा वह्नेस्त्रयादयश्च शुभावहाः ॥ २०९ ॥  
  
हस्वा ह्रस्वोन्नता दीर्घा ज्वालाः सिद्धिप्रदाः स्मृताः ।  
स्निग्धः प्रदक्षिणावर्तः श्रुतिप्रच्छादितध्वनिः ॥ २१० ॥  
  
स नित्यमेव शुभकृद्यदन्यैर्वर्जितो गुणैः ।  
  
[होमे प्रशस्तोऽग्निः]  
  
प्रदीप्ते लेलिहानेऽग्नै निर्धूमे सगुणे तथा ॥ २११ ॥  
  
हृद्ये तुष्टिप्रदे चैव होतव्याः श्रियमिच्छता ।  
  
[होमे वर्ज्योऽग्निः]  
  
अल्पतेजोऽल्परूपश्च विष्फुलिङ्गसमन्वितः ॥ २१२ ॥  
  
ज्वालाभ्रमविहीनश्च कृशानुर्नैव सिद्धिदः ।  
अप्रबुद्धे सधूमे च जुहयाद्यो हुताशने ॥ २१३ ॥  
  
कर्महानिर्भवेत्तस्य त्वाभिचारार्थमश्नुते ।  
दुर्गन्धश्चावलीढश्च पीतः कृष्णश्च यो भवेत् ॥ २१४ ॥  
  
प्। १५०) असकृत्कुं लिखेद्यस्तु स तु दद्यात्पराभवम् ।  
  
[तिथिभेदेन फलभेदाः]  
  
शुभे ग्रहे सुनक्षत्रे शुक्लपक्षे तिथिष्वपि ॥ २१५ ॥  
  
द्वादश्यां धर्मकामार्थानग्निस्थः कुरुते विभुः ।  
सौभाग्यं तु त्रयोदश्यामेकादश्यां ध्रुवं जयः (यं ?) ॥ २१६ ॥  
  
पञ्चम्यां द्रव्यसिद्धिं च नवम्यां कीर्तिदः प्रभुः ।  
तिथयः शुक्लपक्षे तु प्रोक्ताः सौभाग्यकर्मणि ॥ २१७ ॥  
  
यथाकामं तु मोक्षार्थी पक्षयोरुभयोरपि ।  
  
[प्रभाद्यर्चिःसप्तके क्रमादेकैस्मिंस्तर्पितस्य मन्त्रस्य फलभेदः]  
  
प्रभामूर्तिगतो मन्त्रस्तर्पितो यदि नारद ॥ २१८ ॥  
  
विद्यां प्रयच्छत्यचिरात् दीप्तिस्थो भूप्रदः प्रभुः ।  
तापयत्थाशु शत्रूणां प्रकाशोपर्यवस्थितः ॥ २१९ ॥  
  
शत्रुक्षयं ददात्याशु मरीच्यामूर्ध्वगो विभुः ।  
तपन्यामूर्ध्वगो मन्त्रः सर्वतापोपशान्तिदः ॥ २२० ॥  
  
विपक्षोच्चाटनं कुर्यात्करालासंस्थितो विभुः ।  
लेलिहावस्थितो मन्त्रो यदि सन्तर्पितो मुने ॥ २२१ ॥  
  
दद्यादभीप्सितं चैव देहान्ते परमं पदम् ।  
इदमुक्तं मया विप्र होमकर्म समासतः ॥ २२२ ॥  
  
[होमान्ते कर्तव्यस्य तदुत्तराङ्गस्य विधानम्]  
  
होमान्ते सानलं मन्त्रं भूयः पुष्पादिभिर्यजेत् ।  
मुद्राः प्रदर्शयेत्सर्वा मूलमन्त्रादितः क्रमात् ॥ २२३ ॥  
  
सन्दर्शयेत्ततो वह्नेर्मुद्रां मन्त्रसमन्विताम् ।  
  
[अग्निमुद्रा]  
  
पद्माकारौ करौ कृत्वा अङ्गुष्ठौ च कनिष्ठिके ॥ २२४ ॥  
  
सम्मील्य चाग्रदेशात्तु कर्णिकेव यथा द्विज ।  
तर्जन्यादित्रयं शेषमूर्ध्वगं च करद्वयात् ॥ २२५ ॥  
  
असंलग्नं तु निक्षिप्तं मुद्राऽग्नेः सम्प्रकीर्तिता ।  
  
[मण्डले विन्यस्तस्य मन्त्ररूपस्य भगवतो मूर्धनि   
पुष्पाञ्जलिसमर्पणप्रकारः]  
  
मण्डलाग्रं ततो यायाद्धोमं विष्णोः समर्प्य च ॥ २२६ ॥  
  
आपूर्य पाणियुगलं पुष्पैस्तत्रोपरि स्थितम् ।  
प्। १५१) संस्मरेन्निष्कलं मन्त्रममृतेनोपबृंहितम् ॥ २२७ ॥  
  
प्रभूतदीप्तिच्छुरितं निक्षिपेन्मन्त्रमूर्धनि ।  
  
[अथ प्रार्थना]  
  
तर्पितोऽसि विभोर्भ(भ ?)क्त्या होमेनानलमध्यगम्(ग ?) ॥ २२८ ॥  
  
होमद्रव्येषु यद्वीर्यं तदिदं चात्मसात्कुरु ।  
गृहीतं भावयेत्तेन प्रसन्नेनान्तरात्मना ॥ २२९ ॥  
  
[अथ मण्डलस्थस्य विसर्जनप्रकारः]  
  
विसर्जनं ततः कुर्याद्दत्वाऽर्घ्यं धूपसंयुतम् ।  
  
[अथ प्रसादस्य शिरसि धारणम्]  
  
प्रसादार्घ्यं सपुष्पं च कर्णिकोर्ध्वात्परिच्युतम् ॥ २३० ॥  
  
गृहीत्वा स्वात्मनो मूर्ध्नि दत्वा  
  
[मण्डलादुद्धृतरजसा तिलकधारणम्]  
  
						ऽथ रजसा मुने ।  
  
ललाटे तिलकं कुर्यात्पीतरक्तेन मण्डलात् ॥ २३१ ॥  
  
[अर्घ्यपात्रे न्यस्तस्य मन्त्रस्य पूरकेण स्वदेहे व्याप्तत्वभावनम्]  
  
द्विधा यश्चार्घ्यपात्राभ्यां मन्त्रो न्यस्तः पुरा द्विज ।  
मन्त्रमुद्रासमेतेन पूरकेण तु नारद ॥ २३२ ॥  
  
भासितं भावयेद्देहं तेनापादाच्छिरोऽवधि ।  
  
भोगस्थानगतानां मन्त्राणां मुख्यमन्त्रशरिरे   
प्रविष्टत्वभावनम्]  
  
भोगस्थानगता मन्त्राः पूजिता ये यथा क्रमात् ॥ २३३ ॥  
  
मुख्यमन्त्रशरीरं तु सम्प्रविष्टांश्च संस्मरेत् ।  
ज्वाला ज्वालान्तरे यद्वत्समुद्रस्येव निम्नगाः ॥ २३४ ॥  
  
[सर्वमन्त्रास्पदस्य तस्य स्थूलमन्त्रशरीरस्य   
स्वकारणसूक्ष्मादिक्रमेण पररूपे प्रविष्टत्वभावनम्]  
  
तं मन्त्रविग्रहं स्थूलं सर्वमन्त्रास्पदं द्विज ।  
प्रविष्टं भावयेत्सूक्ष्मे बुध्यक्षे ह्युभयात्मके ॥ २३५ ॥  
  
परे प्रागुक्तरूपे तु तं सूक्ष्ममुभयात्मकम् ।  
  
[पररूपस्य तस्य स्वहृदये प्रविष्टत्वभावनम्]  
  
तं परं प्रस्फुरद्रूपं निराधारपदाश्रितम् ॥ २३६ ॥  
  
सिद्धिमार्गणहृत्पद्मे सम्प्रविष्टं तु भावयेत् ।  
  
प्। १५२) [स्वहृदयं प्रविष्टस्य परस्वरूपस्य भासाऽपादमस्तकं   
स्वदेहस्य व्याप्तत्वभावनम्]  
  
मन्त्रमुद्रासमेतेन पूरकेण तु नारद ॥ २३७ ॥  
  
भासितं भावयेद्देहं तेनापादाच्छिरोवधि ।  
प्रविष्टेन तु मन्त्रेण प्रयत्नेन विना द्विज ॥ २३८ ॥  
  
विग्रहः कम्पते यस्य मन्त्रस्तस्य प्रसीदति ।  
  
[विसर्जनानन्तरं दीक्षितेभ्यो नैवेद्यप्रदानम्]  
  
एवं विसृज्य मन्त्रेशं लोकपालास्त्रवर्जितम् ॥ २३९ ॥  
  
दीक्षितानां द्विजानां च श्रद्धासंयमसेविनाम् ।  
प्रदद्याद्द्विज नैवेद्यं शिष्याणां भावितात्मनाम् ॥ २४० ॥  
  
[मूलमन्त्राभ्यर्चने विनियुक्तानां पुष्पादीनां समाहरणम्]  
  
वलमानस्य (?) मन्त्रस्य तुल्यकालं समाहरेत् ।  
पुष्पाण्यस्त्रं च नैवेद्यं मूलमन्त्रोपयोजितम् ॥ २४१ ॥  
  
[समाहृतेन तेन द्रव्येण विष्वक्सेनाभ्यर्चनम्]  
  
तेन भाण्डस्थितेनापि समाहूयाम्बरान्तरात् ।  
विष्वक्सेनं यजेद्भक्त्या ध्वात्वा वै मण्डलान्तरे ॥ २४२ ॥  
  
चतुर्भुजमुदाराङ्गं गदाशङ्खधरं विभुम् ।  
नवाम्रपत्रसङ्काशं पिङ्गलश्मश्रुलोचनम् ॥ २४३ ॥  
  
पीतवस्त्रं चतुर्दष्ट्रं स्वमुद्राद्वितयान्वितम् ।  
 समभ्यर्च्य क्रमात्साङ्गं मुद्रामस्याथ दर्शयेत् ॥ २४४ ॥  
  
[अथ कुण्डे विन्यस्तस्य मन्त्रस्य पुष्पैः पूजनम्]  
  
गत्वा कुण्डसमीपं तु मन्त्रं पुष्पैः प्रपूज्य च ।  
  
[भस्मना तिलकधारणम्]  
  
भस्मनाऽस्त्राभितप्तेन ललाटे तिलकं शुभम् ॥ २४५ ॥  
  
[मण्डलस्थस्येव कुण्डस्थस्य मन्त्रस्योपसंहरणम्]  
  
कृत्वा मण्ड(ल)वत्पश्चादुपसंहृत्य चात्मनि ।  
  
[अथ विष्वक्सेनस्य कुण्डे सन्तर्पणक्रमः]  
  
विष्वक्सेनस्ततो भक्त्या तर्पणीयस्तिलाक्षतैः ॥ २४६ ॥  
  
वौषडन्तेन मन्त्रेण दद्यात्पूर्णाहुतिं द्विज ।  
मण्डले पूजयित्वाऽथ कुर्यात्तस्य विसर्जनम् ॥ २४७ ॥  
  
प्। १५३) [विष्वक्सेनविसर्जनम्]  
  
स्वमन्त्रेण द्विजश्रेष्ठ क्षमस्वेति पदेन च ।  
मुद्रासमन्वितेनाथ नभस्युत्पतितं स्मरेत् ॥ २४८ ॥  
  
पूर्णेन कलशेनाथ अस्त्रजप्तेन नारद ।  
क्षीराम्बुमधुराज्येन प्रापयेन्मण्डलं तु तत्(?) ॥ २४९ ॥  
  
ततः कुण्डात्समुत्थाप्य विष्वक्सेनं यथा पुरा ।  
  
[लोकपालादीनां विसर्जनप्रकारः]  
  
पूजयेल्लोकपालांश्च पुष्पाद्यैस्तर्पयेत्ततः ॥ २५० ॥  
  
एकाहुतिप्रदानेन शक्त्या वा बहुभिः पुनः ।  
यथाविधि स्वमन्त्रेण पूजयित्वा विसर्जयेत् ॥ २५१ ॥  
  
सास्त्रान्सपरिवारांश्च स्वं स्वं स्थानं क्रमेण तु ।  
  
[अथ क्षेत्रपालादीनां घृतादिभिस्तर्पणक्रमः]  
  
गत्वा कुण्डसमीपेऽथ क्षेत्रपालादयः क्रमात् ॥ २५२ ॥  
  
आधारशक्तेरारभ्य पीठमन्त्राश्च सर्वशः ।  
गणेशाद्याश्च सिद्धान्तास्तर्पणीया घृतादिकैः ॥ २५३ ॥  
  
सकृत्सकृत्स्वशक्त्या वा पूर्णां सर्वेष्वथ क्षिपेत् ।  
पात्रस्थं कलशस्थं च मन्त्रतन्त्रावतारितम् ॥ २५४ ॥  
  
क्रमेण चोपसंहृत्य घ्राणाग्रेण तु पूर्ववत् ।  
  
[अथ वह्नेस्तर्पणप्रकारः]  
  
स्वमन्त्रेण ततो वह्निं शक्तितस्तर्पयेद्द्विज ॥ २५५ ॥  
  
अच्छिद्रकरणीं पूर्णां पूर्णामन्त्रेण पातयेत् ।  
कुण्डे पुष्पाञ्जलिं कृत्वा वह्निमन्त्रमनुस्मरन् ॥ २५६ ॥  
  
समाघ्राय न्यसेत्कोष्ठे ह्यवतारक्रमेण तु ।  
  
[अथाग्नेः परिषेचनम्]  
  
स्रुवन्तु तोयेनापूर्य कुण्डं बाह्ये प्रदक्षिणम् ॥ २५७ ॥  
  
कुर्यादीशानकोणाद्वै अच्छिद्रोदकधारया ।  
  
[नैवेद्यादीनां तोये प्रक्षेपविधानम्]  
  
नैवेद्यमुपसंहृत्य वस्त्रालङ्कारवर्जितम् ॥ २५८ ॥  
  
अगाधोदकमध्ये तु वहत्यधिविनिक्षिपेत् ।  
  
प्। १५४) [निमार्ष्ट्युपलेपनपूर्वकं सिद्धार्थकादीनामुत्किरणम्]  
  
सम्यक्कृत्वा निमार्ष्टिं वै उपलिप्याथ चोत्किरेत् ॥ २५९ ॥  
  
सिद्धार्थकादिलाजांश्च तिलं सुमनसोऽक्षतान् ।  
  
[रक्षार्थं स्थापितयोः कवचास्त्रयोरुपसंहारः]  
  
वर्मास्त्रे ह्युपसंहृत्य रक्षार्थं योजिते पुरा ॥ २६० ॥  
  
[स्वविग्रहे कृतस्य न्यासस्योपसंहारः]  
  
यागस्थानाच्च तिलकं कृत्वा न्यासं स्वविग्रहात् ।  
उपसंहृत्य मेधावी कुर्याद्वै भोजनादिकम् ॥ २६१ ॥  
  
इदमुक्तं समासेन मन्त्रसन्तर्पणं द्विज ।  
  
[अपात्रेऽस्य मन्त्रसन्तर्पणक्रमस्यावाच्यत्वकथनम्]  
  
वाच्यं नादीक्षितानां च नाभक्तानां कदाचन ॥ २६२ ॥  
  
नान्यदर्शनसंस्थानां नोपहासरतात्मनाम् ।  
  
[पात्रे वक्तव्यता]  
  
सद्भावज्ञे तु वक्तव्यं समयज्ञेऽथ पुत्रके ॥ २६३ ॥  
  
साधके तु गुरोर्वापि भक्ते स्निग्धे विमत्सरे ।  
सत्यधर्मपरे वापि साचारे समयस्थिते ॥ २६४ ॥  
  
इति श्रीपञ्चरात्रे जयाख्यसंहितायामग्निकार्यविधानं नाम   
पञ्चदशः पटलः ॥ १५ ॥  
  
  