+++
title = "१९ मन्त्र-सिद्धि-चिन्हाख्यानम्"

+++
अथ मन्त्रसिद्धिचिन्हाख्यानं नामैकोनविंशः पटलः  
  
अभिषिक्तो ह्यनुज्ञातः कृतजापः प्रसन्नधीः ।  
मन्त्रस्याराधनं कुर्याद्विधिनाऽनेन नारद ॥ १ ॥  
  
एकान्ते स्वगृहे वाऽथ पूर्वोक्तध्याननिर्मितम् ।  
बिम्बं सुलक्षणं कृत्वा पटस्थं धातुजं तु वा ॥ २ ॥  
  
सर्वावयवसम्पूर्णं तालं तालाधिकं तु वा ।  
विधिना तं प्रतिष्ठाप्य तत्र मन्त्रं यजेत्सदा ॥ ३ ॥  
  
सर्वकामविभूत्यर्थं मोक्षार्थं मुनिसत्तम ।  
द्वादशाब्दानि विधिवन्नियमस्थोऽर्चयेत्सदा ॥ ४ ॥  
  
हृद्यैः पुष्पैस्तथा गन्धैः सौभाग्यारोग्यवर्धनैः ।  
जपहोमैश्च विविधैर्भूत्वा मन्त्राकृतिः स्वयम् ॥ ५ ॥  
  
शुक्लाम्बरधरः स्रग्वी सितगन्धानुलेपनः ।  
पीतयज्ञोपवीती च कटकाङ्गदभूषितः ॥ ६ ॥  
  
ताम्बूलशुद्धवदनो मुखवास्यैः सुवासितः ।  
विचित्रतिलकोपेतः सुनिर्मलशिरोरुहः ॥ ७ ॥  
  
माल्यैर्मनोहरैर्गन्धैरशेषैरधिवासितः ।  
कुङ्कुमालिप्तचरणस्तथाकृतकरद्वयः ॥ ८ ॥  
  
मूर्तिमुद्राचतुष्केण उपतिष्ठेद्विभूषितः ।  
पवित्रभृद्धविष्याशी, समाराध्यश्व मन्त्रराट् ॥ ९ ॥  
  
अभावात्साधनस्यापि केशश्मश्रुविलुण्ठितः ।  
यथासम्भववस्त्री च मलयूकादिवर्जितः ॥ १० ॥  
  
सुविनीतसुहृद्युक्तो मन्त्रमाराध्य भक्तितः ।  
पूजया जपहोमेन मन्त्रराडथ सिध्यति ॥ ११ ॥  
  
तेन सिद्धेन वै कुर्यात्कर्माणि विविधान्यपि ।  
यान्यात्मनोऽभीप्सितानि लोकानामीप्सितानि च ॥ १२ ॥  
  
नारदः   
  
कैर्लिङ्गैर्लक्ष्यते नाथ सुसिद्धश्चैव मन्त्रराट् ।  
  
भगवान्   
  

### मन्त्रसिद्धौ प्रवृत्तस्य साधकस्य वत्सरत्रयं विघ्नप्राप्तिः  
  
साधकस्याक्षतार्थस्य नित्याभ्यासरतस्य च ॥ १३ ॥  
  
प्। १९७) समाराधनकामस्य (सक्तस्य) प्रथमं वत्सरत्रयम् ।  
जायन्ते बहुशो विघ्ना नियमस्थस्य नारद ॥ १४ ॥  
  
नोद्वेगं साधको याति कर्मणा मनसा यदि ।  
  
[विघ्नैरनुपहतचित्तस्य तस्य चतुर्थादिवत्सरेषु   
बहुशिष्योपसेव्यतादिलक्षणशुमप्राप्तिः]  
  
तृतीयाद्वत्सरादूर्ध्वं शुभं तस्य प्रजायते ॥ १५ ॥  
  
सेव्यते बहुभिः शिष्यैरहर्निशमतन्द्रितैः ।  
साधकाश्चोपसेवन्ते किङ्करत्वेन भक्तितः ॥ १६ ॥  
  
निवेदयन्ति सर्वस्वं साधकस्य महात्मनः ।  
  

### सप्तमादारभ्य राजाद्युपसेव्यता  
  
सप्तमाद्वत्सरादूर्ध्वं राजानश्व महीभृतः ॥ १७ ॥  
  
प्रार्थयन्त्युपरोधेन गर्विताश्चाभिमानतः ।  
प्रसादः क्रियतां नाथ ममोद्धारणकारणम् ॥ १८ ॥  
  
प्रज्वलन्तं प्रपश्यन्ति तेजसा विभवेन च ।  
अतस्ते मुनिशार्दूल निष्ठुरं वक्तुमक्षमम् ॥ १९ ॥  
  

### दशमादारभ्य नानाश्चर्यदर्शनम्  
  
नवमाद्वत्सरादूर्ध्वं स्वयं पश्यति मन्त्रवित् ।  
नानाश्चर्याणि हृदये हासानन्दमयानि तु ॥ २० ॥  
  
सदाऽह्लादप्रदान्याशु प्रत्यक्षेण बहिस्तथा ।  
जड आस्ते क्षणं विप्र क्षणमास्ते प्रहर्षितः ॥ २१ ॥  
  
क्षणं दुन्दुभिनिर्घोषं शृणुयादन्तरिक्षतः ।  
क्षणं च मधुरं वाद्यं नानारीतिसमन्वितम् ॥ २२ ॥  
  
क्षणमाजिघ्रते गन्धान् कर्पूरमृगनाभिजान् ।  
क्षणमुत्पतमानं च पश्यत्यात्मानमात्मना ॥ २३ ॥  
  
चन्द्रार्ककिरणाकीर्णं क्षणमालोकयेन्नभः ।  
गवाश्वगजनादांश्व शृणुयाच्च क्षणं द्विज ॥ २४ ॥  
  
निर्झरस्याम्बुसङ्क्षोभं क्षणमाकर्णयेन्महत् ।  
विद्युज्ज्वालाकुलं पश्येत् क्षणं क्षितितलं द्विज ॥ २५ ॥  
  
तोयपूर्णं क्षणं पश्येत्समग्रं क्षितिमण्डलम् ।  
ऋग्युजुस्सामघोषांश्च आकर्णयति च क्षणम् ॥ २६ ॥  
  
तारकाकारिणश्चित्रान्योगिनो नभसि स्थितान् ।  
प्। १९८) पश्यत्युग्रान्भयार्तांश्च क्षणं मन्त्रव्रती मुने ॥ २७ ॥  
  
क्षणं किलकिलारावं सह वह्निरवं क्षणम् ।  
क्षणं मेघोदयं पश्येत्क्षणं रात्रिं दिने सति ॥ २८ ॥  
  
रात्र्यां च दिवसालोकं ससूर्यं क्षणमीक्षते ।  
बलेन परिपूर्णस्तु तेजसा सूर्यवर्चसा ॥ २९ ॥  
  
सूर्येन्दुसदृशः कान्त्या गमने पक्षिराडिव ।  
स्वरेण युक्त उच्चेन गम्भीरेण महात्मना ॥ ३० ॥  
  
स्वल्पाशनेन कृशता बहुना च न विद्यते ।  
विण्मूत्रयोरथाल्पत्वं भवेन्निद्राजयो महान् ॥ ३१ ॥  
  
जपध्यानरतो मौनी न खेदमभिगच्छति ।  
विना भोजनपानाभ्यां पक्षमासाधिकं तु वै ॥ ३२ ॥  
  
इत्येवमादिभिश्चिह्नैः स्वहृद्विस्मयकारकैः ।  
प्रवर्तमानैर्बोद्धव्यः प्रसन्नो मम मन्त्रराट् ॥ ३३ ॥  
  

### मन्त्रसिद्धेरप्रकाश्यता  
  
मन्त्रप्रसादजनितं लिङ्गं न तु गुरोर्विना ।  
प्रकाशनीयं विप्रेन्द्र कदाचित्सिद्धिमिच्छता ॥ ३४ ॥  
  
प्रकाशयति यो मोहादौत्सुक्यान्मन्त्रजं सुखम् ।  
करसंस्थाश्च वै तस्य सिद्धयो यान्ति दूरतः ॥ ३५ ॥  
  
आविर्भवन्ति दुःखानि शोकाश्च विविधा अपि ।  
तस्मात्सर्वप्रयत्नेन सिद्धिलिङ्गानि नारद ॥ ३६ ॥  
  
गोपनीयानि यत्नेन य इच्छेद्भूतिमात्मनः ।  
  
इति श्रीपाञ्चरात्रे जयाख्यसंहितायां मन्त्रसिद्धिचिह्नाख्यं   
नामैकोनविंशः पटलः ॥ १९ ॥  
  
  