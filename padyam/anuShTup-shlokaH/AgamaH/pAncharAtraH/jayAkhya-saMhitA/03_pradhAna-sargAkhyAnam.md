+++
title = "०३ प्रधान-सर्गाख्यानम्"

+++
अथ प्रधानसर्गाख्यानं नाम तृतीयः पटलः  
  
नारदः-  
  
भगवन्देवदेवेश लोकनाथ जगत्पते ।  
व्रूहि प्राधानिकं सर्गं स्थूलस्यास्य हि यः परः ॥ १ ॥   
  
श्रीभगवान्-  
  
(प्रधानलक्षणम्)  
  
अनादिमजमव्यक्तं गुणत्रयमयं द्विज ।  
विद्धि प्रदीपस्थानीयं भिन्नमेकात्मलक्षणम् ॥ २ ॥  
  
(प्रधानात् क्रमान्महदादितत्त्वोत्पत्तिः)  
  
विभक्तं च तदुत्पन्नं क्रमात्सत्त्वं रजस्तमः ।  
गुणत्रयसमूहाद्धि धर्मज्ञानादिलक्षणा ॥ ३ ॥   
  
बुद्धिर्बुद्धिमतां श्रेष्ठ अहङ्कारस्त्रयात्मकः ।  
प्रकाशात्मा विकृत्यात्मा भूतात्माऽथ तृतीयकः ॥ ४ ॥   
  
तैजसात् समनश्चैव जातं बुध्यक्षपञ्चकम् ।   
श्रोत्रे त्वक्चक्षुषी जिह्वा घ्राणं चैव क्रमेण तु ॥ ५ ॥  
  
असृजच्च विकृत्यात्मा करणानां च पञ्चकम् ।   
तच्च वाक्पाणिपादाख्यं पायूपस्थेति च स्मृतम् ॥ ६ ॥  
  
भूतात्मा भूतयोनीनां स्रष्टा विद्धि सदैव हि ।   
शब्दस्पर्शौ तथा रूपरसगन्धाभिधायिनः ॥ ७ ॥   
  
तेजो(भ्यो ?)भूतानि जातानि खवाय्वग्न्युदकानि च ।   
पृथिव्यन्तानि पञ्चैव एकवृद्धिगुणानि च ॥ ८ ॥  
  
एष प्राधानिकस्सर्गः प्रकृत्या तु जडात्मकः ।   
  
नारदः-  
  
जडात्मकं प्रधानं च तदुद्भूतिस्तदात्मिका ॥ ९ ॥  
  
प्। २६) परस्परजडानां च कीदृशं वद मे प्रभो ।  
उत्पाद्योत्पादकत्वं हि अत्र मे संशयो महान् ॥ १० ॥   
  
(जडानां मिथो हेतुहेतुमद्भावे उपपत्तिः)  
  
श्रीभगवान्-  
  
बीजं ह्यचेतनं यद्वत्तथा व्रीहिकणो द्विज ।  
अन्येषूत्पादकं दृष्टं तत्त्वं तत्त्वे तथैव च ॥ ११ ॥   
  
गुणसाम्यस्वरूपस्य रागादेरास्पदस्य च ।   
सन्तान एको ह्येकस्य चेतनाचेतनस्य च ॥ १२ ॥  
  
नारदः-  
  
अचेतनमिदं नाथ कथं स्याच्चेतनं पुनः ।   
एतद्गुणास्पदं तत्त्वं यच्चैकं नैकधा स्थितम् ॥ १३ ॥  
  
(अचेतने चेतनायोगोपपादनम्)  
  
श्रीभगवान्-  
  
चिद्रूपमात्मतत्त्वं यदभिन्नं ब्रह्मणि स्थितम् ।   
तेनैतच्छुरितं भाति अचिच्चिन्मयावद्द्विज ॥ १४ ॥  
  
यथाऽयस्कान्तमणिना लोहस्याधिष्ठितं तु वै ।   
दृश्यते वलमानं तु तद्वदेव मयोदितम् ॥ १५ ॥   
  
नारदः-  
  
चिन्मयस्य जडस्यास्य सम्बन्धे हेतुरुच्यते ।   
विरुद्धमेतद्देवेश वेद्मि छायातपं यथा ॥ १६ ॥  
  
(चिदचितोः संयोगे बन्धे वियोगे च मोक्षे हेतुः)  
  
श्रीभगवान्-  
  
अनादिवासनायुक्तो जीवोऽयं वै चिदात्मकः ।  
यद्वासनापनोदार्थं परस्माद्ब्रह्मणो द्विज ॥ १७ ॥  
  
तद्धर्मधर्मिनी सूक्ष्मा उदेत्येकान्तरूपिणी ।  
शुद्धाशुद्धात्मिका शुद्धा परमानन्दरूपिणी ॥ १८ ॥  
  
शुद्धसर्गक्रमेणैत्य आध्यात्म्यात्मनि तिष्ठति ।  
करुणोदधिरूपेण भविना मोक्षदक्षमे ॥ १९ ॥  
  
स हि सङ्कल्पयामास मोक्षो ह्यस्यास्तु कर्मिणः ।   
ततो विश्वात्मशक्तिस्सा तदिच्छानुविधायिनी ॥ २० ॥  
  
प्। २७) प्रत्यक्चेतनमाश्रित्य तत्क्षणादवतिष्ठते ।  
मन्त्रशक्तिरिवादृश्या तया सम्बोधितो द्विज ॥ २१ ॥  
  
त्विषाऽक्रान्तस्वरूपश्च प्रत्यगात्मा चिदात्मकः ।  
ब्रह्मण्येकात्मतां याति कर्मवर्गे क्षयं गते ॥ २२ ॥  
  
तस्माद्वै कर्मणां नाशो ह्यभुक्तानां न तस्य वै ।  
न त्वाधारं विना तेषामभिव्यक्तिर्भवेदतः ॥ २३ ॥  
  
तत्स्था ब्रह्मकला सा वै तत्रात्मानं नियोजयेत् ।  
मायामये द्विजाधारे गुणाधारे तते जडे ॥ २४ ॥  
  
शक्त्या संयोजितो ह्यात्मा वेत्त्यात्मीयाश्च वासनाः ।  
शुभाशुभस्वरूपाश्च मायाधारे स्थितास्सदा ॥ २५ ॥  
  
यदाऽलुप्तविवेको वै असक्तो वासनाफलम् ।   
भुङ्क्ते चाशु स बन्धेभ्यो मुक्तो याति क्रमात्परम् ॥ २६ ॥  
  
निर्विवेकोऽथ रज्येत मायाभोगे गुणात्मके ।  
सवासनो वासनाभिरविकारश्च बध्यते ॥ २७ ॥  
  
लयोदयौ तथाऽप्नोति स विश्रान्तः पुनः पुनः ।   
चेतनाचेतनाभ्यां तु सम्बन्धस्य प्रयोजनम् ॥ २८ ॥  
  
कथितं नारद मया किमिदानीं वदामि ते ।  
  
इति श्रीपाञ्चरात्रे जयाख्यसंहितायां प्रधानसर्गाख्यानं नाम   
तृतीयः पटलः ॥ ३ ॥  
  
  
  