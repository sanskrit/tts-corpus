+++
title = "१२ मानस-यागाख्यानम्"

+++
अथ मानसयागाख्यानं नाम द्वादशः पटलः  
  
श्रीभगवान्  
  
एवं विष्णुमयो भूत्वा स्वात्मना साधकः पुरा ।  
मानसेन तु यागेन ततो विष्णुं समर्चयेत् ॥ १ ॥  
  
[मानसयागोपक्रमे अवयवविभागशः स्थानभेदेन   
आधारशक्त्यादिपद्मान्तानां षण्णां कल्पनाप्रकारः]  
  
नाभिमेढ्रान्तरे ध्यायेच्छक्तिं चाधाररूपिणीम् ।  
कालाग्निं च तदूर्ध्वे तु अनन्तं तस्य चोपरि ॥ २ ॥  
  
तदूर्ध्वे वसुधां देवीं चतुर्भिः पूरितां स्मरन् ।  
कन्दान्नाभ्यवसानाच्च चतुर्द्धा भाजितैः पदैः ॥ ३ ॥  
  
नाभौ क्षीरार्णवं ध्यात्वा ततः पद्मं समुत्थितम् ।  
सहस्रदलपर्यन्तं सहस्रकिरणावृतम् ॥ ४ ॥  
  

### पद्मस्योपरिपीठकल्पनम्  
  
सहस्ररश्मिसङ्काशं तत्पृष्ठे चासनं न्यसेत् ।  
  

### तस्य पीठस्य धर्मादिषोडशपादपरिकल्पनाप्रकारः  
  
धर्मं ज्ञानं च वैराग्यमैश्वर्यं च चतुर्थकम् ॥ ५ ॥  
  
अवतार्य स्वमन्त्रेण आग्नेयादिचतुष्टये ।  
चतुष्कमेतद्विन्यस्य यावदीशानगोचरम् ॥ ६ ॥  
  
पीठपादचतुष्के तु सितास्सिह्मानना अमी ।  
शरीरात्पुरुषाकाराः परोत्साहसमन्विताः ॥ ७ ॥  
  
तत्पूर्वदिग्विभागादि यावदुत्तरगोचरम् ।  
न्यस्याधर्मं तथाऽज्ञानमवैराग्यमनैश्वरम् ॥ ८ ॥  
  
पुरुषाकृतयस्त्वेते बन्धूककुसुमोज्वलाः ।  
प्रागीशानदिगन्ते तु प्रागाग्नेयदिगन्तरे ॥ ९ ॥  
  
यातुवारुणमध्ये तु वायव्यवरुणान्तरे ।  
ऋग्वेदाद्यं चतुष्कं तु पीतं हयनराकृतिम् ॥ १० ॥  
  
ईशानसोमदिग्मध्ये अन्तकाग्निदिगन्तरे ।  
याम्यराक्षसमध्ये तु सौम्यसामीरणान्तरे ॥ ११ ॥  
  
कृताद्यं युगसङ्घं च कृष्णं वृषनराकृतिम् ।  
सर्वे चतुर्भुजास्त्वेते द्वाभ्यां सन्धारयन्ति च ॥ १२ ॥  
  
प्। ९८) पीठमञ्जलिना द्वाभ्यां प्रणमन्ति जगत्प्रभुम् ।  
  
[धर्मादिपीठस्योपरि अवयवविभागशः स्थानभेदेन   
सितकमलसूर्येन्द्वग्निपक्षिराजान्तासनपञ्चकस्योपर्युपरि   
परिकल्पनप्रकारः]  
  
एषामुपरि विन्यस्य सितपद्मादितस्त्रयम् ॥ १३ ॥  
  
प्रागुक्तैस्स्वोदितैर्मन्त्रैरुपर्युपरि नारद ।  
तत्पृष्ठे पक्षिराजं च वराहं तूभयं न्यसेत् ॥ १४ ॥  
  
आनाभि हृदयान्तं च पञ्चधा सुसमैः पदैः ।  
विकल्प्य भावयेद्व्याप्तिमस्य मन्त्रासनस्य च ॥ १५ ॥  
  
[आधारशक्तिप्रभृति पक्षिराजान्तेष्वेकादशपदेषु   
भूतपञ्चकप्रभृतीश्वरपर्यन्तानां तत्त्वानां क्रमाद्व्याप्तिः]  
  
आधारशक्तेरारभ्य यावन्मान्त्रं परं पदम् ।  
भूतान्याधाराशक्तौ तु तन्मात्राः कालपावके ॥ १६ ॥  
  
वागादिकं तथैवाक्षमनन्तं व्याप्य संस्थितम् ।  
श्रोत्रादिकं धरण्यां च मनः क्षीरार्णवे द्विज ॥ १७ ॥  
  
अनन्तदलपद्मे तु अहङ्कारस्समाश्रितः ।  
द्विरष्टकं च धर्माद्यमधिष्ठाय च धीस्स्थिता ॥ १८ ॥  
  
तदूर्ध्वपद्मे प्रकृतिर्गुणसाम्याऽविभागिनी ।  
धामत्रयाश्रितः कालो भावाख्ये पुरुषः स्थितः ॥ १९ ॥  
  
गरुडश्चेश्वरेणैव प्रभुत्वेन त्वधिष्ठितः ।  
एकादशपदं ह्येवं मन्त्रमूर्तौ जनार्दने ॥ २० ॥  
  
आसीनं च शरीरस्थमविभक्तं विभक्तिमत् ।  
  

### विष्णोर्ध्यानोपक्रमः  
  
विष्णुं विश्वात्मकं देवमीश्वराधारविग्रहम् ॥ २१ ॥  
  
स्वस्थानाच्च समायान्तं प्राक्प्रवाहेण भावयेत् ।  
  

### प्रथमं मन्त्रात्परतरस्वरूपस्य भावनम्  
  
मरीचिचक्रपर्यन्तं मन्त्रात्परतरस्थितिम् ॥ २२ ॥  
  
परसूक्ष्मविभागेन ततो मन्त्रात्मना स्मरेत् ।  
  

### परसूक्ष्मोभयात्मनाऽवस्थितस्य मन्त्रात्मस्वरूपस्य भावनम्  
  
परं ज्योतिर्मयं रूपमाह्लादानन्दलक्षणम् ॥ २३ ॥  
  
प्। ९९) सूक्ष्मं चिच्छक्तिलक्षं तु लिङ्गमात्रं प्रकाशवत् ।  
  

### स्थूलस्वरूपस्य स्मरणम्  
  
ततः स्थूलवपुर्ध्येयो नानारूपविभागशः ॥ २४ ॥  
  

### परसूक्ष्मात्मनाऽवस्थितस्य मन्त्रमूर्तेविष्णोरैश्वर्यम्  
  
वालाग्रशतभागश्च प्रधानपुरुषेश्वरः ।  
गुणभोक्ता गुणाधारो गुणवान्निर्गुणस्तथा ॥ २५ ॥  
  
देहेश्वरस्सविख्यातस्सर्वदेवमयः प्रभुः ।  
अङ्गुष्ठमात्रः पुरुषस्सर्वदेहेषु तिष्ठति ॥ २६ ॥  
  
मणिर्यथा विभागेन नीलपीतादिभिर्युतः ।  
रूपभेदमवाप्नोति ध्यानभेदात्तथा विभुः ॥ २७ ॥  
  
ब्रह्माह्ययं तथा रुद्रश्चन्द्रसूर्यौ प्रजापतिः ।  
परमात्मसमुद्भूतमन्त्राज्जातास्तदात्मकाः ॥ २८ ॥  
  

### लक्ष्म्यादिभिः सहैवपूज्यत्वम्  
  
बुद्धिस्सन्तारिका या वै परे तद्धर्मधर्मिणी ।  
तत्ज्ञा वा (सा ?)प्राग्विभागेन प्रभा चन्द्रमसो यथा ॥ २९ ॥  
  
अवस्थिता चतुर्धा वै शक्तित्वेन जगद्गुरोः ।  
ज्ञानक्रियास्वरूपेण ईशित्वानुग्रहात्मना ॥ ३० ॥  
  
पञ्चैव बुद्धिपूर्वास्ताः प्रागुक्तासु च शक्तिषु ।  
विकारत्वेन वर्तन्ते आसामपि च नारद ॥ ३१ ॥  
  
बुद्धिं विना चतसॄणां विकृतिश्चापि नश्वरी ।  
व्यवस्थिताश्चतुर्धा या लक्ष्म्याद्या देवतास्तु ताः ॥ ३२ ॥  
  
ताभिस्सह सदा पूज्यस्साङ्गो हृत्पद्मकोटरे ।  
  
[परमात्मनः शक्तिभूतानां लक्ष्म्यादीनां   
धर्मज्ञानादिविकृत्यष्टकमूलप्रकृतित्वम्]  
  
एतासां हि विकारश्च श्रेयोमार्गनियामकाः ॥ ३३ ॥  
  
सदैव मत्प्रपन्नानां जनानां येऽनुरागिणः ।  
संस्थिताश्च जगत्यस्मिन् धर्मज्ञानादयस्तु ते ॥ ३४ ॥  
  
एतेषां वै द्विजश्रेष्ठ विकारत्वेन संस्थितम् ।  
अधर्माद्यं चतुष्कं तु अश्रेयः पथयोजकम् ॥ ३५ ॥  
  
गुर्वग्निमन्त्रशास्त्राणां दूषकादिषु जन्तुषु ।  
शेषं मायामयं सर्वं तां मायां विद्धि मामकीम् ॥ ३६ ॥  
  
प्। १००) पृथग्रूपं तथैक्यं च आभ्यामुक्तं पुरा मया ।  
  
[हृत्पुण्डरीकमध्येऽवस्थापितस्य मन्त्रात्मनः परस्य चैतन्यज्योतिषो   
विष्णोः प्रभावविशेषः]  
  
एवं प्रकीर्तितं सङ्घं मन्त्रचक्रं परात्मकम् ॥ ३७ ॥  
  
हृत्पुण्डरीकमध्यस्थं चैतन्यज्योतिरव्ययम् ।  
कदम्बागोलकाकारं विश्वरूपं मणिप्रभम् ॥ ३८ ॥  
  
रत्नदीपसमाकारमच्छिन्नप्रसरं महत् ।  
श्रोत्रपूर्वैः खरन्ध्रैश्च रश्मयस्तस्य निर्गताः ॥ ३९ ॥  
  
छिद्रपूर्णाद्यथा कुम्भान्महादीपयुताद्ध्विज ।  
याति भासां गणो बाह्ये शरीरादेवमेव हि ॥ ४० ॥  
  
मन्त्रो रश्मिसमूहस्तु नाडीभिः प्रसरेद्बहिः ।  
  

### स्थैर्यादीनां पृथिव्यादिगुणानामपि परमात्मैकाश्रयत्वम्  
  
अप्रत्यक्षस्सदाऽक्षाणां मन्त्रात्माऽयमपि द्विज ॥ ४१ ॥  
  
तथाऽप्यनेन न्यायेन प्रत्यक्षमुपलक्ष्यते ।  
बहिस्थितं यद्भूतानां क्ष्मादीनां गुणपञ्चकम् ॥ ४२ ॥  
  
तेन तच्चोपलब्धव्यं प्रत्यक्षेण परोक्षगम् ।  
तस्य भौमो गुणस्थैर्यं तद्गुणेन हि सा स्थिरा ॥ ४३ ॥  
  
परस्परानुभावेन संवृत्तौ तदुपारुहेत् ।  
आह्लादो यस्तदीयोऽपि सतोये चोपलभ्यते ॥ ४४ ॥  
  
तोये गुणस्तु तस्यास्ति कथं स्यादन्यथा मुने ।  
स्मृतमात्रेण मन्त्रेण आह्लादो मानसो महान् ॥ ४५ ॥  
  
रूपात्मना परिणतस्सचाग्नौ पारमेश्वरः ।  
यो रूपाख्यो गुणश्चाग्नेस्समन्त्रात्मनि तिष्ठति ॥ ४६ ॥  
  
तेजो विना यतो ध्यानं कुत्रचिन्नोपलभ्यते ।  
स्पर्शधर्मो हि यो वायोस्स तदीयो महामते ॥ ४७ ॥  
  
यो वायव्यो गुणस्सूक्ष्मस्स च मन्त्रतनौ स्थितः ।  
स चान्तःकरणे चैव संहृते स्यात्तदुत्थितः ॥ ४८ ॥  
  
यदाकाशस्य शून्यत्वमस्ति तस्मात्तदुद्भवः ।  
स मन्त्रात्मनि संविष्टो गुणो ह्यस्मिन्महामते ॥ ४९ ॥  
  
प्। १०१) अग्राह्यत्वाच्च करणैः प्राकृतैर्भावनां विना ।  
इत्येवं मन्त्रसामर्थ्यं पुरा ज्ञात्वा यथार्थतः ॥ ५० ॥  
  

### मुद्रामन्त्रपूर्वकमावाहनम्  
  
सन्निधानं भवेद्येन पूजाकाले ह्युपस्थिते ।  
मुद्रासमन्वितो मन्त्रो य आवाहनसञ्ज्ञितः ॥ ५१ ॥  
  
पूरकेण द्विजश्रेष्ठ मनसा समुदीरयेत् ।  
समाहूय ततः पश्चान्मूर्तिमन्त्रेण चेतसा ॥ ५२ ॥  
  
ध्यानोक्तां कल्पयेन्मूर्त्तिं तस्य हृत्पद्ममध्यगाम् ।  
परेणाधिष्ठितं ध्यायेन्मूलमन्त्रं ज्वलत्प्रभम् ॥ ५३ ॥  
  

### आवाहितस्य तस्य संउखीकरणम्  
  
सम्मुखीकरणं कुर्यान्मन्त्रमूर्तेर्द्विजात्मनः ।  
आत्ममन्त्रादितो भूयो मन्त्रैस्सर्वैश्च पूर्ववत् ॥ ५४ ॥  
  
करन्यासं विना देहे न्यासं तस्य च संस्मरेत् ।  
पुष्पमर्घ्यं तथा धूपं दीपं माल्यं विलेपनम् ॥ ५५ ॥  
  
चेतसा सादरेणैव पाद्यपूर्वं च भक्तितः ।  
प्रणाममथ चाष्टाङ्गं जयशब्दांश्च मानसान् ॥ ५६ ॥  
  
कृत्वा भगवते ब्रह्ममुद्रां वै सम्प्रदर्शयेत् ।  
स्वागतं तव देवेश सन्निधिं भजमेऽच्युत ॥ ५७ ॥  
  
गृहाण मानसीं पूजां यथार्थपरिभाविताम् ।  
ज्ञात्वा तु सुप्रसन्नं तं प्रसादाभिमुखं प्रभुम् ॥ ५८ ॥  
  

### अथ विस्तरेण मानसयागारम्भः  
  
विस्तरेण द्विजश्रेष्ठ मानसं यागमारभेत् ।  
सङ्कल्पजनितैर्द्रव्यैः पवित्रैरक्षयैः शुभैः ॥ ५९ ॥  
  
सर्वकामप्रदं देवं मन्त्रमूर्त्तिधरं यजेत् ।  
अभ्यङ्गोद्वर्तने पूर्वं स्नानं चाथ विलेपनम् ॥ ६० ॥  
  
वस्त्रपूर्वाणि माल्यानि सुगन्धानि निवेद्य च ।  
हारकेयूरकटकैर्मुकुटैर्भूषितं स्मरेत् ॥ ६१ ॥  
  
चित्रेण कटिसूत्रेण हेमरत्नमयेन च ।  
माणिक्यरचितैश्शुद्धैर्मुक्ताहारैश्च भूषयेत् ॥ ६२ ॥  
  
प्। १०२) सम्पूर्णेन्दुसमानं च हेमदण्डसमन्वितम् ।  
छत्रं निवेदयेद्विष्णोर्मायूरं व्यजनं शुभम् ॥ ६३ ॥  
  
कर्पूरचूर्णसम्मिश्रं सुगन्धि मधुरं बहु ।  
धूपं भगवते दत्वा दीपमालां घृतेन च ॥ ६४ ॥  
  
मधुसर्पिःप्लुतं चाथ मधुपर्कं निवेद्य च ।  
पशुं च विविधं मूर्तं पावनं शकुनिं तथा ॥ ६५ ॥  
  
औषधीश्शालिदूर्वां च सत्फलाढ्यं वनस्पतिम् ।  
मूर्तं निवेदयेत्पूर्वमिदमन्नं चतुर्विधम् ॥ ६६ ॥  
  
नैवेद्यं विविधं शुद्धं भक्ष्यभोज्यान्यनेकशः ।  
हृद्यानि फलमूलानि षड्-ऋतुप्रभवानि च ॥ ६७ ॥  
  
षड्रसानि च चित्राणि पानान्यथ निवेद्य च ।  
सर्वाण्यात्मोपभोग्यानि भक्तिश्रद्धावशाद्द्विज ॥ ६८ ॥  
  
प्राग्दिक्ष्वप्यविरुद्धानि देवाय विनिवेदयेत् ।  
तन्त्रीवाद्यान्यनेकानि नृत्तगेयान्वितानि च ॥ ६९ ॥  
  
भेरीपटहघोषादिस्तुतिपाठान्वितानि च ।  
चिन्तयेद्देवदेवस्य लोकत्रयगतानि च ॥ ७० ॥  
  
किङ्किणीजालयुक्तेन चामरेणोपवीज्य च ।  
वितानकं पताकाश्च ध्वजानि विविधानि च ॥ ७१ ॥  
  
विनिवेद्य विभोर्भक्त्या प्रसन्नेनान्तरात्मना ।  
गजाश्वधेनुयानानि सुवस्त्रालङ्कृतानि च ॥ ७२ ॥  
  
निवेद्य चान्तरा तानि ग्राहयन्तं स्मरेत्ततः ।  
आत्मानं ससुतान्दारांस्तस्मै च नमसा युतान् ॥ ७३ ॥  
  
निवेद्य प्रणतो मूर्ध्ना आनन्दाश्रुसमन्वितः ।  
कामधेनुमयीं मुद्रां मनसा मन्त्रसंयुताम् ॥ ७४ ॥  
  
बध्वा सञ्चिन्तयेद्विष्णोस्सर्वकामप्रपूरणीम् ।  
हृद्व्योमपुष्कराग्रस्थं देवमिष्ट्वा जगद्गुरुम् ॥ ७५ ॥  
  
समस्तमन्त्रदेहं तु सकलं निष्कलात्मकम् ।  
  

### लक्ष्म्याद्यङ्गपूजनम् तत्रलययागादिभेदः  
  
शक्तयश्चाङ्गषट्कं च लाञ्छनं कमलादिकम् ॥ ७६ ॥  
  
भूषणं कौस्तुभाद्यं च वदनानां तथा त्रयम् ।  
प्। १०३) सत्याद्या मूर्तयश्चैव देहे देवस्य भाविताः ॥ ७७ ॥  
  
व्यापय्य च तथात्वेन स्वे स्वे स्थाने तथात्मकाः ।  
तद्देहसंस्थितास्सर्वे पूजनीयाः क्रमेण तु ॥ ७८ ॥  
  
परिवारं विना मन्त्रैः स्वैः स्वैः पुष्पानुलेपनैः ।  
लययागो ह्ययं विप्र लक्ष्म्यादिष्वनुकीर्तितः ॥ ७९ ॥  
  
तस्माद्धृत्कर्णिकाधारे मूर्तौ वा यत्र कुत्रचित् ।  
मूलमन्त्रशरीरस्थं परिवारं यजेत्सदा ॥ ८० ॥  
  
याग एष लयाख्यस्तु सङ्क्षिप्तस्सर्वसिद्धिदः ।  
मन्त्रराट् कर्णिकामध्ये लक्ष्म्याद्याः केसरादिषु ॥ ८१ ॥  
  
साकाराः केवलास्सर्वे यत्र भोगाभिधस्स तु ।  
केवलेन च यागेन पृथग्भूतेन नारद ॥ ८२ ॥  
  
पूजनं कमलादीनामधिकाराभिधस्स तु ।  
साम्प्रतं सर्वमन्त्राणां भोगयागार्थमेव च ॥ ८३ ॥  
  
हृत्पद्मे तु विभागेन विन्यासमवधारय ।  
पूर्वभागे विभोर्लक्ष्मीं केसरस्थां च विन्यसेत् ॥ ८४ ॥  
  
कीर्त्तिं दक्षिणतस्तस्य पृष्टतस्तु जयां हरेः ।  
तस्यैव चोत्तरे भागे मायां केसरगां न्यसेत् ॥ ८५ ॥  
  
विदुक्ष्वङ्गानि विन्यस्य केसरेषूपरि द्विज ।  
पूर्वयाम्यान्तरे विष्णोर्हृन्मन्त्रं विनिवेश्य च ॥ ८६ ॥  
  
शिरःपूर्वोत्तरे दद्याच्छिखां पश्चिमदक्षिणे ।  
पश्चिमोत्तरदिङ्मध्ये कवचं विन्यसेद्विभोः ॥ ८७ ॥  
  
अग्रतः केसरोद्देशे नेत्रं दिक्ष्वस्त्रमेव च ।  
दक्षिणे मन्त्रनाथस्य पद्मपत्रे नृकेसरी ॥ ८८ ॥  
  
कपिलः पश्चिमेन्यस्यो वराहश्चोत्तरे दले ।  
कौस्तुभं वनमालां च विभोः पूर्वदलान्तरे ॥ ८९ ॥  
  
नृसिह्मक्रोडमन्त्राभ्यां समीपे तद्दलद्वये ।  
पद्मशङ्खौ तु विन्यस्य गदाचक्रे तथैव च ॥ ९० ॥  
  
समीपे रत्नमालां च गरुडं नातिदूरतः ।  
पाशं च तत्समीपे तु गदाया निकटेऽङ्कुशम् ॥ ९१ ॥  
  
अनिरुद्धाद्युपाङ्गानि पत्राग्रेषु तु विन्यसेत् ।  
प्। १०४) सौम्माप्यदक्षिणे पूर्वे कर्णिकासंस्थितस्य च ॥ ९२ ॥  
  
तदीशपत्रादारभ्य दलाग्रेषु चतुर्ष्वपि ।  
सत्यमन्त्रं तु विन्यस्य यावद्वायुदलावधि ॥ ९३ ॥  
  
ब्रह्मरन्ध्राद्विनिष्क्रान्ते मूलमन्त्रस्य नारद ।  
प्रभानाले निराधारे प्रचरद्रश्मिपल्लवे ॥ ९४ ॥  
  
आनन्दकेसराकीर्णे महानन्दाख्यकर्णिके ।  
न्यसेत्सप्ताक्षरं मन्त्रं निष्कलं तु च केवलम् ॥ ९५ ॥  
  
यद्वै तद्भावभावित्वमेतावत्तस्य पूजनम् ।  
सङ्कल्पजनितैर्भोगैर्विकल्पपदवर्तिभिः ॥ ९६ ॥  
  
कथं स्यात्पूजनं तस्य यतस्तेभ्यः स्थितः परे ।  
न्यस्यैवं मन्त्रसङ्घं तु पूर्ववत्पूजयेत्क्रमात् ॥ ९७ ॥  
  
ध्यात्वैकैकं स्वमन्त्रेण तद्ध्यानमवधारय ।  
भोगस्थाने च मन्त्राणां यत्सदा सम्प्रयोजयेत् ॥ ९८ ॥  
  
यत्पूर्वं कथितं रूपं मन्त्राणां निष्कलं मया ।  
सकलेन बहिस्थेन छुरितं भावयेत्ततः ॥ ९९ ॥  
  
निर्मलं स्फटिकं यद्वदुपरागेण केनचित् ।  
स्फटिकं चोपरागस्य नान्तरं संविशेद्यथा ॥ १०० ॥  
  
उपरागस्त्वनिच्छातस्संविशेत्स्फटिकान्तरम् ।  
एवं हि सकलं रूपं निष्कलेन सह स्मरेत् ॥ १०१ ॥  
  
भोगस्थानगतस्यैव विद्धि तच्चोभयात्मकम् ।  
अधिकारपदस्थस्य मन्त्रस्य मुनिसत्तम ॥ १०२ ॥  
  
सकलं योजयेद्ध्यानं तस्य हृप्तद्ममध्यगम् ।  
निराधारस्थितं ध्यायेत्तद्रूपं निष्कलं तु तत् ॥ १०३ ॥  
  
भिन्नात्मभ्यां ततस्ताभ्यामेकत्वेन स्थितिं पुरा ।  
इति चेतसि वै कृत्वा ततस्सम्पूजयेद्द्विज ॥ १०४ ॥  
  
पादपश्च यथा भौमैर्गुणैर्दूरतरे स्थितः ।  
पादपीयैर्गुणैस्तद्वद्दूरे तिष्ठति मेदिनी ॥ १०५ ॥  
  
सकलाकलमन्त्राभ्यामविनाभाव ईदृशः ।  
केवलात्सकलाद्ध्यानात्पदसिद्धिर्न जायते ॥ १०६ ॥  
  
प्। १०५) स्वभावनिष्कलान्मन्त्रात्तद्वद्दूरे च सिद्धयः ।  
अत एव क्रमाद्ध्यातैः पूजितैस्तोषितैस्ततः ॥ १०७ ॥  
  

### विशेषपूजनम्  
  
विशेषपूजनं विप्र कल्पयेदच्युतस्य तु ।  
सौवर्णपुष्पसम्पूर्णमञ्जलिं सम्प्रसार्य च ॥ १०८ ॥  
  
मूलमन्त्रं समुच्चार्य प्रयत्नात्पूरकादिभिः ।  
दीर्घघण्टारवप्रख्यं यावत्तत्सम्भवावधि ॥ १०९ ॥  
  
स्फुरद्रश्मिचयाकीर्णमग्न्यर्केन्दुशतप्रभम् ।  
ध्यात्वा नारायणं देवमञ्चलौ सन्निरोधयेत् ॥ ११० ॥  
  
तमञ्जलिं क्षिपेन्मूर्ध्नि तस्मिन्वै मन्त्रविग्रहे ।  
अर्घ्यं निवेदयेद्भूयः पुनः पुष्पाञ्जलिं शुभम् ॥ १११ ॥  
  
मुद्रां सन्दर्श्य मूलाख्यां मानसं जपमारभेत् ।  
सङ्ख्याहीनं यथाशक्ति घण्ठाख्यकरणेन च ॥ ११२ ॥  
  
भोगस्थानगतानां च लक्ष्म्यादीनां क्रमेण च ।  
मनसा दर्शयेन्मुद्रां जपं कुर्यात्सकृत्सकृत् ॥ ११३ ॥  
  
स्रोत्रमन्त्रैः पवित्रैश्च स्तुत्वा सम्यक्प्रसादयेत् ।  
एवं क्रमेण विप्रेन्द्र कृत्वा यागं तु मानसम् ॥ ११४ ॥  
  

### अथ मानस होमप्रकारः  
  
होमं तथाविधं कुर्यान्मोक्षलक्ष्मीप्रदं शुभम् ।  
नाभिचक्रान्तरस्थं तु ध्यायेद्वन्हिग्र(गृ ?)हं मुने ॥ ११५ ॥  
  
त्रिकोणं त्रिगुणेनैव अव्यक्तेनावृतं परि ।  
ध्यानारणिं तु निर्मथ्य चिदग्निमवतार्य च ॥ ११६ ॥  
  
सुशुद्धं संस्कृतं दीप्तं सदैवोर्ध्वशिखं द्विज ।  
वासुदेवात्मकं यस्मात्स वसत्यन्तरात्मसु ॥ ११७ ॥  
  
प्रोच्चरेन्मूलमन्त्रं तु यावच्छब्दस्य गोचरम् ।  
तत्रस्थमाहरेद्दिव्यमाह्लादाज्यामृतं परम् ॥ ११८ ॥  
  
ब्रह्मसर्पिःसमुद्राद्यन्निस्तरङ्गाप्तरिस्रुतम् ।  
गृहीत्वाऽमृतमार्गेण ब्रह्मरन्ध्रेण संविशेत् ॥ ११९ ॥  
  
हृदयान्मध्यमार्गेण चिन्मयेन सदीप्तिना ।  
प्रोल्लसन्तं स्मरेन्मन्त्रं ब्रह्मसक्त्युपबृंहितम् ॥ १२० ॥  
  
प्। १०६) स्वकारणाग्नौ नाभिस्थे य ऊर्ध्वेन्धनवत्स्थितः ।  
स्वभावदीप्तब्रह्माग्नौ परितश्चोदरोज्वलम् ॥ १२१ ॥  
  
स्मृत्वा मन्त्रं तु तन्मूर्ध्नि पतमानं द्विजाम्बरात् ।  
चिन्तयेदमृतन्त्वाज्यं पुरा यच्चाहृतं द्विज ॥ १२२ ॥  
  
चिदग्निमेव सन्तर्प्य नाभौ मन्त्रस्वरूपिणम् ।  
ज्वालाग्रावस्थितं चैव भूयो हृत्पङ्कजे स्मरेत् ॥ १२३ ॥  
  
प्रोच्चारयंश्च मन्त्रेशं प्लुतं ध्यानसमन्वितम् ।  
कृत्वैवमेकसन्धानं स्थानद्वयगतस्य च ॥ १२४ ॥  
  
विष्णोर्मन्त्रस्वरूपस्य नानामन्त्रात्मकस्य च ।  
सर्वं तु सन्यसेत्पश्चात्तस्मिन्मन्त्रकृतं च यत् ॥ १२५ ॥  
  
तोयपुष्पाक्षतैः पूर्णं भावयेद्दक्षिणं करम् ।  
तन्मध्ये निष्कलं मन्त्रं संस्मरेत्किरणाकुलम् ॥ १२६ ॥  
  
यागोत्थां फलसम्पत्तिं लक्ष्मीरुपां विचिन्त्य च ।  
मूलमन्त्रं समुच्चार्य पाणिमध्ये तथा स्मरेत् ॥ १२७ ॥  
  
भूयश्च निष्कलं मन्त्रं तस्यामुपरि भावयेत् ।  
सशीर्षे जानुनी भूमौ कृत्वा विष्णोर्निवेदयेत् ॥ १२८ ॥  
  
प्रसादाभिमुखेनाथ तेन तच्चात्मसात्कृतम् ।  
भावनीयं द्विजश्रेष्ठ परितुष्टेन चादरात् ॥ १२९ ॥  
  
अयं यो मानसो यागो जराव्याधिभयापहः ।  
पापोघसर्गशमनो भवाभावकरो द्विज ॥ १३० ॥  
  
सतताभ्यासयोगेन देहपातात्प्रमोचयेत् ।  
यस्त्वेवं परया भक्त्या सकृदाचरते नरः ॥ १३१ ॥  
  
क्रमोदितेन विधिना तस्य तुष्याम्यहं मुने ।  
याजकानां च सर्वेषां प्रधानत्वेन वर्त्तते ॥ १३२ ॥  
  
तारयेत्स्वपितॄन्यातानेष्यांश्चैव तु साम्प्रतात् ।  
किं पुनर्नित्ययुक्तो यस्तद्भावगतमानसः ॥ १३३ ॥  
  
मन्त्राराधनमार्गस्थश्रद्धाभक्तिसमन्वितः ।  
न तस्य पुनरावृत्तिस्स याति परमं पदम् ॥ १३४ ॥  
  
ज्ञात्वैवं यत्नतो नित्यं कुर्याद्यागं तु मानसम् ।  
इदं रहस्यं परमं मयोक्तं तेऽद्य नारद ॥ १३५ ॥  
  
प्। १०७) नाशिष्याणां च वक्तव्यं नाभक्तानां कदाचन ।  
अत्यन्तभवभीतानां भक्तानां भावितात्मनाम् ॥ १३६ ॥  
  
इदं रहस्यं वक्तव्यं सम्यग्भावं परीक्ष्य च ।  
  
इति श्रीपाञ्चरात्रे जयाख्यसंहितायां मानसयागो नाम द्वादशः पटलः ॥ १२ ॥  
  
  