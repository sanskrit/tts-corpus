+++
title = "४१ अध्यायः"

+++
अथ एकचत्वारिंशोऽध्यायः  
  
पौष्कर उवाच  
  
उक्तमार्गेण चोद्दिष्टं मान्त्रं संस्थापनं तु वै ।  
यथावदुक्तं तदहं ज्ञातुमिच्छामि साम्प्रतम् ॥ १ ॥  
  
श्रीभगवानुवाच  
  
नृणामाराधकानां तु मन्त्रैकनिरतात्मनाम् ।  
मन्त्राकृतेः प्रबुद्धस्य गुप्तं कृत्वार्चनं हितम् ॥ २ ॥  
  
अथ दार्वादिकानां तु धातृत्थानां समाहितः ।  
रचनासन्निवेशं च सस्तम्भानां निबोधतु ॥ ३ ॥  
  
तथा स्तम्भविमुक्तानां भूभाङ्घ्रिनिवेशिनाम् ।  
बाहुल्यं च स्वविस्तारात्तृतीयांशसमं स्मृतम् ॥ ४ ॥  
  
प्। २४६)  
  
प्रणालं तत्समं दैर्घ्याद्विस्तृतेर्वार्धसम्मितम् ।  
विभज्य सुसमैर्भागैरधमं बलवत्पुरा ॥ ५ ॥  
  
स्वल्पा द्वादशसङ्ख्यैस्तु मध्यमास्तु द्विसप्तकैः ।  
द्विरष्टसङ्ख्यैर्विततास्तत्राद्यानां तु मध्यतः ॥ ६ ॥  
  
विधेयं षड्भिरंशैस्तु पीठं श्लक्ष्णं समं शुभम् ।  
सुवृत्तं चतुरश्रं वा स्वपद्मं केवलं त्वथ ॥ ७ ॥  
  
चक्राम्बुरुहयुक्तं वा तदुच्छ्रायं विधीयते ।  
अर्धभागेन बाहुल्यात्तत्सार्धं सकजस्य च ॥ ८ ॥  
  
समं सचक्रपद्मस्य तयोः पूर्वोक्तलक्षणम् ।  
विहितं किन्तु विप्रेन्द्र चतुरश्रस्य कल्पयेत् ॥ ९ ॥  
  
कोणेषु शङ्खनिर्माणं शङ्खाद्यं वा चतुष्टयम् ।  
वर्तुलस्य न ते कार्यास्तथैव कमलोद्भव ॥ १० ॥  
  
चक्रपद्मवियुक्तस्य चतुरश्राश्रयस्य च ।  
यदुक्तं चक्रपद्माभ्यामर्धे तुङ्गत्वमब्जज ॥ ११ ॥  
  
न केवलस्य विहितं मन्त्रं मन्त्रास्सदस्य च ? ।  
तदब्जं निखनेन्मध्याद्व्यंशं द्व्यंशं समन्ततः ॥ १२ ॥  
  
खातं भागं समं चैव सार्धं दैर्घ्याद्विधीयते ।  
जलाश्रयं तु परितः खाताद्भङ्गसमं बहिः ॥ १३ ॥  
  
सोपवीतं च विहितमन्तरेखाश्रयस्थिते ।  
द्वादशांशकृतानां च इत्येषा (मम्) शकल्पना [सर्वत्र इत्येषांशककल्पना इत्येवास्ति] ॥ १४ ॥  
  
विहिता काष्ठवर्गाणां शैलजानामपि द्विज ।  
भङ्गाद्विभक्तिभिर्भागैर्मात्रं ? यत्कल्पितं पुरा ॥ १५ ॥  
  
तन्मध्ये मुनिभिर्भागैस्सर्वं पूर्वोक्तमाचरेत् ।  
भागद्वयं द्वयं चैव परितो निखनेत् क्रमात् ॥ १६ ॥  
  
जन्माश्रयं तु भागेन सार्धेन परितः स्मृतम् ।  
ततोर्ध्वमुक्तमानं यत्तत्र तद्विहितं तु वै ॥ १७ ॥  
  
विभज्य तत् षोडशधा मध्ये भागाष्टकेन वै ।  
विधेयमखिलं प्राग्वद्भागात् पादेन वै सह ॥ १८ ॥  
  
परितो निखनेद् द्रोणीं ब्रह्मन् भागद्वयेन तु ।  
जलाश्रयं तु विहितं पादोनेन द्वयेन वा ॥ १९ ॥  
  
आपाद्य चक्रं प्रगुक्तं कमलाद्यं यथोदितम् ।  
नवपद्ममयीं कुर्यात् संस्थितं चार्चने विभोः ॥ २० ॥  
  
यथायथा च विस्तारं समभ्यूह्य तथातथा ।  
आदाय खातपूर्वेभ्यो मध्यदेशे तु योजयेत् ॥ २१ ॥  
  
विभक्तं भवते येन क्षेत्रं चेदम्बुजस्य च ।  
नवानामपि पद्मानामथ मन्त्रवराश्रितम् ॥ २२ ॥  
  
पद्मं साधारणाज्जालं युज्यतेऽभ्यर्चितं यथा ।  
इति विस्तीर्णभागानां विभागं हि यथोदितम् ॥ २३ ॥  
  
कृत्वाथ रचयेद्यत्नाद्बाहुल्यं मेखलादिकैः ।  
जलाश्रयसमेनादौ तदुद्देशात् क्रमेण तु ॥ २४ ॥  
  
शोधयित्वानुपादेन बाहुल्यं दिक्चतुष्टयात् ।  
त्रिचतुः पञ्च वा षड् वा ततः पुच्छाश्रितेर्भजेत् ॥ २५ ॥  
  
त्रिधा [क्, ख्: त्रिधाविभक्तं * * * सपद्भम्] विभक्तं सोष्णीषं सपद्मं मेखलात्रयम् ।  
चतुर्विभक्तेनोष्णीषं मेखलाषट्कमध्यगम् ॥ २६ ॥  
  
कुर्याद्वै किङ्किणीजालद्वयेन नलिनीं शुभाम् ।  
मुनिभक्ते तु बाहुल्ये षोढा कमलसम्भव ॥ २७ ॥  
  
भागेनोष्णीषवर्गं तु श्लथगाश्रयवद्भवेत् ।  
तदधश्शुक्तिकाकारं सूत्रं छिन्नं विधीयते ॥ २८ ॥  
  
अधस्ताच्छुक्तिभागस्य वृत्तं कुर्यात् सकर्णिकम् ।  
वृत्तासनं च विहितं चतुरश्रं समन्ततः ॥ २९ ॥  
  
तदधस्त्रितयं कुर्यान्मेखलानां सुलक्षणम् ।  
सपादाश्चोक्तपादेभ्यः किञ्चित्किञ्चिद्यथाक्रमम् ॥ ३० ॥  
  
प्। २४७)  
  
स्थितिरन्तरसूत्रीया विभागजननी हिता ।  
सन्त्यज्योष्णीषपीठांशं गरुडं च कृताञ्जलिम् ॥ ३१ ॥  
  
स्ववक्त्रेणापरेणैव युक्तं पाणिद्वयेन तु ।  
कुर्यात् पूर्वापराभ्यां वा मन्ये भद्रासनस्य च ॥ ३२ ॥  
  
गङ्गायमुनयोर्मध्ये वरुणं यादसां पतिम् ।  
मध्यतस्तदुदग्भागे भद्रपीठस्य कल्पयेत् ॥ ३३ ॥  
  
पार्श्वद्वये प्रमाणस्य समुद्रं रत्नपात्रवृत् ।  
विधेयं सौम्यमूर्तिं च दिव्यैर्जलचरैस्सह ॥ ३४ ॥  
  
दिक्चतुष्कमतश्शेषमापूर्यं किङ्किणीगणैः ।  
द्रव्यजे चलबिम्बे वा अङ्गुलैः परिनिर्मिते ॥ ३५ ॥  
  
अथोर्ध्वं तु नृपादीनां हितं नानानिवेशनम् ।  
महाधनानां चान्येषां शुभेप्सूनां च कीर्तये ॥ ३६ ॥  
  
नानाधर्मप्रतिष्ठानां तत्र तावत्समाचरेत् ।  
राजा वा साधकश्चान्यो लोकदं स्वर्गदं हि यत् ॥ ३७ ॥  
  
वृषोत्सर्गफलेनाशु निवृत्तिं तस्य कर्मणः ।  
कृत्वा तदनु वै कुर्याद्धरेस्संस्थापनं पुनः ॥ ३८ ॥  
  
विशेषकर्मनिचयं प्रत्यस्तमति [ग्, घ्: प्रत्यस्त्रमति] यत्र वै ।  
सङ्कल्पादेव नाधर्म ? [क्, ख्: सङ्कल्पादेव ना * * * मजीव] माजीवमभिविन्दति ॥ ३९ ॥  
  
सम्यक् समाप्तो येनैव तेनान्यस्मिन् हि जन्मनि ।  
विवेकजं परं ज्ञानमाप्नुयान्मोक्षसिद्धिदम् ॥ ४० ॥  
  
नान्येन कर्मणा यस्माद्विषकीर्णेन कर्मणा ।  
जायते परया शान्तिर्धर्मवश्योऽक्षयप्रदः [ग्, घ्: धर्मवत्योऽक्षयप्रजाः] ॥ ४१ ॥  
  
पौष्कर उवाच  
  
नानाधर्मप्रतिष्ठानं लोकानां हितकाम्यया ।  
ज्ञातुमिच्छामि भगवन् त्वत्तस्सन्देहशान्तये ॥ ४२ ॥  
  
श्रीभगवानुवाच  
  
पञ्चायतनपूर्वं प्राक् कृत्वा देवालयं शुभम् ।  
कामनारहितेनैव चेतसा विमलेन तु ॥ ४३ ॥  
  
धर्मार्थमाश्रितं तस्मिन् पुरं कुर्याद्द्विजास्पदम् ।  
सर्वलोकेषु सामान्यं सर्वदोषक्षयङ्करम् ॥ ४४ ॥  
  
सर्वधर्मोत्तमं चैव सर्वदा सर्वकामदम् ।  
प्रवरं पञ्चकालज्ञसमूहं भगवन्मयम् ॥ ४५ ॥  
  
षट्कर्मनिरतं चापि त्रयीधर्मपरायणम् ।  
ज्ञातिशुद्धं परिज्ञाय निर्द्वन्द्वं च परस्परम् ॥ ४६ ॥  
  
दाराग्निहोत्रसंयुक्तं वेदाध्ययनतत्परम् ।  
नदीशैलवनोपेते दुष्टप्राणिविवर्जिते ॥ ४७ ॥  
  
सस्यशालिफलाढ्ये तु स्निग्धशष्पसमाकुले ।  
स्वादुतोयप्रदे देशे सुप्राकारविभूषिते ॥ ४८ ॥  
  
तमासाद्य शुभं तत्र पूजयित्वा जगत्प्रभुम् ।  
ततस्स्नात्वानुलिप्तं च वस्त्रालङ्कारभूषितम् ॥ ४९ ॥  
  
ताम्रशासनपूर्वं तु ब्राह्मणं विनिवेश्य च ।  
आसनेषु समूहन्तं पाद्यार्घ्यकुसुमैर्यजेत् ॥ ५० ॥  
  
तं च धूपैस्सुगन्धैश्च ताम्बूलेन महामते ।  
यथाक्रमोपदिष्टेषु दद्यात् पाणौ कुशोदकम् ॥ ५१ ॥  
  
द्वादशाक्षरमन्त्रेण प्रमाद्यमिति पाठयेत् ।  
प्रतिष्ठासीति वै साम कुर्याद्वै प्रार्थनां ततः ॥ ५२ ॥  
  
प्। २४८)  
  
यथावदर्चनीयश्च मदनुग्रहकाम्यया ।  
स्वगृहे पुण्डरीकाक्ष स्वकुलोत्थेन कर्मणा ॥ ५३ ॥  
  
सहसद्धर्मचारिण्या व्यक्तवेद्यां यथागमम् ।  
समिदादीनि चाग्नीनामग्नेर्वा शक्त्यपेक्षया ॥ ५४ ॥  
  
त्रैकाल्यमा च कर्तव्यं स्वधर्मः परिपाल्यताम् ।  
प्रवेशं न समापन्ना?दातव्यं पापकर्मणाम् ॥ ५५ ॥  
  
संस्कार्या स्वसुताः कन्या भृत्यामात्यास्स्ववंशजाः ।  
वैष्णवेन विधानेन कार्यास्ते भगवन्मयाः ॥ ५६ ॥  
  
आ मुहूर्तात्तु वै ब्राह्माद्यावदादित्यदर्शनम् ।  
स्नानपूजाजपस्तोत्रपाठैस्सन्ध्यां समाचरेत् ॥ ५७ ॥  
  
यागसाधनभोगानामुपार्जनमनन्तरम् ।  
ततस्स्नानं तु विधिवद्यथोक्तं विधिना हितम् ॥ ५८ ॥  
  
सायमाभूतशुद्धिं च अन्तर्यागमनन्तरम् ।  
यथोक्तविधिना चाथ कुर्यादाराधनं बहिः ॥ ५९ ॥  
  
ततोऽग्निहवनं चैव क्रियां पैत्रीमनन्तरम् ।  
बलिदानं च भूतानामतिथीनामथार्चनम् ॥ ६० ॥  
  
बन्धुभृत्यसमोपेतमात्मयागमनन्तरम् ।  
ऋक्सामपूर्वं स्वाध्यायमितिहासादिचिन्तनम् ॥ ६१ ॥  
  
आचर्तव्यं समाधानं स्वहृत्पद्मान्तरे ततः ।  
त्रयोदशाङ्गमित्युक्तमाह्निकं भगवन्मयम् ॥ ६२ ॥  
  
कार्यं वै प्रत्यहं भक्त्या क्षीयमाणे क्षपागमे ।  
सन्यासमाचरेद् भूयः कुर्याद्ग्रहणमस्य वै ॥ ६३ ॥  
  
देशिकेन्द्रमुखेनैवमाज्ञातुं गृहमेधिनाम् ।  
दत्त्वा निर्गत्य वै तत्र कर्ता कुर्यात् प्रदक्षिणम् ॥ ६४ ॥  
  
इति ब्रह्मप्रतिष्ठानं विधानं कथितं च ते ।  
वैष्णवीयैः पालनीयं नृपेन्द्रैश्च स्वसिद्धये ॥ ६५ ॥  
  
स्वसिद्धान्तप्रतिष्ठानमथेदानीं निबोधतु ।  
मठमायतने कृत्वा वृत्तिपुर्वमकृत्रिमम् ॥ ६६ ॥  
  
वणिक्कुटुम्बभृतकैर्युक्तं दासगणेन तु ।  
वाप्यो घरदृजा * * * * न्या [ग्, घ्: घरट्टजाकितिन्या ?] सह वातायनैः स्थिताः ॥ ६७ ॥  
  
तत्रान्नं व्यञ्जनोपेतं भक्ष्यकान्नादिकं बहु ।  
विविधं साधयित्वा प्राक् स्नात्वा तु गुरुणा सह ॥ ६८ ॥  
  
द्वादशाक्षरपूर्वैस्तु मन्त्रैर्न्यस्ततनुस्सुधीः ।  
अर्चयित्वा जगन्नाथं परमेश्वरमच्युतम् ॥ ६९ ॥  
  
अभ्यागतान् समाहूय ब्राह्मणान् वेदपारगान् ।  
इदं तदमृतं चान्नमिदमायुः प्रजापतिः ॥ ७० ॥  
  
इदं विष्णुरिदं प्राणमिदं जीवमिदं परम् ।  
सर्वसत्त्वहितार्थं च अनुयागं प्रतिष्ठितम् ॥ ७१ ॥  
  
पञ्चभूतजगद्योनेरन्नमूर्ते जनार्दन ।  
आ भूतसम्प्लवं कालं भव सन्निहितस्त्विह ॥ ७२ ॥  
  
चोदयेदृङ्मयान् प्राग्वत् सामज्ञाद्वे परे श्रुती ।  
गुरुरभ्यर्थनीयश्च सकुटुम्बेन वै पुरा ॥ ७३ ॥  
  
अभ्यागतगणेनापि सह चान्यैः परेण तु ।  
योक्तव्यं पालनीयं च मदनुग्राह्यया धिया ॥ ७४ ॥  
  
तर्पयेत ततोऽन्नेन [ग्, घ्: तर्पयेत ततोऽन्येन] अन्नादर्चार्चितेन तु ।  
समूहमुपविष्टं तु उच्छिष्टं शोधयेत्ततः ॥ ७५ ॥  
  
यायात् प्रदक्षिणीकृत्य अभ्यागतगणं ततम् ।  
इदमन्नप्रतिष्ठानमुक्तमच्युतभाविनाम् ॥ ७६ ॥  
  
परमुद्धरणोपायं तथाखिलसुखप्रदम् ॥  
  
प्। २४९)  
  
ज्ञानप्रतिष्ठानम्  
  
अथ ज्ञानप्रतिष्ठानमिदानीमवधारय ।  
यत्कृत्वा जायते ज्ञानं विवेकसहितं हि यत् ॥ ७७ ॥  
  
परिशुद्धान् समुच्चित्य पञ्चरात्रीयसञ्चयान् ।  
सदागमादिकान् कृत्स्नान् वेदवेदाङ्गसंयुतान् ॥ ७८ ॥  
  
स्मृतिस्मृत्यन्तरोपेतानितिहाससमन्वितान् ।  
आन्वीक्षकीभिर्विद्याभिस्सशब्दाख्याभिसंवृतान् ॥ ७९ ॥  
  
नदीनागरकैर्वर्णैर्विविधान् [सर्वत्र नदीनागरकैः इत्येवास्ति अस्य पदस्य वर्णविशेषणत्वात् नन्दिनागरकैः इति स्यात्] वर्णसञ्चयान् ।  
पूरयित्वा विनिक्षिप्य सम्पूटेष्वक्षयेषु च ॥ ८० ॥  
  
ग्रथयित्वासिताद्येन सूत्रेण सुदृढेन तु ।  
सुस्थिरे सुप्रसिद्धे च नृपनागरसेविते ॥ ८१ ॥  
  
द्विजोषितेभ्यस्सङ्कीर्णे सत्समूहेन पालिते ।  
समीपेऽश्ममयं वेश्म लोहयन्त्रसमन्वितम् ॥ ८२ ॥  
  
सकवाटार्गलोपेतं सुधाधवलितं शुभम् ।  
कञ्जस्थया वागीश्वर्या भूषितं चित्रभूषया ॥ ८३ ॥  
  
शङ्गचक्रगदापद्मकरप्रोद्यतया तया ।  
प्रोद्वहन्त्याक्षमालां तु शास्त्रसञ्चयहस्तया ॥ ८४ ॥  
  
वरदाभयदायिन्या सिद्धाद्यैर्वा तया परैः ।  
ततः प्राग्वत् कृतन्यासश्शुक्लाम्बरधरश्शुचिः ॥ ८५ ॥  
  
लोहयन्त्रायने तस्मिन् प्रणवाधिष्ठितेऽर्चिते ।  
यथाक्रमं समारोप्य शास्त्रसङ्ग्रहपुस्तकान् ॥ ८६ ॥  
  
पूजितांस्तु समालब्धान्नेत्रवस्त्रैस्तु वेष्टितान् ।  
द्वादशाक्षरमन्त्रेण पूजयित्वा पठेदिदम् ॥ ८७ ॥  
  
विशुद्धज्ञानदेहाय विष्णवे परमात्मने ।  
सुप्रतिष्ठितमक्षय्यं तिष्ठ शास्त्रात्मनेह वै ॥ ८८ ॥  
  
अज्ञानामुपकारार्थं प्रबोधजननाय च ।  
मुक्त्वा त्वामेवमक्षय्यं क्षयवन्तोऽमरादयः ॥ ८९ ॥  
  
उक्त्वैवमर्चयेद् भूयो वेदवेदान्तविग्रहम् ।  
सदागमाद्यैर्भगवत्पुराणाद्यैरलङ्कृतम् ॥ ९० ॥  
  
प्रत्यहं परया भक्त्या विद्यापीठस्य चाग्रतः ।  
शब्दब्रह्ममयं पीठं भद्रपीठे पुरोदिते ॥ ९१ ॥  
  
नियुक्तं चार्चने कुर्यादप्रमत्तं द्विजोत्तम ।  
ततः प्रदक्षिणीकृत्य धूपं दत्त्वा क्षमापयेत् ॥ ९२ ॥  
  
सञ्चारदानेऽर्थिनां च सञ्चयं [ग्, घ्: संयतम्] तत्र सञ्चयेत् ।  
शासनावनिबन्धां च तस्य वृत्तिं सुपुष्कलाम् ॥ ९३ ॥  
  
कृत्वा तच्छासनं दद्याद् ज्ञानकोशानुपालने ।  
तस्मिन् देवगृहे पश्चाद्ब्रह्मचारींस्तु पाठयेत् ॥ ९४ ॥  
  
मन्त्रद्वयं पुरोद्दिष्टं स्वयं बद्धाञ्जलिः पठेत् ।  
अज्ञानतिमिरान्धानां जनानामविवेकिनाम् ॥ ९५ ॥  
  
शास्त्रपीठप्रतिष्ठानात् ज्ञानमेति च निर्मलम् ।  
एतस्मादुत्थितेनैव फलेन महता हरिः ॥ ९६ ॥  
  
प्रीतिमायातु परमां फलं मे नोपयुज्यते ।  
विद्यापीठप्रतिष्ठानमिदं सम्यक् प्रकाशितम् ॥ ९७ ॥  
  
फलार्थिनां ज्ञाननिष्ठं फलं यच्छति चेप्सितम् ।  
वापीकूपतटाकानामारामाणां च मोक्षणम् ॥ ९८ ॥  
  
प्रतिष्ठापनपूर्वं च स्वर्गदं हि फलार्थिनाम् ।  
कर्मसन्यासिनां विष्णोस्तत्पुनस्तत्पदप्रदम् ॥ ९९ ॥  
  
कारणं जगतामीशो भूतस्सर्वेश्वरोऽच्युतः ।  
शब्दात्मिकाममूर्तो च ज्ञानकर्मात्मलक्षणाम् ॥ १०० ॥  
  
प्। २५०)  
  
समासाद्य स्वरूपेण जगत्यामवतिष्ठते ।  
तन्मयं देहमाश्रित्य यत्सत्याह्लादमुत्तमम् ॥ १०१ ॥  
  
सामराणामृषीणां च मनुष्याणां महामते ।  
एवं नानारसमयीं शक्तिं विटपविग्रहाम् ॥ १०२ ॥  
  
दावानलस्थकरीं ? नानाव्यक्तमयैस्स्वरैः ।  
प्रवालपत्रकुसुममारुताम्बुविमिश्रितैः ॥ १०३ ॥  
  
अजङ्गमां पादपाख्यां पत्रपुष्पफलप्रदाम् ।  
मूर्तिं देवोपवरणीं भूमिं वै प्रथमांशकाम् ॥ १०४ ॥  
  
अपरां जङ्गमां मूर्तिं सौरभीं संश्रितास्पदाम् ।  
ततस्तदुत्थितैस्तावत्पञ्चोपनिषदात्मकैः ॥ १०५ ॥  
  
मन्त्रितैः पञ्चभिर्मन्त्रैर्गोमयाद्यैर्यथाक्रमम् ।  
सह ऋक्सामपूर्वैस्तु कुशोदकसमन्वितैः ॥ १०६ ॥  
  
शुद्धयेऽपि च तत्खातं पर्युक्ष्य परितः पुरा ।  
नयेत् पावनतां पश्चादम्बुना परिपूरिताम् ॥ १०७ ॥  
  
क्ष्मागतेनाथवाद्येन कोपेनाल्पेन वा द्विज ।  
अक्षारेण सुतोयेन साम्प्रतं शीतलेन च ॥ १०८ ॥  
  
सम्भवे सति हेमेन देशकालवशादपि ।  
क्रीतेन ताटकीयेन पल्लवेनोद्धृतेन वा ॥ १०९ ॥  
  
गोब्राह्मणानां साम्मूल्यं गत्वा शतपदादिकम् ।  
खातमध्ये विनिक्षिप्य स खातो विततो महान् ॥ ११० ॥  
  
बहुकाले जलस्थायी यथाभिमतविस्तृतः ।  
कार्यो वै सर्वदिक्सेव्योऽनवस्था जायते यथा ॥ १११ ॥  
  
कुलस्त्रीजनवृद्धानां स्नेहमाहरतां भृशम् ।  
धनुर्द्वयसमं कुर्यान्निम्नत्वेन तु सर्वदा ॥ ११२ ॥  
  
सार्धकार्मुकतुल्यं वा एकज्यानिष्ठमेव वा ।  
धनुर्द्वयात् समारभ्य यावद्धनुशतं तु वै ॥ ११३ ॥  
  
विहिते खातविस्तारे ह्यत ऊर्ध्वं यथा च ते ।  
तत्पार्थिवं च वायव्यं सौम्यमाग्नेयमेव च ॥ ११४ ॥  
  
चतुरश्रायतं चैव आपाद्य शुभलक्षणम् ।  
सभूभागवशाच्चैव पदवीगणभूषितम् ॥ ११५ ॥  
  
वृक्षवल्लीङ्गणोपेतं शाड्वलस्थलभूषितम् ।  
पथिकावासकैर्युक्तं तथा विश्रामतोरणैः ॥ ११६ ॥  
  
एवं कृत्वा यथोद्दिष्टं यत्र गोविग्रहक्षितौ ।  
अवधार्य च सन्धार्य खातह्रासं च कुर्वती ॥ ११७ ॥  
  
कालं प्रवृत्तिपर्यन्तं तर्पयन्ति च तज्जलम् ।  
एवं संस्कृत्य च ततः प्राग्भागमपि वीक्षयन् ॥ ११८ ॥  
  
प्रत्यग्भागस्थितः कर्ता गुरुणा ब्राह्मणैस्सह ।  
तदुद्धृतेनाम्भसाथ अथवान्येन साम्प्रतम् ॥ ११९ ॥  
  
मृदा गोमययुतया तत्कालं लेपयेत् स्थलम् ।  
द्वादशार्णेन गायत्र्या साम्ना वै वासुधेन तु ॥ १२० ॥  
  
पूर्वदक्षिणसौम्यानां दिग्भागानां यथाक्रमम् ।  
होमार्थमृग्यजुस्सामपाठकान् विनिवेश्य च ॥ १२१ ॥  
  
स्थलेषु वालकीयेषु कुण्डेषु सुशुभेषु वा ।  
द्वादशाक्षरमन्त्रेण कृतन्यासस्वकेन वा ॥ १२२ ॥  
  
मृत्पिण्डमेकमादाय खातमध्यात्तु पात्रकम् ।  
कौशेयकुसुमोपेते आसने विनिवेश्य च ॥ १२३ ॥  
  
तोयपूर्णं तदूर्ध्वे तु कलशं काञ्चनोदरम् ।  
वस्त्रेण वेष्टितं सम्यक्कुङ्कुमाद्यैर्विलेपितम् ॥ १२४ ॥  
  
पुष्पस्रङ्मञ्जरीदूर्वादर्भबीजफलोदकम् ।  
सितोपवीतमाशुभ्रं नेत्रमुष्णीषभृन्न्यसेत् ॥ १२५ ॥  
  
पार्थिवेन च शून्येन जीवयुक्तेन भावयेत् ।  
सबिन्दुनामयेनाथ सामृतेनाच्युतं विभुम् ॥ १२६ ॥  
  
नारायणं परां मूर्तिमुत्थितं मधुरध्वनेः ।  
पद्ममन्ते नियोक्तव्यमस्य बीजत्रयस्य च ॥ १२७ ॥  
  
प्। २५१)  
  
नारायणाय भगवंस्ततो भूतात्मने नमः ।  
स्नानपूर्वं प्रतिष्ठानमाचर्तव्यं यथाविधि ॥ १२८ ॥  
  
द्वादशाक्षरमन्त्रेण अथवाष्टाक्षरेण तु ।  
षडक्षरेण सम्पाद्य पूर्णान्ताहवनक्रिया ॥ १२९ ॥  
  
अर्चयित्वा यथाशक्ति गुरुपूर्वान् द्विजोत्तमान् ।  
समादायाथ कलशं पूर्णं पल्वलजं हि यत् ॥ १३० ॥  
  
कर्ता विनिक्षिपेत् पूर्वं मृत्पिण्डं पुष्करोदरे ।  
कलशोदकमुत्कीर्य इमं मन्त्रमुदीरयेत् ॥ १३१ ॥  
  
आमूर्ते भगवन्नाथ वासुदेवामृतात्मने ।  
आचन्द्रतारकं कालं तिष्ठ त्वं सुप्रतिष्ठितम् ॥ १३२ ॥  
  
मामकस्याञ्जसा त्राणं नाथ सानुगसंयुतान् ।  
देवान् पितॄन् ससाध्यांश्च भूतान्याप्यायिता सदा ॥ १३३ ॥  
  
फलेन तु इहोत्थेन यातु प्रीतिं परां भवान् ।  
तृप्तिर्भवतु भूतानां त्रैलोक्योदरवर्तिनाम् ॥ १३४ ॥  
  
इत्युक्त्वा पाठयेत् साम ध्रुवाद्यौ ऋङ्मयांस्ततः ।  
प्रतिष्ठासीति वै साम सामज्ञान् ब्राह्मणोत्तमान् ॥ १३५ ॥  
  
पूजनैर्विविधैः पश्चात्तदुत्थेन तु साम्भसम् ।  
तर्पयेद्ब्राह्मणान् सर्वान् खातकर्तॄन् तथाखिलान् ॥ १३६ ॥  
  
प्रसाद्य दानपूर्वेण देशिकान् विभवे सति ।  
दीनानाथांस्तथा भृत्याननन्तफलसिद्धये ॥ १३७ ॥  
  
सुवर्णवसुधादानं यथाशक्त्या समाचरेत् ।  
कन्यादानं वृषोत्सर्गं पितृश्राद्धपुरस्सरम् ॥ १३८ ॥  
  
वधबन्धोत्थितं दोषं धनदण्डोत्थितं च यत् ।  
विचारणीयं लोकानामर्थयित्वा नरेश्वरम् ॥ १३९ ॥  
  
किन्तु वी(वि)ध्यन्तरमिदं विहितं सति सम्भवे ।  
प्रधानफलवृक्षं तु अश्वत्थविटपं तु वा ॥ १४० ॥  
  
आरामसम्प्रतिष्ठायां संस्कृत्य स्नानकर्मणाम् ।  
समालभ्य स्वलङ्कृत्य उपनेत्य यथाविधि ॥ १४१ ॥  
  
वाससा वेष्टितं कृत्वा पुष्पस्रक्परिभूषितम् ।  
होमान्तमखिलं प्राग्वत् समन्त्रं तत्समाचरेत् ॥ १४२ ॥  
  
तेन याति परं कर्ता पारं संसारवारिधेः ॥  
  
फलमूलान्नादिप्रतिष्ठा  
  
फलमूलान्नप्रतिष्ठां शृणु वक्ष्ये फलार्थिनाम् ।  
नान्नदानात् परं दानं त्रिषु लोकेषु विद्यते ॥ १४३ ॥  
  
सद्यः प्रीतिकरं हृद्यं प्राणदं प्राणिनामपि ।  
उत्पत्तावपि संस्कारे रसमन्नस्य कीर्तितम् ॥ १४४ ॥  
  
अन्नाद्भवन्ति भूतानि तस्मात् सर्वं प्रतिष्ठितम् ।  
तच्च प्रतिष्ठितं येन तेन सर्वं प्रतिष्ठितम् ॥ १४५ ॥  
  
आत्मना सह लोकेऽस्मिन् स्वर्लोके ब्रह्मसञ्ज्ञिते ।  
यावज्जीवं च नीरोगो वसेद्दुःखविवर्जितः ॥ १४६ ॥  
  
पुत्रदारधनैरन्नैर्वृद्धिं याति क्षणात् क्षणम् ।  
प्राप्नोति परमां पूजामुत्कृष्टेभ्यो महत्तराम् ॥ १४७ ॥  
  
देवता ऋषयस्सिद्धास्तस्य सञ्चिन्तयन्ति च ।  
नित्यमेव परां वृद्धिमायुषस्सह चोन्नताम् ॥ १४८ ॥  
  
हृष्टः पुष्टस्ततो भूत्वा तृप्तो भवति सर्वदा ।  
भुक्त्वा भोगान् सुविपुलानन्ते नारायणालयम् ॥ १४९ ॥  
  
याति चन्द्रप्रतीकाशैर्विमानैर्देवनिर्मितैः ।  
स्वर्गादौ सर्वलोके तु स्थित्वा कल्पशतान् बहून् ॥ १५० ॥  
  
कालात् पुनरिहायाति देशे सर्वोत्तमे शुभे ।  
सतां कुले समासाद्य जन्म जात्युत्तमं महत् ॥ १५१ ॥  
  
प्। २५२)  
  
जायते रूपवान् वाग्मी विद्याज्ञानपरायणः ।  
द्विषतामपि सर्वेषां पूज्यः प्रियतरस्सदा ॥ १५२ ॥  
  
शीलवाञ् शौर्यसम्पन्नो धृत्युत्साहसमन्वितः ।  
द्विजदेवपरो नित्यं दाता भूतहिते रतः ॥ १५३ ॥  
  
एकान्ती धर्मवेत्ता वै नारायणपरायणः ।  
त्रिवर्गमखिलं भुक्त्वा यथाभिमतलक्षणः ॥ १५४ ॥  
  
जन्माभ्यस्तं शुभं कर्म कृत्वानन्तगुणं पुनः ।  
ज्ञानमासाद्यते येन प्रयाति परमं पदम् ॥ १५५ ॥  
  
न हि वै कूपवापीनां सुरभीणां च पूजनम् ।  
दद्याच्छुद्धं हि तादात्म्यं विधानं सर्वमाचरेत् ॥ १५६ ॥  
  
नीत्वाङ्गभावमस्मिंश्च गोगणं भगवद्गृहे ।  
स्नानोपभोगपूर्वाणां विभोरनलतर्पणात् ॥ १५७ ॥  
  
प्रीत्यर्थं सुरभीणां तु प्रतिपाद्यं तु शासनम् ।  
तमग्निं गोव्रजोपेतं घृतदीपसमन्वितम् ॥ १५८ ॥  
  
देववत् पालनीयं च यावदाचन्द्रतारकम् ।  
अनिशं ज्वलमानं च वसेत् कर्मकरैस्सह ॥ १५९ ॥  
  
षडशीतिमुखाद्यं वै कालमासाद्य पुण्यदम् ।  
कुण्डं सुलक्षणं कृत्वा दिव्याद्यैर्वैष्णवैर्गृहे ॥ १६० ॥  
  
स्वयं प्रतिष्ठिते वापि धर्मस्कन्धेषु वै पुरा ।  
द्वादशाक्षरमन्त्राद्यैश्शुभैस्सूक्तैस्तु वैष्णवैः ॥ १६१ ॥  
  
ऋग्यजुस्सहसामैस्तु देवदेवप्रशंसकैः ।  
एवं होता शनैश्चापि सम्पठेच्छान्तिके कृते ॥ १६२ ॥  
  
घृताद्यैरक्षतैः पीतैस्सितकृष्णान्वितैस्तिलैः ।  
संस्कृत्य चानलं कुण्डं प्राजापत्येन कर्मणा ॥ १६३ ॥  
  
आहुतीनां तु जुहुयात् सहस्रादयुतावधि ।  
शताद्यं च सहस्रान्तं ताम्रजेन स्रुवेण तु ॥ १६४ ॥  
  
पालीयेनाष्टमांशेन घृतं तु जुहुयात्ततः ।  
अकामो वा सकामो वा दद्यात् पूर्णाहुतिं ततः ॥ १६५ ॥  
  
नारायणस्तु वेदात्मा सहवेदमुखेन तु ।  
ददात्यभिमतान् कामानुपायं नैष्ठिकं तु वै ॥ १६६ ॥  
  
एवं कृते तु सम्पाद्याद्बध्नीयाद्विषणोपरि ।  
सप्ताहं वसुधारां च त्रिरात्रमथवा शुभम् ॥ १६७ ॥  
  
एकाहं वा स्वशक्त्या तु तद्विधानमथोच्यते ।  
निर्धूमे वितते कुण्डे दृढैः काष्ठैस्तु याज्ञिकैः ॥ १६८ ॥  
  
कृत्वाग्निं मेखलाभूमेरधिकं शिबिकोपमम् ।  
धनुर्द्वयोच्छ्रिते वाथ तदूर्ध्वे ताम्रजं ततम् ॥ १६९ ॥  
  
कटाहकं योजनीयं काष्ठजे वलये दृढे ।  
स्थिरवंशचतुष्पादे पदवीसहनक्षमे ॥ १७० ॥  
  
अङ्गुलैरथ मानीयैश्चतुस्सङ्ख्यैस्तु चोन्नतम् ।  
हैमीं सुवर्णमानोत्थां शलाकां सर्वतस्समाम् ॥ १७१ ॥  
  
तत्प्रमाणसमोपेतं मध्यमे तु कटाहके ।  
वेधं कुर्याच्च लोहेन वस्त्रापृतमथाहरेत् ॥ १७२ ॥  
  
व्याजहीनं घृटं हव्यं सुगन्धि शुभलक्षणम् ।  
कटाहके समुत्कीर्य यत्न * * * * परिक्षयम् [ख्: यत्नती च पुरि] ॥ १७३ ॥  
  
प्रवहं दिनरात्रीयं कालं यत्त्रिविधं स्मृतम् ? ।  
एतावदुक्तमारभ्य देवमात्मानमक्षमम् ॥ १७४ ॥  
  
आप्रभाताथवाद्यं वा हरयेत् प्रहरं धृतम् ।  
प्रहरद्वितयं वाथ प्रहरत्रयमेव वा ॥ १७५ ॥  
  
प्रहराणां चतुष्कं वा स्वसामर्थ्याद्यपेक्षया ।  
आदौ षट्प्रस्थमानात्तु चतुःप्रस्थान्तमेव हि ॥ १७६ ॥  
  
प्रवाहमाहरेच्छक्त्या पालिकं तु घृतस्य वा ।  
अधिभूताधिदेवाढ्यं स्तृत्वाध्यात्मतया घृतम् ॥ १७७ ॥  
  
प्। २५३)  
  
पवित्रममृतं ब्रह्म आज्यमध्यात्ममेव हि ।  
अधिदेवं परं वह्निरधिभूतं च गोगणम् ॥ १७८ ॥  
  
स्मृतमुक्तं ममैवं हि वसु मत्वा स्वरूपधृक् ।  
तद्वारपरिमाणेन विधित्वेन च वर्तते ॥ १७९ ॥  
  
स्वदरिद्रमिमं लोकं कृत्स्नं वै यत्प्रभावतः ।  
विततेन तु पात्रेण स्थापयित्वा कटाहकम् ॥ १८० ॥  
  
दैवत्वेनार्चनीयं च भगवान् पुरुषोत्तमः ।  
साम्प्रतं चार्घ्यपुष्पाद्यैर्वसुगर्भकटाहके ॥ १८१ ॥  
  
अनुग्रहकरस्त्वास्ते स्वयं श्रद्धावतां नृणाम् ।  
आरम्भादेव निष्पत्तिपर्यन्तं शुभकर्मणाम् ॥ १८२ ॥  
  
अर्चयित्वा नमस्कृत्य द्वादशार्णेन चाच्युतम् ।  
ततोऽनुलेपनं दद्यात् पुष्पस्रग्धूपमेव हि ॥ १८३ ॥  
  
नैवेद्यं मधुपर्काद्यं सभक्ष्यं सफलं महत् ।  
अथ सर्वेश्वरं भक्त्या विभुमायतनस्थितम् ॥ १८४ ॥  
  
महता विभवेनैव स्नानपूर्वेण कर्मणा ।  
पूजयित्वा यथान्यायं सत्सूक्तैस्सम्यगुत्तमैः ॥ १८५ ॥  
  
रहस्यमन्त्रपूर्वैस्तु साष्टार्णद्वादशाक्षरैः ।  
जानुभ्यामवनिं कृत्वा नतमूर्धाग्रतो भवेत् ॥ १८६ ॥  
  
तदेकक्षेमपूर्वं तु विनिवेश्य इदं पठेत् ।  
परं वसु घृता ऋक्त्वं सर्वं सम्पूरितं त्वया ॥ १८७ ॥  
  
तारेयं परमा शक्तिस्वमियादेव पूजितः ।  
वासाद्याननमाग्नेयतुल्यं यज्ञस्य वै फलम् ॥ १८८ ॥  
  
सुमहद्गोकुलोपेतं ग्रामं यद्विषयोदितम् ।  
तत्पालकानां विप्राणां शासनेन समाप्य च ॥ १८९ ॥  
  
यथा नोच्छिद्यते चैव कीर्तिधर्मपरं महत् ।  
नृपेणैतत्तथा कार्यं यशोधर्मविवृद्धये ॥ १९० ॥  
  
षट्काद्यदधिकं चैव सशुभं कीर्तितं त्रयम् ।  
गोष्ठमग्निं च दीपं च अङ्गमायतनेषु तत् ॥ १९१ ॥  
  
धर्मज्ञैः पालनीयं च विच्छेदो न भवेद्यथा ।  
यस्माद्वह्निमुखेनैव त्रयस्त्रिंशत्तु कोटयः ॥ १९२ ॥  
  
प्रत्यहं तृप्तिमतुलां विबुधानां प्रयान्ति च ।  
दधिक्षीराज्यपूर्वैस्तु विविधैर्गोसमुत्थितैः ॥ १९३ ॥  
  
प्रीतिमभ्येति भगवानुपहारैस्तु सात्त्विकैः ।  
परमादित्यवत् सर्वमाभासयति तेजसा ॥ १९४ ॥  
  
प्रभावाच्चैव दीपस्य नित्यं सन्निहितस्य च ।  
योऽधिकृत्य जगनाथं षडसीतिमुखासु च ॥ १९५ ॥  
  
तिथिष्वर्च्यस्तु भगवान् कलशे मण्डनेऽनले ।  
सोपवासश्शुचिस्स्नातः कृतकौतुकमङ्गलः ॥ १९६ ॥  
  
प्रणवादिनमोन्तेन मन्त्रेणानेन भक्तितः ।  
प्रीयतां मम देवेशो धर्माध्यक्षो वृषाकपिः ॥ १९७ ॥  
  
गोहितो गोपतिर्गोप्ता सर्वमावृत्य च स्थितः ।  
ततोऽनुलिप्ते भूभागे कुतपः केवलं तु यत्?॥ १९८ ॥  
  
अभुक्तमहतं शुद्धं प्रस्तीर्य सतिलाक्षतम् ।  
समस्तबीजं सकुशं सिद्धार्थकसमन्वितम् ॥ १९९ ॥  
  
तद्बहिस्तेजसं दद्यात् पूर्णं प्रागादितः क्रमात् ।  
पात्राष्टकं पयश्शालिदध्यक्षतरसैस्तिलैः ॥ २०० ॥  
  
घृतेन सर्वबीजैस्यु वस्त्रैर्यवनिका वहिः ।  
इषुभिस्सह सूत्रैस्तु बर्हिपक्षैस्सुविष्टरैः ॥ २०१ ॥  
  
जातबीजशरावाश्च पूर्णकुम्भमुखस्थिताः ।  
पूर्णशाखासमेताश्च तरुशाखाभ्यलङ्कृताः ॥ २०२ ॥  
  
दिक्षु प्रज्वलितैर्दीपैस्सह न्यस्य ऋगादिकैः ।  
ततोऽवतार्य तन्मध्ये सुरभिः कृतमण्डलाम् ॥ २०३ ॥  
  
सालङ्कृता सवस्त्रां च घण्टाचामरभूषिताम् ।  
सरत्नहेमकुमुदां तच्छृङ्गपरिभूषितां ॥ २०४ ॥  
  
प्। २५४)  
  
मुक्ताप्रवाललाङ्गूलां रजताङ्घ्रिमभिप्रियाम् ।  
ललाटदर्पणां श्रीमत्स्रगुष्णीषबलां महत् ॥ २०५ ॥  
  
एवमेवाथ वीर्यध्वं सुरभिं कृतमण्डनाम् ।  
यौवनस्थामधृष्टां च वामभागे वृषस्य च ॥ २०६ ॥  
  
कांस्योपदोहसंयुक्तां पूर्वेद्युरधिवासिताम् ।  
नन्दासुनन्दासुरभिशीतलाख्यपदान्विताम् ॥ २०७ ॥  
  
चत्वारो धेनवः स्थाप्याः प्रागादौ तत्र सम्मुखम् ।  
सुशक्तिविभवोपेता दुग्धदोहप्रदक्षमाः ॥ २०८ ॥  
  
सगर्भाश्च सवत्साश्च प्रसूताश्च सकृत् सकृत् ।  
इष्टदेवमथोद्दिश्य दिग्भागान् साम्प्रतं तु वै ॥ २०९ ॥  
  
हेतिना च तदीयेन चन्दनेनात्वचोत्सृजेत् ।  
वृष्णिक्षेत्रसमेतं च तस्य चासम्भवात्तु वै ॥ २१० ॥  
  
आनुगुण्यं यथाशक्त्या तन्मूल्यं तु न कल्प्य च ।  
चतुर्णामग्निहोत्राणां बहिस्स्थाः प्रतिपाद्य च ॥ २११ ॥  
  
वस्त्रालङ्करणोपेतं मूल्यं च सुरभीयकम् ।  
वसुधां वसुधार्थं वा वृषोपकरणं हि यत् ॥ २१२ ॥  
  
प्रणिपाद्य गुरोर्भक्त्या वृषभं सुरभिं त्यजेत् ।  
दक्षिणे स्कन्धदेशे च हेतिनाभिमतेन च ॥ २१३ ॥  
  
लोहेनानलतप्तेन मुद्रणीयं क्षणेन च ।  
एवं कृत्वा वृषत्यागं तदुद्देशेन वै पुनः ॥ २१४ ॥  
  
प्रभूतमन्नदानां च दद्याच्चैव सदक्षिणम् ।  
समन्त्रनाथमुद्दिश्य ह्यात्मनोऽर्थे परस्य वा ॥ २१५ ॥  
  
वृषोत्सर्गं हि यः कुर्याद्ब्रह्मलोकं व्रजत्यसौ ।  
वृषो हि भगवान् धर्मो लोके कामार्थबन्धतः ॥ २१६ ॥  
  
तेन त्यक्तेन सन्त्यक्तं जन्मदुःखं हि शाश्वतम् ।  
प्रकृत्या सह वै शश्वत् सुरभी सविनश्वरा ॥ २१७ ॥  
  
तद्विशेषाच्च तिस्रो याश्शक्तयो मदनात्मिकाः ।  
बुद्धिरस्मीति पूर्वा च पञ्चेन्द्रियमथापरा ॥ २१८ ॥  
  
विनिवर्तन्ति सर्वास्ता गोत्वमाश्रित्य ये स्थिताः ।  
नानाधर्मप्रतिष्ठानं वृषोत्सर्गेण वै सह ॥ २१९ ॥  
  
उक्तमब्जसमुद्भूत इदानीमवधारय ।  
अपवर्गप्रदं दिव्यं सूचितं यत् पुनः पुनः ॥ २२० ॥  
  
प्रतिष्ठापनमब्जाक्ष आच्युतं भुक्तिमुक्तिदम् ॥  
  
इति श्रीपाञ्चरात्रे महोपनिषदि पौष्करसंहितायां नानाधर्मप्रतिष्ठापनं नाम  
  
एकचत्वारिंशोऽध्यायाः ॥ ४१ ॥  
  
(समुदितश्लोकसङ्ख्या २२१॥)  
  
  