+++
title = "३४ अध्यायः"

+++
अथ चतुस्त्रिंशोऽध्यायः  
  
श्रीभगवानुवाच  
  
क्षेत्रे वायतने दिव्ये तीर्थोद्देशेन सङ्कुले ।  
क्षुद्रप्राणिविमुक्ते च वने तूपवने शुभे ॥ १ ॥  
  
भूगृहे वा गिरेः शृङ्गे गुप्ते देवगृहान्तरे ।  
स्वास्थ्यं मत्वैकदेशे वा गोष्ठे द्विजपरिग्रहे ॥ २ ॥  
  
अर्धरात्रादतिक्रान्ते काले कमलसम्भव ।  
स्वमन्त्रस्याग्रतस्त्वेव तत्त्वाभ्यासं समाचरेत् ॥ ३ ॥  
  
तत्र श्रमजये लब्धे दत्त्वार्घ्यं मन्त्रमूर्द्धनि ।  
घण्टाशब्दसमोपेतं धूपं दत्त्वा महामते ॥ ४ ॥  
  
स्तुत्वा प्रदक्षिणीकृत्य शुचिस्थाने तु सास्तरे ।  
कृष्णाजिनप्रतिच्छन्ने कुतपे कम्बले तु वा ॥ ५ ॥  
  
निद्रां सन्त्यज्य वै ब्रह्मन् पावने शयने स्थितः ।  
ब्राह्मे मुहूर्ते चोत्थाय पञ्चाङ्गं स्नानमाचरेत् ॥ ६ ॥  
  
प्लवने वाप्सु मध्यै वा सन्ध्यां कृत्वा यथाविधि ।  
तस्याग्रतश्चोपविश्य निर्मलं दर्पणं द्विज ॥ ७ ॥  
  
दर्शयित्वोपसंहृत्य मन्त्रं हृत्कमलोदरे ।  
नित्यप्रतिष्ठितं मन्त्रं विना स्थलजलात्मकान् [क्, ख्: जलात्मिकान्] ॥ ८ ॥  
  
मन्त्रान् क्रियाङ्गसंरुद्धान् संहृत्य तदनन्तरम् ।  
शेषमर्घ्यादिकं सर्वं भुक्तपूर्वेण वै सह ॥ ९ ॥  
  
पाणिना तोयपूर्णेन विष्वक्सेनाय चार्प्य च ।  
प्राग्वदम्भसि निक्षिप्य समाहृत्य तदाखिलम् ॥ १० ॥  
  
स्वदेहादुपसंहारमन्त्राणामपि चाचरेत् ।  
मनसात्मनि विप्रेन्द्र कुर्याद्भोगार्जनं ततः ॥ ११ ॥  
  
भगवद्यागसिध्यर्थं शुद्धेन द्रविणेन च ।  
याचयित्वा च पात्रेभ्यो वैष्णवेभ्यो हि नान्यथा ॥ १२ ॥  
  
पौष्कर उवाच  
  
अत्यर्थेन जगन्नाथ भूयोभूयः प्रशंससि [क्, ख्: भूयः प्रशस्यते] ।  
भोगेभ्यो धूपदानं च घण्टाध्वनिसमन्वितम् ॥ १३ ॥  
  
महत्तां ज्ञातुमिच्छामि प्रमाणं लक्षणं तथा ।  
यथावद्धूपघण्टाभ्यां धूपाग्नेर्धारकस्य च ॥ १४ ॥  
  
स्वरूपं धूपधूमस्य लक्षणं प्रत्युदीर्यताम् [क्, ख्: प्रत्युदीर्यते] ॥  
  
श्रीभगवानुवाच  
  
शब्दब्रह्मैकदेहायाः लक्षणं कमलोद्भव ।  
प्रमाणमतिशुद्धं च सप्रमेयं निबोधतु ॥ १५ ॥  
  
सममर्धसमं [क्: स्व * * * मध्यमम्; ख्: स्व * * * शमाशक्तुमज्येष्ठमायाममथमध्यमम्; ग्, घ्: स्वशमार्धशमज्येष्ठमायाममथमध्यमम्] ज्येष्ठमायाम (धम ?) मथ मध्यमम् ।  
तत्त्रिभागसमं विद्धि चतुथांशं तु कन्यसम् ॥ १६ ॥  
  
त्रिभागेन तदुच्छ्रायाद्द्वादशांशान्वितेन [दशांशोज्झितेन (पाठात्तरम्)] ।  
प्रमाणेन तु विस्तारं त्रिविधं तु विधियते ॥ १७ ॥  
  
प्। १९६)  
  
कृत्वा सूत्रपरिच्छिन्नं प्राक्प्रत्यग्दक्षिणोत्तरम् ।  
चतुरश्रायतं क्षेत्रमेवमापाद्य वै पुरा ॥ १८ ॥  
  
तिर्यगूर्ध्वगतैस्सूत्रैर्भङ्क्त्वा [क्, ख्, ग्, घ्: भुक्त्वा सम्पूर्य] सम्पूर्यते ? ततः ।  
तत्र पञ्चोर्ध्वसूत्राणि दद्यादेकादशानि च ॥ १९ ॥  
  
भुजाख्यानि च वै यानि विभागमथ मे शृणु ।  
सार्धैस्तु पञ्चभिर्भागैश्शब्दक्षेत्रं विधीयते ॥ २० ॥  
  
तत्र चक्रं च कमलं सर्वदृश्यं प्रकल्प्य च ।  
शङ्खं [ग्, घ्: शाखाकमल] कमलसम्भूत मुक्ताहारादिकं क्रमात् ॥ २१ ॥  
  
वलयत्रितयान्तस्थं मुक्ताहारं सुवर्तुलम्   
भागार्धेनाग्रतः कुर्यात्त्यक्त्वार्धार्धं तदूर्ध्वतः ॥ २२ ॥  
  
शिष्टेनांशेन महता भागार्धेन तदूर्ध्वतः ।  
नाभिक्षेत्रान्वितं चक्रं द्वादशारं विधीयते ॥ २३ ॥  
  
केवलं कर्तरीभिर्वा मिश्रं क्ष्मामिश्रितैर्वशात् ।  
षोडशारं तु वा विप्र शतशृङ्गं [ग्, घ्: श्रितशृङ्गम्] मनोहरम् ॥ २४ ॥  
  
सांशेनाथोर्ध्वभागेन कर्णिकाकेसरान्वितम् ।  
चतुर्विंशद्दलं पद्ममापाद्य कमलोद्भव ॥ २५ ॥  
  
चक्रनाभेर्दलाग्राणां [क्, ख्: चक्रारभेर्दला] वर्जयित्वान्तरं [क्, ख्: वर्जयित्वा * * *] धिया ।  
यथाभिमतमानं च सुश्लक्ष्णरचनोज्झितम् ॥ २६ ॥  
  
दलमध्यनिविष्टं च किञ्जल्कनिचयं शुभम् ।  
कुर्याद्वा कर्णिकालग्नमुछ्रितं च सुसंहतम् ॥ २७ ॥  
  
ऊर्ध्वे मार्गद्वयेनाथ भागेन शुभलक्षणम् ।  
कर्णिकावनिविश्रान्तमर्धदृश्यं च शङ्खराट् ॥ २८ ॥  
  
भुवनावलियोगेन बलीभूतेन भूषितम् ।  
ओङ्कारावर्तरूपेण कुम्भं तस्यांशसम्मितम् ॥ २९ ॥  
  
कुम्भोपर्यथ चार्धेन भागेन तु शनैश्शनैः ।  
कलशं कु (कृ) शतां ? नीत्वा च्छिद्रदेशावधेः क्रमात् ॥ ३० ॥  
  
शङ्खकुम्भावधेर्विप्र शातनीयं [क्, ख्: शातनिर्य] च दिग्द्वयात् ।  
मत्स्यवल्लाञ्छनं चैव अर्धमर्धं पदद्वयात् ॥ ३१ ॥  
  
चतुरंशार्धविस्तीर्णा प्रथमा भुवनावली ।  
द्वितीया विरता चान्या तृतीया भागसम्मिता ॥ ३२ ॥  
  
आ [क्, ख्: * * * अग्रात् स्वधिया] अग्रात् स्वधिया त्वीषदूर्ध्वान्तं कमलोद्भव ।  
अनुपातवशान्मध्यं [सर्वत्र अनुतापवशात् इति] क्षामं क्षेत्रं विधीयते ॥ ३३ ॥  
  
शङ्खोपरि यथा कार्यं तथा तदवधारय ।  
सार्धभागचतुष्केण तदुच्छ्रायं महामते ॥ ३४ ॥  
  
विस्तारं सार्धभागेन गदायां विहितं तु वै ।  
मुष्टिसञ्ज्ञं तु यत्पीठं कुर्याद्भागोन्नतं [क्, ख्: भोगोन्नतम्] द्विज ॥ ३५ ॥  
  
चतुरश्रं तु वा श्लक्ष्णं चित्रकर्मविभुषितम् ।  
वृत्तायां चतुरश्रं तु तुर्याश्रं वर्तुले स्मृतम् ॥ ३६ ॥  
  
तुल्यरूपं हि वा ब्रह्मन् करग्राहं च तत्र यत् ।  
तत्त्वष्टाग्रं (श्रम्) तु वा वृत्तं सामान्यं सर्वतः स्मृतम् ॥ ३७ ॥  
  
मुष्टेरूर्ध्वगतं कुर्याद्गदास्तम्भं च पूर्ववत् ।  
विद्धि तं सप्तपर्वं [क्, ख्: सप्त पूर्वम्] तु ग्रन्थिका शुक्तिभिर्युतम् [क्, ख्: शक्तिभिः] ॥ ३८ ॥  
  
मुक्ताबलिगणोपेतं तीक्ष्णाश्रं (ग्रम्) चतुरश्रकम् ।  
बलयाकृतिरूपेण युक्तं तारागणेन च ॥ ३९ ॥  
  
शुक्तिबृन्दसमेतेन वर्तुलं वा समाप्य च ।  
रचनारहितं श्लक्ष्णं केवलं चतुरश्रकम् ॥ ४० ॥  
  
अष्टाश्रं च सुवृत्तं वा स्वप्रमाणेन लक्षितम् ।  
कुर्यादेवं गदास्तम्भमथ तन्मस्तकोपरि ॥ ४१ ॥  
  
प्। १९७)  
  
भागद्वयोन्नतं कुर्याद्द्विभुजं वा चतुर्भुजम् ।  
प्रागुक्तं प्रविभक्ताङ्गं पक्षमण्डलमण्डितम् ॥ ४२ ॥  
  
तत्पक्षविस्तृतं कुर्याच्चतुर्भागसमं द्विज ।  
त्रिभागविततं चाथ पुच्छपक्षद्वयं हि यत् ॥ ४३ ॥  
  
तत्समं विततं चैव मुख्यपाणियुगं तु वै ।  
विधेयं कपलोद्भूत तस्य सम्पुटवद्यथा ॥ ४४ ॥  
  
पक्षवत्प्रसृतं खस्थं वेदाध्ययनचिह्नितम् ।  
मन्त्रजातरतं चैव विधेयं वा सविस्तरम् ॥ ४५ ॥  
  
प्रस्तार्य विधिनानेन स्वयं क्षितितले ततः ।  
शिल्पिनश्चैव द्रष्टव्यं प्रमाणेनाकृतैस्सह ॥ ४६ ॥  
  
न्यूनत्वमतिरिक्तं वा अतो हेतोस्तदग्रतः [क्, ख्: हेतोस्तटेऽग्रतः] ।  
पूरयेद्धृदयेनैव स्वधिया कर्मणा स्वयम् ॥ ४७ ॥  
  
चलन्तं गर्भमानेन तीक्ष्णलोहेन निर्मितम् ।  
भागार्धेनाधिकं क्षेत्रात् शब्दव्यञ्जकमब्जज ॥ ४८ ॥  
  
एतावदाद्यं विहितं निर्माणं तैजसं महत् ।  
व्यक्तं यत्राश्रितं कालं नाभिस्थं कमलोद्भव ॥ ४९ ॥  
  
तत्र चाक्रमराबृन्दं स्वकं [ख्: स्वरं चादशकम्] द्वादशकं स्मृतम् ।  
तमेव षोडशारं च वर्णैस्सह नपुंसकैः ॥ ५० ॥  
  
वर्णानां त्रिविधं रूपं सर्वेषां कमलोद्भव ।  
संस्थितं वैखरीनिष्ठं पश्यन्ती पूर्वमब्जज ॥ ५१ ॥  
  
अराश्रितद्विषट्कारे वाक्स्वरूपं परं हि यत् ।  
तत्रैव षोडशारे च तत्रैवाकर्तरीषु च ॥ ५२ ॥  
  
मध्यमाख्यस्वरूपेण नित्यमेव हि वर्तते ।  
अत ऊर्ध्वं चतुर्विंशत्सङ्ख्यं वर्णगुणं हि यत् ॥ ५३ ॥  
  
दलजालं हि यत्पद्मं परिज्ञेयं महामते ।  
प्रकारसञ्ज्ञं यद्वर्णं विद्धि सा पद्मकर्णिका ॥ ५४ ॥  
  
शङ्खं यकारवर्णं तु समुष्टीके गदाग्रहे ।  
रादयस्सप्त ये वर्णा हान्ताः पर्वगदात्मकाः ॥ ५५ ॥  
  
क्षान्तं पतत्रिराड्विद्धि एवं कमलसम्भव ।  
शब्दब्रह्मस्वरूपं च घण्टाविग्रहलक्षणा ॥ ५६ ॥  
  
विज्ञेया भगवच्छक्तिः षाड्गुण्यान्तर्गता हि सा ।  
तेजोगणसमोपेता तेजस्तद्द्रव्यरूपधृक् ॥ ५७ ॥  
  
घण्टाख्यमेतद्वै विद्धि अध्यक्षीयं गुणद्वयम् ।  
शब्दब्रह्मत्वहेयं यद्धृदयाकाशमध्यगम् ॥ ५८ ॥  
  
नित्योदितमनौपम्यं मनसा (स्या ?)दगोचरम् ।  
उपदेष्टुमतोऽन्येषामभक्तानां न युज्यते ॥ ५९ ॥  
  
परस्वरूपमन्त्राणामेतल्लक्षणमब्जज ।  
दशप्रकारे यच्छब्दे विसर्गान्तेऽक्षरादिके ॥ ६० ॥  
  
ननामन्त्रस्वरूपे च वर्तते वर्णविग्रहे ।  
भोगमोक्षप्रदे मन्त्रे य आप्तस्सद्गुरोर्मुखात् ॥ ६१ ॥  
  
पञ्चस्थानगतं ज्ञेयं भक्तैर्दिव्यक्रियापरैः ।  
बहिस्थं प्रतिमादौ तु जिह्वाग्रे [क्, ख्: * * * सोऽग्रे इत्कुशेशये] हृत्कुशेशये ॥ ६२ ॥  
  
धूपधूमशिखायां च घण्टाशब्दे सुलक्षणे ।  
स्वरूपं ज्योतिरेषां तत् भासयत्संस्थितं हृदि ॥ ६३ ॥  
  
मध्यमेन स्वरूपेण अभ्युच्छिन्नं महामते ।  
धूपधूमाश्रितं विद्धि वैखरीविग्रहं पुनः ॥ ६४ ॥  
  
घण्टायां चाल्यमानायामच्छिन्नमनुभूतये (यते) ।  
अस्यामाश्रित्य ये संस्था ज्ञातव्यास्तु सदैव हि ॥ ६५ ॥  
  
नित्यमर्चनकाले तु साधकैस्सिद्धिलालसैः ।  
कालवैश्वानरोपेतमनन्तं शब्दचोदके ॥ ६६ ॥  
  
मुक्ताहाराश्रितं शङ्खं घण्टायां वदने स्थितम् ।  
संस्थितं च महाबुद्धे तदूर्ध्वे गगनाश्रितम् ॥ ६७ ॥  
  
प्। १९८)  
  
चक्रं यस्मिन्नरोद्देशे द्वादशात्मा स्थितो रविः ।  
मासात्मना पुनस्सैव कर्तरीष्ववतिष्ठति ॥ ६८ ॥  
  
षोडशात्मकलात्मा वै कलादेहस्तु चन्द्रमाः ।  
सर्वेषु वृत्तक्षेत्रेषु वरुणस्स्वयमेव हि ॥ ६९ ॥  
  
तत्त्वसम्बलिताव्यक्तपद्मपत्राश्रितस्तु वै ।  
जीवः कमलकिञ्जल्के कर्णिकाश्रित ईश्वरः ॥ ७० ॥  
  
शङ्खाहितश्च प्रणवो विद्यां विद्धि गदाश्रिताम् ।  
प्राणाधिदैवं गरुडमित्येवं देवतागणम् ॥ ७१ ॥  
  
ध्यात्वाभ्यर्च्य पुरार्घ्याद्यैर्धूपयित्वा यथाविधि ।  
पीठप्रतिष्ठितां कृत्वा कालेषु कमलोद्भव ॥ ७२ ॥  
  
सञ्चालनीया वैधेषु तानि मे गदतः शृणु ।  
गणेशपीठमध्यस्थदेवानामर्चने ततः ॥ ७३ ॥  
  
आहुतीकालमन्त्राणां धूपदाने विशेषतः ।  
जपस्तुत्यवसानाभ्यां प्रवृत्ते चाग्नितर्पणे ॥ ७४ ॥  
  
पूर्णाहुतिप्रदाने च मन्त्राणां च विसर्जने ।  
विष्वक्सेनार्चनाकाले तत्पूजाप्रतिपादने ॥ ७५ ॥  
  
नातोऽन्यथा स्यात् विहितं चालनं सिद्धिमिच्छता ।  
प्रमाणं लक्षणोपेतं सप्रमेयं सदैवतम् ॥ ७६ ॥  
  
मुख्याभासानि चान्यानि रूपाण्यस्य निबोध मे ॥ ७७ ॥  
  
चक्रादिगरुडान्तेन पञ्चसङ्ख्योदितेन तु ॥ ७८ ॥  
  
पादनीरचनां [ग्, घ्: वादनीरचनाम्] विप्र सर्वासां च विधीयते ॥ ७९ ॥  
  
विततं दीर्घपत्रं तु किञ्जल्कनिचयान्वितम् ॥ ८० ॥  
  
तत्कर्णिकाश्रितं कुर्यात् शङ्खाद्यं त्रितयं हि यत् ।  
वक्त्रसूत्रसमीपे तु चक्रं वा केवलं द्विज ॥ ८१ ॥  
  
कृत्वा [ग्, घ्: कृत्वा पद्मोज्झितम्] पद्मान्वितं पश्चात् शङ्खं पूर्वं हि तत्त्रयम् ।  
यथोदितं च सम्पाद्य सर्वं गरुडपश्चिमम् ॥ ८२ ॥  
  
विमुक्तचक्रपद्मस्य क्षेत्रस्योपरि पद्मज ।  
शङ्खं गदां खगेन्द्रं च सम्पाद्य चतुरानन ॥ ८३ ॥  
  
कवाटोपरि पद्मं तु दीर्घच्छदमधोमुखम् ।  
शङ्खचिह्नविनिर्मुक्तं [ग्, घ्: विनिर्युक्तम् गदानाल इत्यारभ्य कृत्वा यथोचितम् इत्यन्तं लुप्तम्] गदानालखगान्वितम् ॥ ८४ ॥  
  
समानेन सभूमेर्वै शङ्खं कृत्वा यथोदितम् ।  
गदा कार्या तदूर्ध्वे तु पन्नगारिसमन्विता ॥ ८५ ॥  
  
कुर्याद्वा गरुडोद्देशे ऊर्ध्ववक्त्रं च हेतिकम् ।  
कमलं वा स्ववक्त्रं तु तदुदेशे विधीयते ॥ ८६ ॥  
  
शङ्खं च दक्षिणावर्तं बलित्रितयभूषितम् ।  
एकैकमेवमापाद्य शङ्खचक्राम्बुजोज्झिते ॥ ८७ ॥  
  
सुश्लक्ष्णवर्तुले क्षेत्रे मुक्तातारगणानने ।  
निर्मुक्तलाञ्छना घण्टा विघ्नानामाश्रया भवेत् ॥ ८८ ॥  
  
लाञ्छितेनान्विता विप्र विघ्नविद्राविणी हि सा ।  
अतः सलाञ्छना कार्या नूनं भर्तृफलाप्तये ॥ ८९ ॥  
  
इति श्रीपाञ्चरात्रे महोपनिषदि पौष्करसंहितायां धूपघण्टालक्षणं नाम  
  
चतुस्त्रिंशोऽध्यायः ॥ ३४ ॥  
  
(समुदितश्लोकसङ्ख्या ८९ ॥)  
  
  
  