+++
title = "३८ अध्यायः"

+++
अथ अष्टात्रिंशोऽध्यायः  
  
पौष्कर उवाच  
  
आकाराणामनन्तानां क्षितौ क्षेत्रेषु वर्तिनाम् ।  
कालेनान्तर्हितानां च तेषां भूयो निवेशनम् ॥ १ ॥  
  
कुर्वन्ति विबुधास्सिद्धास्स्मृत्वा स्मृत्वा तदाकृतिम् ।  
असत्यैर्मर्त्यधर्मस्थैः कथं कार्यं निवेशनम् ॥ २ ॥  
  
स्वकुलोद्धरणार्थं च कीर्त्यर्थमपि चात्मनः ॥  
  
श्रीभगवानुवाच  
  
साङ्गेनाराध्य मन्त्रेण ज्ञानध्यानान्वितेन च ।  
भवनार्चनयुक्तेन सजपेन तु पौष्कर ॥ ३ ॥  
  
निवेशनं [ग्, घ्: निवेशनं यन्मन्त्राणाम्] च मन्त्राणां द्रव्यजास्वाकृतीषु यत् ।  
विहिता सा प्रतिष्ठा वै मन्त्रिणामाप्तलक्षणा ॥ ४ ॥  
  
मन्त्रसिद्धिप्रदं शश्वदन्ते मन्त्रं पदं द्विज ।  
मन्त्रज्ञानामसामर्त्थ्यात् मृतानामथ पौष्कर ॥ ५ ॥  
  
अनुग्रहधिया चार्यप्रेरितैस्तत्सुतादिभिः ।  
यथोदितेन विधिना तन्मन्त्रेण महामते ॥ ६ ॥  
  
सह ऋक्सामसञ्ज्ञैस्तु मन्त्रैस्स्वव्याप्तिसंयुतैः ।  
चेतसा सावधानेन व्यवहारयुतेन च ॥ ७ ॥  
  
क्रियते मध्यमा सा वै प्रतिष्ठा स्वल्पभोगदा ।  
पदमात्रं च देहान्ते संयच्छत्यमलं शुभम् ॥ ८ ॥  
  
केवलैश्श्रुतिमन्त्रैस्तु यथावसरलक्षणैः ।  
धारणा भगवद्ध्यानमन्त्रन्यासेन वै सह ॥ ९ ॥  
  
देशिकेन्द्रेण वै कार्या भक्तानां परमेश्वरे ।  
सामान्या तु परिज्ञेया यज्ञवत् स्वर्गभोगदा ॥ १० ॥  
  
ऐहिकामुष्मिकं मान्त्रं फलं यत्कमलोद्भव ।  
विज्ञेयं देशिकाधीनं लोकेऽस्मिन् लोकपूजित ॥ ११ ॥  
  
तस्माद्यस्तत्त्वविज्ञानी शास्त्रज्ञस्सत्क्रियापरः ।  
षडध्वविदसङ्कीर्णस्सर्वभावेन पौष्कर ॥ १२ ॥  
  
तेन प्रतिष्ठितो देवश्चलो वा सुस्थिरो बृहत् ।  
तत्र संरोधितो मन्त्रस्सम्यगब्जदलेक्षण ॥ १३ ॥  
  
चलस्थिरविभागेन भवेत् सन्निहितस्सदा ॥  
  
पौष्कर उवाच  
  
देव कालान्तरेणैव द्रव्यमेति क्षयात्मताम् ।  
अप्रत्यक्षो हि मन्त्रात्मा लोकानां लोकपूजित(ः) ॥ १४ ॥  
  
प्रतीक्ष्यते किं तत्त्वज्ञैरत्र मे संशयो महान् ॥  
  
प्। २२६)  
  
श्रीभगवानुवाच  
  
कर्मबन्धात् पृथक्कृत्य देवो देशिकमूर्तिकः ।  
नानाभक्तिप्रपन्नानां तथा नानाफलार्थिनाम् ॥ १५ ॥  
  
कर्मिणां कीर्तिशक्तिर्या विश्वमन्दिरपूरकी ।  
निरस्तदोषा महती तामाक्रम्य महामते ॥ १६ ॥  
  
दिव्यमन्त्रस्वरूपेण वृत्तिद्रव्यमयेषु च ।  
उपायेष्वनुविद्धासु धृत्या शक्तिमरीचिभिः ॥ १७ ॥  
  
तिष्ठत्यनुग्रहार्थं च सा प्रतिष्ठेति कीर्तिता ।  
एवं द्रव्यमयो यत्र सन्निवेशोऽब्जसम्भव ॥ १८ ॥  
  
उभयानुग्रहं नित्यं करुणाभक्तिलक्षणम् ।  
प्रतिष्ठाख्यं हि तत्कर्म भुक्तिमुक्तिफलप्रदम् ॥ १९ ॥  
  
तच्च सद्ब्रह्मनिष्ठानां द्विजानामात्मसिद्धये ।  
कर्तव्यत्वेन वै नित्यं निषिद्धममलेक्षण [सर्वत्र निषिद्धममलेक्षण इत्येवास्ति] ॥ २० ॥  
  
तद्दोषाच्च यतस्तेषां निस्तारो हि न विद्यते ।  
देहपातादृते नान्यस्तत्पातस्त्वतिदोषकृत् ॥ २१ ॥  
  
आदावेव हि तत्तस्मान्नाचर्तव्यं कृतात्मभिः ।  
तत्कर्मप्रतिपन्नानां चतुर्णामपि तैस्सदा ॥ २२ ॥  
  
कार्यं सम्यक् प्रतिष्ठानामनुग्रहधिया सदा ।  
नोपरोधस्वभावेन न लोभेन न मानतः ॥ २३ ॥  
  
प्राप्ते त्वाकस्मिके दोषे ह्यङ्गभङ्गादिकेऽब्जज ।  
भक्तानामनुकम्पार्थं दिव्यैर्मन्त्रैर्बलादिकैः ॥ २४ ॥  
  
द्वादशाक्षरपूर्वैस्तु मोक्षैकफललक्षणैः ।  
सम्पूजितैर्हुतैर्जप्तैः कुरुते निष्कृतिं सदा ॥ २५ ॥  
  
तस्मात्सर्वप्रयत्नेन कर्तव्येऽस्मिन् द्विजोत्तम ।  
त्रैविद्यैः क्षत्रियैर्वैश्यैश्शूद्रैर्वा भ्गवन्मयैः ॥ २६ ॥  
  
सकामैरथ निष्कामैर्मन्त्राराधनतत्परैः ।  
स्नातकैर्भगवद्बिम्बस्थापनार्थं सदैव हि ॥ २७ ॥  
  
पुरा प्रसादनीयं च प्रार्थनापूर्वकं तु वै ।  
अधिकारपदस्थं च द्विजेन्द्रः पाञ्चरात्रिकः ॥ २८ ॥  
  
वेत्ता यो व्यूहपूर्वस्य व्यक्तस्य परमात्मनः ।  
सोऽन्येषां भगवद्बिम्बस्थापनेऽधिकृतस्सदा ॥ २९ ॥  
  
अनुग्रहप्रतिष्ठा चाप्यधिकारनिरूपणा ।  
अनन्यैरुपपन्नानां भक्तानां कार्यमुच्यते ॥ ३० ॥  
  
अनन्याः पञ्चकालज्ञाः व्यतिरिक्ता न ये पुरा ।  
प्राक्सृष्टेस्तन्मुखोद्भूता द्विषट्काध्यात्मचिन्तकाः ॥ ३१ ॥  
  
चतुर्व्यूहपरत्वेन येषां वै प्रभवाप्यये ।  
कर्मणामपि सन्न्यासं कुर्वन्त्यध्यक्षतः क्रमात् ॥ ३२ ॥  
  
अतोऽन्यो दुर्लभतरः पारम्यं यस्य तं प्रति ।  
प्रमेयनिष्ठा शुद्धा च स्फुटा तत्कर्मणि स्थितिः ॥ ३३ ॥  
  
परत्वमन्यमार्गस्था नेच्छन्ति च परस्परम् ।  
य इच्छन्ति विभोस्तेषां स्थितिर्नास्ति तदाकृतेः ॥ ३४ ॥  
  
मुक्ताधिकारिणं तं वै लब्धलक्षमकृत्रिमम् ।  
पञ्चकालरतं शुद्धं तन्त्रसिद्धान्तपारगम् ॥ ३५ ॥  
  
तेन वै श्रुतिमन्त्राणां त्रयाणामपि चोदना ।  
प्रतिकर्मणि वै कार्या यथावसरलक्षणा ॥ ३६ ॥  
  
यस्मादब्जसमुद्भूत मण्डलादिषु वृत्तिषु ।  
स्वार्थतो वा परार्थेन सदाराधनकर्मणि ॥ ३७ ॥  
  
नित्यसिद्धे तदाकारे तत्परत्वेऽपि पौष्कर ।  
यस्यास्ति सत्ता(क्ता ?)हृदये तस्यासौ सन्निधिं भजेत् ॥ ३८ ॥  
  
मन्त्ररूपी जगन्नाथः परमात्माऽच्युतः प्रभुः ।  
अत्यौत्सुक्यं विना विप्र मनसः प्रीतये त्वपि ॥ ३९ ॥  
  
प्। २२७)  
  
कामाप्तये वा कीर्त्यर्थं तस्य तद्विहितं द्विज ।  
साधनेन प्रतिष्ठानां प्रासादे स्वगृहे तु वा ॥ ४० ॥  
  
इति सम्यक् समाख्यातं मुख्यकल्पमतः परम् ।  
अनुकल्पं यदत्रान्यत्तत्समासान्निबोधतु ॥ ४१ ॥  
  
प्राक्प्राप्तदीक्षैर्विधिवत्त्रयीधर्मस्थितैर्द्विजैः ।  
नित्याराधनसक्तैस्तु भक्तैर्भागवतैर्विभोः ॥ ४२ ॥  
  
धारणाध्यानपूर्वैस्तु लब्धलक्षैस्तु कर्मणाम् ।  
मन्त्रमण्डलकुण्डास्त्रमुद्रादीनां कृतश्रमैः ॥ ४३ ॥  
  
षडध्वव्याप्तिनिष्ठैस्तु त्यागशीलैरमत्सरैः ।  
अनुज्झितक्रमैर्दक्षैस्स्वकर्मपरिपालकैः ॥ ४४ ॥  
  
सत्कीर्तिप्रथितैर्लोके तथाऽकीर्तिबहिष्कृतैः ।  
प्रतिष्ठां लभते कर्ता तैः प्रतिष्ठापने कृते ॥ ४५ ॥  
  
निषिद्धमरविन्दाक्ष अतोऽन्येषां हि सर्वदा ।  
महामहं प्रतिष्ठाख्यं तथान्यं मिश्रयाजिनाम् ॥ ४६ ॥  
  
पौष्कर उवाच  
  
देव व्यामिश्रयाजित्यं प्रतिषिद्ध पुनः पुनः ।  
प्रागुक्तानां च यागानां द्रष्टुमङ्गीकृतं च यत् ॥ ४७ ॥  
  
तन्मात्रसंशयं जातं छेत्तुमर्हसि साम्प्रतम् ॥  
  
श्रीभगवानुवाच  
  
सत्यमेतन्महाबुद्धे यथा सञ्चोदितं त्वया ।  
किन्तु क्रियान्तरे प्राप्ते न दोषस्त्वधिकारिणाम् ॥ ४८ ॥  
  
यस्मात्सर्वपरत्वं हि तेषामस्त्यच्युतं प्रति ।  
तदाश्रितत्वाद्देवानामन्येषां पूजनात्तु वै ॥ ४९ ॥  
  
न दोषो हि यथा लोके भ्रातृभृत्यगणस्य च ।  
माननाद्धर्मपत्नीनां समक्षाद्वा परोक्षतः ॥ ५० ॥  
  
ये पुनर्लोकधर्मस्थास्समबुद्धिपदोज्झिताः ।  
भगवत्यविशेषज्ञा नित्यं कार्यवशेन तु ॥ ५१ ॥  
  
वा।ङ्मात्रेण परत्वं वै सर्वेषां प्रवदन्ति हि (वै) ।  
अधिकारं विना येऽत्र प्रेरिता देवतार्चने ॥ ५२ ॥  
  
एवं मार्गस्थितेर्लोभात्परिज्ञाय तदाशयम् ।  
व्यामिश्रयाजिनस्ते वै पातित्यपदसंस्थिताः ॥ ५३ ॥  
  
नयन्ति नरकं नूनमेवमेव प्रवर्तिनः [क्, ख्: प्रवर्तिनाम्] ।  
न तु सद्भक्तिपूतानां वासुदेवरतात्मनाम् ॥ ५४ ॥  
  
कदाचित्तत्कृतं दोषं विदधाति च खण्डनाम् ।  
आस्तां तावन्महाबुद्धे कर्तव्यं भक्तिपूर्वकम् ॥ ५५ ॥  
  
भक्त्या वै मन्त्रनिष्ठानां तन्मन्त्रो [क्, ख्: तन्मन्त्र] जपकर्मणि ।  
वर्णव्यत्ययमापन्नो [क्, ख्: वर्णव्यक्त * * * पन्नो] लुप्तस्तेन स्वरेण वा ॥ ५६ ॥  
  
स्वरादिनाधिकं चैव मन्त्रैकार्थप्रदस्सदा ।  
अचिरात्तत्प्रयोक्तॄणां तथापि कमलोद्भव ॥ ५७ ॥  
  
अतिभक्तिप्रभावाच्च वाञ्छितं सम्प्रयच्छति ।  
यस्मात्सद्भक्तिपूतानां प्रपन्नानां क्रमं विना ॥ ५८ ॥  
  
प्रसादमेति मन्त्रेशस्त्वचिराद्भावितात्मनाम् ।  
किं पुनर्वै क्रियाज्ञानसम्पूर्णानां तु पौष्कर ॥ ५९ ॥  
  
श्रधाभक्तिपराणां च बोधितानां च देशिकैः ।  
तस्मात् सम्यक् प्रसन्नानां शासनेऽस्मिन् महामते ॥ ६० ॥  
  
कार्यं दीक्षादिकं सर्वं भक्तानां भक्तवत्सलैः ।  
मामसम्प्रतिपन्नो यो मत्प्राप्त्यर्थं करोति च ॥ ६१ ॥  
  
प्। २२८)  
  
मन्दमध्यमभक्तानां कामभोगरतात्मनाम् ।  
भविना मामकी दीक्षा [ग्, घ्: मामकीं दीक्षाम्] मोहाद्वा स्थापनादिकम् ॥ ६२ ॥  
  
सनयत्यचिरात्तस्य भक्तिबीजेन वै सह ।  
स्वकर्मकर्मतन्त्रं च सिद्धयश्च पराङ्मुखाः ॥ ६३ ॥  
  
इहैव शीघ्रमब्जाक्ष देहान्ते गतसद्गतिः [ग्, घ्: गतसन्तति] ।  
घोरं प्रयाति नरकं भुक्त्वैवं दुष्कृतं महत् । ६४ ॥  
  
भगवन्मन्त्रमाहात्म्यात्तद्व्यापारवशात्तु वै ।  
संसर्गोत्थमघं याति प्राक्संस्कारवशात् पुनः ॥ ६५ ॥  
  
चीर्णदुश्चरितो भूयः प्राप्नुयान्मानुषीं तनुम् ।  
प्रयत्नमाचरेच्छुभ्रं येन शान्तिमवाप्नुयात् ॥ ६६ ॥  
  
साहङ्कारं तमाचार्यमभक्तं नाधिकारिणम् ।  
प्राप्नोति नूनं स लभेत् सकामं नारकीं स्थितिम् ॥ ६७ ॥  
  
सर्वगस्त्वपि मन्त्रात्मा सर्वानुग्रहकृ(त्) द्विज ।  
यद्यप्येवं हि तत्रापि न भजेत्तत्र सन्निधिम् ॥ ६८ ॥  
  
प्रतिमामर्च्य देहान्तं नूनं [क्, ख्: नूनमानें विशत्युत] मां न विशत्युत ।  
तत्क्षणाद् भूतवेतालाः कुर्वन्त्यर्थादिकक्षयम् ॥ ६९ ॥  
  
अन्यदर्शनसंस्था ये नानुग्राह्या अतोऽब्जज ।  
नापास्यो हि तथाऽचार्यस्संसारभयभोरुणा ॥ ७० ॥  
  
सम्यग्भक्तिपरेणैव डम्भरागोज्झितेन च ।  
अत एव महाबुद्धे प्रतिष्ठाख्यं मखोत्तमम् ॥ ७१ ॥  
  
निर्वर्तनीयमामूलात् वैष्णवानां हि वैष्णवैः ॥   
  
पौष्कर उवाच  
  
चतुर्णां ब्राह्मणादीनां भगवद्भाविनां विभो ।  
हितार्थं ज्ञातुमिच्छामि बिम्बापादनमेव च ॥ ७२ ॥  
  
श्रीभगवानुवाच  
  
देवार्थं वनयात्रार्थं कुर्याद्रक्षादिके शुभे ।  
प्राप्ते वनभुवो देशे कृते तद्देवतार्चने ॥ ७३ ॥  
  
शाश्वतं वनपर्यन्ते पाषाणं वा हरेद्द्रुमम् ।  
चेतसा सुविशुद्धेन भगवद्यागपूर्वकम् ॥ ७४ ॥  
  
सह तत्पञ्चरात्रज्ञैस्तथा ऋक्सामपूर्वकैः ।  
भक्तैः क्रियापरैस्स्वच्छैर्विनीतैश्शिल्पिभिस्सह ॥ ७५ ॥  
  
संयतैर्दीक्षितैश्चापि वृक्षाद्यं प्राक् समाहरेत् ।  
पाषाणं धातवो मृद्वा मृदुगर्भांस्तु सेचयेत् ॥ ७६ ॥  
  
वनभूमिवनोत्थानां धातूनां मृत्स्वरूपिणाम् ।  
सङ्ग्रहं विहितं स्वल्पं मेलनीयं च तद्द्विजे ॥ ७७ ॥  
  
प्रतिमापादनार्थं च महामृत्सञ्चये शुभे ।  
धातुद्रव्यमयानां च मृद्गर्भाणां हृदा सह ॥ ७८ ॥  
  
तारहाटकताम्रोत्थरेणूनां कमलोद्भव ।  
विहिता योजना नित्यं मन्त्रमृद्दाहशान्तये ॥ ७९ ॥  
  
अङ्गारकाष्ठपर्यन्तं वनान्तादुपयुज्यते ।  
तत्सर्वं विधिपूर्वं तु सिद्धिकृत् स्यात् समाहृतम् ॥ ८० ॥  
  
एवमादाय तु पुरा वृक्षपूर्वं वनावनेः ।  
तत्र वा स्वगृहोद्देशे बिम्बापादनमाचरेत् ॥ ८१ ॥  
  
विधिवत् कर्मशालायामाज्ञप्तं गुरुणा यजेत् ।  
शिल्पिस्वामिस्वकं पश्चात् स्वोत्थितेन क्रमेण तु ॥ ८२ ॥  
  
बुद्धिमान् यजमानो वा आरम्भादेव सन्त्यजेत् ।  
सर्वोत्तमेऽस्मिन् व्यापारे भावं राजसतामसम् ॥ ८३ ॥  
  
प्। २२९)  
  
नूनं कलुषबुद्धीनां न तत्संअद्यतेऽब्जज ।  
यद्येव परिपूर्नं वा विघ्नदोषशताकुलम् ॥ ८४ ॥  
  
कर्मणा प्राक्तनेनैव सात्त्विकस्यापि पद्मज ।  
घटमानेऽङ्गवैकल्यं जायते दौर्मनस्यकृत् ॥ ८५ ॥  
  
अथ तत्र विधानं यद्विहितं तन्निबोध मे ।  
वर्णकैश्चित्रबिम्बस्य गलितेनाम्भसादिना ॥ ८६ ॥  
  
विहितावयवानां च योजना गन्धभावितैः ।  
सितरक्तादिकै रागैः पावनैरस्त्रमन्त्रितैः ॥ ८७ ॥  
  
मृदा मृन्मयबिम्बानां मध्वाज्यक्षीरमिश्रया ।  
कौशेयचूर्णयुतया सुवर्णोदकसिक्तया ॥ ८८ ॥  
  
दारुजस्य तु सञ्जाते भेदे भङ्गे तु वाब्जज ।  
योजनावस्त्रशस्त्राभ्यां विहिता शान्तिपूर्विका ॥ ८९ ॥  
  
सर्वदा विहितं त्यागमश्मजानां बृहत्क्षते ।  
क्षते हीषत्क्षते जाते सति रत्नशलाकया ॥ ९० ॥  
  
सहेमया च विहितं घृष्टशाणस्य घर्षणम् ।  
क्षतसाम्ये कृते चैव प्रतिमा स्याद् गुणावहा ॥ ९१ ॥  
  
स्थापनं सक्षतानां च करोति मरणं ध्रुवम् ।  
गुरोश्च (स्स) यजमानस्य शिल्पिश्रेष्ठस्य देशिनाम् ॥ ९२ ॥  
  
क्षतमिन्द्रियचक्रस्थं कर्तुर्भवति दोषदम् ।  
आकर्णान्नाभिपर्यन्तमग्रस्थ [क्, ख्, ग्, घ्: आकर्णात् इत्यस्ति आकण्ठात् इति स्यात्] पुत्रमृत्युकृत् ॥ ९३ ॥  
  
पश्चाद्द्वये तु जायायाः प्रष्ठाङ्गं भ्रातृहानिदम् ।  
आकटेः पायुपर्यन्तं भगिनीनां क्षयो भवेत् ॥ ९४ ॥  
  
ऊरुमूलाच्च जान्वन्तं यत्र यत्र भवेत् क्षतम् ।  
धनधान्यपशूनां च क्षयकृच्चाचिरेण तु ॥ ९५ ॥  
  
जानोः पादतलान्तं च भृत्यवर्गस्य दोषदम् ।  
सर्वेषामनुकम्पार्थमात्मनश्चापि कीर्तयेत् ॥ ९६ ॥  
  
कर्ता कमलसम्भूत क्षतमक्षतताः नयेत् ।  
क्रियमाणस्य बिम्बस्य मधूच्छिष्टोज्झितस्य च ॥ ९७ ॥  
  
जातेऽवयववैकल्ये ह्यनुकल्पमिदं शृणु ॥  
  
विग्रहारम्भे क्षतदोषः  
  
भगवत्प्रतिपत्तौ तु जातायां सति तत्र च ।  
तत्त्यागं च विनाशं च विरुद्धं ह्युत्तरोत्तरम् ॥ ९८ ॥  
  
बृहद्बिम्बाद्यपेक्षायां द्रव्यत्यागं हि नोचितम् ।  
हेमादीनां तु धातूनामुत्क्र्ष्टानां विशेषतः ॥ ९९ ॥  
  
जातेऽवयववैकल्ये शान्त्यर्थं यागमाचरेत् ।  
भूयस्सम्पूर्य तस्याङ्गं विशेषविधिनाब्जज ॥ १०० ॥  
  
केवलं हेमहैमस्य यथालाभं क्षते क्षिपेत् ।  
सर्वं रत्नमयं चूर्णं द्वादशाक्षरमन्त्रितम् ॥ १०१ ॥  
  
एतत्पूर्वं तथा चान्यधातूत्थनानां महामते ।  
ईषत्सुवर्णमिश्रेण पूरयेत्स्वेन धातुना ॥ १०२ ॥  
  
यदि वै विधिनानेन क्रियमाणेन पौष्कर ।  
न भवेच्चित्तनैर्मल्यमाचर्तव्यं क्रियान्तरम् ॥ १०३ ॥  
  
सम्मतेन गुरूणां च प्राग्वदर्चनपूर्वकम् ।  
आवीक्षयन्ति वै साक्षात् नयेच्चामूर्ततां पुनः ॥ १०४ ॥  
  
आपाद्यमपरं तेन बिम्बद्वव्येण चाक्षतम् ।  
सर्वावयवसम्पूर्नं मनोहारि विलक्षणम् ॥ १०५ ॥  
  
सम्भवे सति तच्छश्वद्विना कालान्तरेण तु ।  
यस्मात् कमलसम्भूत सङ्कल्पादेव शाश्वतम् ॥ १०६ ॥  
  
प्। २३०)  
  
स्थानमासादयन्त्याहुस्तस्य पूर्वपीतामहाः ।  
प्रपितामहपूर्वास्तु विवदन्ति परस्परम् ॥ १०७ ॥  
  
प्रायशो मुक्तदोषास्तु सन्तानेन कृता वयम् ।  
यास्यामो वासुदेवत्वं यदि चेच्छति तत्पुनः ॥ १०८ ॥  
  
ततश्शीघ्रतरं कार्यं प्रतिष्ठाख्यं मखं महत् ।  
प्रीतये चातुरात्म्यानामनूनां तत्त्ववेदिनाम् ॥ १०९ ॥  
  
ऋषीणां विबुधानां च पितृणां पद्मसम्भव ।  
मानवानां च भूतानां त्रैलोक्योदरवर्तिनाम् ॥ ११० ॥  
  
भिन्नागमोत्थिताद्भग्नबिम्बाद्द्धातुमयाद्द्विज ।  
कृतबिम्बान्तरं कुर्यादेवमामुष्मिकादिकम् ॥ १११ ॥  
  
अतस्तदेव विहितं तद्भेदं वा तदन्वयात् ।  
लोकद्वयोद्भवं येन कर्ताप्नोति शुभं महत् ॥ ११२ ॥  
  
संस्थितानां स्वदेशे च विहितानां धनादिना ।  
द्रव्यप्रमाणं कर्तव्यं पूर्वैर्भेदैर्विभाजितम् ॥ ११३ ॥  
  
योऽर्थे वै बान्धवादीनां कुर्याद्वै प्रतिमां विभोः ।  
सर्वदोषविनिर्मुक्तो विष्णुलोकं स गच्छति ॥ ११४ ॥  
  
स्वयंव्यक्तं तथा सैद्धं विबुधैश्च प्रतिष्ठितम् ।  
ऋते विप्रादिकैर्विप्र देवबिम्बं निवेशितम् ॥ ११५ ॥  
  
विन्यस्तं तत्र यन्मन्त्रमङ्गमन्त्रैस्सलाञ्छनैः ।  
सह प्रयाति स्वं स्थानं बिम्बं त्यक्त्वा क्रिया विना ॥ ११६ ॥  
  
शप्त्वाचार्यं तथा कर्त्रा यदर्थं च प्रतिष्ठितम् ।  
पिशाचभूतवेतालास्सयक्षाश्चैव राक्षसाः ॥ ११७ ॥  
  
स्थानं च पीठं बिम्बं च ध्वजान्तं संश्रयन्ति च ।  
एवं ज्ञात्वा महाबुद्धे तथा कार्यं शुभेप्सुना ॥ ११८ ॥  
  
प्रतिष्ठितस्य बिम्बस्य यथा सम्पद्यते शुभम् ।  
पूजाहोमप्रदानैश्च वादित्रैस्सह गीतकैः ॥ ११९ ॥  
  
स्वगृहे चलबिम्बस्य पुष्पधूपादिकीं स्थितिम् ।  
सर्वकालं यथाशक्त्या भक्तैः कार्या शुभाप्तये ॥ १२० ॥  
  
यावज्जीवावधिः कालं तत्त्वमन्त्रैरधिष्ठिते ।  
त्रैकाल्यं चलबिम्बे तु मन्त्रं मन्त्री स्वकं यजेत् ॥ १२१ ॥  
  
द्वादशाक्षरपूर्वं वा सामान्यं गुरुणा पुरा ।  
न्यस्तं सम्प्रतिपन्नानां भक्तानां हितकाम्यया ॥ १२२ ॥  
  
संहृत्यैवं यथाशास्त्रं भक्त्या भोगफलाप्तये ।  
निवेद्य मात्रासहितं स्वगुरोर्भवशान्तये ॥ १२३ ॥  
  
तदङ्घ्रिगौ करौ कृत्वा विज्ञाप्य नतमस्तकः ।  
त्वया देहपरित्यागकाले योग्यस्य वा मम ॥ १२४ ॥  
  
न्यस्तव्यं वैष्णवैः पूर्णं मदनुग्रहकाम्यया ।  
देहसन्यासकाले तु स्वशिष्यस्यानुकम्पया ॥ १२५ ॥  
  
एवं हि गुरुणा कार्या योग्यस्यान्यस्य चोदना ।  
तेनाप्यन्यस्य देहान्ते संयतस्य महामते ॥ १२६ ॥  
  
सत्क्रियस्य च भक्तस्य तदभावान्महामते ।  
स्थितिर्वायतने विप्र विधेया गृहमेधिना ॥ १२७ ॥  
  
असम्पत्तेस्तु भोगानामन्नाद्यं सम्परित्यजेत् ।  
विभोराराधनार्थाय शुचिस्स्नातः प्रसन्नधीः ॥ १२८ ॥  
  
मूर्ध्नि दत्त्वाम्बुनार्घ्यं प्राक् सपुष्पं केवलं तु वा ।  
अम्बुपूजेयमाद्या वै भोगानां मूलमेव हि ॥ १२९ ॥  
  
यतो रसमयास्सर्वे तद्रसः परमेश्वरः ।  
नारायणाख्यो भगवांस्तदर्घ्यं चोत्तमं स्मृतम् ॥ १३० ॥  
  
पादयोस्तत्पुनर्दद्याद्भोगजालं यतोऽखिलम् ।  
खकारणपुटान्तस्थमानस्त्यमुपयाति च ॥ १३१ ॥  
  
अचिरादेव भक्तानां मन्त्रिणां मन्त्रयाजिनाम् ।  
क्ष्मानलाम्बर वयव्य? विभवेनापि यद्यपि ॥ १३२ ॥  
  
प्। २३१)  
  
पुष्पधूपादयो भोगा मन्त्रान्ताः परिकीर्तिताः ।  
तत्रापि रसमूला वै व्यक्तिस्तेमां ? [क्, ख्: व्यक्तिस्ते * * * तदा] तदात्मिका ॥ १३३ ॥  
  
स्थितमानन्दभावेन स्वादीनां चैव तद्रसम् ।  
सर्वस्सर्वत्र वै येन रसिको दृश्यतेऽब्जज ॥ १३४ ॥  
  
इत्येवं मानवीयानामर्चनां कमलोद्भव ।  
चलानामचलानां च संस्थानं समुदाहृतम् ॥ १३५ ॥  
  
मुक्त्वा द्विजेन्द्रकर्मार्चामन्यां वै वैष्णवीं चलाम् ।  
नार्करुद्रेन्द्रसंस्थानां संस्थानं भगवद्गृहे ॥ १३६ ॥  
  
विहितं प्रतिमानां च प्रमादजनकं च तत् ।  
न मूर्त्यन्तरदेवानां मूर्तयो व्यूहलक्षणाः ॥ १३७ ॥  
  
भुवनान्तर्गताः [क्, ख्: वनान्तर्गता] कार्या विधिना सुस्थिरेण तु ।  
प्रादुर्भावान्तराणां च प्रादुर्भावास्तथैव च ॥ १३८ ॥  
  
निषिद्धं भित्तिगेहेषु उच्चस्थेषु निवेशनम् ।  
देवानां भवनाद्वामे उच्छ्रायामसमं विना ॥ १३९ ॥  
  
यथोक्तं मुख्यकल्पाद्वै हेत्वपेक्षावशाद्भुवः ।  
व्यत्ययं कर्तुमिच्छेद्यश्श्रद्धाभक्तिपुरस्सरम् ॥ १४० ॥  
  
पूजाहवनं पूर्वं च * * * * *? दैशिकीम् ? ।  
तथैव च * * * * * * * * * * * *? ॥ १४१ ॥  
  
सुराणामर्चितानां च कदाचिन्न विरोधकृत् ।  
अन्यथा क्ष्माभरणां च भक्तिभागानुवर्तिनाम् ॥ १४२ ॥  
  
आदृष्टविग्रहाणां च पीठानामशुभं भवेत् ।  
एवमायतनस्थानां गृहीतान्तरवर्तिनाम् ॥ १४३ ॥  
  
विभवव्यूहमूर्तीनां मन्त्रमूर्तेऽर्चने सति ।  
विहितं वैष्णवानां च विप्रादीनामुपार्जनम् ॥ १४४ ॥  
  
आराधनार्थमादौ तु मन्त्रान्तमखिलं तु वै ।  
मुख्यत्वेनानुकल्पे हि यदन्यस्थण्डिलादिकैः ॥ १४५ ॥  
  
ऊनमष्टाष्टकाच्चापि भोगजालादसम्भवे ।  
सर्वेषामेव भोनानां कर्मणां कमलोऽद्भव ॥ १४६ ॥  
  
ऊनाधिकविशालार्था भगवद्यागलक्षणा ।  
विधेया परमा शान्तिस्सततं च शुभार्थिना ॥ १४७ ॥  
  
पौष्कर उवाच  
  
सर्वदोषप्रशमनी यथा कार्याथ देशिकैः ।  
शान्तिर्मान्त्री परा देवी तामादिश जगत्पते ॥ १४८ ॥  
  
श्रीभगवानुवाच  
  
सर्वदोषप्रशमनं भक्तानां भावितात्मनाम् ।  
हितं पूर्वोदितं चक्रं पङ्कजं वेश्मवर्जितम् ॥ १४९ ॥  
  
यस्माद्वा स्थाप्य पीठं च विष्वक्सेनान्तमर्चनम् ।  
नोपयुज्यति वै तत्र ऋते सर्वेश्वरार्चनात् ॥ १५० ॥  
  
व्यतिरिक्ता निराशानामम्बरस्थाम्बरेषु च ।  
विधिज्ञेन स्थितिः कार्या ऋग्विदर्चापयेत्ततः ॥ १५१ ॥  
  
पीठमश्रान्वितं कृत्वा पुरं त्वाचरणान्वितम् ।  
तत्र पूर्वोदितन्यासं कुर्यदाधारपूर्वकम् ॥ १५२ ॥  
  
स्वदेहवत्तमालक्ष्य स्मृत्वाध्यक्षप्रकाशितम् ।  
तद्वाचकेन मूर्तेस्तु चित्सामान्येन साम्प्रतम् ॥ १५३ ॥  
  
यथेह च सवेद्यादि स्मृत्वा युक्तस्वविग्रहे ।  
न हि साङ्कर्यदोषोऽस्ति अध्यक्षाधिष्ठिते सति ॥ १५४ ॥  
  
प्। २३२)  
  
तथैवाधारशक्त्यादि विष्वक्सेनान्तमर्चनम् ।  
निर्दोषं मण्डले किन्तु भगवच्छब्दपूर्वकम् ॥ १५५ ॥  
  
सर्वस्य नाम चोच्चार्य तदन्ते त्वात्मने नमः ।  
एवमासनदेवानां धर्मादीनां समर्चनम् ॥ १५६ ॥  
  
स्थानभेदस्थितानां च कृत्वा तदनु पौष्कर ।  
मण्डले मन्त्रमूर्तीनामाहूतानां समर्चनम् ॥ १५७ ॥  
  
सम्पूर्णं शान्तये तत्स्यादसम्पूर्णमशान्तये ।  
अतस्स्वशक्त्या शान्त्यर्थे सदानं वह्नितर्पणम् ॥ १५८ ॥  
  
भगवद्यागपूर्वं तु सर्वत्र विहितं सदा ।  
तच्च ज्ञानानुविद्धेन कर्मणार्घ्यादिकैस्सह ॥ १५९ ॥  
  
सम्यक्ततो दयीं ? ज्ञत्वा सद्रव्यं संस्थितं शुभम् ।  
यथा बीजाङ्कुराभ्यां तु अनन्यत्वमनादिमत् ॥ १६० ॥  
  
फलाप्तये फलेप्सूनां जगत्यस्मिंस्तथाब्जज ।  
अन्योन्यानुगतत्वं हि संस्थितं ज्ञानकर्मणोः ॥ १६१ ॥  
  
ज्ञातव्यमाविवेकाच्च बुध्या तु सुविशुद्धया ।  
भगवद्वासुदेवाख्यपरस्य परमात्मनः ॥ १६२ ॥  
  
अनुग्रहार्थमुल्लासं ज्ञानकर्मसमन्वितम् ।  
मन्त्रमुद्रासमेतं च कर्मिणामनुकम्पया ॥ १६३ ॥  
  
तत्त्वशक्तिसमोपेतं ज्ञानाद्यैरन्वितं गुणैः ।  
अणिमाद्यष्टकेनापि सिद्धिबीजेन वै सह ॥ १६४ ॥  
  
शान्तये सर्वदोषाणां शश्वत्परपदाप्तये ॥  
  
पारमेश्वरोल्लासः [क्: कोशे अत्र पारमेश्वरोल्लासः इत्येतान्यक्षराणि सन्ति]  
  
  
पारमेश्वरमुल्लासमित्यभिन्नं द्विजोत्तम ।  
परिज्ञेयं यथा वह्नेर्निर्धूमस्यार्चिषश्शुभाः ॥ १६५ ॥  
  
समुद्रस्योर्मयो यद्वद्रश्मयो भास्करस्य च ।  
सङ्कल्पाद्भक्तिपूर्वात्तु सूर्यवद्धृदयाम्बुजे ॥ १६६ ॥  
  
करोति नित्यमुदयं भव्यबुद्धेर्महामहे ।  
सङ्कल्पलक्षणैर्भोगैर्मखैरिष्ट्वा तु पूर्ववम् ॥ १६७ ॥  
  
बहिश्शुभतरैः पश्चात् भोगैराज्यादिकैस्ततः ।  
तर्पितश्चानलाधारे यथोक्तविधिनाब्जज ॥ १६८ ॥  
  
देशिकद्विजमूर्तिश्च सान्नपानधनादिना ।  
परितोषं परं नीतं शान्तिं यच्छति वै परम् ॥ १६९ ॥  
  
पौष्कर उवाच  
  
कर्मणां शान्तिकादीनामधारे मण्डलादिके ।  
ध्यानमस्य जगद्धातुर्ज्ञातुमिच्छाम्यहं प्रभो ॥ १७० ॥  
  
श्रीभगवानुवाच  
  
व्यक्तिस्सम्पूज्यते या या ज्ञानाद्यैस्सा गुणैर्युता ।  
ज्ञातव्या कमलोद्भूत नित्या सर्वात्मना विभोः ॥ १७१ ॥  
  
संसारदुःखशान्त्यर्थं तज्जा वा सा सुशान्तये ।  
संयजेद्गोचरीकृत्य भक्त्या सुश्रद्धया तु वै ॥ १७२ ॥  
  
वाचकैर्द्वादशार्णाद्यैश्शश्वच्चाभिमताप्तये ।  
विचित्राकृतिरस्त्राङ्गवस्त्रस्रग्भूषणादिकैः ॥ १७३ ॥  
  
शक्तिपूतैस्सुसम्पूर्णा तथान्यैस्साधनैस्स्वकैः ।  
शुद्धसंविन्मयं त्वेवं व्यक्तविग्रहमाच्युतम् ॥ १७४ ॥  
  
प्। २३३)  
  
पौरुषेण तु रूपेण स्मर्तव्यं सत्पदाप्तये ।  
वपुषा सुन्दरेणैव दिव्येनाविकृतेन च ॥ १७५ ॥  
  
मुञ्चन्तमनिशं देहादालोकं ज्ञानलणम् ।  
प्रयत्नेन विना ज्ञानं न्यासकृद्ध्यायिनां महत् ॥ १७६ ॥  
  
स्रग्वस्त्राभरणैर्युक्तं स्वानुरूपैरनूपमैः ।  
चिन्मयैस्स्वप्रकाशैस्तु अन्योन्यरुचिरञ्जितैः ॥ १७७ ॥  
  
पूर्वकर्मानलार्तानध्यायिनां खेदशान्तये ।  
स्वदत्तेन्दुचयोत्थेन ह्लादयेद्गोगणेन तु ॥ १७८ ॥  
  
विद्याकलाभिधे शक्ती सन्धत्ते शङ्खचक्रवत् ।  
ज्ञानक्रियात्मके विद्धि इच्छासंवलितेऽब्जज ॥ १७९ ॥  
  
अनन्तशक्तिर्भगवांस्तमनन्तगुणं स्मृतम् ।  
दृश्यदृष्टान्तसूर्येन्दुवह्नितत्त्वैर्विलक्षणम् ॥ १८० ॥  
  
स्वबोधप्रत्ययेनैव इयत्तास्य विधीयते ।  
सर्वमेवैष भगवान् किमु सर्वमतः परम् ॥ १८१ ॥  
  
ध्येयमस्य यदा भाति सा विद्या स्वात्मनि स्थिता ।  
भक्त्या यथोचितध्यानादेतस्मादेव शान्तये ॥ १८२ ॥  
  
एवमस्य परं रूपं परमं विनिबोध तु ।  
ध्यायिनां मन्य?बुद्धीनां परमानन्ददं हि यत् ॥ १८३ ॥  
  
घनकुञ्चितनीलालिग(द)लिताञ्जनसन्निभैः ।  
कर्पूरधूसरैर्दिव्यैः पुष्पसंवलितान्तरैः ॥ १८४ ॥  
  
किरीटमकुटाक्रान्तैश्शोभितं सुशिरोरुहैः ।  
स्थलाब्जकाशसङ्काशपद्मरागरुचिप्रभैः ॥ १८५ ॥  
  
पाणिपादतलै रक्तैर्वदनैरधरादिकैः ।  
नासाश्रवणरन्ध्रान्तैर्मुक्ताभासादिकैर्द्विजैः ॥ १८६ ॥  
  
ईषदारक्तगोक्षीरशुद्धनीलाब्जलोचनैः ।  
एवं हृत्पुण्डरीके प्राक् पुण्डरीकाक्षमच्युतम् ॥ १८७ ॥  
  
नानामन्त्रप्रभाकान्तिध्यानमिच्छाप्रदं भवेत् ।  
बहिर्वै मण्डले ध्यानं भवदुःखं नयेत् क्षयम् ॥ १८८ ॥  
  
परस्माद्भगवत्तत्त्वादनन्यत्वेन वर्तते ।  
अत्र स्थितं बहिर्ज्ञेयं मन्त्रव्यूहं सदोदितम् ॥ १८९ ॥  
  
नानाव्यक्तिस्वरूपेण भविनां मोक्षदं हि यत् ।  
तत्र तावत्परिज्ञेया क्रमशो वै पुरोदिता ॥ १९० ॥  
  
निर्दिष्टलक्षणा ब्रह्मन् वराहानास्तु? [क्, ख्: वराहानास्तु ? संशयः] शक्तयः ।  
तासां व्यक्तं क्रमाद्ध्यानं यथावत् प्राक् प्रकाशितम् ॥ १९१ ॥  
  
परस्य ब्रह्मणस्त्वेवं नित्या वा व्यापकामला ।  
मूर्तिर्वै वासुदेवाख्या त्वभेदेन स्थिताब्जज ॥ १९२ ॥  
  
ज्वाला ज्योऽत्स्ना प्रभा यद्वत् वह्नेरिन्दोर्विवस्वतः ।  
स्वेच्छया योऽभिमानाख्यरूपं धत्ते यथोदितम् ॥ १९३ ॥  
  
अनुग्रहार्थमेवं वै भगवन्मन्त्रशक्तयः ।  
व्ययञ्जयन्ति स्वकं रूपमाभिमानिकमुत्तमम् ॥ १९४ ॥  
  
यमालम्ब्याचिरेणैव जपाद्ध्यानात् समर्चनात् ।  
सर्वमाप्नोति मन्त्रज्ञस्स्तवभक्तिप्रदस्स्थितः [ग्, घ्: मन्त्रज्ञस्तीव्रभ्क्तिव्रतः; घ्: मन्त्रज्ञस्तीव्र भक्तिप्रदः] ॥ १९५ ॥  
  
साहजं प्राकृतं कर्मबन्धं कर्मात्मजं हि यत् ।  
संस्थितं हि यथा ताम्रं धातोरब्जज कालिकाम् ॥ १९६ ॥  
  
भूत्वा सर्वज्ञशक्तिस्सा स्वयं मन्त्रतरात्मना ।  
क्रमात्कर्मात्मतत्त्वानामनुवेधं करोति च ॥ १९७ ॥  
  
भक्तियुक्तमसम्बाधं [ग्, घ्: भक्तियुक्तमसम्बोधम्] शश्वद्ये चाप्नुवन्ति ते ।  
पिबन्ति परमं ब्रह्म ईशं मन्त्रात्मनाप्तये ॥ १९८ ॥  
  
लब्धाधिकाराः क्रमशस्सम्प्राप्य स्वेश्वरे पदे ।  
प्रयान्ति मन्त्रसामर्थ्याद्यस्मान्नायान्ति [क्, ख्: सामर्थ्यादस्मान्नायान्ति]  
 ते पुनः ॥ १९९ ॥  
  
प्। २३४)  
  
ज्ञात्वैवं कमलोद्भूत ध्येयाः पूज्यास्तथैव हि ।  
ये प्रधानतरा मन्त्रा मूर्तयोऽपि जगत्प्रभोः ॥ २०० ॥  
  
आराधनाज्जपाद्ध्यानात् परिज्ञानाच्च ते शुभम् ।  
यच्छन्ति पदमात्मीयं तत्तदक्षयमाच्युतम् ॥ २०१ ॥  
  
दहन्ति वह्निवत्कर्मजालं कर्मात्मनां महत् ।  
एवं ज्ञात्वाब्जसम्भूत सुप्रसिद्धैस्तु वाचकैः ॥ २०२ ॥  
  
द्वादशाक्षरपूर्वैस्तु षडष्टाक्षरपश्चिमैः ।  
स्वसञ्ज्ञाख्यैस्स्वबीजैर्वा सम्प्राप्तैर्देशिकाननात् ॥ २०३ ॥  
  
स्मर्तव्या वासुदेवाख्या द्विभेदाः परमेश्वराः ।  
चत्वारश्चानिरुद्धान्ताश्चतुर्व्यूहव्यवस्थया ॥ २०४ ॥  
  
एवमन्ये वराहाद्यास्चतुर्व्यूहेन वै सह ।  
तथैव केशवाद्या ये द्वादशास्सम्प्रकीर्तिताः ॥ २०५ ॥  
  
अनुज्झितस्वरूपस्य नानामूर्तियुतस्य च ।  
नानाव्यत्ययसंस्थस्य यजनं चतुरात्मनः ॥ २०६ ॥  
  
यत्तु नानार्थसिद्ध्यर्थं तथा रुचिगुणाप्तये ।  
सम्यग्ज्ञात्वा तु षाड्गुण्यं महिमाशान्तता परा ॥ २०७ ॥  
  
प्राप्तुमिच्छति यच्छीघ्रं धीमता तेन पौष्कर ।  
पूजनीयं यथावस्थमध्यक्षान्न्तं हि केवलम् ॥ २०८ ॥  
  
प्राग्वद्विभवमूर्तीनां पञ्चव्यूहाद्यपेक्षया ।  
ऐश्वर्यपूर्वषाड्गुण्यं चातुरात्म्याद्यमिच्छति ॥ २०९ ॥  
  
सप्रद्युम्नाच्युताध्यक्षवासुदेवाद्यमर्चयेत् ।  
यः पुनर्मूर्तिपूर्वं तु इच्छेद्गुणगणं महत् ॥ २१० ॥  
  
सङ्कल्पसिद्धयस्सर्वा विविधाश्चाणिमादयः ।  
सर्वेश्वरोऽनुगन्तव्य अध्यक्षान्तं तु साच्युतम् ॥ २११ ॥  
  
प्रद्युम्नान्तं तु सततं समाधावर्चने हितम् ।  
मुख्यत्वेन तु वै यस्य चलाद्यं गुणसङ्ग्रहम् ॥२१२ ॥  
  
प्रतिभाति गुरोर्वक्त्रं धीरं तस्यार्चने पुनः ।  
वासुदेवाच्युताध्यक्षक्रमं प्रद्युम्नपश्चिमम् ॥ २१३ ॥  
  
षट्कं तु वीर्यपूर्वं वै इच्छत्याराधनात्तु यः ।  
अप्रद्युम्नं तमध्यक्षमच्युतं संयजेत्तदा ॥ २१४ ॥  
  
तेजःपूर्वं तु षाड्गुण्यं योऽर्चनादभिवाञ्छति ।  
तस्यार्चने तु विहितं भूयोऽध्यक्षादिकं त्रयम् ॥ २१५ ॥  
  
प्रागर्चनात्तु मूर्तीनां केवलादर्चनात्तु वा ।  
कैवल्यं भगवत्तत्त्वं मन्त्रज्ञस्समवाप्नुयात् ॥ २१६ ॥  
  
मूर्तित्रयं तदन्ते यत् सर्वगं यद्यपि स्थितम् ।  
तथापि विश्वविभवं यत्सत्यं त्वात्मना प्रभुः ॥ २१७ ॥  
  
ज्ञात्वैवमर्चनीयं तु तमेव समनन्तरम् ।  
जाग्रदीश्वरमध्यक्षं त्वया नाथात्मना सह ॥ २१८ ॥  
  
त्रयाणामच्युतादीनां प्राथम्येन तु पूजनात् ।  
तत्पदेष्वादिदेवस्य क्रमादाराधयेत्त्रयम् ॥ २१९ ॥  
  
चातुरात्मीययोगेन गुणानामेवमर्चनम् ।  
कुर्याद्वै विधिवन्मन्त्री यथा तदवधारय ॥ २२० ॥  
  
ज्ञानं बलमथैश्वर्यं वीर्यं च तदनन्तरम् ।  
चतुष्टयमिदं भिन्नं यजनात्सिद्धिकृत्सकृत् ॥ २२१ ॥  
  
बलमैश्वर्यवीर्ये च तेजोनिष्ठं चतुष्टयम् ।  
यं य इच्छत्यभिमतं परिज्ञानादवाप्नुयात् ॥ २२२ ॥  
  
तेजश्शक्तिस्तथा ज्ञानं बलं वीर्यान्तमेव हि ।  
इष्टं चतुष्टयं दद्यात् मन्त्रिणामिदमब्जज ॥ २२३ ॥  
  
ज्ञानात्मने समुच्चार्य प्रणवाद्यं पदं शुभम् ।  
यथा ज्ञानगुणस्योक्तं सर्वेषामेवमेव हि ॥ २२४ ॥  
  
अनुज्झितक्रमेणैव व्यत्ययेनोदितेन च ।  
मोक्षभोगाप्तये त्वेवमर्चनं विविधं स्मृतम् ॥ २२५ ॥  
  
भेदभिन्नं जगद्योनेरभेदेन यजेत् पुनः ।  
द्वादशारे महाचक्रे तथासङ्ख्यच्छदोदरे ॥ २२६ ॥  
  
प्। २३५)  
  
गुणातीतस्तु भगवान् पूर्ववत्कर्णिकान्तरे ।  
द्वादशाक्षरमन्त्रेण पत्रगं हि तदक्षरैः ॥ २२७ ॥  
  
नमः प्रणवसंरुद्धैः प्रादक्षिण्येन प्राक् पदात् ।  
प्राप्तये गुणभूतानां षट्कयुक्तं हि यच्च ते ॥ २२८ ॥  
  
दिव्यानां चातुरात्म्यानां त्रयं सञ्चरितं हि यत् ।  
त्रयं गुणमयं चान्यत् चाकाराणां क्रमाद्यजेत् ॥ २२९ ॥  
  
उपायैस्तैः फलप्राप्त्यै तस्माद्यष्टव्यमिच्छया ।  
भक्तिश्रद्धासमेतेन ज्ञानपूर्वेण कर्मणा ॥ २३० ॥  
  
स्व (सु) वर्णाश्रमधर्मेण सह सम्यक् समाधिना ।  
आ अनुग्रहकालाचा यावज्जीवावधि द्विज ॥ २३१ ॥  
  
तीव्रप्रभावशान्ताच्च ज्ञानमाराधनेन च ।  
देहेनानेन तेनैव ह्यनेनान्यतरेण वा ॥ २३२ ॥  
  
मन्दमन्दवशाद्भाववशादमरपूजितः ।  
एवं यदधिकारेण कुर्यादाराधनं हि यः ॥ २३३ ॥  
  
भोगैर्यथोदित्तैश्शुद्धैः क्रियाभिर्विविधैस्ततः ।  
निष्पत्तौ तु क्रियाङ्गानां हृदास्त्रार्घ्यं स्वात्मनाम् ? ॥ २३४ ॥  
  
नानाचत विभोभोगं कल्पितं विनिवेद्यं च ।  
प्रणवाद्यन्तकेनैव सनमस्कपदेन तु ॥ २३५ ॥  
  
कल्पयामीति नाम्ना तद्भोगानां विध्युपार्जनम् ।  
धिया निवेदनं तेषां शिरसावनतेन यत् ॥ २३६ ॥  
  
समर्पणे यद्विज्ञेयं वाचकेन हृदेश्वरात् ।  
पूरकेण हृतानां प्राक् बहिस्स्थानां क्रमेण तु ॥ २३७ ॥  
  
हृदयङ्गमसञ्ज्ञं यत् पङ्चकं त्वर्हणादिकम् ।  
कृतमञ्जलिमुद्रायां श्रद्धापूतेन चेतसा ॥ २३८ ॥  
  
निवेदनीयं बहुधा यथासम्भवमेव वा ।  
परमाश्रित्य वै यत्तु इन्द्रियैस्संयतैस्सह ॥ २३९ ॥  
  
वदनं नासिकारन्ध्रे स्थगयित्वाम्बरेण तु ।  
स्वश्वासोपहतं चैव न भवेत्तद्यथाऽब्जज ॥ २४० ॥  
  
सुभर्जितानां बीजानां प्रसवं न पुनर्यथा ।  
क्रियाफलानां च तथा प्रथमं चाच्युतार्चनात् ॥ २४१ ॥  
  
आस्तां तावन्महाबुद्धे कर्मसञ्ज्ञं हि (ता) ज्ञाच्युतम् ? ।  
फलहीनं हि चामूलाद्भवक्षयकरं परम् ॥ २४२ ॥  
  
अश्वमेधादयो यज्ञा नूनं कर्मफलप्रदाः ।  
तेऽपि सन्मन्त्रभक्तानां न यच्छन्ति फलं स्वकम् ॥ २४३ ॥  
  
ज्ञस्वभावास्तु वै यज्ञास्सम्यग्बुध्वा पराशयम् ।  
यच्छन्ति परमां शान्तिं भगवत्तत्त्ववेदिनाम् ॥ २४४ ॥  
  
स्वर्गाद्यं फलमन्येषां मर्त्यभोगं तु वेप्सितम्   
फलमामुष्मिकं चैव ऐहिकं वाब्जसम्भव ॥ २४५ ॥  
  
कृत्वा बुद्धिनिविष्टं तु जपादीन् श्रद्धया चरेत् ।  
भक्तिपूतेन विप्रेन्द्र तात्पर्येण तु वै सह ॥ २४६ ॥  
  
साङ्गं सपरिवारं च इष्ट्वैवमजमव्ययम् ।  
शक्तिव्यक्तिविभेदेन आदिमूर्तिक्रमात्तु वै ॥ २४७ ॥  
  
ऋङ्मयेनाथ यजुषा पूजनीयं तमेव हि ।  
अचिराख्ये पदे मन्त्रे तन्त्रैरभिमताप्तये ॥ २४८ ॥  
  
परं ब्रह्म परं धाम पवित्रं परमैश्वरम् ।  
सामर्थ्यादच्युतं नेत्रा नाम्ना यत्समुदाहृतम् ॥ २४९ ॥  
  
व्यक्तमस्य परब्रह्म क्वचिन्नयनलक्षणम् ।  
अन्तर्निगूडमन्त्राणां वर्ततेऽन्यत्र वै बहिः ॥ २५० ॥  
  
अत एव षडङ्गानि पञ्चाङ्गानि महामते ।  
वाचकानि तु वाच्यानि युक्तान्याराधनात्तु वै ॥ २५१ ॥  
  
नेत्राख्यं भगवत्तत्त्वं यदङ्गेभ्योऽतिरिच्यते ।  
शिरोऽम्बरे तु मन्त्राणां प्रधानेतरवर्तिनाम् ॥ २५२ ॥  
  
स्वबीजं विनियोक्तव्यं स्थित्यर्थं प्राक् प्रभात्मकम् ।  
परावरस्वरूपेण स्मरेत्तत्स्थं दिगीश्वरम् ॥ २५३ ॥  
  
प्। २३६)  
  
औदयेन तु योगेन मन्त्राणि च परात् पदात् ।  
यथाक्रमस्थान्याहूय अर्चनावसरं प्रति ॥ २५४ ॥  
  
निवेश्य च यथाशास्त्रमस्त्रावरणपश्चिमम् ।  
सम्पन्ने विधिवद्यागे पुनस्सर्वेश्वरे हरौ ॥ २५५ ॥  
  
क्रमात् प्रविलयं कुर्यात् साधकस्सिद्धिमिच्छताम् ।  
एवं नियन्तृशक्तिर्वै नेत्राख्या पारमेश्वरी ॥ २५६ ॥  
  
प्रभा(भ)वत्वेन मन्त्राणामप्ययत्वेन वर्तते ।  
बहिर्वा कमले हार्दे स्मर्तव्या सामलान्तरे ॥ २५७ ॥  
  
निषेधाख्येन बीजेन सानुस्वारेण खेन च ।  
सहस्रानलसूर्येन्दुवराहायुतभास्वरा ॥ २५८ ॥  
  
वाच्यवाचकयोगेन माननीयं सदैव हि ।  
सहसृष्टिस्वरेणैव सृष्टौ सर्वं यदीप्सितम् ॥ २५९ ॥  
  
भोगबीजमखण्डं च प्रतीपं मन्त्रिणां पुनः ।  
शश्वदज्ञानानुसिद्धं (च) सम्प्रयच्छति पूजनात् ॥ २६० ॥  
  
नित्यमन्त्रोपसंहारवेलायामुदयेऽपि च ।  
यथावदादौ बोद्धव्यं क्रमान्मन्त्रं यथास्थितम् ॥ २६१ ॥  
  
बीजं पिण्डं पदाख्यं च तथा मन्त्रं सलक्षणम् ।  
भेदमेतद्धि मन्त्राणां फलं भेदेन चान्वितम् ॥ २६२ ॥  
  
नानावाच्यस्वरूपेण यतस्सर्वेश्वरस्स्थितः ।  
चतुष्प्रकारैरमलैर्वाचकैरुपचर्यते ॥ २६३ ॥  
  
वाचकानां हि वाच्यानामेवमस्ति परस्परम् ।  
आपेक्षिकं वैश्वरूप्यं संसिद्धे नियमे सति ॥ २६४ ॥  
  
विना पिण्डाक्षरैर्ब्रह्मन् सञ्ज्ञाख्यैः पदलक्षणैः ।  
स्वकैर्बीजाक्षरैः कुर्याद्वाच्यस्य परिकल्पनम् ॥ २६५ ॥  
  
सोपाङ्गानां तु चाङ्गानां द्वादशानां स्वसञ्ज्ञया ।  
केवलानां तु षण्णां वै पञ्चानामपि चेच्छया ॥ २६६ ॥  
  
तेऽनुस्वारयुतास्सर्वे कार्याः प्रणवमध्यगाः ।  
न्यासात्मवान्मनोमूर्तेस्सामान्याराधने परम् ॥ २६७ ॥  
  
कर्मानुरूपमन्ते तु नमस्कारादिकं न्यसेत् ।  
तथा फलाभिसन्धाने नमस्कारः प्रकीर्तितः ॥ २६८ ॥  
  
सम्प्राप्तौ त्वणिमादीनां स्वाहाकारमुदीरयेत् ।  
आप्यायने तु वै वौषट् सर्वत्र कमलोद्भव ॥ २६९ ॥  
  
वश्यार्थे चापि विद्वेषे दुष्टोच्चाटनकर्मणि ।  
हुम्फट्कारं च विहितमन्योन्यप्रीतये वषट् ॥ २७० ॥  
  
तृप्त्यर्थे बलिदाने च तेजसो ह्यभिवृद्धये ।  
ऋते सप्रणवाद्विप्र नमस्कारपदात्तु वै ॥ २७१ ॥  
  
मन्त्राणां कर्मसन्यासकर्तॄणां जातयोऽपराः ।  
निषिद्धास्तत्फलोपेतास्तथा सिद्धान्तिनां नृणाम् ॥ २७२ ॥  
  
मन्त्रसिधान्तवेत्तॄणां मन्त्रज्ञानां विशेषतः ।  
तथा तन्त्रान्तरज्ञानां मन्त्रिणां कमलोद्भव ॥ २७३ ॥  
  
फलार्थिनामनुज्ञाताः कामभोगरतात्मनाम् ॥ २७४ ॥  
  
महातपस्य? याधीना मालामन्त्रादिकास्तु ये ।  
श्रुतिमन्त्रैस्समोपेतास्तुतिमन्त्राश्च ये स्मृताः ॥ २७५ ॥  
  
आवर्जयन्ति तद्ज्ञानां सततं चित्तमब्जज ।  
नतिनः प्रणवाद्या ये त्यागपिण्डं तथाब्जज ॥ २७६ ॥  
  
मन्त्राणां विविधार्थानां तेषां वै पारमेश्वरी ।  
शक्तिर्नित्योदिता सूक्ष्मा सत्ताख्या ज्ञानलक्षणा ॥ २७७ ॥  
  
आविश्वसाधनं कार्या तेषामिच्छा क्रियाब्जज ।  
विकासयति सद्विप्र प्रदाने मुक्तयेऽपि च ॥ २७८ ॥  
  
भक्तिक्रियापराणां च हितार्थं नित्यसेविनाम् ।  
विद्वान् यथोक्तनीत्या तु ओषध्यो मूलमूर्ध्वगाः ॥ २७९ ॥  
  
दग्धाग्निनापि कुर्वन्ति सम्यग्ज्ञातक्रिये भुवि ।  
किं पुनस्त्वागमज्ञैस्तु भक्त्या तु विधिपूर्वकम् ॥ २८० ॥  
  
प्। २३७)  
  
उपदेष्टा प्रबुद्धानां कुर्वन्ति च मनोहितम् ।  
तेषां गन्ता रहस्सर्वं बद्धाद्यं शब्दडम्बरम् ॥ २८१ ॥  
  
हितं यत्पदमन्त्राणां समाश्रित्यानुपूर्वकम् ॥  
  
पौष्कर उवाच  
  
ज्ञातुमिच्छामि भगवन् कालभेदेन वै सह ।  
स्वरूपं मन्त्रसिद्धानामागमानां अय्थास्थितम् ॥ २८२ ॥  
  
श्रीभगवानुवाच  
  
कालमेकं द्विजश्रेष्ठं तद्व्यापारवशात् पुनः ।  
भिन्नमाभाति कर्तॄणां भगवद्भाविनां तु वै ॥ २८३ ॥  
  
नाडिकाकलितं यद्वै अहोरात्रं तु षडृतुम् ।  
पञ्चधा विषमांशैस्तदाप्रभाताद्विभज्य च ॥ २८४ ॥  
  
ब्राह्मं मुहूर्तमासाद्य मन्त्रज्ञः प्रयतश्शुचिः ।  
शोधयित्वा स्वकं देहमायामाद्यैर्यथोदितैः ॥ २८५ ॥  
  
मन्त्रविन्यस्तदेहोत्थं कुर्यान्मन्त्रार्चनं ततः ।  
जपस्तोत्रावसानं च यावदादित्यदर्शनम् ॥ २८६ ॥  
  
कुर्याद्भोगार्चनं पश्चात् पुष्पमूलफलादिकम् [ग्, घ्: मूलजलादिकम्] ।  
गते दिनाष्टमे भागे स्नानपूर्वं समाचरेत् ॥ २८७ ॥  
  
प्राग्वदाराधनं मन्त्रं तृतीयप्रहरावधि ।  
ततश्चतुर्थप्रहरे शास्त्राध्ययनमाचरेत् ॥ २८८ ॥  
  
चिन्तनं श्रवणोपेतं व्याख्यानं स्वधियेच्छया ।  
अस्तङ्गते दिनकरे आसाद्याराधनालयम् ॥ २८९ ॥  
  
कुर्यान्मन्त्रार्चनं सम्यग्जपध्यानसमन्वितम् ।  
आसाद्य शयनं पश्चात् स्मरेन्मन्त्रेश्वरं हृदि ॥ २९० ॥  
  
क्षपयित्वा निशांशं तु उत्थाय शयनात्ततः ।  
योगं युञ्जीत वै मान्त्रं प्राग्वद्धृत्कमलोदरे ॥ २९१ ॥  
  
तल्पमासाद्य वै भूयः प्रबुद्धः कमलोद्भव ।  
उत्थाय शयनं त्यक्त्वा ततः पूर्वोक्तमाचरेत् ॥ २९२ ॥  
  
कालभेदमिमं विद्धि शास्त्रभेदमथोच्यते ।  
कर्तव्यत्वेन वै यत्र चातुरात्म्यमुपास्यते ॥ २९३ ॥  
  
क्रमागतैस्स्वसञ्ज्ञाभिर्ब्राह्मणैरागमं तु तत् ।  
विद्धि सिद्धान्तसञ्ज्ञं च तत्पूर्वमथ पौष्कर ॥ २९४ ॥  
  
सिद्धान्तलक्षणम् [क्: अत्र इमान्यक्षराणि सन्ति]  
  
नानाव्यूहसमेतं च मूर्तिशदशकं हि यत् ।  
तथा मूर्त्यन्तरयुतं प्रादुर्भावगणं तु वै ॥ २९५ ॥  
  
प्रादुर्भावान्तरयुतङ्घृ (वृ)तं हृत्पद्मपूर्वकम् ।  
लक्ष्म्यादिशङ्खचक्राख्यगारुत्म्यसदिगीश्वरैः ॥ २९६ ॥  
  
सगणैरस्त्रनिष्ठैस्तु तं विद्धि कमलोद्भव ।  
मन्त्रसिद्धान्तसञ्ज्ञं च शास्त्रं सर्वफलप्रदम् ॥ २९७ ॥  
  
विना मूर्तिचतुष्केण यत्रान्यदुपचर्यते ।  
मन्त्रेण भगवद्रूपं केवलं यागसंयुतम् [वाङ्गसंवृत्तम् इति पाठान्तरम्] ॥ २९८ ॥  
  
युक्तं श्रियादिकेनैव कान्ताव्यूहेन पौष्कर ।  
भिन्नैराभरणैरस्त्रैरावृतं च सविग्रहैः ॥ २९९ ॥  
  
प्। २३८)  
  
तन्त्रसिद्धान्तसञ्ज्ञं [तन्त्रसञ्ज्ञं हि तच्छास्त्रं परिज्ञेयं हि चाब्जज । इति पाठान्तरम्] तच्छास्त्रं भोगापवर्गदम् ।  
मुख्यानुवृत्तिभेदेन यत्र सिंहादयस्तु वै ॥ ३०० ॥  
  
चतुस्त्रिद्व्यादिकेनैव योगेनाभ्यर्चिते तु वै (नतु) ।  
संवृताः परिवारेण स्वेन स्वेनान्वि (स्थि) तास्तु वा ॥ ३०१ ॥  
  
यच्छक्त्याराधितं सर्वं विद्धि तन्त्रान्तरं तु तत् ।  
एवं नानागमानां च सामान्यं विद्धि सर्वदा ॥ ३०२ ॥  
  
नामद्वयं च सिद्धान्तं पञ्चरात्रेति पौष्कर ।  
एकैकं बहुभिर्भेदैरामूलादेव संस्थितम् ॥ ३०३ ॥  
  
नानाशयवशेनैव सिद्धाद्यैः प्रकटीकृतम् ।  
सङ्क्षिप्तं सप्रपञ्चं च तृतीयमुभयात्मकम् ॥ ३०४ ॥  
  
ऐतिहासपुराणैस्तु वेदैर्वेदान्तसंयुतैः ।  
ये जन्मकोटिभिस्सिद्धास्तेषां मन्तोऽत्र [मन्तेऽत्र संस्थितिः इति पाठान्तरम्] वै स्मृतः ॥ ३०५ ॥  
  
(य) तस्मात् सम्यक् परं ब्रह्म वासुदेवाख्यमव्ययम् ।  
एतस्मात् प्राप्यते शास्त्राद् ज्ञानपूर्वेण कर्मणा ॥ ३०६ ॥  
  
सिद्धान्तसञ्ज्ञा विप्रास्य सार्थका अत एव हि ।  
पुराणं वेदवेदान्तं तथान्यत्साङ्ख्ययोगजम् ॥ ३०७ ॥  
  
पञ्चप्रकारं विज्ञेयं यत्र रात्र्यायतेऽब्जज ।  
फलोत्कर्षवशेनैव पञ्चरात्रमिति स्मृतम् ॥ ३०८ ॥  
  
सदागमाख्यं मूलं तु परब्रह्मप्रकाशकम् ।  
दिव्यसिद्धिप्रदं चैव शान्तिकृद्विघ्नकर्मणाम् ॥ ३०९ ॥  
  
इति श्रीपाञ्चरात्रे महोपनिषदि पौष्करसंहितायां अधिकारनिरूपणं नाम  
  
अष्टात्रिंशोऽध्यायः ॥ ३८ ॥  
  
(समुदितश्लोकसङ्ख्या ३१३)  
  
  