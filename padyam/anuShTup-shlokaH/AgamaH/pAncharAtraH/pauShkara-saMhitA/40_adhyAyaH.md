+++
title = "४० अध्यायः"

+++
अथ चत्वारिंशोऽध्यायः  
  
पौष्कर उवाच  
  
परिज्ञातं मया देव दोषोपशमनं महत् ।  
शान्तिकं परमं यद्वै व्यत्ययात् सौमनस्यकृत् ॥ १ ॥  
  
शास्त्रसम्बन्धपर्यन्तं प्रसङ्गात्त्वदनुग्रहात् ।  
नानाधर्मप्रतिष्ठा च भविनां स्वर्गदा च या ॥ २ ॥  
  
इदानीं ज्ञातुमिच्छामि त्वत्तस्सङ्क्षेपतस्ततः ।  
सरहस्यं जगद्योनेः प्रतिमालक्षणादिकम् ॥ ३ ॥  
  
संविधानं प्रतिष्ठाख्यमशेषं पूर्वचोदितम् ।  
क्षतदोषास्तु येऽर्चानां मधूच्छिष्टोदिताः क्रियाः ॥ ४ ॥  
  
प्। २४१)  
  
तास्त्वयोक्ताः पुरा देव मानोन्मानादिकैर्विना ।  
आमूर्धदेशकेशीयं चरणान्तं हि लक्षणम् ॥ ५ ॥  
  
मया यथावन्न ज्ञातं नैपुण्येन जगत्पते ॥  
  
श्रीभगवानुवाच  
  
नानाधर्मप्रतिष्ठानां पुरा कृत्वा तु पौष्कर ।  
मोक्षार्थमाचरेच्छुद्धं प्रतिष्ठामाच्युतीं पराम् ॥ ६ ॥  
  
सुलक्षणे तु भूभागे गव्यैर्भक्तेन वै पुरा ।  
प्राग्दिक्सिद्धिसमेतं तु वसुधालक्षणं च ते ॥ ७ ॥  
  
स्फुटमुक्तं प्रतिष्ठार्थं विज्ञातव्यं तदेव हि ।  
जलाश्रयादिका या भूर्विविधैश्च विभूषिता ॥ ८ ॥  
  
वनौघवनसंयुक्तैर्ग्रामैस्सह पुरादिकैः ।  
प्रतिग्रहं प्रतिष्ठार्थं पूर्ववद्विधिपूर्वकम् ॥ ९ ॥  
  
सम्पाद्य कुसुमारामपर्यन्तं च सुविस्तरम् ।  
उत्तमं वनयात्रान्तं ततः कुर्यात् सदेशिकः ॥ १० ॥  
  
होराद्येन च लग्नेन मुहूर्तेनार्चितेन च ।  
शकुने गागने भौमे चीत्तसौख्यप्रदे शुभे ॥ ११ ॥  
  
किञ्चिदध्वावशिष्टे तु वस्तव्यं च वनाद्बहिः ।  
शुभे ग्रहेऽनुकूले च नक्षत्रे वासरेऽपि च ॥ १२ ॥  
  
कुर्याद्वनप्रवेशं च तत्रेष्ट्वा वनदेवताः ।  
आदाय लक्षणोपेतमुपलं वै सितादिकम् ॥ १३ ॥  
  
सुस्निग्धं सुखनं शुद्धं दोषैर्हीनं स्फुटादिकैः ।  
वृक्षं वा लक्षणोपेतमक्षतं सरलं दृढम् ॥ १४ ॥  
  
फलं (ल) पुष्पप्रदं स्थूलं सक्षीरं वा तदुज्झितम् ।  
नानाजातिं च कर्मण्यं यज्ञाङ्गानां गुणावहम् ॥ १५ ॥  
  
सत्त्वाद्यं तदधिष्ठातृबलिदानपुरस्सरम् ।  
कृत्वा विसर्जनं [क्, ख्: कृत्वानीं विसर्ज] चैव मध्वाज्याक्तेन देशिकः ॥ १६ ॥  
  
शस्त्रेण प्रहरं दद्याच्छेतव्यं शिल्पिना ततः ।  
चन्दनं स्यन्दनं तत्र तथा सुरभिचन्दनम् ॥ १७ ॥  
  
अगरुं कर्णिकारं च काश्मर्यं रक्तचन्दनम् ।  
बिल्वामलकचूताश्च तालवर्णकसिंहकाः ॥ १८ ॥  
  
श्रीपर्णी नालिकेरं च नागमातृकपीनकम् [क्, ख्: नागमात्मकपीनकम्] ।  
गव्यं कपित्थं च तथा हिमतालतमालकम् [ग्, घ्: मीमताल] ॥ १९ ॥  
  
बदरं खदिरं फल्गु मधूकं किंशुकद्रुमम् ।  
फालवेतं च खर्जूरं नीपनारङ्गशिंशुपम् [ख्: नारदशिंशुपम्] ॥ २० ॥  
  
पिप्पलं वृक्षमश्वत्थं पिप्पलीविटपं महत् ।  
सुरदारु हरीतक्यं वकुलं चाप्युदुम्बरम् ॥ २१ ॥  
  
कालाख्यं पुष्पकूलं च वैरं चान्यत्फलद्रुमम् ।  
फालस्यं भूर्जवृक्षं च पलाशं कृतमर्दकम् ॥ २२ ॥  
  
तिन्दुकं बीजसारं च मातुलुङ्गद्रुमं महत् ।  
राजवृक्षं [क्, ख्: रागवृक्षम्] कोहितकं सुनाभिकुटकार्जुनम् ॥ २३ ॥  
  
सरलं कुठजश्शाकः शमीश्रीवेष्टकेतकाः ।  
असनस्पन्दनाख्यं च स्तबछस्तबकेति च ॥ २४ ॥  
  
सारवन्तो [क्, ख्: * * * सिद्धा] मखीया ये सुसिद्धा लोकपूजिताः ।  
ग्राह्यास्तरूत्तमास्सर्वे कर्मणि स्थापनादिके ॥ २५ ॥  
  
एकैकतालवृद्ध्या तु द्वादशान्तकरावधि ।  
द्विरष्टकं तु बिम्बानामेवं स्यादपरं तु वै ॥ २६ ॥  
  
प्। २४२)  
  
प्रयोजनवशेनैव तरवो बिम्बकर्मणि ।  
विहिताः क्रमशस्त्वेते स्वल्पानामादिनां महत् ॥ २७ ॥  
  
केचित् फलवशेनैव विहिताश्च फलार्थिनाम् ।  
निष्कामानां च विहितास्सर्वे सर्वफलप्रदाः ॥ २८ ॥  
  
एतैः पूर्वोदिताः कार्यास्सप्ताङ्गैस्तोरणाश्शुभाः ।  
अग्निकार्योपयोग्यानि स्रुवादीन्युदितानि वै ॥ २९ ॥  
  
अग्नाविन्धनकाष्ठानि समित्परिधयस्तथा ।  
आराधनार्थं मन्त्राणां भद्रपीठानि पुष्कर ॥ ३० ॥  
  
मन्त्रबिम्बान्यशेषाणि तत्पीठानि तथैव च ।  
प्रासादादीनि चित्राणि प्राकारसहितानि [ग्, घ्: प्रकारसहितानि] च ॥ ३१ ॥  
  
शयनान्यासनादीनि देवोपकरणानि च ।  
रथादिरथयात्रार्थं वैष्णवेषूत्सवेषु च ॥ ३२ ॥  
  
केतुदण्डानि दीर्घाणि शिखराणां शिरोपरि ।  
आहरेत यथाशास्त्रं छायाशुष्ककृतानि च ॥ ३३ ॥  
  
भङ्गभेदक्रिमिच्छिद्रसिंह-ऋक्षनखक्षतैः ।  
दोषैरशनिपाताद्यैर्नाहरेद्दूषितानि वै ॥ ३४ ॥  
  
पौष्कर उवाच  
  
भगवन् भद्रपीठानां प्रतिमानां च लक्षणम् ।  
देवीयपिण्डिकानां च प्रासादानां तथैव च ॥ ३५ ॥  
  
याथावद्ज्ञातुमिच्छामि रथादीनां च संस्थितिम् ।  
प्रमाणं ध्वजदण्डानां मण्डपान् मण्डयन्ति ये ॥ ३६ ॥  
  
श्रीभगवानुवाच  
  
स्वानुकूलदिने शुद्धे गुरूणां सम्मतेन च ।  
मानभादौ तु सर्वत्र चिन्तयेत् सह शिल्पिना … ३७ ॥  
  
सुनिवेशेन सह वै सर्वमापादयेत्ततः ।  
यान्युक्तानि पुरा ब्रह्मन् व्यक्तिस्थानानि वै विभोः ॥ ३८ ॥  
  
द्वयं तेभ्यश्शुभतरं भद्रपीठमकृत्रिमम् ।  
मानोन्मानप्रमाणाढ्यं दिव्यमाकारमब्जज ॥ ३९ ॥  
  
तत्र तावत्सुवर्णाद्यैर्लोहैश्शुभतरैस्स्मृतः ।  
शुभा भगवदाकाराश्शैलजास्समनन्तरम् ॥ ४० ॥  
  
काष्ठं लेपं तथालेख्यमिष्टं भूतिव्यपेक्षया ।  
तत्राप्तानां द्विजार्चासु स्थितिर्मोक्षाप्तये स्मृता ॥ ४१ ॥  
  
सेवापराणामाप्तानां [ग्, घ्: सेवावहनमाप्तानाम्] भूतये मरयाजिनाम् ।  
मखहोमपराणां [क्: महन्म * * * * पराणां तु; ग्, घ्: महन्मघपराणाम्] तु दिवि देवासनाप्तये ॥ ४२ ॥  
  
यतीनां मुक्तसङ्गानां हृदि सर्वेश्वरे हरौ ।  
एहि ?श्रेष्ठतरं विप्र अर्चादेशं सुलक्षणम् ॥ ४३ ॥  
  
चित्तप्रसादमतुलं यत्राभ्येति समर्चनात् ।  
यत्नेन च समापाद्य मन्त्रैस्संस्कृत्य वैदिकैः ॥ ४४ ॥  
  
मृद्भूतितीर्थतोयाद्यैर्मूलद्रव्यैस्सुपावनैः ।  
संस्मरेच्च मणिस्वर्णतारताम्रमयैर्विना ॥ ४५ ॥  
  
स्वदेहवदुपादेयैर्नाडीव्यूहैस्सवायवैः ।  
धातुभिस्सोमसूर्याग्निसहज्ञानादिकैर्गुणैः ॥ ४६ ॥  
  
गुणकारणतः क्ष्मान्तं यदन्यत्तत्त्वसङ्ग्रहम् ।  
द्रव्यमाश्रित्य वै बैम्बं वर्तते यदिदं महत् ॥ ४७ ॥  
  
तत्र हृत्कमलाकाशे मन्त्ररत्नप्रभोज्ज्वलम् ।  
ब्रह्मभावनया न्यस्तं यच्छति प्रातिमं फलम् ॥ ४८ ॥  
  
प्। २४३)  
  
श्रद्धापराणां कर्तॄणां फलताभ्येति च स्थिरम् ।  
प्रतिपत्तिं परां ब्राह्मीमाकारं प्रति सर्वदा ॥ ४९ ॥  
  
प्राप्नोति सद्वशादन्ते ज्ञानमात्मप्रकाशकम् ।  
प्रतिमानामतो मानं साम्प्रतं चावधारय ॥ ५० ॥  
  
तालप्रमाणादेकैकं ह्रासयेदङ्गुलं क्रमात् ।  
चतुरङ्गुलपर्यन्तं यावन्मानं पुनस्ततः ॥ ५१ ॥  
  
एकैकं वर्धद्विप्र शमपर्यन्तमङ्गुलम् ।  
तालद्वयोन्नतिं यावच्चलार्चानामतोर्ध्वतः ॥ ५२ ॥  
  
अचलानां द्विजार्चानां द्व्यङ्गुलद्व्यङ्गुलं क्रमात् ।  
चतुश्शमावधिं यावदतोर्ध्वं तु समाचरेत् ॥ ५३ ॥  
  
एकैकं तालवृद्ध्या तु द्वादशान्तकरावधि ।  
वर्धयेदत ऊर्ध्वं तु सपादं तालमेव च ॥ ५४ ॥  
  
आधिक्येन द्विजार्चानां जायतेऽन्यच्चतुष्टयम् ।  
दद्यात्तदुन्नते भूयो बृद्ध्यर्थं द्वादशाङ्गुलात् ॥ ५५ ॥  
  
तृतीयांशं तृतीयांशात् प्रतिमात्रितयस्य च ।  
भूयस्तदुन्नतेर्दद्यात्तालार्धं तालमेव वा ॥ ५६ ॥  
  
द्वितीयप्रतिमानां तु उच्छ्रायेण वरं भवेत् ।  
शममेकं ततोर्ध्वं तु उन्मानार्थं तु वर्धयेत् ॥ ५७ ॥  
  
एकैवार्चा भवेदन्या वर्धयेदत ऊर्ध्वतः ।  
क्रमाच्छतावधिं यावत् सांशात्तालाद्विजोत्तम ॥ ५८ ॥  
  
यथाभिमत उच्छ्रायसिद्धयेऽभिमताप्तये ।  
भूयो भूयोन्नतिं कुर्यात्प्रादुर्भावाकृतेर्वशात् ॥ ५९ ॥  
  
प्रयोजनवशाच्चापि महत्त्वं बिम्बकर्मणि ।  
विहितं क्रमशश्चैव स्वस्वमानादिना सह ॥ ६० ॥  
  
तथा फलवशाच्चैव विज्ञेयं हि फलार्थिना ।  
निष्कामानां च कथितं सर्वं सर्वफलाप्तये ॥ ६१ ॥  
  
मानतो बहुधा प्रोक्तमित्येवं प्रतिमागणम् ।  
धातुमृच्छैलदारूत्थं यथासम्पत्तितो द्विज ॥ ६२ ॥  
  
अधिरुध्य स्ववृक्षोत्थभिन्नैरवयवस्थितिः ।  
वर्णकैस्समवेताश्च बद्धैश्शस्त्राम्बरादिकैः ॥ ६३ ॥  
  
भिन्नैस्स्नाय्वस्थिमांसाद्यैर्जीवानां विग्रहं यथा ।  
मन्त्राणामेवमब्जोत्थ व्यक्तिर्धात्वादिकी स्मृता ॥ ६४ ॥  
  
अप्रबुद्धैः प्रबुद्धैर्या चतुर्वर्गफलाप्तये ।  
पूज्यते विविधैर्भोगैरन्तस्सम्पूजनाद्बहिः ॥ ६५ ॥  
  
चित्रशैलमयीं मुक्त्वा प्रतिमां महतीं च याम् ।  
मृद्धातुदारुजं विप्र घटते [क्, ख्: घटने] कथमन्यथा ॥ ६६ ॥  
  
प्रमाणपरिशुद्धैस्तु भिन्नैरवयवैर्विना ।  
एतावत्प्रतिमां विप्र मानमात्रमुदाहृतम् ॥ ६७ ॥  
  
भक्तिश्रद्धापराणां च पूजार्थं हि चलाचलम् ।  
तत्रायतनतीर्थानां यात्रायां गमने चला ॥ ६८ ॥  
  
प्रतिमाप्रयतानां च दद्याद्दोषादिकं विना ।  
पूजितामुष्मिकीं सिद्धिमैहिकीं च प्रयच्छति ॥ ६९ ॥  
  
अतो भिन्नासनारूढा स्वाश्रमे स्वाश्रमान्तरे ।  
तस्माच्चलानामर्चानां भिन्नं पीठं शुभप्रदम् ॥ ७० ॥  
  
चलस्थिरविभागेन विहितं सर्व एव हि ।  
मृण्मया लेशतः प्रोक्ताः प्रान्तपीठास्तु केवलाः ॥ ७१ ॥  
  
इदानीं सविशेषेण वक्ष्ये भङ्गासनात्तु वै ।  
साम्प्रतं भद्रपीठानां दारुजानां च लक्षणम् ॥ ७२ ॥  
  
व्यापकं हि यदन्येषां शैलहेमादिकात्मनाम् ।  
द्विषट्काङ्गुलमानाच्च द्विहस्तान्तं महामते ॥ ७३ ॥  
  
कुर्यादङ्गुलवृद्ध्या तु भद्रपीठगणं शुभम् ।  
त्रिविधैरङ्गुलैः प्राग्वद्यथाभिमतलक्षणैः ॥ ७४ ॥  
  
प्। २४४)  
  
द्विदशाङ्गुलपर्यन्तास्सर्वे सङ्क्षिप्तलक्षणाः ।  
सर्वैकहस्तनिष्ठास्तु मध्यमानाः प्रकीर्तिताः ॥ ७५ ॥  
  
अत ऊर्ध्वं द्विहस्तान्ता मानतो [क्, ख्: मानतो विनताः] वितताअस्स्मृताः ।  
आद्यार्चा क्रमशो विद्धि प्राधान्यं चोत्तरोत्तरम् ॥ ७६ ॥  
  
फलाधिक्येन सह वै अर्घ्यपुष्पादिनार्चनात् ।  
सप्रणालाश्चतुष्पादास्सर्वे सद्रचनान्विताः ॥ ७७ ॥  
  
एकपादाम्बरस्था (न) ये बोद्धव्याः पार्थिवैर्विना ।  
प्रनालरहितास्तेवै पादगात्रविभुषिताः ॥ ७८ ॥  
  
दर्पणोदरवत्कार्याः परिशिष्टा महामते ।  
मुक्तामालासमोपेतैरर्धचन्द्रैस्सदर्पणैः ॥ ७९ ॥  
  
कणिकाविततोपेतैः कर्णिकाक्रमलच्छदैः ।  
हंसैर्विद्याधरैश्चापि संयुक्तैरन्तरान्तरा ॥ ८० ॥  
  
यथाशोभानुरूपेण एवं सम्पाद्य साम्प्रतम् ।  
बाहुल्यं भद्रपीठीयं प्रणालेनोपशोभितम् ॥ ८१ ॥  
  
तदाराध्यस्य वै कुर्यादुत्तरेण तु सर्वदा ।  
स्वात्मनो दक्षिणे भागे तल्लक्षणमथोच्यते ॥ ८२ ॥  
  
विस्तृते भद्रपीठस्य तृतीयांशेन मध्यतः ।  
पूर्वोद्दिष्टेन दैर्घ्येण श्लक्ष्णं वा रचनान्वितम् ॥ ८३ ॥  
  
प्रोल्लसन्तं यथा भाति स्नानाभं निखनेत्ततः ।  
समांशेनाग्रतो भागैविभज्य सुसमैस्त्रिभिः ॥ ८४ ॥  
  
मूलतः कण्ठदेशाद्द्वौ भागौ बाह्याद्विशोध्य च ।  
त्रिधाग्रं मूलतः कृत्वा मध्यमं व्रजनिर्गतम् ॥ ८५ ॥  
  
जलोपभोगकान्तोऽपि [ख्: जलोपभोगरात्रोऽपि] विद्धि भागद्वयोपरि ।  
रचनोपर्युदुद्दिष्टा [क्, ख्: रचनोपर्युद्दिष्टा] कार्या कर्माणिनी ? च सा ॥ ८६ ॥  
  
मकराननरूपा सा त्याज्या कापिललक्षणा ।  
तृतीयांशेन विस्ताराद् भूगतस्साङ्घ्रिसन्ततिः ॥ ८७ ॥  
  
समुद्गता न वै कुर्याद्बाहुल्यरचनान्विता ।  
सर्वतो भद्रबिम्बैव मध्यतो गात्रकान्विता ॥ ८८ ॥  
  
भूषयेद्गात्रदेशेभ्यः पुष्पैः पत्रैस्तु साङ्कुरैः ।  
भवेच्छशिकलाकारलाञ्छनैस्स्वधियाऽथवा ॥ ८९ ॥  
  
कुर्यात्तदुत्तरे पद्मं सचक्रं केवलं तु वा ।  
आनतं तं बहिः कुर्यादाभोगंवाननं [क्, ख्: वामनम्] महत् ॥ ९० ॥  
  
तदाननं तथेशान्ये भागान्तेन सुसंयुतम् ।  
विधेयं च तथाभोगं दक्षिणावर्तलक्षणम् ॥ ९१ ॥  
  
सन्निवेशमतस्वाङ्गं गात्र * * * * गैस्सह [ग्, घ्: गात्रनदरगैस्सह] ।  
न च प्रासादभद्रं च एकाग्रमवधारय ॥ ९२ ॥  
  
अर्धेनार्घ्याच्च पीठात्तु विस्तीर्णं पृष्ठदेशतः ।  
विधेयं चतुरश्रं तु सुवृत्तं वामभागतः ॥ ९३ ॥  
  
बाहुल्यवन्तं बाहुल्यात्तस्मिं * * * * शिरो न्यसेत् ।  
स्तम्भं सुवृत्तं विहितं श्लक्ष्णं वा चतुरश्रकम् ॥ ९४ ॥  
  
अष्टाश्रमथवा रम्यरचनारचितं तु वा ।  
बाहुल्यात्त्रिगुणाद्दीर्घं विहितं स्तम्भवेष्टनम् ॥ ९५ ॥  
  
लतावितानपत्राढ्यैर्वनैरुपवनैस्सह ।  
ध्यानासक्तैर्मुनीन्द्रैस्तु वेदाध्ययनतत्परैः ॥ ९६ ॥  
  
शङ्खचक्रगदापद्ममूर्तामूर्तैर्महामते ।  
साक्षसूत्रकरैर्वापि सिद्धैस्तु भगवन्मयैः ॥ ९७ ॥  
  
इत्येषां रचनां कुर्यदपरां वाऽब्जसम्भव ।  
प्रफुल्लपद्मैरापूरात् कर्णिकाकेसरान्वितैः ॥ ९८ ॥  
  
उपर्युपरि सम्मूढैः कर्मभिस्त्वेवमेव वा ।  
स्रग्दण्डवद्विधेयं वा नालं भद्रासनीयकम् ॥ ९९ ॥  
  
प्। २४५)  
  
पृष्ठदेशे तु यद्भक्तं वृत्ताद्यं परिकल्पितम् ।  
चक्राधारस्वभावेन ऊर्ध्ववक्त्राम्बुजात्मना ॥ १०० ॥  
  
नीत्वा तद्बाह्यतः कुर्याच्चक्रं सर्वाङ्गचिह्नितम् ।  
चतुभिः कूर्मवत् कुर्यात् स्तम्भमाधारमुत्तमम् ॥ १०१ ॥  
  
समत्वेनासनीयस्य विस्तारस्य महांहामते ।  
विस्तारं तस्य तेनैव सार्धेन विहितस्तु वै ॥ १०२ ॥  
  
माहेन्द्रमण्डलाकारं वृत्तं वा वसुधावने ।  
समं वा मस्तकोद्देशादनुपातेन सङ्कटम् ॥ १०३ ॥  
  
त्रिभागं समतुल्यं वा बुध्नदेशाच्च विस्तृते ।  
समापाद्यैव संस्कृत्य प्राग्वद्वै भवनान्वितम् ॥ १०४ ॥  
  
सन्निधीकृत्य मन्त्रेशं मन्त्रं मोक्षाप्तये* *? ।  
यष्टव्यं परया भक्त्या स्वशक्त्या वा फलाप्तये ॥ १०५ ॥  
  
महता विभवेनैव साधकैस्स्वगृहस्थितैः ।  
एते भेदास्य विहिता अष्टाश्राः कमलोद्भव ॥ १०६ ॥  
  
षडश्रा वर्तुलाश्चापि चतुरश्रा अथापि वा ।  
स्वदलेन समोपेतं चतुरश्रस्य कल्पयेत् ॥ १०७ ॥  
  
तदास्य सत्त्वसिद्धयर्थं सर्वदैवं महामते ।  
विभवानुगुणेनैव प्रोक्तमानात्तु साधितम् ॥ १०८ ॥  
  
रचनासन्निवेशेन समभूह्य समाप्य वै ॥  
  
इति श्रीपाञ्चरात्रे महोपनिषदि पौष्करसंहितायां भद्रपीठलक्षणं नाम  
  
चत्वारिंशोऽध्यायः ॥ ४० ॥  
  
(समुदितश्लोकसङ्ख्या १०९)  
  
  