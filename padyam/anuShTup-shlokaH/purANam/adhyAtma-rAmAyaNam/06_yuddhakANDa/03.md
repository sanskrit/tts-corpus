+++
title = "०३"

+++


विभीषणो महाभागश्चतुर्भिर्मन्त्रिभिः सह।  
आगत्य गगने रामसम्मुखे समवस्थितः॥ १॥

उच्चैरुवाच भोः स्वामिन् राम राजीवलोचन।  
रावणस्यानुजोऽहं ते दारहर्तुर्विभीषणः॥ २॥  
नाम्ना भ्रात्रा निरस्तोऽहं त्वामेव शरणं गतः।  
हितमुक्तं मया देव तस्य चाविदितात्मनः॥ ३॥

सीतां रामाय वैदेहीं प्रेषयेति पुनः पुनः।  
उक्तोऽपि न शृणोत्येव कालपाशवशं गतः॥ ४॥

हन्तुं मां खड्गमादाय प्राद्रवद्‍राक्षसाधमः।  
ततोऽचिरेण सचिवैश्चतुर्भिः सहितो भयात्॥ ५॥  
त्वामेव भवमोक्षाय मुमुक्षुः शरणं गतः।  
विभीषणवचः श्रुत्वा सुग्रीवो वाक्यमब्रवीत्॥ ६॥

विश्वासार्हो न ते राम मायावी राक्षसाधमः।  
सीताहर्तुर्विशेषेण रावणस्यानुजो बली॥ ७॥

मन्त्रिभिः सायुधैरस्मान् विवरे निहनिष्यति।  
तदाज्ञापय मे देव वानरैर्हन्यतामयम्॥ ८॥

ममैवं भाति ते राम बुद्‍ध्या किं निश्चितं वद।  
श्रुत्वा सुग्रीववचनं रामः सस्मितमब्रवीत्॥ ९॥

यदीच्छामि कपिश्रेष्ठ लोकान् सर्वान् सहेश्वरान्।  
निमिषार्धेन संहन्यां सृजामि निमिषार्धतः॥ १०॥  
अतो मयाभयं दत्तं शीघ्रमानय राक्षसम्॥ ११॥

सकृदेव प्रपन्नाय तवास्मीति च याचते।  
अभयं सर्वभूतेभ्यो ददाम्येतद्‍व्रतं मम॥ १२॥

रामस्य वचनं श्रुत्वा सुग्रीवो हृष्टमानसः।  
विभीषणमथानाय्य दर्शयामास राघवम्॥ १३॥

विभीषणस्तु साष्टाङ्गं प्रणिपत्य रघूत्तमम्।  
हर्षगद्‍गदया वाचा भक्त्या च परयान्वितः॥ १४॥  
रामं श्यामं विशालाक्षं प्रसन्नमुखपङ्कजम्।  
धनुर्बाणधरं शान्तं लक्ष्मणेन समन्वितम्॥ १५॥  
कृताञ्जलिपुटो भूत्वा स्तोतुं समुपचक्रमे॥ १६॥

नमस्ते राम राजेन्द्र नमः सीतामनोरम।  
नमस्ते चण्डकोदण्ड नमस्ते भक्तवत्सल॥ १७॥

नमोऽनन्ताय शान्ताय रामायामिततेजसे।  
सुग्रीवमित्राय च ते रघूणां पतये नमः॥ १८॥

जगदुत्पत्तिनाशानां कारणाय महात्मने।  
त्रैलोक्यगुरवेऽनादिगृहस्थाय नमो नमः॥ १९॥

त्वमादिर्जगतां राम त्वमेव स्थितिकारणम्।  
त्वमन्ते निधनस्थानं स्वेच्छाचारस्त्वमेव हि॥ २०॥

चराचराणां भूतानां बहिरन्तश्च राघव।  
व्याप्यव्यापकरूपेण भवान् भाति जगन्मयः॥ २१॥

त्वन्मायया हृतज्ञाना नष्टात्मानो विचेतसः।  
गतागतं प्रपद्यन्ते पापपुण्यवशात्सदा॥ २२॥

तावत्सत्यं जगद्भाति शुक्तिकारजतं यथा।  
यावन्न ज्ञायते ज्ञानं चेतसानन्यगामिना॥ २३॥

त्वदज्ञानात्सदा युक्ताः पुत्रदारगृहादिषु।  
रमन्ते विषयान् सर्वानन्ते दुःखप्रदान् विभो॥ २४॥

त्वमिन्द्रोऽग्निर्यमो रक्षो वरुणश्च तथानिलः।  
कुबेरश्च तथा रुद्रस्त्वमेव पुरुषोत्तम॥ २५॥

त्वमणोरप्यणीयांश्च स्थूलात् स्थूलतरः प्रभो।  
त्वं पिता सर्वलोकानां माता धाता त्वमेव हि॥ २६॥

आदिमध्यान्तरहितः परिपूर्णोऽच्युतोऽव्ययः।  
त्वं पाणिपादरहितश्चक्षुःश्रोत्रविवर्जितः॥ २७॥

श्रोता द्रष्टा ग्रहीता च जवनस्त्वं खरान्तक।  
कोशेभ्यो व्यतिरिक्तस्त्वं निर्गुणो निरुपाश्रयः॥ २८॥

निर्विकल्पो निर्विकारो निराकारो निरीश्वरः।  
षड्भावरहितोऽनादिः पुरुषः प्रकृतेः परः॥ २९॥

मायया गृह्यमाणस्त्वं मनुष्य इव भाव्यसे।  
ज्ञात्वा त्वां निर्गुणमजं वैष्णवा मोक्षगामिनः॥ ३०॥

अहं त्वत्पादसद्भक्तिनिःश्रेणीं प्राप्य राघव।  
इच्छामि ज्ञानयोगाख्यं सौधमारोढुमीश्वर॥ ३१॥

नमः सीतापते राम नमः कारुणिकोत्तम।  
रावणारे नमस्तुभ्यं त्राहि मां भवसागरात्॥ ३२॥

ततः प्रसन्नः प्रोवाच श्रीरामो भक्तवत्सलः।  
वरं वृणीष्व भद्रं ते वाञ्छितं वरदोऽस्म्यहम्॥ ३३॥

धन्योऽस्मि कृतकृत्योऽस्मि कृतकार्योऽस्मि राघव।  
त्वत्पाददर्शनादेव विमुक्तोऽस्मि न संशयः॥ ३४॥

नास्ति मत्सदृशो धन्यो नास्ति मत्सदृशः शुचिः।  
नास्ति मत्सदृशो लोके राम त्वन्मूर्तिदर्शनात्॥ ३५॥

कर्मबन्धविनाशाय त्वज्ज्ञानं भक्तिलक्षणम्।  
त्वद्‍ध्यानं परमार्थं च देहि मे रघुनन्दन॥ ३६॥

न याचे राम राजेन्द्र सुखं विषयसम्भवम्।  
त्वत्पादकमले सक्ता भक्तिरेव सदास्तु मे॥ ३७॥

ओमित्युक्त्वा पुनः प्रीतो रामः प्रोवाच राक्षसम्।  
शृणु वक्ष्यामि ते भद्रं रहस्यं मम निश्चितम्॥ ३८॥

मद्भक्तानां प्रशान्तानां योगिनां वीतरागिणाम्।  
हृदये सीतया नित्यं वसाम्यत्र न संशयः॥ ३९॥

तस्मात्त्वं सर्वदा शान्तः सर्वकल्मषवर्जितः।  
मां ध्यात्वा मोक्ष्यसे नित्यं घोरसंसारसागरात्॥ ४०॥

स्तोत्रमेतत्पठेद्यस्तु लिखेद्यः शृणुयादपि।  
मत्प्रीतये ममाभीष्टं सारूप्यं समवाप्नुयात्॥ ४१॥

इत्युक्त्वा लक्ष्मणं प्राह श्रीरामो भक्तभक्तिमान्।  
पश्यत्विदानीमेवैष मम सन्दर्शने फलम्॥ ४२॥

लङ्काराज्येऽभिषेक्ष्यामि जलमानय सागरात्।  
यावच्चन्द्रश्च सूर्यश्च यावत्तिष्ठति मेदिनी॥ ४३॥  
यावन्मम कथा लोके तावद्‍राज्यं करोत्वसौ।  
इत्युक्त्वा लक्ष्मणेनाम्बु ह्यानाय्य कलशेन तम्॥ ४४॥  
लङ्काराज्याधिपत्यार्थमभिषेकं रमापतिः।  
कारयामास सचिवैर्लक्ष्मणेन विशेषतः॥ ४५॥

साधु साध्विति ते सर्वे वानरास्तुष्टुवुर्भृशम्।  
सुग्रीवोऽपि परिष्वज्य विभीषणमथाब्रवीत्॥ ४६॥

विभीषण वयं सर्वे रामस्य परमात्मनः।  
किङ्करास्तत्र मुख्यस्त्वं भक्त्या रामपरिग्रहात्।  
रावणस्य विनाशे त्वं साहाय्यं कर्तुमर्हसि॥ ४७॥

अहं कियान्सहायत्वे रामस्य परमात्मनः।  
किं तु दास्यं करिष्येऽहं भक्त्या शक्त्या ह्यमायया॥ ४८॥

दशग्रीवेण सन्दिष्टः शुको नाम महासुरः।  
संस्थितो ह्यम्बरे वाक्यं सुग्रीवमिदमब्रवीत्॥ ४९॥

त्वामाह रावणो राजा भ्रातरं राक्षसाधिपः।  
महाकुलप्रसूतस्त्वं राजासि वनचारिणाम्॥ ५०॥

मम भ्रातृसमानस्त्वं तव नास्त्यर्थविप्लवः।  
अहं यदहरं भार्यां राजपुत्रस्य किं तव॥ ५१॥

किष्किन्धां याहि हरिभिर्लङ्का शक्या न दैवतैः।  
प्राप्तुं किं मानवैरल्पसत्त्वैर्वानरयूथपैः॥ ५२॥

तं प्रापयन्तं वचनं तूर्णमुत्प्लुत्य वानराः।  
प्रापद्यन्त तदा क्षिप्रं निहन्तुं दृढमुष्टिभिः॥ ५३॥

वानरैर्हन्यमानस्तु शुको राममथाब्रवीत्।  
न दूतान् घ्नन्ति राजेन्द्र वानरान् वारय प्रभो॥ ५४॥

रामः श्रुत्वा तदा वाक्यं शुकस्य परिदेवितम्।  
मा वधिष्टेति रामस्तान् वारयामास वानरान्॥ ५५॥

पुनरम्बरमासाद्य शुकः सुग्रीवमब्रवीत्।  
ब्रूहि राजन् दशग्रीवं किं वक्ष्यामि व्रजाम्यहम्॥ ५६॥

यथा वाली मम भ्राता तथा त्वं राक्षसाधम।  
हन्तव्यस्त्वं मया यत्नात्सपुत्रबलवाहनः॥ ५७॥  
ब्रूहि मे रामचन्द्रस्य भार्यां हृत्वा क्व यास्यसि।  
ततो रामाज्ञया धृत्वा शुकं बध्वान्वरक्षयत्॥ ५८॥

शार्दूलोऽपि ततः पूर्वं दृष्ट्वा कपिबलं महत्।  
यथावत्कथयामास रावणाय स राक्षसः॥ ५९॥

दीर्घचिन्तापरो भूत्वा निःश्वसन्नास मन्दिरे।  
ततः समुद्रमावेक्ष्य रामो रक्तान्तलोचनः॥ ६०॥

पश्य लक्ष्मण दुष्टोऽसौ वारिधिर्मामुपागतम्।  
नाभिनन्दति दुष्टात्मा दर्शनार्थं ममानघ॥ ६१॥

जानाति मानुषोऽयं मे किं करिष्यति वानरैः।  
अद्य पश्य महाबाहो शोषयिष्यामि वारिधिम्॥ ६२॥

पादेनैव गमिष्यन्ति वानरा विगतज्वराः।  
इत्युक्त्वा क्रोधताम्राक्ष आरोपितधनुर्धरः॥ ६३॥  
तूणीराद्‍बाणमादाय कालाग्निसदृशप्रभम्।  
सन्धाय चापमाकृष्य रामो वाक्यमथाब्रवीत् ॥ ६४॥

पश्यन्तु सर्वभूतानि रामस्य शरविक्रमम्।  
इदानीं भस्मसात्कुर्यां समुद्रं सरितां पतिम्॥ ६५॥

एवं ब्रुवति रामे तु सशैलवनकानना।  
चचाल वसुधा द्यौश्च दिशश्च तमसावृताः॥ ६६॥

चुक्षुभे सागरो वेलां भयाद्योजनमत्यगात्।  
तिमिनक्रझषा मीनाः प्रतप्ताः परितत्रसुः॥ ६७॥

एतस्मिन्नन्तरे साक्षात्सागरो दिव्यरूपधृक्।  
दिव्याभरणसम्पन्नः स्वभासा भासयन् दिशः॥ ६८॥  
स्वान्तःस्थदिव्यरत्नानि कराभ्यां परिगृह्य सः।  
पादयोः पुरतः क्षिप्त्वा रामस्योपायनं बहु॥ ६९॥  
दण्डवत्प्रणिपत्याह रामं रक्तान्तलोचनम्।  
त्राहि त्राहि जगन्नाथ राम त्रैलोक्यरक्षक॥ ७०॥

जडोऽहं राम ते सृष्टः सृजता निखिलं जगत्।  
स्वभावमन्यथा कर्तुं कः शक्तो देवनिर्मितम्॥ ७१॥

स्थूलानि पञ्चभूतानि जडान्येव स्वभावतः।  
सृष्टानि भवतैतानि त्वदाज्ञां लङ्घयन्ति न॥ ७२॥

तामसादहमो राम भूतानि प्रभवन्ति हि।  
कारणानुगमात्तेषां जडत्वं तामसं स्वतः॥ ७३॥

निर्गुणस्त्वं निराकारो यदा मायागुणन् प्रभो।  
लीलयाङ्गीकरोषि त्वं तदा वैराजनामवान्॥ ७४॥

गुणात्मनो विराजश्च सत्त्वाद्देवा बभूविरे।  
रजोगुणात्प्रजेशाद्या मन्योर्भूतपतिस्तव॥ ७५॥

त्वामहं मायया छन्नं लीलया मानुषाकृतिम्॥ ७६॥  
जडबुद्धिर्जडो मूर्खः कथं जानामि निर्गुणम्।  
दण्ड एव हि मूर्खाणां सन्मार्गप्रापकः प्रभो॥ ७७॥  
भूतानाममरश्रेष्ठ पशूनां लगुडो यथा।  
शरणं ते व्रजामीशं शरण्यं भक्तवत्सल।  
अभयं देहि मे राम लङ्कामार्गं ददामि ते॥ ७८॥

अमोघोऽयं महाबाणः कस्मिन्देशे निपात्यताम्।  
लक्ष्यं दर्शय मे शीघ्रं बाणस्यामोघपातिनः॥ ७९॥

रामस्य वचनं श्रुत्वा करे दृष्ट्वा महाशरम्।  
महोदधिर्महातेजा राघवं वाक्यमब्रवीत्॥ ८०॥

रामोत्तरप्रदेशे तु द्रुमकुल्य इति श्रुतः।  
प्रदेशस्तत्र बहवः पापात्मानो दिवानिशम्॥ ८१॥  
बाधन्ते मां रघुश्रेष्ठ तत्र ते पात्यतां शरः।  
रामेण सृष्टो बाणस्तु क्षणादाभीरमण्डलम्॥ ८२॥  
हत्वा पुनः समागत्य तूणीरे पूर्ववत्स्थितः।  
ततोऽब्रवीद्‍रघुश्रेष्ठं सागरो विनयान्वितः॥ ८३॥

नलः सेतुं करोत्वस्मिन् जले मे विश्वकर्मणः।  
सुतो धीमान् समर्थोऽस्मिन् कार्ये लब्धवरो हरिः॥ ८४॥

कीर्तिं जानन्तु ते लोकाः सर्वलोकमलापहाम्।  
इत्युक्त्वा राघवं नत्वा ययौ सिन्धुरदृश्यताम्॥ ८५॥

ततो रामस्तु सुग्रीवलक्ष्मणाभ्यां समन्वितः।  
नलमाज्ञापयच्छीघ्रं वानरैः सेतुबन्धने॥ ८६॥

ततोऽतिहृष्टः प्लवगेन्द्रयूथपै-  
र्महानगेन्द्रप्रतिमैर्युतो नलः।  
बबन्ध सेतुं शतयोजनायतं  
सुविस्तृतं पर्वतपादपैर्दृढम्॥ ८७॥