+++
title_full = "001 युधिष्ठिरका वैष्णवधर्मविषयक प्रश्न और भगवान् श्रीकृष्णके द्वारा धर्मका तथा अपनी महिमाका वर्णन"
title = "००१"

+++


अश्वमेधे पुरा वृत्ते केशवं केशिसूदनम्।  
धर्मसंशयमुद्दिश्य किमपृच्छत् पितामहः ॥

पश्चिमेनाश्वमेधेन यदा स्नातो युधिष्ठिरः।  
तदा राजा नमस्कृत्य केशवं पुनरब्रवीत्॥

वशिष्ठाद्यास्तपोयुक्ता मुनयस्तत्त्वदर्शिनः ।  
श्रोतुकामाः परं गुह्यं वैष्णवं धर्ममुत्तमम्।  
तथा भागवताश्चैव ततस्तं पर्यवारयन्॥

तत्त्वतस्तव भावेन पादमूलमुपागतम् ।  
यदि जानासि मां भक्तं स्निग्धं वा भक्तवत्सल॥  
धर्मगुह्यानि सर्वाणि वेत्तुमिच्छामि तत्त्वतः।  
धर्मान् कथय मे देव यद्यनुग्रहभागहम्॥

श्रुता मे मानवा धर्मा वाशिष्ठाः काश्यपास्तथा।  
गार्गीया गौतमीयाश्च तथा गोपालकस्य च॥  
पराशरकृताः पूर्वा मैत्रेयस्य च धीमतः।  
औमा माहेश्वराश्चैव नन्दिधर्माश्च पावनाः॥

ब्रह्मणा कथिता ये च कौमाराश्च श्रुता मया।  
धूमायनकृता धर्माः काण्डवैश्वानरा अपि॥  
भार्गवा याज्ञवल्क्याश्च मार्कण्डेयकृता अपि।  
भारद्वाजकृता ये च बृहस्पतिकृताश्च ये॥  
कुणेश्च कुणिबाहोश्च विश्वामित्रकृताश्च ये।  
सुमन्तुजैमिनिकृताः शाकुनेयास्तथैव च ॥  
पुलस्त्यपुलहोद्‌गीताः पावकीयास्तथैव च ।  
अगस्त्यगीता मौद्‌गल्याः शाण्डिल्याः शलभायनाः॥  
बालखिल्यकृता ये च ये च सप्तर्षिभिस्तथा।  
आपस्तम्बकृता धर्माः शंखस्य लिखितस्य च॥  
प्राजापत्यास्तथा याम्या माहेन्द्राश्च श्रुता मया।  
वैयाघ्रव्यासकीयाश्च विभाण्डककृताश्च ये ॥

नारदीयाः श्रुता धर्माः कापोताश्च श्रुता मया।  
तथा विदुरवाक्यानि भृगोरङ्गिरसस्तथा ॥  
क्रौञ्चा मृदङ्गगीताश्च सौर्या हारीतकाश्च ये।  
ये पिशङ्गकृताश्चापि कापोतीयाः सुबालकाः॥  
उद्दालककृता धर्मा औशनस्यास्तथैव च।  
वैशम्पायनगीताश्च ये चान्येऽप्येवमादितः ॥

एतेभ्यः सर्वधर्मेभ्यो देव त्वन्मुखनिःसृताः।  
पावनत्वात् पवित्रत्वाद् विशिष्टा इति मे मतिः॥

तस्माद्धि त्वां प्रपन्नस्य त्वद्भक्तस्य च केशव।  
युष्मदीयान्‌ वरान्‌ धर्मान् पुण्यान् कथय मेऽच्युत॥

एवं पृष्टस्तु धर्मज्ञो धर्मपुत्रेण केशवः।  
उवाच धर्मान् सूक्ष्मार्थान् धर्मपुत्रस्य हर्षितः॥

एवं ते यस्य कौन्तेय यत्नो धर्मेषु सुव्रत।  
तस्य ते दुर्लभो लोके न कश्चिदपि विद्यते॥

धर्मःश्रुतो वा दृष्टो वा कथितो वा कृतोऽपि वा।  
अनुमोदितो वा राजेन्द्र नयतीन्द्रपदं नरम्॥

धर्मः पिता च माता च धर्मो नाथः सुहृत् तथा।  
धर्मो भ्राता सखा चैव धर्मः स्वामी परंतप॥

धर्मादर्थश्च कामश्च धर्माद् भोगाः सुखानि च।  
धर्मादैश्वर्यमेवाग्र्यं धर्मात् स्वर्गगतिः परा॥

धर्मोऽयं सेवितः शुद्धस्त्रायते महतो भयात्।  
धर्माद् द्विजत्वं देवत्वं धर्मः पावयते नरम्॥

यदा च क्षीयते पापं कालेन पुरुषस्य तु।  
तदा संजायते बुद्धिर्धर्मं कर्तुं युधिष्ठिर॥

जन्मान्तरसहस्रैस्तु मनुष्यत्वं हि दुर्लभम्।  
तद् गत्वापीह यो धर्मं न करोति स्ववञ्चितः॥

कुत्सिता ये दरिद्राश्च विरूपा व्याधितास्तथा।  
परद्वेष्याश्च मूर्खाश्च न तैर्धर्मः कृतः पुरा॥

ये च दीर्घायुषः शूराः पण्डिता भोगिनस्तथा।  
नीरोगा रूपसम्पन्नास्तैर्धर्मः सुकृतः पुरा॥

एवं धर्मः कृतः शुद्धो नयते गतिमुत्तमाम्।  
अधर्मं सेवते यस्तु तिर्यग्योन्यां पतत्यसौ॥

इदं रहस्यं कौन्तेय शृणु धर्ममनुत्तमम्।  
कथयिष्ये परं धर्मं तव भक्तस्य पाण्डव॥

इष्टस्त्वमसि मेऽत्यर्थं प्रपन्नश्चापि मां सदा।  
परमार्थमपि ब्रूयां किं पुनर्धर्मसंहिताम्॥

इदं मे मानुषं जन्म कृतमात्मनि मायया।  
धर्मसंस्थापनार्थाय दुष्टानां नाशनाय च॥

मानुष्यं भावमापन्नं ये मां गृह्णन्त्यवज्ञया।  
संसारान्तर्हि ते मूढास्तिर्यग्योनिष्वनेकशः ॥

ये च मां सर्वभूतस्थं पश्यन्ति ज्ञानचक्षुषा।  
मद्भक्तांस्तान् सदा युक्तान् मत्समीपं नयाम्यहम्॥

मद्भक्ता न विनश्यन्ति मद्भक्ता वीतकल्मषाः।  
मद्भक्तानां तु मानुष्ये सफलं जन्म पाण्डव॥

अपि पापेष्वभिरता मद्भक्ताः पाण्डुनन्दन।  
मुच्यन्ते पातकैः सर्वैः पद्मपत्रमिवाम्भसा॥

जन्मान्तरसहस्रेषु तपसा भावितात्मनाम् ।  
भक्तिरुत्पद्यते तात मनुष्याणां न संशयः॥

यच्च रूपं परं गुह्यं कूटस्थमचलं ध्रुवम्।  
न दृश्यते तथा देवैर्मद्भक्तैर्दृश्यते यथा॥

अपरं यच्च मे रूपं प्रादुर्भावेषु दृश्यते।  
तदर्चयन्ति सर्वार्थैः सर्वभूतानि पाण्डव॥

कल्पकोटिसहस्रेषु व्यतीतेष्वागतेषु च ।  
दर्शयामीह तद् रूपं यच्च पश्यन्ति मे सुराः॥

स्थित्युत्पत्त्यव्ययकरं यो मां ज्ञात्वा प्रपद्यते।  
अनुगृह्णाम्यहं तं वै संसारान्मोचयामि च॥

अहमादिर्हि देवानां सृष्टा ब्रह्मादयो मया।  
प्रकृतिं स्वामवष्टभ्य जगत् सर्वं सृजाम्यहम्॥

तमोमूलोऽहमव्यक्तो रजोमध्ये प्रतिष्ठितः ।  
ऊर्ध्वं सत्त्वं विना लोभं ब्रह्मादिस्तम्बपर्यतः॥

मूर्द्धानं मे विद्धि दिवं चन्द्रादित्यौ च लोचने।  
गावोऽग्निर्ब्राह्मणो वक्त्रं मारुतः श्वसनं च मे॥

दिशो मे बाहवश्चाष्टौ नक्षत्राणि च भूषणम्।  
अन्तरिक्षमुरो विद्धि सर्वभूतावकाशकम् ।  
मार्गो मेघानिलाभ्यां तु यन्ममोदरमव्ययम्॥

पृथिवीमण्डलं यद् वै द्वीपार्णववनैर्युतम्।  
सर्वसंधारणोपेतं पादौ मम युधिष्ठिर॥

स्थितो ह्येकगुणः खेऽहं द्विगुणश्चास्मि मारुते।  
त्रिगुणोऽग्नौ स्थितोऽहं वै सलिले च चतुर्गुणः॥  
शब्दाद्या ये गुणाः पञ्च महाभूतेषु पञ्चसु।  
तन्मात्रासंस्थितः सोऽहं पृथिव्यां पञ्चधा स्थितः॥

अहं सहस्रशीर्षस्तु सहस्रवदनेक्षणः ।  
सहस्रबाहूदरधृक् सहस्रोरु सहस्रपात् ॥

धृत्वोर्वीं सर्वतः सम्यगत्यतिष्ठं दशाङ्‌गुलम्।  
सर्वभूतात्मभूतस्थः सर्वव्यापी ततोऽस्म्यहम् ॥

अचिन्त्योऽहमनन्तोऽहमजरोऽहमजो ह्यहम् ।  
अनाद्योऽहमवध्योऽहमप्रमेयोऽहमव्ययः ॥  
निर्गुणोऽहं निगूढात्मा निर्द्वन्द्वो निर्ममो नृप।  
निष्कलो निर्विकारोऽहं निदानममृतस्य तु॥  
सुधा चाहं स्वधा चाहं स्वाहा चाहं नराधिप।

तेजसा तपसा चाहं भूतग्रामं चतुर्विधम्॥  
स्नेहपाशैर्गुणैर्बद्‌ध्वा धारयाम्यात्ममायया ।

चातुराश्रमधर्मोऽहं चातुर्होत्रफलाशनः ।  
चतुर्मूर्तिश्चतुर्यज्ञश्चतुराश्रमभावनः ॥

संहृत्याहं जगत् सर्वं कृत्वा वै गर्भमात्मनः।  
शयामि दिव्ययोगेन प्रलयेषु युधिष्ठिर॥

सहस्रयुगपर्यन्तां ब्राह्मीं रात्रिं महार्णवे।  
स्थित्वा सृजामि भूतानि जङ्गमानि स्थिराणि च॥

कल्पे कल्पे च भूतानि संहरामि सृजामि च।  
न च मां तानि जानन्ति मायया मोहितानि मे॥

मम चैवान्धकारस्य मार्गितव्यस्य नित्यशः।  
प्रशान्तस्येव दीपस्य गतिर्नैवोपलभ्यते ॥

न तदस्ति क्वचिद् राजन् यत्राहं न प्रतिष्ठितः।  
न च तद् विद्यते भूतं मयि यन्न प्रतिष्ठितम्॥

यावन्मात्रं भवेद् भूतं स्थूलं सूक्ष्ममिदं जगत्।  
जीवभूतो ह्यहं तस्मिंस्तावन्मात्रं प्रतिष्ठितः॥

किं चात्र बहुनोक्तेन सत्यमेतद् ब्रवीमि ते।  
यद् भूतं यद् भविष्यच्च तत् सर्वमहमेव तु॥

मया सृष्टानि भूतानि मन्मयानि च भारत।  
मामेव न विजानन्ति मायया मोहितानि वै॥

एवं सर्वं जगदिदं सदेवासुरमानुषम्।  
मत्तः प्रभवते राजन् मय्येव प्रविलीयते॥