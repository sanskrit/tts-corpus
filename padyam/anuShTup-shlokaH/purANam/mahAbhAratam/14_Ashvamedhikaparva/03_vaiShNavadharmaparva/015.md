+++
title_full = "015 आपद्धर्म, श्रेष्ठ और निन्द्य ब्राह्मण, श्राद्धका उत्तमकाल और मानव-धर्म-सारका वर्णन"
title = "०१५"

+++


समुच्चयं च धर्माणां भोज्याभोज्यं तथैव च।  
श्रुतं मया त्वत्प्रसादादापद्धर्मं वदस्व मे॥

दुर्भिक्षे राष्ट्रसम्बाधेऽप्याशौचे मृतसूतके ।  
धर्मकालेऽध्वनि तथा नियमो येन लुप्यते॥  
दूराध्वगमनात् खिन्नो द्विजालाभेऽथ शूद्रतः।  
अकृतान्नं तु यत् किंचिद् गृह्णीयादात्मवृत्तये॥

आतुरो दुःखितो वापि तथार्तो वा बुभुक्षितः।  
भुञ्जन्नविधिना विप्रः प्रायश्चित्तायते न च॥

अष्टौ तान्यव्रतघ्नानि आपो मूलं घृतं पयः।  
हविर्ब्राह्मणकाम्या च गुरोर्वचनमौषधम् ॥

अशक्तो विधिवत् कर्तुं प्रायश्चित्तानि यो नरः।  
विदुषां वचनेनापि दानेनापि विशुद्ध्यति॥

अनृतावृतुकाले वा दिवा रात्रौ तथापि वा।  
प्रोषितस्तु स्त्रियं गच्छेत् प्रायश्चित्तीयते न च॥

प्रशस्याः कीदृशा विप्रा निन्द्याश्चापि सुरेश्वर।  
अष्टकायाश्च कः कालस्तन्मे कथय सुव्रत॥

कुलीनः कर्मकृद् वैद्यस्तथा चाप्यानृशंस्यवान्।  
श्रीमानृजुः सत्यवादी पात्राः सर्व इमे द्विजाः॥

एते चाग्रासनस्थास्ते भुञ्जानाः प्रथमं द्विजाः।  
तस्यां पङ्‌क्त्यां तु ये चान्ये तान् पुनन्त्येव दर्शनात्॥

मद्भक्ता ये द्विजश्रेष्ठा मद्गता मत्परायणाः।  
तान् पङ्‌क्तिपावनान्‌ विद्धि पूज्यांश्चैव विशेषतः॥

निन्द्यान् शृणु द्विजान् राजन्नपि वा वेदपारगान्॥  
ब्राह्मणच्छद्मना लोके चरतः पापकारिणः।

अनग्निरनधीयानः प्रतिग्रहरुचिस्तु यः ॥  
यतस्ततस्तु भुञ्जानस्तं विद्याद् ब्रह्मदूषकम्।

मृतसूतकपुष्टाङ्गो यश्च शूद्रान्नभुग् द्विजः।  
अहं चापि न जानामि गतिं तस्य नराधिप॥  
शूद्रान्नरसपुष्टाङ्गोऽप्यधीयानो हि नित्यशः ।  
जपतो जुह्वतो वापि गतिरूर्ध्वं न विद्यते॥

आहिताग्निश्च यो विप्रः शूद्रान्नान्न निवर्तते।  
पञ्च तस्य प्रणश्यन्ति आत्मा ब्रह्म त्रयोऽग्नयः॥

शूद्रप्रेषणकर्तुश्च ब्राह्मणस्य विशेषतः ।  
भूमावन्नं प्रदातव्यं श्वशृगालसमो हि सः॥

प्रेतभूतं तु यः शूद्रं ब्राह्मणो ज्ञानदुर्बलः।  
अनुगच्छेन्नीयमानं त्रिरात्रमशुचिर्भवेत् ॥

त्रिरात्रे तु ततः पूर्णे नदीं गत्वा समुद्रगाम्।  
प्राणायामशतं कृत्वा घृतं प्राश्य विशुद्ध्यति॥

अनाथं ब्राह्मणं प्रेतं ये वहन्ति द्विजोत्तमाः।  
पदे पदेऽश्वमेधस्य फलं ते प्राप्नुवन्ति हि॥

न तेषामशुभं किंचित् पापं वा शुभकर्मणाम्।  
जलावगाहनादेव सद्यः शौचं विधीयते॥

शूद्रवेश्मनि विप्रेण क्षीरं वा यदि वा दधि।  
निवृत्तेन न भोक्तव्यं विद्धि शूद्रान्नमेव तत्॥

विप्राणां भोक्तुकामानामत्यन्तं चान्नकाङ्‌क्षिणाम् ।  
यो विघ्नं कुरुते मर्त्यस्ततो नान्योऽस्ति पापकृत्॥

सर्वे च वेदाः सह षड्भिरङ्गैः  
सांख्यं पुराणं च कुले च जन्म।  
नैतानि सर्वाणि गतिर्भवन्ति  
शीलव्यपेतस्य नृप द्विजस्य ॥

ग्रहोपरागे विषुवेऽयनान्ते  
पित्र्ये मघासु स्वसुते च जाते।  
गयेषु पिण्डेषु च पाण्डुपुत्र  
दत्तं भवेन्निष्कसहस्रतुल्यम् ॥

वैशाखमासस्य तु या तृतीया-  
नवद्यासौ कार्त्तिकशुक्लपक्षे ।  
नभस्यमासस्य च कृष्णपक्षे  
त्रयोदशी पञ्चदशी च माघे॥  
उपप्लवे चन्द्रमसो रवेश्च  
श्राद्धस्य कालो ह्ययनद्वये च।  
पानीयमप्यत्र तिलैर्विमिश्रं  
दद्यात् पितृभ्यः प्रयतो मनुष्यः।  
श्राद्धं कृतं तेन समा सहस्रं  
रहस्यमेतत् पितरो वदन्ति ॥

यस्त्वेकपङ्क्त्यां विषमं ददाति  
स्नेहाद् भयाद् वा यदि वार्थहेतोः।  
क्रूरं दुराचारमनात्मवन्तं  
ब्रह्मघ्नमेनं कवयो वदन्ति ॥

धनानि येषां विपुलानि सन्ति  
नित्यं रमन्ते परलोकमूढाः ।  
तेषामयं शत्रुवरघ्न लोको  
नान्यत् सुखं देहसुखे रतानाम्॥

ये चैव मुक्तास्तपसि प्रयुक्ताः  
स्वाध्यायशीला जरयन्ति देहम् ।  
जितेन्द्रिया भूतहिते निविष्टा-  
स्तेषामसौ चापि परश्च लोकः॥

ये चैव विद्यां न तपो न दानं  
न चापि मूढाः प्रजने यतन्ते।  
न चापि गच्छन्ति सुखानि भोगां-  
स्तेषामयं चापि परश्च नास्ति॥

नारायण पुराणेश लोकावास नमोऽस्तु ते।  
श्रोतुमिच्छामि कार्त्स्न्येन धर्मसारसमुच्चयम् ॥

धर्मसारं महाप्राज्ञ मनुना प्रोक्तमादितः।  
प्रवक्ष्यामि मनुप्रोक्तं पौराणं श्रुतिसंहितम्॥

अग्निचित्कपिला सत्री राजा भिक्षुर्महोदधिः।  
दृष्टमात्रात् पुनन्त्येते तस्मात्‌ पश्येत तान् सदा॥

बहूनां न प्रदातव्या गौर्वस्त्रं शयनं स्त्रियः।  
तादृग्‌भूतं तु तद् दानं दातारं नोपतिष्ठति॥

मा ददात्विति यो ब्रूयाद् ब्राह्मणेषु च गोषु च।  
तिर्यग्योनिशतं गत्वा चण्डालेषूपजायते ॥

ब्राह्मणस्वं च यद् दैवं दरिद्रस्यैव यद् धनम्।  
गुरोश्चापि हृतं राजन् स्वर्गस्थानपि पातयेत्॥

धर्मं जिज्ञासमानानां प्रमाणं परमं श्रुतिः।  
द्वितीयं धर्मशास्त्राणि तृतीयं लोकसंग्रहः॥

आसमुद्राच्च यत् पूर्वादासमुद्राच्च पश्चिमात्।  
हिमाद्रिविन्ध्ययोर्मध्यमार्यावर्तं प्रचक्षते ॥

सरस्वतीदृषद्वत्योर्देवनद्योर्यदन्तरम् ।  
तद् देवनिर्मितं देशं ब्रह्मावर्त्तं प्रचक्षते॥

यस्मिन् देशे य आचारः पारम्पर्यक्रमागतः।  
वर्णानां सान्तरालानां स सदाचार उच्यते॥

कुरुक्षेत्रं च मत्स्याश्च पञ्चालाः शूरसेनयः।  
एते ब्रह्मर्षिदेशास्तु ब्रह्मावर्तादनन्तराः ॥

एतद्‌देशप्रसूतस्य सकाशादग्रजन्मनः ।  
स्वं चरित्रं च गृह्णीयुः पृथिव्यां सर्वमानवाः॥

हिमवद्‌विन्ध्ययोर्मध्यं यत्प्राग्विशसनादपि ।  
प्रत्यगेव प्रयागात् तु मध्यदेशः प्रकीर्तितः॥

कृष्णसारस्तु चरति मृगो यत्र स्वभावतः।  
स ज्ञेयो याज्ञिको देशो म्लेच्छदेशस्ततः परम्॥

एतान् विज्ञाय देशांस्तु संश्रयेरन् द्विजातयः।  
शूद्रस्तु यस्मिन् कस्मिन् वा निवसेद्‌ वृत्तिकर्शितः॥

आचारः प्रथमो धर्मो ह्यहिंसा सत्यमेव च।  
दानं चैव यथाशक्ति नियमाश्च यमैः सह॥

वैदिकैः कर्मभिः पुण्यैर्निषेकादिर्द्विजन्मनाम् ।  
कार्यः शरीरसंस्कारः पावनः प्रेत्य चेह च॥

गर्भहोमैर्जातकर्मनामचौलोपनायनैः ।  
स्वाध्यायैस्तद् व्रतैश्चैव विवाहस्नातकव्रतैः ॥  
महायज्ञैश्च यज्ञैश्च ब्राह्मीयं क्रियते तनुः॥

धर्मार्थौ यदि न स्यातां शुश्रूषा वापि तद्विधा।  
विद्या तस्मिन् न वक्तव्या शुभं बीजमिवोषरे॥

लौकिकं वैदिकं वापि तथाऽऽध्यात्मिकमेव वा।  
यस्माज्ज्ञानमिदं प्राप्तं तं पूर्वमभिवादयेत्॥

सव्येन सव्यं संगृह्य दक्षिणेन तु दक्षिणम्।  
न कुर्यादेकहस्तेन गुरोः पादाभिवादनम्॥

निषेकादीनि कर्माणि यः करोति यथाविधि।  
अध्यापयति चैवैनं स विप्रो गुरुरुच्यते॥

कृत्वोपनयनं वेदान् योऽध्यापयति नित्यशः।  
सकल्पान् सरहस्यांश्च स चोपाध्याय उच्यते॥

साङ्गांश्च वेदानध्याप्य शिक्षयित्वा व्रतानि च।  
विवृणोति च मन्त्रार्थानाचार्यः सोऽभिधीयते॥

उपाध्यायाद् दशाचार्य आचार्याणां शतं पिता।  
पितुः शतगुणं माता गौरवेणातिरिच्यते॥

एतेषामपि सर्वेषां गरीयान् ज्ञानदो गुरुः।  
गुरोः परतरं किंचिन्न भूतं न भविष्यति॥

तस्मात् तेषां वशे तिष्ठेच्छुश्रूषापरमो भवेत्।  
अवमानाद्धि तेषां तु नरकं स्यान्न संशयः॥

हीनाङ्गानतिरिक्ताङ्गान् विद्याहीनान्‌ वयोऽधिकान् ।  
रूपद्रविणहीनांश्च जातिहीनांश्च नाक्षिपेत् ॥

शपता यत् कृतं पुण्यं शप्यमानं तु गच्छति।  
शप्यमानस्य यत् पापं शपन्तमनुगच्छति॥

नास्तिक्यं वेदनिन्दां च देवतानां च कुत्सनम्।  
द्वेषं दम्भं च मानं च क्रोधं तैक्ष्ण्यं विवर्जयेत्॥