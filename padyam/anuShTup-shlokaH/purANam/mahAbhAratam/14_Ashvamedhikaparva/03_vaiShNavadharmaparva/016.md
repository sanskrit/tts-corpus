+++
title_full = "016 अग्निके स्वरूपमें अग्निहोत्रकी विधि तथा उसके माहात्म्यका वर्णन"
title = "०१६"

+++


कथं तद् ब्राह्मणैर्देव होतव्यं क्षत्रियैः कथम्।  
वैश्यैर्वा देवदेवेश कथं वा सुहुतं भवेत्॥

कत्यग्नयः किमात्मानः स्थानं किं कस्य वा विभो।  
कतरस्मिन् हुते स्थानं कं व्रजेदाग्निहोत्रिकः॥

अग्निहोत्रनिमित्तं च किमुत्पन्नं पुरानघ।  
कथमेवाथ हूयन्ते प्रीयन्ते च सुराः कथम्॥

विधिवन्मन्त्रवत् कृत्वा पूजितास्वग्नयः कथम्।  
कां गतिं वदतां श्रेष्ठ नयन्ति ह्यग्निहोत्रिणः॥

दुर्हुताश्चापि भगवन्नविज्ञातास्त्रयोऽग्नयः ।  
किमाहिताग्नेः कुर्वन्ति दुश्चीर्णा वापि केशव॥

उत्सन्नाग्निस्तु पापात्मा कां योनिं देव गच्छति।  
एतत् सर्वं समासेन भक्त्या ह्युपगतस्य मे।  
वक्तुमर्हसि सर्वज्ञ सर्वाधिक नमोऽस्तु ते॥

शृणु राजन् महापुण्यमिदं धर्मामृतं परम्।  
यत् तु तारयते युक्तान् ब्राह्मणानग्निहोत्रिणः॥

ब्रह्मत्वेनासृजं लोकानहमादौ महाद्युते ।  
सृष्टोऽग्निर्मुखतः पूर्वं लोकानां हितकाम्यया॥

यस्मादग्रे स भूतानां सर्वेषां निर्मितो मया।  
तस्मादग्नीत्यभिहितः पुराणज्ञैर्मनीषिभिः ॥

यस्मात् तु सर्वकृत्येषु पूर्वमस्मै प्रदीयते।  
आहुतिर्दीप्यमानाय तस्मादग्नीति कथ्यते ॥

यस्माच्च तु नयत्यग्रां गतिं विप्रान् सुपूजितः।  
तस्माच्च नयनाद् राजन् देवेष्वग्नीति कथ्यते॥

यस्माच्च दुर्हुतः सोऽयमलं भक्षयितुं क्षणात्।  
यजमानं नरश्रेष्ठ क्रव्यादोऽग्निस्ततः स्मृतः॥  
सर्वभूतात्मको राजन् देवानामेष वै मुखम्।

तेन सप्तर्षयः सिद्धाः संयतेन्द्रियबुद्धयः।  
गता ह्यमरसायुज्यं ते ह्यग्न्यर्चनतत्पराः॥

अग्निहोत्रप्रकारं च शृणु राजन् समाहितः।  
त्रयाणां गुणनामानि वह्नीनामुच्यते मया॥

गृहाणां हि पतित्वं हि गृहपत्यमिति स्मृतम्।  
गृहपत्यं तु यस्यासीत् तत् तस्माद् गार्हपत्यता॥

यजमानं तु यस्मात् तु दक्षिणां तु गतिं नयेत्।  
दक्षिणाग्निं तमाहुस्ते दक्षिणायतनं द्विजाः॥

आहुतिः सर्वमाख्याति हव्यं वै वहनं स्मृतम्।  
सर्वहव्यवहो वह्निर्गतश्चाहवनीयताम् ॥

ब्रह्मा च गार्हपत्योऽग्निस्तस्मिन्नेव हि सोऽभवत्।  
दक्षिणाग्निस्त्वयं रुद्रः क्रोधात्मा चण्ड एव सः॥

अहमाहवनीयोऽग्निराहोमाद् यस्य वै मुखे।

पृथिवीमन्तरिक्षं च दिवमृषिगणैः सह।  
जयत्याहवनीयं यो जुहुयाद् भक्तिमान् नरः॥

आभिमुख्येन होमस्तु यस्य यज्ञेषु वर्तते।  
तेनाप्याहवनीयत्वं गतो वह्निर्महाद्युतिः ॥

आहोमादग्निहोत्रेषु यज्ञैर्वा यत्र सर्वशः।  
यस्मात् तस्मात् प्रवर्तन्ते ततो ह्याहवनीयता॥

आध्यात्मिकं चाधिदैवमाधिभौतिकमेव च ।  
एतत् तापत्रयं प्रोक्तमात्मवद्भिर्नराधिप ॥

यस्माद् वै त्रायते दुःखाद् यजमानं हुतोऽनलः।  
तस्मात् तु विधिवत् प्रोक्तमग्निहोत्रमिति श्रुतौ॥

तदग्निहोत्रं सृष्टं वै ब्राह्मणा लोककर्तृणा।  
वेदाश्चाप्यग्निहोत्रं तु जज्ञिरे स्वयमेव तु॥

अग्निहोत्रफला वेदाः शीलवृत्तफलं श्रुतम्।  
रतिपुत्रफला दारा दत्तभुक्तफलं धनम्॥

त्रिवेदमन्त्रसंयोगादग्निहोत्रं प्रवर्तते ।  
ऋग्यजुः सामभिः पुण्यैः स्थाप्यते सूत्रसंयुतैः॥

वसन्ते ब्राह्मणस्य स्यादाधेयोऽग्निर्नराधिप ।  
वसन्तो ब्राह्मणो ज्ञेयो वेदयोनिः स उच्यते॥

अग्न्याधेयं तु येनाथ वसन्ते क्रियतेऽनघ।  
तस्य श्रीर्ब्रह्मवृद्धिश्च ब्राह्मणस्य विवर्धते॥

क्षत्रियस्याग्निराधेयो ग्रीष्मे श्रेष्ठः स वै नृप।  
येनाधानं तु वै ग्रीष्मे क्रियते तस्य वर्धते।  
श्रीः प्रजाः पशवश्चैव वित्तं तेजो बलं यशः॥

शरदृतौ तु वैश्यस्य ह्याधानीयो हुताशनः।  
शरद्रात्रं स्वयं वैश्यो वैश्ययोनिः स उच्यते॥

शरद्याधानमेवं वै क्रियते येन पाण्डव।  
तस्यापि श्रीः प्रजायुश्च पशवोऽर्थश्च वर्धते॥

रसाः स्नेहास्तथा गन्धा रत्नानि मणयस्तथा।  
काञ्चनानि च लौहानि ह्यग्निहोत्रकृतेऽभवन्॥

आयुर्वेदो धनुर्वेदो मीमांसा न्यायविस्तरः।  
धर्मशास्त्रं च तत्सर्वमग्निहोत्रकृते कृतम्॥

छन्दः शिक्षा च कल्पश्च तथा व्याकरणानि च।  
शास्त्रं ज्योतिर्निरुक्तं चाप्यग्निहोत्रकृते कृतम्॥

इतिहासपुराणं च गाथाश्चोपनिषत् तथा।  
आथर्वणानि कर्माणि चाग्निहोत्रकृते कृतम्॥

तिथिनक्षत्रयोगानां मुहूर्तकरणात्मकम् ।  
कालस्य वेदनार्थं तु ज्योतिर्ज्ञानं पुरानघ॥

ऋग्यजुःसाममन्त्राणां श्लोकतत्त्वार्थचिन्तनात् ।  
प्रत्यापत्तिविकल्पानां छन्दोज्ञानं प्रकल्पितम् ॥

वर्णाक्षरपदार्थानां संधिलिङ्गं प्रकीर्तितम् ।  
नामधातुविवेकार्थं पुरा व्याकरणं स्मृतम्॥

यूपवेद्यध्वरार्थं तु प्रोक्षणश्रपणाय तु।  
यज्ञदैवतयोगर्थं शिक्षाज्ञानं प्रकल्पितम् ॥

यज्ञपात्रपवित्रार्थं द्रव्यसम्भारणाय च ।  
सर्वयज्ञविकल्पाय पुरा कल्पं प्रकीर्तितम्॥

नामधातुविकल्पानां तत्त्वार्थनियमाय च ।  
सर्ववेदनिरुक्तानां निरुक्तमृषिभिः कृतम् ॥

वेद्यर्थं पृथिवी सृष्टा सम्भारार्थं तथैव च।  
इध्मार्थमथ यूपार्थं ब्रह्मा चक्रे वनस्पतिम्॥

गावो यज्ञार्थमुत्पन्ना दक्षिणार्थं तथैव च।  
सुवर्णं रजतं चैव पात्रकुम्भार्थमेव च॥

दर्भाः संस्तरणार्थं तु रक्षसां रक्षणाय च।  
पूजनार्थं द्विजाः सृष्टास्तारका दिवि देवताः॥

क्षत्रियाः रक्षणार्थं तु वैश्या वार्तानिमित्ततः।  
शुश्रूषार्थं त्रयाणां वै शूद्राः सृष्टाः स्वयम्भुवा॥

यथोक्तमग्निहोत्राणां शुश्रूषन्ति च ये द्विजाः।  
तैर्दत्तं सहुतं चेष्टं दत्तमध्यापितं भवेत्॥

एवमिष्टं च पूर्तं च यद् विप्रैः क्रियते नृप।  
तत् सर्वं सम्यगाहृत्य चादित्ये स्थापयाम्यहम्॥

मया स्थापितमादित्ये लोकस्य सुकृतं हि तत्।  
धारयेद् यत्‌ सहस्रांशुः सुकृतं ह्यग्निहोत्रिणाम्॥

तस्मादप्रोषितैर्नित्यमग्निहोत्रं द्विजातिभिः ।  
होतव्यं विधिवद् राजन्नूर्ध्वामिच्छन्ति ये गतिम्॥

आत्मवन्नावमन्तव्यमग्निहोत्रं युधिष्ठिर ।  
न त्याज्यं क्षणमप्येतदग्निहोत्रं युधिष्ठिर॥

बालाहिताग्नयो ये च शूद्रान्नाद् विरताः सदा।  
क्रोधलोभविनिर्मुक्ताः प्रातःस्नानपरायणाः ।  
यथोक्तमग्निहोत्रं वै जुह्वते विजितेन्द्रियाः॥  
आतिथेयाः सदा सौम्या द्विकालं मत्परायणाः।  
ते यान्त्यपुनरावृत्तिं भित्त्वा चादित्यमण्डलम्॥

श्रुतिं केचिन्निन्दमानाः श्रुतिं दूष्यन्त्यबुद्धयः।  
प्रमाणं न च कुर्वन्ति ये यान्तीहापि दुर्गतिम्॥

प्रमाणमितिहासं च वेदान् कुर्वन्ति ये द्विजाः।  
ते यान्त्यमरसायुज्यं नित्यमास्तिक्यबुद्धयः ॥