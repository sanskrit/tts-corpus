+++
title_full = "008 अनेक प्रकारके दानोंकी महिमा"
title = "००८"

+++


वासुदेवेन दानेषु कथितेषु यथाक्रमम्।  
अवितृप्तश्च धर्मेषु केशवं पुनरब्रवीत्॥

देव धर्मामृतमिदं शृण्वतोऽपि परंतप।  
न विद्यते सुरश्रेष्ठ मम तृप्तिर्हि माधव॥

यानि चान्यानि दानानि त्वया नोक्तानि कानिचित्।  
तान्याचक्ष्व सुरश्रेष्ठ तेषां चानुक्रमात् फलम्॥

शय्यां प्रस्तरणोपेतां यः प्रयच्छति पाण्डव।  
अर्चयित्वा द्विजं भक्त्या वस्त्रमाल्यानुलेपनैः।  
भोजयित्वा विचित्रान्नं तस्य पुण्यफलं शुणु॥

धेनुदानस्य यत् पुण्यं विधिदत्तस्य पाण्डव।  
तत् पुण्यं समनुप्राप्य पितृलोके महीयते॥

आहिताग्निसहस्रस्य पूजितस्यैव यत् फलम्।  
तत् पुण्यफलमाप्नोति यस्तु शय्यां प्रयच्छति॥

शिल्पमध्ययनं वापि विद्यां मन्त्रौषधीनि च।  
यः प्रयच्छति विप्राय तस्य पुण्यफलं शृणु॥

छन्दोभिः सम्प्रयुक्तेन विमानेन विराजता।  
सप्तर्षिलोकान् व्रजति पूज्यते ब्रह्मवादिभिः॥

चतुर्युगानि वै त्रिंशत् क्रीडित्वा तत्र देववत्।  
इह मानुष्यके लोके विप्रो भवति वेदवित्॥

विश्रामयति यो विप्रं श्रान्तमध्वनि कर्शितम्।  
विनश्यति तदा पापं तस्य वर्षकृतं नृप॥

अथ प्रक्षालयेत् पादौ तस्य तोयेन भक्तिमान्।  
दशवर्षकृतं पापं व्यपोहति न संशयः॥

घृतेन वाथ तैलेन पादौ तस्य तु पूजयेत्।  
तद् द्वादशसमारूढं पापमाशु व्यपोहति॥

स्वागतेन तु यो विप्रं पूजयेदासनेन च।  
प्रत्युत्थानेन वा राजन् स देवानां प्रियो भवेत्॥

स्वागतेनाग्नयो राजन्नासनेन शतक्रतुः ।  
प्रत्युत्थानेन पितरः प्रीतिं यान्त्यतिथिप्रियाः॥

अग्निशक्रपितॄणां च तेषां प्रीत्या नराधिप।  
संवत्सरकृतं पापं तस्य सद्यो विनश्यति॥

यः प्रयच्छति विप्राय आसनं माल्यभूषितम्।  
स याति मणिचित्रेण रथेनेन्द्रनिकेतनम्॥

पुरंदरासने तत्र दिव्यनारीविभूषितः ।  
षष्टिं वर्षसहस्राणि क्रडित्यप्सरसां गणैः॥

वाहनं यः प्रयच्छेत ब्राह्मणाय युधिष्ठिर।  
स याति रत्नचित्रेण वाहनेन सुरालयम्॥

स तत्र कामं क्रीडित्वा सेव्यमानोऽप्सरोगणैः।  
इह राजा भवेद् राजन् नात्र कार्या विचारणा॥

पादपं पल्लवाकीर्णं पुष्पितं फलितं तथा।  
गन्धमाल्यैरथाभ्यर्च्य वस्त्राभरणभूषितम् ।  
यः प्रयच्छति विप्राय श्रोत्रियाय सदक्षिणम्।  
भोजयित्वा यथाकामं तस्य पुण्यफलं शृणु॥

जाम्बूनदविचित्रेण विमानेन विराजता ।  
पुरंदरपुरं याति जयशब्दरवैर्युतः ॥

तत्र शक्रपुरे रम्ये तस्य कल्पकपादपः।  
ददाति चेप्सितं सर्वं मनसा यद् यदिच्छति॥

यावन्ति तस्य पत्राणि पुष्पाणि च फलानि च।  
तावद् वर्षसहस्राणि शक्रलोके महीयते॥

शक्रलोकावतीर्णश्च मानुष्यं लोकमागतः ।  
रथाश्वगजसम्पूर्णं पुरं राज्यं च रक्षति॥

स्थापयित्वा तु मद्भक्त्या यो मत्प्रतिकृतिं नरः।  
आलयं विधिवत् कृत्वा पूजाकर्म च कारयेत्।  
स्वयं वा पूजयेद् भक्त्या तस्य पुण्यफलं शृणु॥

अश्वमेधसहस्रस्य यत् पुण्यं समुदाहृतम्।  
तत् फलं समवाप्नोति मत्सालोक्यं प्रपद्यते।  
न जाने निर्गंम तस्य मम लोकाद् युधिष्ठिर॥

देवालये विप्रगृहे गोवाटे चत्वरेऽपि वा।  
प्रज्वालयति यो दीपं तस्य पुण्यफलं शृणु॥

आरुह्य काञ्चनं यानं द्योतयन् सर्वतो दिशम्।  
गच्छेदादित्यलोकं स सेव्यमानः सुरोत्तमैः॥

तत्र प्रकामं क्रीडित्वा वर्षकोटिं महातपाः।  
इह लोके भवेद् विप्रो वेदवेदाङ्गपारगः॥

करकां कर्णिकां वापि महद् वा जलभाजनम्।  
यः प्रयच्छति विप्राय तस्य पुण्यफलं शृणु॥

ब्रह्मकूर्चे तु यत् पीते फलं प्रोक्तं नराधिप।  
तत् पुण्यफलमाप्नोति जलभाजनदो नरः॥  
सुतृप्तः सर्वसौगन्धः प्रहृष्टेन्द्रियमानसः ॥

हंससारसयुक्तेन विमानेन विराजता ।  
स याति वारुणं लोकं दिव्यगन्धर्वसेवितम्॥

पानीयं यः प्रयच्छेद् वै जीवानां जीवनं परम्।  
ग्रीष्मे च त्रिषु मासेषु तस्य पुण्यफलं शृणु॥

पूर्णचन्द्रप्रकाशेन विमानेन विराजता ।  
स गच्छेदिन्द्रभवनं सेव्यमानोऽप्सरोगणैः ॥

शिरोऽभ्यङ्गप्रदानेन तेजस्वी प्रियदर्शनः ।  
सुभगो रूपवान् शूरः पण्डितश्च भवेद् द्विजः॥

वस्त्रदायी तु तेजस्वी सर्वत्र प्रियदर्शनः।  
सुभगो भवति श्रीमान् स्त्रीणां नित्यं मनोरमः॥

उपानहौ च छत्रं च यो ददाति नरोत्तमः।  
स याति रथमुख्येन काञ्चनेन विराजता।  
शक्रलोकं महातेजाः सेव्यमानोऽप्सरोगणैः ॥

काष्ठपादुकदा यान्ति विमानैर्वृक्षनिर्मितैः ।  
धर्मराजपुरं रम्यं सेव्यमानाः सुरोत्तमैः॥

दन्तकाष्ठप्रदानेन प्रियवाक्यो भवेन्नरः ।  
सुगन्धवदनः श्रीमान् मेधासौभाग्यसंयुतः ॥

अनन्तराशी यश्चापि वर्तते व्रतवत् सदा।  
सत्यवाक्क्रोधरहितः शुचिः स्नानरतः सदा।  
स विमानेन दिव्येन याति शक्रपुरं नरः॥

एकभूक्तेन यश्चापि वर्षमेकं तु वर्तते।  
ब्रह्मचारी जितक्रोधः सत्यशौचसमन्वितः ।  
स विमानेन दिव्येन याति शक्रपुरं नरः॥

चतुर्थकाले यो भुङ्क्ते ब्रह्मचारी जितेन्द्रियः।  
वर्तते चैकवर्षं तु तस्य पुण्यफलं शृणु॥

चित्रबर्हिणयुक्तेन विचित्रध्वजशोभिना ।  
याति यानेन दिव्येन स महेन्द्रपुरं नरः॥

निवेशयति मन्मूर्त्यामात्मानं मद््गतः शुचिः।  
रुद्रदक्षिणमूर्त्यां वा चतुर्दश्यां विशेषतः॥  
सिद्धैर्ब्रह्मर्षिभिश्चैव देवलोकैश्च पूजितः ।  
गन्धर्वैर्भूतसङ््घैश्च गीयमानो महातपाः ॥  
प्रविशेत् स महातेजा मां वा शङ्करमेव वा।  
न स्यात् पुनर्भवो राजन् नात्र कार्या विचारणा॥

गोकृते स्त्रीकृते चैव गुरुविप्रकृतेऽपि वा।  
हन्यन्ते ये तु राजेन्द्र शक्रलोकं व्रजन्ति ते॥

तत्र जाम्बूनदमये विमाने कामगामिनि।  
मन्वन्तरं प्रमोदन्ते दिव्यनारीनिषेविताः ॥

आश्रुतस्य प्रदानेन दत्तस्य हरणेन च।  
जन्मप्रभृति यद दत्तं तत् सर्वं तु विनश्यति॥

यद् यदिष्टतमं द्रव्यं न्यायेनोपार्जितं च यत्।  
तत् तद् गुणवते देयं तदेवाक्षय्यमिच्छता॥