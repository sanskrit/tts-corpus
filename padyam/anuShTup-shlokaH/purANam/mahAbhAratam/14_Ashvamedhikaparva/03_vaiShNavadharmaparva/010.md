+++
title_full = "010 कपिला गौका तथा उसके दानका माहात्म्य और कपिला गौके दस भेद"
title = "०१०"

+++


दानपुण्यफलं श्रुत्वा तपःपुण्यफलानि च।  
धर्मपुत्रः प्रहृष्टात्मा केशवं पुनरब्रवीत्॥

या चैषा कपिला देव पूर्वमुत्पादिता विभो।  
होमधेनुः सदा पुण्या चतुर्वक्त्रेण माधव॥  
सा कथं ब्राह्मणेभ्यो हि देया कस्मिन् दिनेऽपि वा।  
कीदृशाय च विप्राय दातव्या पुण्यलक्षणा॥

कति वा कपिला प्रोक्ता स्वयमेव स्वयम्भुवा।  
कैर्वा देयाश्च ता देव श्रोतुमिच्छामि तत्त्वतः॥

एवमुक्तो हृषीकेशो धर्मपुत्रेण संसदि।  
अब्रवीत् कपिलासंख्यां तासां माहात्म्यमेव च॥

शृणु पाण्डव तत्त्वेन पवित्रं पावनं परम्।  
यच्छ्रुत्वा पापकर्मापि नरः पापात् प्रमुच्यते॥

कपिला ह्यग्निहोत्रार्थे विप्रार्थे वा स्वयम्भुवा।  
सर्वं तेजाः समुद्‌धृत्य निर्मिता ब्रह्मणा पुरा॥

पवित्रं च पवित्राणां मङ्गलानां च मङ्गलम्।  
पुण्यानां परमं पुण्यं कपिला पाण्डुनन्दन॥

तपसां तप एवाग्र्यं व्रतानामुत्तमं व्रतम्।  
दानानां परमं दानं निदानं ह्येतदक्षयम्॥

क्षीरेण कपिलायास्तु दध्ना वा सघृतेन वा।  
होतव्यान्यग्निहोत्राणि सायं प्रातर्द्विजातिभिः ।

कपिलाया घृतेनापि दध्ना क्षीरेण वा पुनः।  
जुह्वते येऽग्निहोत्राणि ब्राह्मणा विधिवत् प्रभो॥  
पूजयन्त्यतिथींश्चैव परां भक्तिमुपागताः ।  
शूद्रान्नाद् विरता नित्यं दम्भानृतविवर्जिताः॥  
ते यान्त्यादित्यसंकाशैर्विमानैर्द्विजसत्तमाः ।  
सूर्यमण्डलमध्येन ब्रह्मलोकमनुत्तमम् ॥

शृङ्गाग्रे कपिलायास्तु सर्वतीर्थानि पाण्डव।  
ब्रह्मणो हि नियोगेन निवसन्ति दिने दिने॥  
प्रातरुत्थाय यो मर्त्यः कपिलाशृङ्गमस्तकात्।  
यश्च्युतामम्बुधारां वै शिरसा प्रयतः शुचिः॥  
स तेन पुण्यतीर्थेन सहसा हतकिल्बिषः।  
जन्मत्रयकृतं पापं प्रदहत्यग्निवत् तृणम्॥

मूत्रेण कपिलायास्तु यश्च प्राणानुपस्पृशेत्।  
स्नानेन तेन पुण्येन नष्टपापः स मानवः।  
त्रिंशद् वर्षकृतात् पापान्मुच्यते नात्र संशयः॥

प्रातरुत्थाय यो भक्त्या प्रयच्छेत् तृणमुष्टिकम्।  
तस्य नश्यति तत् पापं त्रिंशद्रात्रकृतं नृप॥

प्रातरुत्थाय यद्भक्त्या कुर्याद् यस्मात् प्रदक्षिणम्।  
प्रदक्षिणीकृता तेन पृथिवी नात्र संशयः॥

कपिलापञ्चगव्येन यः स्नायात् तु शुचिर्नरः।  
स गङ्गाद्येषु तीर्थेषु स्नातो भवति पाण्डव॥

दृष्ट्वा तु कपिलां भक्त्या श्रुत्वा हुंकारनिःस्वनम्।  
व्यपोहति नरः पापमहोरात्रकृतं नृप॥

गोसहस्रं तु यो दद्यादेकां च कपिलां नरः।  
समं तस्य फलं प्राह ब्रह्मा लोकपितामहः॥

यस्त्वेवं कपिलां हन्यान्नरः कश्चित् प्रमादतः।  
गोसहस्रं हतं तेन भवेन्नात्र विचारणा॥

दश वै कपिलाः प्रोक्ताः स्वयमेव स्वयम्भुवा।  
प्रथमा स्वर्णकपिला द्वितीया गौरपिङ्गला।  
तृतीया रक्तपिङ्गाक्षी चतुर्थी गलपिङ्गला॥  
पञ्चमी बभ्रुवर्णाभा षष्ठी च श्वेतपिङ्गला।  
सप्तमी रक्तपिङ्गाक्षी त्वष्टमी खुरपिङ्गला॥  
नवमी पाटला ज्ञेया दशमी पुच्छपिङ्गला।  
दशैताः कपिलाः प्रोक्तास्तारयन्ति नरान् सदा॥

मङ्गल्याश्च पवित्राश्च सर्वपापप्रणाशनाः ।  
एवमेव ह्यनड्वाहो दश प्रोक्ता नरेश्वर॥

ब्राह्मणो वाहयेत् तांस्तु नान्यो वर्णः कथंचन।  
न वाहयेच्च कपिलां क्षेत्रे वाध्वनि वा द्विजः॥

वाहयेद् हुङ्कृतेनैव शाखया वा सपत्रया।  
न दण्डेन न वा यष्ट्या न पाशेन न वा पुनः॥

न क्षुत्तृष्णाश्रमश्रान्तान् वाहयेद् विकलेन्द्रियान्।  
अतृप्तेषु न भुञ्जीयात् पिबेत्‌ पीतेषु चोदकम्॥

शुश्रूषोर्मातरश्चैताः पितरस्ते प्रकीर्तिताः ।  
अहं पूर्वत्र भागे च धुर्याणां वाहनं स्मृतम्॥

विश्रामेन्मध्यमे भागे भागे चान्ते यथासुखम्।  
यत्र च त्वरया कृत्यं संशयो यत्र वाध्वनि।  
वाहयेत् तत्र धुर्यांस्तु न स पापेन लिप्यते॥

भ्रूणहत्यासमं पापं तस्य स्यात् पाण्डुनन्दन।  
अन्यथा वाहयन् राजन् निरयं याति रौरवम्॥

रुधिरं पातयेत् तेषां यस्तु मोहान्नराधिप।  
तेन पापेन पापात्मा नरकं यात्यसंशयम्॥

नरकेषु च सर्वेषु समाः स्थित्वा शतं शतम्।  
इह मानुष्यके लोके बलीवर्दो भविष्यति॥

तस्मात्‌ तु मुक्तिमन्विच्छन् दद्यात्‌ तु कपिलां नरः॥

कपिला सर्वयज्ञेषु दक्षिणार्थं विधीयते।  
तस्मात् तद्दक्षिणा देया यज्ञेष्वेव द्विजातिभिः॥

होमार्थं चाग्निहोत्रस्य यां प्रयच्छेत् प्रयत्नतः।  
श्रोत्रियाय दरिद्राय श्रान्तायामिततेजसे ।  
तेन दानेन पूतात्मा मम लोके महीयते॥

सुवर्णखुरशृङ्गीं च कपिलां यः प्रयच्छति।  
विषुवे चायने चापि सोऽश्वमेधफलं लभेत्।  
तेनाश्वमेधतुल्येन मम लोकं स गच्छति॥

अग्निष्टोमसहस्रस्य वाजपेयं च तत्समम्।  
वाजपेयसहस्रस्य अश्वमेधं च तत्समम्।  
अश्वमेधसहस्रस्य राजसूयं च तत्समम्॥

कपिलानां सहस्रेण विधिदत्तेन पाण्डव।  
राजसूयफलं प्राप्य मम लोके महीयते।  
न तस्य पुनरावृत्तिर्विद्यते कुरुपुङ्गव॥

तैस्तैर्गुणैः कामदुधा च भूत्वा  
नरं प्रदातारमुपैति सा गौः।  
स्वकर्मभिश्चाप्यनुबध्यमानं  
तीव्रान्धकारे नरके पतन्तम् ।  
महार्णवे नौरिव वायुनीता  
दत्ता हि गौस्तारयते मनुष्यम्॥

यथौषधं मन्त्रकृतं नरस्य  
प्रयुक्तमात्रं विनिहन्ति रोगान् ।  
तथैव दत्ता कपिला सुपात्रे  
पापं नरस्याशु निहन्ति सर्वम्॥

यथा त्वचं वै भुजगो विहाय  
पुनर्नवं रूपमुपैति पुण्यम् ।  
तथैव मुक्तः पुरुषः स्वपापै-  
र्विरज्यते वै कपिलाप्रदानात् ॥

यथान्धकारं भवने विलग्नं  
दीप्तो हि निर्यातयति प्रदीपः।  
तथा नरः पापमपि प्रलीनं  
निष्क्रामयेद् वै कपिलाप्रदानात् ॥

यस्याहिताग्नेरतिथिप्रियस्य  
शूद्रान्नदूरस्य जितेन्द्रियस्य ।  
सत्यव्रतस्याध्ययनान्वितस्य  
दत्ता हि गौस्तारयते परत्र॥