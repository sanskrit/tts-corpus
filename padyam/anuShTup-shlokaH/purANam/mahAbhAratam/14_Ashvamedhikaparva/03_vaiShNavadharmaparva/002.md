+++
title_full = "002 चारों वर्णोंके कर्म और उनके फलोंका वर्णन तथा धर्मकी वृद्धि और पापके क्षय होनेका उपाय"
title = "००२"

+++


एवमात्मोद्भवं सर्वं जगदुद्दिश्य केशवः।  
धर्मान् धर्मात्मजस्याथ पुण्यानकथयत् प्रभुः॥

शृणु पाण्डव तत्त्वेन पवित्रं पापनाशनम्।  
कथ्यमानं मया पुण्यं धर्मशास्त्रफलं महत्॥

यः शृणोति शुचिर्भूत्वा एकचित्तस्तपोयुतः।  
स्वर्ग्यं यशस्यमायुष्यं धर्मं ज्ञेयं युधिष्ठिर॥  
श्रद्दधानस्य तस्येह यत् पापं पूर्वसंचितम्।  
विनश्यत्याशु तत् सर्वं मद्भक्तस्य विशेषतः॥

एवं श्रुत्वा वचः पुण्यं सत्यं केशवभाषितम्।  
प्रहृष्टमनसो भूत्वा चिन्तयन्तोऽद्‌भुतं परम्॥  
देवब्रह्मर्षयः सर्वे गन्धर्वाप्सरसस्तथा ।  
भूता यक्षग्रहाश्चैव गुह्यका भुजगास्तथा॥  
बालखिल्या महात्मानो योगिनस्तत्त्वदर्शिनः ।  
तथा भागवताश्चापि पञ्चकालमुपासकाः ॥  
कौतूहलसमाविष्टाः प्रहृष्टेन्द्रियमानसाः ।  
श्रोतुकामाः परं धर्मं वैष्णवं धर्मशासनम्।  
हृदि कर्तुं च तद्वाक्यं प्रणेमुः शिरसा नताः॥

ततस्तान् वासुदेवेन दृष्टान् दिव्येन चक्षुषा।  
विमुक्तपापानालोक्य प्रणम्य शिरसा हरिम्।  
पप्रच्छ केशवं धर्मं धर्मपुत्रः प्रतापवान्॥

कीदृशी ब्राह्मणस्याथ क्षत्रियस्यापि कीदृशी।  
वैश्यस्य कीदृशी देव गतिः शूद्रस्य कीदृशी॥

शृणु वर्णक्रमेणैव धर्मं धर्मभृतां वर।  
नास्ति किंचिन्नरश्रेष्ठ ब्राह्मणस्य तु दुष्कृतम्॥

शिखायज्ञोपवीता ये संध्यां ये चाप्युपासते।  
यैश्च पूर्णाहुतिः प्राप्ता विधिवज्जुह्वते च ये॥  
वैश्वदेवं च ये चक्रुः पूजयन्त्यतिथींश्च ये।  
नित्यं स्वाध्यायशीलाश्च जपयज्ञपराश्च ये॥  
सायं प्रातर्हुताशाश्च शूद्रभोजनवर्जिताः ।  
दम्भानृतविमुक्ताश्च स्वदारनिरताश्च ये ।  
पञ्चयज्ञपरा ये च येऽग्निहोत्रमुपासते॥  
दहन्ति दुष्कृतं येषां हूयमानास्त्रयोऽग्नयः।  
नष्टदुष्कृतकर्माणो ब्रह्मलोकं व्रजन्ति ते॥

क्षत्रियोऽपि स्थितो राज्ये स्वधर्मपरिपालकः।  
सम्यक् प्रजापालयिता षड्‌भागनिरतः सदा॥  
यज्ञदानरतो धीरः स्वदारनिरतः सदा।  
शास्त्रानुसारी तत्त्वज्ञः प्रजाकार्यपरायणः ॥  
विप्रेभ्यः कामदो नित्यं भृत्यानां भरणे रतः।  
सत्यसन्धः शुचिर्नित्यं लोभदम्भविवर्जितः ।  
क्षत्रियोऽप्युत्तमां याति गतिं देवनिषेविताम्॥

कृषिगोपालनिरतो धर्मान्वेषणतत्परः ।  
दानधर्मेऽपि निरतो विप्रशुश्रूषकस्तथा ।  
सत्यसंधः शुचिर्नित्यं लोभदम्भविवर्जितः ।  
ऋजुः स्वदारनिरतो हिंसाद्रोहविवर्जितः ॥  
वणिग्धर्मान्न मुञ्चन् वै देवब्राह्मणपूजकः।  
वैश्यः स्वर्गतिमाप्नोति पूज्यमानोऽप्सरोगणैः ॥

त्रयाणामपि वर्णानां शुश्रूषानिरतः सदा।  
विशेषतस्तु विप्राणां दासवद् यस्तु तिष्ठति॥  
अयाचितप्रदाता च सत्यशौचसमन्वितः ।  
गुरुदेवार्चनरतः परदारविवर्जितः ॥  
परपीडामकृत्वैव भृत्यवर्गं बिभर्ति यः।  
शूद्रोऽपि स्वर्गमाप्नोति जीवानामभयप्रदः ॥

एवं धर्मात् परं नास्ति महत्संसारमोक्षणम्।  
न च धर्मात्परं किंचित् पापकर्मव्यपोहनम्॥

तस्माद् धर्मः सदा कार्यो मानुष्यं प्राप्य दुर्लभम्।  
न हि धर्मानुरक्तानां लोके किंचन दुर्लभम्॥

स्वयम्भूविहितो धर्मो यो यस्येह नरेश्वर।  
स तेन क्षपयेत् पापं सम्यगाचरितेन च॥

सहजं यद् भवेत्‌ कर्म न तत् त्याज्यं हि केनचित्।  
स एव तस्य धर्मो हि तेन सिद्धिं स गच्छति॥

विगुणोऽपि स्वधर्मस्तु पापकर्म व्यपोहति।  
एवमेव तु धर्मोऽपि क्षीयते पापवर्धनात्॥

भगवन् देवदेवेश श्रोतुं कौतूहलं हि मे।  
शुभस्याप्यशुभस्यापि क्षयवृद्धी यथाक्रमम् ॥

शृणु पार्थिव तत्सर्वं धर्मसूक्ष्मं सनातनम्।  
दुर्विज्ञेयतमं नित्यं यत्र मग्ना महाजनाः॥

यथैव शीतमुदकमुष्णेन बहुना वृतम्।  
भवेत्तु तत्क्षणादुष्णं शीतत्वं च विनश्यति॥

यथोष्णं वा भवेदल्पं शीतेन बहुना वृतम्।  
शीतलं च भवेत् सर्वमुष्णत्वं च विनश्यति॥

एवं च यद् भवेद् भूरि सुकृतं वापि दुष्कृतम्।  
तदल्पं क्षपयेच्छीघ्रं नाज कार्या विचारणा॥

समत्वे सति राजेन्द्र तयोः सुकृतपापयोः।  
गूहितस्य भवेद् वृद्धिः कीर्तितस्य भवेत् क्षयः॥

ख्यापनेनानुतापेन प्रायः पापं विनश्यति।  
तथा कृतस्तु राजेन्द्र धर्मो नश्यति मानद॥

तावुभौ गूहितौ सम्यग् वृद्धिं यातो न संशयः।  
तस्मात् सर्वप्रयत्नेन न पापं गूहयेद् बुधः॥  
तस्मादेतत् प्रयत्नेन कीर्तयेत् क्षयकारणात्॥  
तस्मात् संकीर्तयेत् पापं नित्यं धर्मं च गूहयेत्॥