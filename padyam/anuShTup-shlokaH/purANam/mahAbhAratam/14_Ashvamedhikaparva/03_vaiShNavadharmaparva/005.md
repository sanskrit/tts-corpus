+++
title_full = "005 यमलोकके मार्गका कष्ट और उससे बचनेके उपाय"
title = "००५"

+++


देवदेवेश दैत्यघ्न परं कौतूहलं हि मे।  
एतत् कथय सर्वज्ञ त्वद्भक्तस्य च केशव।  
मानुषस्य च लोकस्य धर्मलोकस्य चान्तरम्॥

त्वगस्थिमांसनिर्मुक्ते पञ्चभूतविवर्जिते ।  
कथयस्व महादेव सुखदुःखमशेषतः ॥

जीवस्य कर्मलोकेषु कर्मभिस्तु शुभाशुभैः।  
अनुबद्धस्य तैः पाशैर्नीयमानस्य दारुणैः॥  
मृत्युदूतैर्दुराधर्षैर्घोरैर्घोरपराक्रमैः ।  
वद्धस्याक्षिप्यमाणस्य विद्रुतस्य यमाज्ञया ॥

पुण्यपापकृतस्तिष्ठेत् सुखदुःखमशेषतः ।  
यमदूतैर्दुराधर्षैर्नीयते वा कथं पुनः॥

किं रूपं किं प्रमाणं वा वर्णः को वास्य केशव।  
जीवस्य गच्छतो नित्यं यमलोकं वदस्व मे॥

शृणु राजन् यथावृत्तं यन्मां त्वं परिपृच्छसि।  
तत् तेऽहं कथयिष्यामि मद्भक्तस्य नरेश्वर॥

षडशीतिसहस्राणि योजनानां युधिष्ठिर ।  
मानुषस्य च लोकस्य यमलोकस्य चान्तरम्॥

न तत्र वृक्षच्छाया वा न तटाकं सरोऽपि वा।  
न वाप्यो दीर्घिका वापि न कूपो वा युधिष्ठिर॥

न मण्डपं सभा वापि न प्रपा न निकेतनम्।  
न पर्वतो नदी वापि न भूमेर्विवरं क्वचित्॥  
न ग्रामो नाश्रमो वापि नोद्यानं वा वनानि च।  
न किंचिदाश्रयस्थानं पथि तस्मिन् युधिष्ठिर॥

जन्तोर्हि प्राप्तकालस्य वेदनार्तस्य वै भृशम्।  
कारणैस्त्यक्तदेहस्य प्राणैः कण्ठगतैः पुनः॥  
शरीराच्चाल्यते जीवो ह्यवशो मातरिश्वना।  
निर्गतो वायुभूतस्तु षट्‌कोशात् तु कलेवरात्॥  
शरीरमन्यत् तद्रूपं तद्वर्णं तत्प्रमाणतः।  
अदृश्यं तत्प्रविष्टस्तु सोऽप्यदृष्टोऽथ केनचित्॥

सोऽन्तरात्मा देहवतामष्टाङ्गो यस्तु संचरेत्।  
छेदनाद् भेदनाद् दाहात्‌ ताडनाद् वा न नश्यति॥

नानारूपधरैर्घोरैः प्रचण्डैश्चण्डसाधनैः ।  
नीयमानो दुराधर्षैर्यमदूतैर्यमाज्ञया ॥

पुत्रदारमयैः पाशैः संनिरुद्धोऽवशो बलात्।  
स्वकर्मभिश्चानुगतः कृतैः सुकृतदुष्कृतैः ॥

आक्रन्दमानः करुणं बन्धुभिर्दुःखपीडितैः ।  
त्यक्त्वा बन्धुजनं सर्वं निरपेक्षस्तु गच्छति॥

मातृभिः पितृभिश्चैव भ्रातृभिर्मातुलैस्तथा ।  
दारैः पुत्रैर्वयस्यैश्च रुदद्भिस्त्यज्यते पुनः॥

अदृश्यमानस्तैर्दीनैरश्रुपूर्णमुखेक्षणैः ।  
स्वशरीरं परित्यज्य वायुभूतस्तु गच्छति॥

अन्धकारमपारं तं महाघोरं तमोवृतम्।  
दुःखान्तं दुष्प्रतारं च दुर्गमं पापकर्मणाम्॥

देवासुरैर्मनुष्याद्यैर्वैवस्वतवशानुगैः ।  
स्त्रीपुंनपुंसकैश्चापि पृथिव्यां जीवसंज्ञितैः ॥  
मध्यमैर्युवभिर्वापि बालैर्वृद्धैस्तथैव च ।  
जातमात्रैश्च गर्भस्थैर्गन्तव्यः स महापथः॥

पूर्वाह्णे वा पराह्णे वा संध्याकालेऽथवा पुनः।  
प्रदोषे वार्धरात्रे वा प्रत्यूषे वाप्युपस्थिते॥

मृत्युदूतैर्दुराधर्षैः प्रचण्डैश्चण्डशासनैः ।  
आक्षिप्यमाणा ह्यवशाः प्रयान्ति यमसादनम्॥

क्वचिद् भीतैः क्वचिन्मत्तैः प्रस्खलद्भिः क्वचित् क्वचित्।  
क्रन्दद्भिर्वेदनार्तैस्तु गन्तव्यं यमसादनम् ॥

निर्भर्त्स्यमानैरुद्विग्नैर्विधूतैर्भयविह्वलैः ।  
तुद्यमानशरीरैश्च गन्तव्यं तर्जितैस्तथा ॥

काष्ठोपलशिलाघातैर्दण्डोल्मुककशाङ्‌कुशैः ।  
हन्यमान्यैर्यमपुरं गन्तव्यं धर्मवर्जितैः ॥

वेदनार्तैश्च कूजद्भिर्विक्रोशद्भिश्च विस्वरम् ।  
वेदनार्तैः पतद्भिश्च गन्तव्यं जीवघातकैः॥

शक्तिभिर्भिन्दिपालैश्च शङ्‌कुतोमरसायकैः ।  
तुद्यमानस्तु शूलाग्रैर्गन्तव्यं जीवघातकैः ॥

श्वभिर्व्याघ्रैर्वृकैः काकैर्भक्ष्यमाणाः समन्ततः ।  
तुद्यमानाश्च गच्छन्ति राक्षसैर्मांसघातिभिः ॥

महिषैश्च मृगैश्चापि सूकरैः पृषतैस्तथा।  
भक्ष्यमाणैस्तदध्वानं गन्तव्यं मांसखादकैः ॥

सूचीसुतीक्ष्णतुण्डाभिर्मक्षिकाभिः समन्ततः ।  
तुद्यमानैश्च गन्तव्यं पापिष्ठैर्बालघातकैः ॥

विस्रब्धं स्वामिनं मित्रं स्त्रियं वा घ्नन्ति ये नराः।  
शस्त्रैर्निर्भिद्यमानैश्च गन्तव्यं यमसादनम् ॥

खादयन्ति च ये जीवान् दुःखमापादयन्ति ते।  
राक्षसैश्च श्वभिश्चैव भक्ष्यमाणा व्रजन्ति ते॥

ये हरन्ति च वस्त्राणि शय्याः प्रावरणानि च।  
ते यान्ति विद्रुता नग्नाः पिशाचा इव तत्पथम्॥

गाश्च धान्यं हिरण्यं वा बलात् क्षेत्रं गृहं तथा।  
ये हरन्ति दुरात्मानः परस्वं पापकारिणः॥  
पाषाणैरुल्मुकैर्दण्डैः काष्ठघातैश्च झर्झरैः ।  
हन्यमानैः क्षताकीर्णैर्गन्तव्यं तैर्यमालयम् ॥

ब्रह्मास्वं ये हरन्तीह नरा नरकनिर्भयाः॥  
आक्रोशन्तीह ये नित्यं प्रहरन्ति च ये द्विजान्॥  
शुष्ककण्ठा निबद्धास्ते छिन्नजिह्वाक्षिनासिका ।  
पूयशोणितदुर्गन्धा भक्ष्यमाणाश्च जम्बुकैः ॥  
चण्डालैर्भीषणैश्चण्डैस्तुद्यमानाः समन्ततः ।  
क्रोशन्तः करुणं घोरं गच्छन्ति यमसादनम्॥

तत्र चापि गताः पापा विष्ठाकूपेष्वनेकशः।  
जीवन्तो वर्षकोटीस्तु क्लिश्यन्ते वेदनात् ततः॥

ततश्च मुक्ताः कालेन लोके चास्मिन् नराधमाः।  
विष्ठाकृमित्वं गच्छन्ति जन्मकोटिशतं नृप॥

अदत्तदाना गच्छन्ति शुष्ककण्ठास्यतालुकाः ।  
अन्नं पानीयसहितं प्रार्थयन्तः पुनः पुनः॥

स्वामिन् बुभुक्षातृष्णार्ता गन्तुं नैवाद्य शक्नुमः।  
ममान्नं दीयतां स्वामिन् पानीयं दीयतां मम।  
इति ब्रुवन्तस्तैर्दूतैः प्राप्यन्ते वै यमालयम्॥

ब्राह्मणेभ्यः प्रदानानि नानारूपाणि पाण्डव।  
ये प्रयच्छन्ति विप्रेभ्यस्ते सुखं यान्ति तत्फलम्॥

अन्नं ये च प्रयच्छन्ति ब्राह्मणेभ्यः सुसंस्कृतम्।  
श्रोत्रियेभ्यो विशेषेण प्रीत्या परमया युताः॥  
तैर्विमानैर्महात्मानो यान्ति चित्रैर्यमालयम् ।  
सेव्यमाना वरस्त्रीभिरप्सतेभिर्महापथम् ॥

ये च नित्यं प्रभाषन्ते सत्यं निष्कल्मषं वचः।  
ते च यान्त्यमलाभ्राभैर्विमानैर्वृषयोजितैः ॥

कपिलाद्यानि पुण्यानि गोप्रदानानि ये नराः।  
ब्राह्मणेभ्यः प्रयच्छन्ति श्रोत्रियेभ्यो विशेषतः॥  
ते यान्त्यमलवर्णाभैर्विमानैर्वृषयोजितैः ।  
वैवस्वतपुरं प्राप्य ह्यप्सरोभिर्निषेविताः ॥

उपानहौ च छत्रं च शयनान्यासनानि च।  
विप्रेभ्यो ये प्रयच्छन्ति वस्त्राण्याभरणानि च॥  
ते यान्त्यश्वैर्वृषैर्वापि कुञ्जरैरप्यलंकृताः ।  
धर्मराजपुरं रम्यं सौवर्णच्छत्रशोभिताः ॥

ये फलानि प्रयच्छन्ति पुष्पाणि सुरभीणि च।  
हंसयुक्तैर्विमानैस्तु यान्ति धर्मपुरं नराः॥

ये प्रयच्छन्ति विप्रेभ्यो विचित्रान्नं घृताप्लुतम्।  
ते व्रजन्त्यमलाभ्राभैर्विमानैर्वायुवेगिभिः ।  
पुरं तत् प्रेतनाथस्य नानाजनसमाकुलम्॥

पानीयं ये प्रयच्छन्ति सर्वभूतप्रजीवनम्।  
ते सुतृप्ताः सुखं यान्ति भवनैर्हंसचोदितैः॥

ये तिलं तिलधेनुं वा घृतधेनुमथापि वा।  
श्रोत्रियेभ्यः प्रयच्छन्ति सौम्यभावसमन्विताः ॥  
सूर्यमण्डलसंकाशैर्यानैस्ते यान्ति निर्मलैः ।  
गीयमानैस्तु गन्धर्वैर्वैवस्वतपुरं नृप ॥

तेषां वाप्यश्च कूपाश्च तटाकानि सरांसि च।  
दीर्घिकाः पुष्करिण्यश्च सजलाश्च जलाशयाः॥  
यानैस्ते यान्ति चन्द्राभैर्दिव्यघण्टानिनादितैः ।  
चामरैस्तालवृन्तैश्च वीज्यमानाः महाप्रभाः ।  
नित्यतृप्ता महात्मानो गच्छन्ति यमसादनम्॥

येषां देवगृहाणीह चित्राण्यायतनानि च।  
मनोहराणि कान्तानि दर्शनीयानि भान्ति च॥  
ते व्रजन्त्यमलाभ्राभैर्विमानैर्वायुवेगिभिः ।  
तत्पुरं प्रेतनाथस्य नानाजनपदाकुलम् ॥

वैवस्वतं च पश्यन्ति सुखचित्तं सुखस्थितम्।  
यमेन पूजिता यान्ति देवसालोक्यतां ततः॥

काष्ठपादुकदा यान्ति तदध्वानं सुखं नराः।  
सौवर्णमणिपीठे तु पादं कृत्वा रथोत्तमे॥

आरामान् वृक्षषण्डांश्च रोपयन्ति च ये नराः।  
संवर्धयन्ति चाव्यग्रं फलपुष्पोपशोभितम् ॥  
वृक्षच्छायासु रम्यासु शीतलासु स्वलंकृताः।  
यान्ति ते वाहनैर्दिव्यैः पूज्यमाना मुहुर्मुहुः॥

अश्वयानं तु गोयानं हस्तियानमथापि वा।  
ये प्रयच्छन्ति विप्रेभ्यो विमानैः कनकोपमैः॥

भूमिदा यान्ति तं लोकं सर्वकामैः सुतर्पिताः।  
उदितादित्यसंकाशैर्विमानैर्वृषयोजितैः ॥

सुगन्धागन्धसंयोगान् पुष्पाणि सुरभीणि च।  
प्रयच्छन्ति द्विजाग्र्येभ्यो भक्त्या परमया युताः॥  
सुगन्धाः सुष्ठुवेषाश्च सुप्रभाः स्रग्विभूषणाः।  
यान्ति धर्मपुरं यानैर्विचित्रैरप्यलंकृताः ॥

दीपदा यान्ति यानैश्च द्योतयन्तो दिशो दश।  
आदित्यसदृशाकारैर्दीप्यमाना इवाग्नयः ॥

गृहावसथदातारो गृहैः काञ्चनवेदिकैः ।  
व्रजन्ति बालसूर्याभैर्धर्मराजपुरं नराः ॥

पादाभ्यङ्गं शिरोऽभ्यङ्गं पानं पादोदकं तथा।  
ये प्रयच्छन्ति विप्रेभ्यस्ते यान्त्यैश्वैर्यमालयम्॥

विश्रामयन्ति ये विप्रान् श्रान्तानध्वनि कर्शितान्।  
चक्रवाकप्रयुक्तेन यान्ति यानेन तेऽपि च॥

स्वागतेन च यो विप्रान् पूजयेदासनेन च।  
स गच्छति तदध्वानं सुखं परमनिर्वृतः॥

नमः सर्वसहाभ्यश्चेत्यभिख्याय दिने दिने।  
नमस्करोति नित्यं गां स सुखं याति तत्पथम्॥

नमोऽस्तु विप्रदत्तायेत्येवंवादी दिने दिने।  
भूमिमाक्रमते प्रातः शयनादुत्थितश्च यः॥  
सर्वकामैः स तृप्तात्मा सर्वभूषणभूषितः।  
याति यानेन दिव्येन सुखं वैवस्वतालयम्॥

अनन्तराशिनो ये तु दम्भानृतविवर्जिताः।  
तेऽपि सारसयुक्तेन यान्ति यानेन वै सुखम्॥

ये चाप्येकेन भुक्तेन दम्भानृतविवर्जिताः।  
हंसयुक्तैर्विमानैस्तु सुखं यान्ति यमालयम्॥

चतुर्थेन च भुक्तेन वर्तन्ते ये जितेन्द्रियाः।  
यान्ति ते धर्मनगरं यानैर्बर्हिणयोजितैः॥

तृतीयदिवसेनेह भुञ्जते ये जितेन्द्रियाः।  
तेऽपि हस्तिरथैर्यान्ति तत्पथं कनकोज्ज्वलैः॥

षष्ठान्नकालिको यस्तू वर्षमेकं तु वर्तते।  
कामक्रोधविनिर्मुक्तः शुचिर्नित्यं जितेन्द्रियः ।  
स याति कुञ्जरस्थैस्तु जयशब्दरवैर्युतः॥

पक्षोपवासिनो यान्ति यानैः शार्दूलयोजितैः।  
धर्मराजपुरं रम्यं दिव्यस्त्रीगणसेवितम् ॥

ये च मासोपवासं वै कुर्वते संयतेन्द्रियाः।  
तेऽपि सूर्योदयप्रख्यैर्यान्ति यानैर्यमालयम् ॥

गोकृते स्त्रीकृते चैव हत्वा विप्रकृतेऽपि च।  
ते यान्त्यमरकन्याभिः सेव्यमाना रविप्रभाः॥

ये यजन्ति द्विजश्रेष्ठाः क्रतुभिर्भूरिदक्षिणैः।  
हंससारससंयुक्तैर्यानैस्ते यान्ति तत्पथम् ॥

परपीडामकृत्वैव भृत्यान् बिभ्रति ये नराः।  
तत्पथं ससुखं यान्ति विमानैः काञ्चनोज्ज्वलैः॥