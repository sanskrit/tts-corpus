+++
title_full = "018 सर्वहितकारी धर्मका वर्णन, द्वादशीव्रतका माहात्म्य तथा युधिष्ठिरके द्वारा भगवान्\u200cकी स्तुति"
title = "०१८"

+++


सर्वभूतपते श्रीमन् सर्वभूतनमस्कृत ।  
सर्वभूतहितं धर्मं सर्वज्ञ कथयस्व नः॥

यद् दरिद्रजनस्यापि स्वर्ग्यं सुखकरं भवेत्।  
सर्वपापप्रशमनं तच्छृणुष्व युधिष्ठिर ॥

एकभुक्तेन वर्तेत नरः संवत्सरं तु यः।  
ब्रह्मचारी जितक्रोधो ह्यधःशायी जितेन्द्रियः॥  
शुचिश्च स्नातो ह्यव्यग्रः सत्यवागनसूयकः।  
अर्चन्नेव तु मां नित्यं मद्गतेनान्तरात्मना।  
संध्ययोस्तु जपेन्नित्यं मद्‌गायत्रीं समाहितः॥  
नमो ब्रह्मण्यदेवायेत्यसकृन्मां प्रणम्य च।  
विप्रमग्रासने कृत्वा यावकं भैक्षमेव वा॥  
भुक्त्वा तु वाग्यतो भूमावाचान्तस्य द्विजन्मनः।  
नमोऽस्तु वासुदेवायेत्युक्त्वा तु चरणौ स्पृशेत्॥  
मासे मासे समाप्ते तु भोजयित्वा द्विजान् शुचीन्।  
संवत्सरे ततः पूर्णे दद्यात् तु व्रतदक्षिणाम्॥  
नवनीतमयीं गां वा तिलधेनुमथापि वा।  
विप्रहस्तच्युतैस्तोयैः सहिरण्यैः समुक्षितः ।  
तस्य पुण्यफलं राजन् कथ्यमानं मया शृणु॥

दशजन्मकृतं पापं ज्ञानतोऽज्ञानतोऽपि वा।  
तद् विनश्यति तस्याशु नात्र कार्या विचारणा॥

सर्वेषामुपवासानां यच्छ्रेयः सुमहत्फलम् ।  
यच्च निःश्रेयसं लोके तद् भवान् वक्तुमर्हति॥

शृणु राजन् मया पूर्वं यथा गीतं तु नारदे।  
तथा ते कथयिष्यामि मद्भक्ताय युधिष्ठिर॥

यस्तु भक्त्या शुचिर्भूत्वा पञ्चम्यां मे नराधिप।  
उपवासव्रतं कुर्यात् त्रिकालं चार्चयंस्तु माम्।  
सर्वक्रतुफलं लब्ध्वा मम लोके महीयते॥

पर्वद्वयं च द्वादश्यौ श्रवणं च नराधिप।  
मत्पञ्चमीति विख्याता मत्प्रिया च विशेषतः॥

तस्मात् तु ब्राह्मणश्रेष्ठैर्मन्निवेशितबुद्धिभिः ।  
उपवासस्तु कर्तव्यो मत्प्रियार्थं विशेषतः॥

द्वादश्यामेव वा कुर्यादुपवासमशक्नुवन् ।  
तेनाहं परमां प्रीतिं यास्यामि नरपुङ्गव॥

अहोरात्रेण द्वादश्यां मार्गशीर्षेण केशवम्।  
उपोष्य पूजयेद् यो मां सोऽश्वमेधफलं लभेत्॥

द्वादश्यां पुष्यमासे तु नाम्ना नारायणं तु माम्।  
उपोष्य पूजयेद् यो मां वाजिमेधफलं लभेत्॥

द्वादश्यां माघमासे तु मामुपोष्य तु माधवम्।  
पूजयेद् यः समाप्नोति राजसूयफलं नृप॥

द्वादश्यां फाल्गुने मासि गोविन्दाख्यमुपोष्य माम्।  
पूजयेद् यः समाप्नोति ह्यतिरात्रफलं नृप॥

द्वादश्यां मासि चैत्रे तु मां विष्णुं समुपोष्य यः।  
पूजयंस्तदवाप्नोति पौण्डरीकस्य यत् फलम्॥

द्वादश्यां मासि वैशाखे मधुसूदनसंज्ञितम्।  
उपोष्य पूजयेद् यो मां सोऽग्निष्टोमस्य पाण्डव॥

द्वादश्यां ज्येष्ठमासे तु मामुपोष्य त्रिविक्रमम्।  
अर्चयेद् यः समाप्नोति गवां मेधफलं नृप॥

आषाढे वामनाख्यं मां द्वादश्यां समुपोष्य यः।  
नरमेधस्य स फलं प्राप्नोति भरतर्षभ॥

द्वादश्यां श्रावणे मासि श्रीधराख्यमुपोष्य माम्।  
पूजयेद् यः समाप्नोति पञ्चयज्ञफलं नृप॥

मासे भाद्रपदे यो मां हृषीकेशाख्यमर्चयेत्।  
उपोष्य स समाप्नोति सौत्रामणिफलं नृप॥

द्वादश्यामाश्वयुङ्‌मासे पद्मनाभमुपोष्य माम् ।  
अचेयेद् यः समाप्नोति गोसहस्रफलं नृप॥

द्वादश्यां कार्तिके मासि मां दामोदरसंज्ञितम्।  
उपोष्य पूजयेद् यस्तु सर्वक्रतुफलं नृप॥

केवलेनोपवासेन द्वादश्यां पाण्डुनन्दन ।  
यत् फलं पूर्वमुद्दिष्टं तस्यार्धं लभते नृप॥

श्रावणेऽप्येवमेवं मामर्चयेद् भक्तिमान् नरः।  
मम सालोक्यमाप्नोति नाज कार्या विचारणा॥

मासे मासे समभ्यर्च्य क्रमशो मामतन्द्रितः।  
पूर्णे संवत्सरे कुर्यात् पुनः संवत्सरं तु माम्॥

एवं द्वादशवर्षं यो मद्भक्तो मत्परायणः।  
अविघ्नमर्चयानस्तु मम सायुज्यमाप्नुयात् ॥

अर्चयेत् प्रीतिमान्‌ यो मां द्वादश्यां वेदसंहिताम्।  
स पूर्वोक्तफलं राजल्ँलभते नात्र संशयः॥

गन्धं पुष्पं फलं तोयं पत्रं वा मूलमेव वा।  
द्वादश्यां मम यो दद्यात् तत्समो नास्ति मत्प्रियः॥

एतेन विधिना सर्वे देवाः शक्रपुरोगमाः।  
मद्भक्ता नरशार्दूल स्वर्गलोकं तु भुञ्जते॥

एवं वदति देवेशे केशवे पाण्डुनन्दनः।  
कृताञ्जलिः स्तोत्रमिदं भक्त्या धर्मात्मजोऽब्रवीत्॥

सर्वलोकेश देवेश हृषीकेश नमोऽस्तु ते।  
सहस्रशिरसे नित्यं सहस्राक्ष नमोऽस्तु ते॥

त्रयीमय त्रयीनाथ त्रयीस्तुत नमो नमः।  
यज्ञात्मन् यज्ञसम्भूत यज्ञनाथ नमो नमः॥

चतुर्मूर्ते चतुर्बाहो चतुर्व्यूह नमो नमः।  
लोकात्मल्ँलोककृन्नाथ लोकावास नमो नमः॥

सृष्टिसंहारकर्त्रे ते नरसिंह नमो नमः।  
भक्तप्रिय नमस्तेऽस्तु कृष्ण नाथ नमो नमः॥

लोकप्रिय नमस्तेऽस्तु भक्तवत्सल ते नमः।  
ब्रह्मावास नमस्तेऽस्तु ब्रह्मनाथ नमो नमः॥

रुद्ररूप नमस्तेऽस्तु रुद्रकर्मरताय ते।  
पञ्चयज्ञ नमस्तेऽस्तु सर्वयज्ञ नमो नमः॥

कृष्ण प्रिय नमस्तेऽस्तु कृष्ण नाथ नमो नमः।  
योगिप्रिय नमस्तेऽस्तु योगिनाथ नमो नमः॥

हयवक्त्र नमस्तेऽस्तु चक्रपाणे नमो नमः।  
पञ्चभूत नमस्तेऽस्तु पञ्चायुध नमो नम:॥

भक्तिगद्‌गदया वाचा स्तुवत्येवं युधिष्ठिरे।  
गृहीत्वा केशवो हस्ते प्रीतात्मा तं न्यवारयत्॥

निवार्य च पुनर्वाचा भक्तिनम्रं युधिष्ठिरम्।  
वक्तुमेव नरश्रेष्ठ धर्मपुत्रं प्रचक्रमे॥

अन्यवत् किमिदं राजन् मां स्तौषि नरपुङ्गव।  
तिष्ठ प्रच्छ यथापूर्वं धर्मपुत्र युधिष्ठिर॥

इदं च धर्मसम्पन्नं वक्तुमर्हसि मानद।  
कृष्णपक्षेषु द्वादश्यामर्चनीयः कथं भवेत्॥

शृणु राजन् यथा पूर्वं तत् सर्वं कथयामि ते।  
परमं कृष्णद्वादश्यामर्चनायां फलं मम॥

एकादश्यामुपोष्याथ द्वादश्यामर्चयेत् तु माम्।  
विप्रानपि यथालाभं पूजयेद् भक्तिमान् नरः॥

स गच्छेद् दक्षिणामूर्तिं मां वा नात्र विचारणा।  
चन्द्रसालोक्यमथवा ग्रहनक्षत्रपूजितः ॥