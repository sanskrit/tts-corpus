+++
title_full = "012 ब्रह्महत्याके समान पापका, अन्नदानकी प्रशंसाका, जिनका अन्न वर्जनीय है, उन पापियोंका, दानके फलका और धर्मकी प्रशंसाका वर्णन"
title = "०१२"

+++


इदं मे तत्त्वतो देव वक्तुमर्हस्यशेषतः।  
हिंसामकृत्वा यो मर्त्यो ब्रह्महत्यामवाप्नुयात्॥

ब्राह्मणं स्वयमाहूय भिक्षार्थं वृत्तिकर्शितम्।  
ब्रूयान्नास्तीति यः पश्चात् तमाहुर्ब्रह्मघातकम्॥

मध्यस्थस्येह विप्रस्य योऽनूचानस्य भारत।  
वृत्तिं हरति दुर्बुद्धिस्तमाहुर्ब्रह्मघातकम् ॥

आश्रमे वाऽऽलये वापि ग्रामे वा नगरेऽपि वा।  
अग्निं यः प्रक्षिपेत् क्रुद्धस्तमाहुर्ब्रह्मघातकम्॥

गोकुलस्य तृषार्तस्य जलान्ते वसुधाधिप।  
उत्पादयति यो विघ्नं तमाहुर्ब्रह्मघातकम्॥

यः प्रवृत्तां श्रुतिं सम्यक् शास्त्रं वा मुनिभिः कृतम्।  
दूषयत्यनभिज्ञाय तमाहुर्ब्रह्मघातकम् ॥

चक्षुषा वापि हीनस्य पङ्गोर्वापि जडस्य वा।  
हरेद् वै यस्तु सर्वस्वं तमाहुर्ब्रह्मघातकम्॥

गुरुं त्वंकृत्य हुंकृत्य अतिक्रम्य च शासनम्।  
वर्तते यस्तु मूढात्मा तमाहुर्ब्रह्मघातकम्॥

यावत्सारो भवेद् दीनस्तन्नाशे यस्य दुःस्थितिः।  
तत् सर्वस्वं हरेद् यो वै तमाहुर्ब्रह्मघातकम्॥

सर्वेषामपि दानानां यत् तु दानं विशिष्यते।  
अभोज्यान्नाश्च ये विप्रास्तान् वदस्व सुरोत्तम॥

अन्नमेव प्रशंसन्ति देवा ब्रह्मपुरस्सराः।  
अन्नेन सदृशं दानं न भूतं न भविष्यति॥

अन्नमूर्जस्करं लोके ह्यन्नात् प्राणाः प्रतिष्ठिताः।  
अभोज्यान्नान् मया राजन् वक्ष्यमाणान्‌ निबोध मे॥

दीक्षितस्य कदर्यस्य क्रुद्धस्य निकृतस्य च।  
अभिशप्तस्य षाण्ढस्य पाकभेदकरस्य च॥  
चिकित्सकस्य दूतस्य तथा चोच्छिष्टभोजिनः।  
उग्रान्नं सूतकान्नं च शूद्रोच्छेषणमेव च॥  
द्विषदन्नं न भोक्तव्यं पतितान्नं च यच्छ्रुतम्।

तथा च पिशुनस्यान्नं यज्ञविक्रयिणस्तथा॥  
शैलूषं तन्तुवायान्नं कृतघ्नस्यान्नमेव च।  
अम्बष्ठकनिषादानां रङ्गावतरकस्य च ॥  
सुवर्णकर्तुर्वैणस्य शस्त्रविक्रयिणस्तथा ।  
सूतानां शौण्डिकानां च वैद्यस्य रजकस्य च॥  
स्त्रीजितस्य नृशंसस्य तथा माहिषिकस्य च।  
अनिर्दशानां प्रेतानां गणिकानां तथैव च॥

राजान्नं तेज आदत्ते शूद्रान्नं ब्रह्मवर्चसम्।  
आयुः सुवर्णकारान्नं यशश्चर्मविकृन्तिनः ॥

गणान्नं गणिकान्नं च लोकेभ्यः परिकीर्तितम्।  
पूयं चिकित्सकस्यान्नं शुक्लं तु वृषलीपतेः॥  
विष्टा वार्धुषिकस्यान्नं तस्मात्‌ तत्‌ परिवर्जयेत्।

अमत्यान्नमथैतेषां भुक्त्वा तु त्रियहं क्षियेत्।  
मत्या भुक्त्वा सकृद् वापि प्राजापत्यं चरेद् द्विजः॥

दानानां च फलं यद् वै शृणु पाण्डव तत्त्वतः।  
जलदस्तृप्तिमाप्नोति सुखमक्षय्यमन्नदः ॥

तिलदश्च प्रजामिष्टां दीपदश्चक्षुरुत्तमम् ।  
भूमिदो भूमिमाप्नोति दीर्घमायुर्हिरण्यदः ॥

गृहदोऽग्र्याणि वेश्मानि रूप्यदो रूपमुत्तमम्।  
वासोदश्चन्द्रसालोक्यमश्विसालोक्यमश्वदः ॥

अनडुहः श्रियं जुष्टां गोदो गोलोकमश्नुते।  
यानशय्याप्रदो भार्यामैश्वर्यमभयप्रदः ॥

धान्यदः शाश्वतं सौख्यं ब्रह्मदो ब्रह्मसाम्यताम्।  
सर्वेषामेव दानानां ब्रह्मदानं विशिष्यते॥

हिरण्यभूगवाश्वाजवस्त्रशय्यासनादिषु ।  
योऽर्चितः प्रतिगृह्णाति दद्यादुचितमेव च।  
तावुभौ गच्छतः स्वर्गं नरकं च विपर्यये॥

अनृतं न वदेद् विद्वांस्तपस्तप्त्वा न विस्मयेत्।  
नार्तोऽप्यभिभवेद् विप्रान् न दत्त्वा परिकीर्तयेत्॥

यज्ञोऽनृतेन क्षरति तपः क्षरति विस्मयात्।  
आयुर्विप्रावमानेन दानं तु परिकीर्तनात्॥

एकः प्रजायते जन्तुरेक एव प्रमीयते।  
एकोऽनुभुङ्क्ते सुकृतमेकश्चाप्नोति दुष्कृतम् ॥

मृतं शरीरमुत्सृज्य काष्ठलोष्ठसमं क्षितौ।  
विमुखा बान्धवा यान्ति धर्मस्तमनुवर्तते॥

अनागतानि कार्याणि कर्तुं गणयते मनः।  
शारीरकं समुद्दिश्य स्मयते नूनमन्तकः॥  
तस्माद् धर्मसहायस्तु धर्मं संचिनुयात् सदा।  
धर्मेण हि सहायेन तमस्तरति दुस्तरम्॥

येषां तडागानि बहूदकानि  
सभाश्च कृपाश्च शुभाः प्रपाश्च।  
अन्नप्रदानं मधुरा च वाणी  
यमस्य ते निर्विषया भवन्ति॥