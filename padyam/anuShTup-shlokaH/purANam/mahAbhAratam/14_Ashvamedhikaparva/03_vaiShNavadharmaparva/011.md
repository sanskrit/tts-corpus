+++
title_full = "011 कपिला गौमें देवताओंके निवासस्थानका तथा उसके माहात्म्यका, अयोग्य ब्राह्मणका, नरकमें ले जानेवाले पापोंका तथा स्वर्गमें ले जानेवाले पुण्योंका वर्णन"
title = "०११"

+++


एवं श्रुत्वा परं पुण्यं कपिलादानमुत्तमम्।  
धर्मपुत्रः प्रहृष्टात्मा केशवं पुनरब्रवीत्॥

देवदेवेश कपिला यदा विप्राय दीयते।  
कथं सर्वेषु चाङ्गेषु तस्यास्तिष्ठन्ति देवताः॥

याश्चैताः कपिलाः प्रोक्ता दश चैव त्वया मम।  
तासां कति सुरश्रेष्ठ कपिलाः पुण्यलक्षणाः॥

युधिष्ठिरेणैवमुक्तः केशवः सत्यवाक् तदा।  
गुह्यानां परमं गुह्यं प्रवक्तुमुपचक्रमे॥  
शृणु राजन् पवित्रं वै रहस्यं धर्ममुत्तमम्॥

इदं पठति यः पुण्यं कपिलादानमुत्तमम्।  
प्रातरुत्थाय मद्भक्त्या तस्य पुण्यफलं शृणु॥

मनसा कर्मणा वाचा मतिपूर्वं युधिष्ठिर।  
पापं रात्रिकृतं हन्यादस्याध्यायस्य पाठकः॥

इदमावर्तमानस्तु श्राद्धे यस्तर्पयेद् द्विजान्।  
तस्याप्यमृतमश्नन्ति पितरोऽत्यन्तहर्षिताः ॥

यश्चेदं शृणुयाद् भक्त्या मद्‌गतेनान्तरात्मना।  
तस्य रात्रिकृतं सर्वं पापमाशु प्रणश्यति॥

अतः परं विशेषं तु कपिलानां ब्रवीमि ते।  
यश्चैताः कपिलाः प्रोक्ता दश राजन् मया तव।  
तासां चतस्रः प्रवराः पुण्याः पापविनाशनाः॥

सुवर्णकपिला पुण्यास्तथा रक्ताक्षपिङ्गला ।  
पिङ्गलाक्षी च या गौश्च स्यात्‌ पिङ्गलपिङ्गला॥  
एताश्चतस्रः प्रवराः पवित्राः पापनाशनाः।  
नमस्कृता वा दृष्टा वा घ्नन्ति पापं नरस्य तु॥

यस्यैताः कपिलाः सन्ति गृहे पापप्रणाशनाः।  
तत्र श्रीर्विजयः कीर्तिः स्फीता नित्यं युधिष्ठिर॥

एतासां प्रीतिमायाति क्षीरेण तु वृषध्वजः।  
दध्ना च त्रिदशाः सर्वे घृतेन तु हुताशनः॥

कपिलाया घृतं क्षीरं दधि पायसमेव वा।  
श्रोत्रियेभ्यः सकृद् दत्त्वा नरः पापैः प्रमुच्यते॥

उपवासं तु यः कृत्वाप्यहोरात्रं जितेन्द्रियः।  
कपिलापञ्चगव्यं तु पीत्वा चान्द्रायणात् परम्॥

सौम्ये मुहूर्ते तत् प्राश्य शुद्धात्मा शुद्धमानसः।  
क्रोधानृतविनिर्मुक्तो मद्‌गतेनान्तरात्मना ॥

कपिलापञ्चगव्येन समन्त्रेण पृथक् पृथक्।  
यो मत्प्रतिकृतिं वापि शङ्कराकृतिमेव वा।  
स्नापयेद् विषुवे यस्तु सोऽश्वमेधफलं लभेत्॥

स मुक्तपापः शुद्धात्मा यानेनाम्बरशोभिना।  
मम लोकं व्रजेन्मुक्तो रुद्रलोकमथापि वा॥

तस्मात् तु कपिला देया परत्र हितमिच्छता॥  
यदा च दीयते राजन् कपिला ह्यग्निहोत्रिणे।  
तदा च शृङ्गयोस्तस्या विष्णुरिन्द्रश्च तिष्ठतः।

चन्द्रवज्रधरौ चापि तिष्ठतः शृङ्गमूलयोः।  
शृङ्गमध्ये तथा ब्रह्मा ललाटे गोर्वृषध्वजः॥

कर्णयोरश्विनौ देवौ चक्षुषी शशिभास्करौ।  
दन्तेषु मरुतो देवा जिह्वायां वाक् सरस्वती॥  
रोमकूपेषु मुनयश्चर्मण्येव प्रजापतिः ।  
निःश्वासेषु स्थिता वेदाः सषडङ्गपदक्रमाः॥

नासापुटे स्थिता गन्धाः पुष्पाणि सुरभीणि च।  
अधरे वसवः सर्वे मुखे चाग्निः प्रतिष्ठितः॥

साध्या देवाः स्थिताः कक्षे ग्रीवायां पार्वती स्थिता।  
पृष्ठे च नक्षत्रगणाः ककुद्‌देशे नभःस्थलम्॥  
अपाने सर्वतीर्थानि गोमूत्रे जाह्नवी स्वयम्।  
अष्टैश्वर्यमयी लक्ष्मीर्गेमये वसते सदा॥

नासिकायां सदा देवी ज्येष्ठा वसति भामिनी।  
श्रोणीतटस्थाः पितरो रमा लाङ्‌गूलमाश्रिता॥

पार्श्वयोरुभयोः सर्वे विश्वेदेवाः प्रतिष्ठिताः।  
तिष्ठत्युरसि तासां तु प्रीतः शक्तिधरो गुहः॥

जानुजङ्घोरुदेशेषु पञ्च तिष्ठन्ति वायवः।  
खुरमध्येषु गन्धर्वाः खुराग्रेषु च पन्नगाः॥

चत्वारः सागराः पूर्णास्तस्या एव पयोधराः।  
रतिर्मेधा क्षमा स्वाहा श्रद्धा शान्तिर्धृतिः स्मृतिः।  
कीर्तिर्दीप्तिः क्रिया कान्तिस्तुष्टिः पुष्टिश्च संततिः।  
दिशश्च प्रदिशश्चैव सेवन्ते कपिलां सदा॥

देवाः पितृगणाश्चापि गन्धर्वाप्सरसां गणाः।  
लोका द्वीपार्णवाश्चैव गङ्गद्याः सरितस्तथा॥  
देवाः पितृगणाश्चापि वेदाः साङ्गाः सहाध्वरैः।  
वेदोक्तैर्विविधैर्मन्त्रैः स्तुवन्ति हृषितास्तथा ॥  
विद्याधराश्च ये सिद्धा भूतास्तारागणास्तथा।  
पुष्पवृष्टिं च वर्षन्ति प्रनृत्यन्ति च हर्षिताः॥

ब्रह्मणोत्पादिता देवी वह्निकुण्डान्महाप्रभा ।  
नमस्ते कपिले पुण्ये सर्वदेवैर्नमस्कृते॥  
कपिलेऽथ महासत्त्वे सर्वतीर्थमये शुभे।

अहो रत्नमिदं पुण्यं सर्वदुःखघ्नमुत्तमम्।  
अहो धर्मार्जितं शुद्धमिदमग्र्यं महाधनम्॥  
इत्याकाशस्थितास्ते तु सर्वदेवा जपन्ति च॥

देवदेवेश दैत्यघ्न कालः को हव्यकव्ययोः।  
के तत्र पूजामर्हन्ति वर्जनीयाश्च के द्विजाः॥

दैवं पूर्वाह्णिकं ज्ञेयं पैतृकं चापराह्णिकम्।  
कालहीनं च यद् दानं तद् दानं राजसं विदुः॥

अवघुष्टं च यद् भुक्तमनृतेन च भारत।  
परामृष्टं शुना वापि तद् भागं राक्षसं विदुः॥

यावन्तः पतिता विप्रा जडोन्मत्तादयोऽपि च।  
दैवे च पित्र्ये ते विप्रा राजन्‌ नार्हन्ति सत्क्रियाम्॥

क्लीबः प्लीही च कुष्ठी च राजयक्ष्मान्वितश्च यः।  
अपस्मारी च यश्चापि पित्र्ये नार्हति सत्कृतिम्॥

चिकित्सका देवलका मिथ्यानियमधारिणः ।  
सोमविक्रयिणश्चापि श्राद्धे नार्हन्ति सत्कृतिम्॥

गायका नर्तकाश्चैव प्लवका वादकास्तथा।  
कथका यौधिकाश्चैव श्राद्धे नार्हन्ति सत्कृतिम्॥

अनग्नयश्च ये विप्राः शवनिर्यातकाश्च ये।  
स्तेनाश्चापि विकर्मस्था राजन् नार्हन्ति सत्कृतिम्॥

अपरिज्ञातपूर्वाश्च गणपुत्राश्च ये द्विजाः।  
पुत्रिकापुत्रकाश्चापि श्राद्धे नार्हन्ति सत्कृतिम्॥

रणकर्ता च यो विप्रो यश्च वाणिज्यको द्विजः।  
प्राणिविक्रयवृत्तिश्च श्राद्धे नार्हन्ति सत्कृतिम्॥

चीर्णव्रतगुणैर्युक्ता नित्यं स्वाध्यायतत्पराः ।  
सवित्रीज्ञाः क्रियावन्तस्ते श्राद्धे सत्कृतिक्षमाः॥

श्राद्धस्य ब्राह्मणः कालः प्राप्तं दधि घृतं तथा।  
दर्भाः सुमनसः क्षेत्रं तत्काले श्राद्धदो भवेत्॥

चारित्रनिरता राजन् कृशा ये कृशवृत्तयः।  
तपस्विनश्च ये विप्रास्तथा भैक्षचराश्च ये॥  
अर्थिनः केचिदिच्छन्ति तेषां दत्तं महत् फलम्।

एवं धर्मभृतां श्रेष्ठ ज्ञात्वा सर्वात्मना तदा।  
श्रोत्रियाय दरिद्राय प्रयच्छानुपकारिणे ॥

दानं यत्‌ ते प्रियं किंचिच्छ्रोत्रियाणां च यत् प्रियम्।  
तत् प्रयच्छस्व धर्मज्ञ यदीच्छसि तदक्षयम्॥

निरयं ये च गच्छन्ति तच्छृणुष्व युधिष्ठिर॥

परदारापहर्तारः परदाराभिमर्शकाः ।  
परदारप्रयोक्तारस्ते वै निरयगामिनः ॥

सूचकाः संधिभेत्तारः परद्रव्योपजीविनः ।  
वर्णाश्रमाणां ये बाह्याः पाखण्डाश्चैव पापिनः।  
उपासते च तानेव ते सर्वे नरकालयाः॥

क्षान्तान्‌ दान्तान् कृशान् प्राज्ञान् दीर्घकालं सहोषितान्।  
त्यजन्ति कृतकृत्या ये ते वै निरयगामिनः॥

बालानामपि वृद्धानां श्रान्तानां चापि ये नराः।  
अदत्त्वाश्नन्ति मृष्टान्नं ते वै निरयगामिनः॥

एते पूर्वर्षिभिः प्रोक्ता नरा निरयगामिनः।  
ये स्वर्गं समनुप्राप्तास्तान् शृणुष्व युधिष्ठिर॥

दानेन तपसा चैव सत्येन च दमेन च।  
ये धर्ममनुवर्तन्ते ते नराः स्वर्गगामिनः॥

शुश्रूषयाप्युपाध्यायाच्छ्रुतमादाय पाण्डव ।  
ये प्रतिग्रहनिस्नेहास्ते नराः स्वर्गगामिनः॥

मधुमांसासवेभ्यस्तु निवृत्ता व्रतिनस्तु ये।  
परदारनिवृत्ता ये ते नराः स्वर्गगामिनः॥

मातरं पितरं चैव शुश्रूषन्ति च ये नराः।  
भ्रातॄणामपि सस्नेहास्ते नराः स्वर्गगामिनः॥

ये तु भोजनकाले तु निर्याताश्चातिथिप्रियाः।  
द्वाररोधं न कुर्वन्ति ते नराः स्वर्गगामिनः॥

वैवाहिकं तु कन्यानां दरिद्राणां च ये नराः।  
कारयन्ति च कुर्वन्ति ते नराः स्वर्गगामिनः॥

रसानामथ बीजानामोषधीनां तथैव च।  
दातारः श्रद्धयोपेतास्ते नराः स्वर्गगामिनः॥

क्षेमाक्षेमं च मार्गेषु समानि विषमाणि च।  
अर्थिनां ये च वक्ष्यन्ति ते नराः स्वर्गगामिनः॥

पर्वद्वये चतुर्दश्यामष्टम्यां संध्ययोर्द्वयोः ।  
आर्द्रायां जन्मनक्षत्रे विषुवे श्रवणेऽथवा।  
ये ग्राम्यधर्मविरतास्ते नराः स्वर्गगामिनः॥

हव्यकव्यविधानं च नरकस्वर्गगामिनौ ।  
धर्माधर्मौ च कथितौ किं भूयः श्रोतुमिच्छसि॥