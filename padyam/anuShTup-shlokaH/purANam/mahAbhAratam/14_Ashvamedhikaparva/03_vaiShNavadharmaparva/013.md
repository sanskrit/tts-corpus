+++
title_full = "013 धर्म और शौचके लक्षण, संन्यासी और अतिथिके सत्कारके उपदेश, शिष्टाचार, दानपात्र ब्राह्मण तथा अन्नदानकी प्रशंसा"
title = "०१३"

+++


अनेकान्तं बहुद्वारं धर्ममाहुर्मनीषिणः ।  
किंलक्षणोऽसौ भवति तन्मे ब्रूहि जनार्दन॥

शृणु राजन् समासेन धर्मशौचविधिक्रमम्।  
अहिंसा शौचमक्रोधमानृशंस्यं दमः शमः।  
आर्जवं चैव राजेन्द्र निश्चितं धर्मलक्षणम्॥

ब्रह्मचर्यं तपः क्षान्तिर्मधुमांसस्य वर्जनम्।  
मर्यादायां स्थितिश्चैव शमः शौचस्य लक्षणम्॥

बाल्ये विद्यां निषेवेत यौवने दारसंग्रहम्।  
वार्धके मौनमातिष्ठेत् सर्वदा धर्ममाचरेत्॥

ब्राह्मणान् नावमन्येत गुरून् परिवदेन्न च।  
यतीनामनुकूलः स्यादेष धर्मः सनातनः॥

यतिर्गुरुर्द्विजातीनां वर्णानां ब्राह्मणो गुरुः।  
पतिरेव गुरुः स्त्रीणां सर्वेषां पार्थिवो गुरुः॥

एकदण्डी त्रिदण्डी वा शिखी वा मुण्डितोऽपि वा।

तस्मात् तु यत्नतः पूज्या मद्भक्ता मत्परायणाः।  
मयि संन्यस्तकर्माणः परत्र हितकाङ्क्षिभिः॥

प्रहरेन्न द्विजान् विप्रो गां न हन्यात् कदाचन।  
भ्रूणहत्यासमं चैव उभयं यो निषेवते॥

नाग्निं मुखेनोपधमेन्न च पादौ प्रदापयेत्।  
नाधः कुर्यात्‌ कदाचित्‌ तु न पृष्ठं परितापयेत्॥

श्वचण्डालादिभिः स्पृष्टो नाङ्गमग्नौ प्रतापयेत्।  
सर्वदेवमयो वह्निस्तस्माच्छुद्धः सदा स्मृशेत्॥

प्राप्तमूत्रपुरीषस्तु न स्पृशेद् वह्निमात्मवान्।  
यावत् तु धारयेद् वेगं तावदप्रयतो भवेत्॥

कीदृशाः साधवो विप्रास्तेभ्यो दत्तं महाफलम्।  
कीदृशेभ्यो हि दातव्यं तन्मे ब्रूहि जनार्दन॥

अक्रोधनाः सत्यपरा धर्मनित्या जितेन्द्रियाः।  
तादृशाः साधवो विप्रास्तेभ्यो दत्तं महाफलम्॥

अमानिनः सर्वसहा दृष्टार्था विजितेन्द्रियाः।  
सर्वभूतहिता मैत्रास्तेभ्यो दत्तं महाफलम्॥

अलुब्धाः शुचयो वैद्या ह्रीमन्तः सत्यवादिनः।  
स्वधर्मनिरता ये तु तेभ्यो दत्तं महाफलम्॥

साङ्गांश्च चतुरो वेदान् योऽधीयेत दिने दिने।  
शूद्रान्नं यस्य नो देहे तत् पात्रमृषयो विदुः॥

प्रज्ञाश्रुताभ्यां वृत्तेन शीलेन च समन्वितः।  
तारयेत् तत्कुलं सर्वमेकोऽपीह युधिष्ठिर॥

गामश्वमन्नं वित्तं वा तद्विधे प्रतिपादयेत्।  
निशम्य तु गुणोपेतं ब्राह्मणं साधुसम्मतम्।  
दूरादाहृत्य सत्कृत्य तं प्रयत्नेन पूजयेत्॥

धर्माधर्मविधिस्त्वेवं भीष्मेण सम्प्रभाषितम् ।  
भीष्मवाक्यात् सारभूतं वद धर्मं सुरेश्वर॥

अन्नेन धार्यते सर्वं जगदेतच्चराचरम्।  
अन्नात् प्रभवति प्राणः प्रत्यक्षं नास्ति संशयः॥

कलत्रं पीडयित्वा तु देशो काले च शक्तितः।  
दातव्यं भिक्षवे चान्नमात्मनो भूतिमिच्छता॥

विप्रमध्वपरिश्रान्तं बालं वृद्धमथापि वा।  
अर्चयेद् गुरुवत् प्रीतो गृहस्थो गृहमागतम्॥

क्रोधमुत्पतितं हित्वा सुशीलो वीतमत्सरः।  
अर्चयेदतिथिं प्रीतः परत्र हितभूतये॥

अतिथिं नावमन्येत नानृतां गिरमीरयेत्।  
न पृच्छेद् गोत्रचरणं नाधीतं वा कदाचन॥

चण्डालो वा श्वपाको वा काले यः कश्चिदागतः।  
अन्नेन पूजनीयः स्यात् परत्र हितमिच्छता॥

पिधाय तु गृहद्वारं भुङ्क्ते योऽन्नं प्रहृष्टवान्।  
स्वर्गद्वारपिधानं वै कृतं तेन युधिष्ठिर॥

पितॄन् देवानृषीन् विप्रानतिथींश्च निराश्रयान्।  
यो नरः प्रीणयत्यन्नैस्तस्य पुण्यफलं महत्॥

कृत्वा तु पापं बहुशो यो दद्यादन्नमर्थिने।  
ब्राह्मणाय विशेषेण सर्वपापैः प्रमुच्यते॥

अन्नदः प्राणदो लोके प्राणदः सर्वदो भवेत्।  
तस्मादन्नं विशेषेण दातव्यं भूतिमिच्छता॥

अन्नं ह्यमृतमित्याहुरन्नं प्रजननं स्मृतम्।  
अन्नप्रणाशे सीदन्ति शरीरे पञ्च धातवः॥

बलं बलवतो नश्येदन्नहीनस्य देहिनः।  
तस्मादन्नं विशेषेण श्रद्धयाश्रद्धयापि वा॥

आदत्ते हि रसं सर्वमादित्यः स्वगभस्तिभिः।  
वायुस्तस्मात् समादाय रसं मेघेषु धारयेत्॥

तत् तु मेघगतं भूमौ शक्रो वर्षति तादृशम्।  
तेन दिग्धा भवेद् देवी मही प्रीता च भारत॥

तस्यां सस्यानि रोहन्ति यैर्जीवन्त्यखिलाः प्रजाः।  
मांसमेदोऽस्थिमज्जानां सम्भवस्तेभ्य एव हि॥