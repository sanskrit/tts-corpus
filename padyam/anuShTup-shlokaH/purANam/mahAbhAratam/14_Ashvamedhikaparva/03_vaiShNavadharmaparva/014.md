+++
title_full = "014 भोजनकी विधि, गौओंको घास डालनेका विधान और तिलका माहात्म्य तथा ब्राह्मणके लिये तिल और गन्ना पेरनेका निषेध"
title = "०१४"

+++


अन्नदानफलं श्रुत्वा प्रीतोऽस्मि मधुसूदन।  
भोजनस्य विधिं वक्तुं देवदेव त्वमर्हसि॥

भोजनस्य द्विजातीनां विधानं शृणु पाण्डव।  
स्नातः शुचिः शुचौ देशे निर्जने हुतपावकः॥  
मण्डलं कारयित्वा च चतुरस्रं द्विजोत्तमः।  
क्षत्रियश्चेत् ततो वृत्तं वैश्योऽर्धेन्दुसमाकृतम्॥

आर्द्रपादस्तु भुञ्जीयात् प्राङ्‌मुखश्चासने शुचौ।  
पादाभ्यां धरणीं स्पृष्ट्‌वा पादेनैकेन वा पुनः॥

नैकवासास्तु भुञ्जीयान्न चान्तर्धाय वा द्विजः।  
न भिन्नपात्रे भुञ्जीत पर्णपृष्ठे तथैव च॥

अन्न पूर्वं नमस्कुर्यात् प्रहृष्टेनान्तरात्मना।  
नान्यदालोकयेदन्नान्न जुगुप्सेत तत्परः ॥

जुगुप्सितं च यच्चान्नं राक्षसा एव भुञ्जते।  
पाणिना जलमुद्‌धृत्य कुर्यादन्नं प्रदक्षिणम्॥

पञ्च प्राणाहुतीः कुर्यात्‌ समन्त्रं तु पृथक् पृथक्॥

यथा रसं न जानाति जिह्वा प्राणाहुतौ नृप।  
तथा समाहितः कुर्यात् प्राणाहुतिमतन्द्रितः॥

विदित्वान्नमथान्नादं पञ्च प्राणांश्च पाण्डव।  
यः कुर्यादाहुतीः पञ्च तेनेष्टाः पञ्च वायवः॥

अतोऽन्यथा तु भुञ्जानो ब्राह्मणो ज्ञानदुर्बलः।  
तेनान्नेनासुरान् प्रेतान् राक्षसांस्तर्पयिष्यति ॥

वक्त्रप्रमाणान् पिण्डांश्च ग्रसेदेकैकशः पुनः।  
वक्त्राधिकं तु यत् पिण्डमात्मोच्छिष्टं तदुच्यते॥

पिण्डावशिष्टमन्यच्च वक्त्रान्निस्सृतमेव च ।  
अभोज्यं तद्‌ विजानीयाद् भुक्त्वा चान्द्रायणं चरेत्।

स्वमुच्छिष्टं तु यो भुङ्क्ते यो भुङ्क्ते मुक्तभोजनम्॥  
चान्द्रायणं चरेत् कृच्छ्रं प्राजापत्यमथापि वा।

स्त्रीपात्रभुङ्नरः पापः स्त्रीणामुच्छिष्टभुक्तथा ।  
तया सह च यो भुङ्क्ते स भुङ्क्ते मद्यमेव हि।  
न तस्य निष्कृतिर्दृष्टा मुनिभिस्तत्त्वदर्शिभिः॥

पिबतः पतिते तोये भोजने मखनिस्सृते।  
अभोज्यं तद्‌ विजानीयाद् भुक्त्वा चान्द्रायणं चरेत्॥

पीतशेषं तु तन्नाम न पेयं पाण्डुनन्दन।  
पिबेद् यदि हि तन्मोहाद् द्विजश्चान्द्रायणं चरेत्॥

मौनी वाप्यथवा भूमौ नावलोक्य दिशस्तथा।  
भुञ्जीत विधिवद् विप्रो न चोच्छिष्टं प्रदापयेत्॥

सदा चात्यशनं नाद्यान्नातिहीनं च कर्हिचित्।  
यथान्नेन व्यथा न स्यात् तथा भुञ्जीत नित्यशः॥

केशकीटोपपन्नं च मुखमारुतवीजितम् ।  
अभोज्यं तद्‌ विजानीयाद् भुक्त्वा चान्द्रायणं चरेत्॥

उत्थाय च पुनः स्मृष्टं पादस्पृष्टं च लङ्घितम्।  
अन्नं तद् राक्षसं विद्यात्‌ तस्मात्‌ तत्‌ परिवर्जयेत्॥

यद्युत्तिष्ठत्यनाचान्तो भुक्तवानासनात् ततः ।  
स्नानं सद्यः प्रकुर्वीत सोऽन्यथाप्रयतो भवेत्॥

तृणमुष्टिविधानं च तिलमाहात्म्यमेव च।  
इक्षोः सोमसमुद्‌भूतिं वक्तुमर्हसि मानद॥

पितरो वृषभा ज्ञेया गावो लोकस्य मातरः।  
तासां तु पूजया राजन् पूजिताः पितृदेवताः॥

सभा प्रपा गृहाश्चापि देवतायतनानि च।  
शुद्ध्यन्ति शकृता यासां किं भूतमधिकं ततः॥

ग्रासमुष्टिं परगवे दद्यात् संवत्सरं तु यः।  
अकृत्वा स्वयमाहारं प्राप्तस्तत्‌ सार्वकालिकम्॥

गावो मे मातरः सर्वाः पितरश्चैव गोवृषाः।  
ग्रासमुष्टिं मया दत्तं प्रतिगृह्णीत मातरः॥

इत्युक्त्वानेन मन्त्रेण गायत्र्या वा समाहितः।  
अभिमन्त्र्य ग्रासमुष्टिं तस्य पुण्यफलं शृणु॥

यत् कृतं दुष्कृतं तेन ज्ञानतोऽज्ञानतोऽपि वा।  
तस्य नश्यति तत् सर्वं दुःस्वप्नं च विनश्यति॥

तिलाः पवित्राः पापघ्ना नारायणसमुद्भवाः।  
तिलान् श्राद्धे प्रशंसन्ति दानं चेदमनुत्तमम्॥

तिलान् दद्यात्‌ तिलान्‌ भक्ष्यात्‌ तिलान् प्रातरुपस्पृशेत्।  
तिलं तिलमिति ब्रूयात् तिलाः पापहरा हि ते॥

तिलान् न पीडयेद् विप्रो यन्त्रचक्रे स्वयं नृप।  
पीडयन् हि द्विजो मोहान्नरकं याति रौरवम्॥

इक्षुवंशोद्भवः सोमः सोमवंशोद्‌भवा द्विजाः।  
तस्मान्न पीडयेदिक्षुं यन्त्रचक्रे द्विजोत्तमः॥