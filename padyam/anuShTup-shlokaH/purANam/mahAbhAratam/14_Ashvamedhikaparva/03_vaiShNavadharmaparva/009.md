+++
title_full = "009 पंचमहायज्ञ, विधिवत् स्नान और उसके अंगभूत कर्म, भगवान्\u200cके प्रिय पुष्प तथा भगवद्\u200cभक्तोंका वर्णन"
title = "००९"

+++


पञ्च यज्ञाः कथं देव क्रियन्तेऽत्र द्विजातिभिः।  
तेषां नाम च देवेश वक्तुमर्हस्यशेषतः॥

शृणु पञ्च महायज्ञान् कीर्त्यमानान् युधिष्ठिर।  
यैरेव ब्रह्मसालोक्यं लभ्यते गृहमेधिना॥

ऋभुयज्ञं ब्रह्मयज्ञं भूतयज्ञं च पाण्डव।  
नृयज्ञं पितृयज्ञं च पञ्च यज्ञान् प्रचक्षते॥

तर्पणं ऋभुयज्ञः स्यात् स्वाध्यायो ब्रह्मयज्ञकः।  
भूतयज्ञो बलिर्यज्ञो नृयज्ञोऽतिथिपूजनम् ।  
पितॄनुद्दिश्य यत् कर्म पितृयज्ञः प्रकीर्तितः॥

हुतं चाप्यहुतं चैव तथा प्रहुतमेव च।  
प्राशितं बलिदानं च पाकयज्ञान् प्रचक्षते॥

वैश्वदेवादयो होमा हुतमित्युच्यते बुधैः।  
अहुतं च भवेद् दत्तं प्रहुतं ब्राह्मणाशितम्॥

प्राणाग्निहोत्रहोत्रं च प्राशितं विधिवद् विदुः।  
बलिकर्म च राजेन्द्र पाकयज्ञाः प्रकीर्तिताः॥

केचित् पञ्च महायज्ञान् पाकयज्ञान् प्रचक्षते।  
अपरे ब्रह्मयज्ञादीन् महायज्ञविदो विदुः॥

सर्व एते महायज्ञाः सर्वथा परिकीर्तिताः।  
बुभुक्षितान् ब्राह्मणांस्तु यथाशक्ति न हापयेत्॥

तस्मात् स्नात्वा द्विजो विद्वान् कुर्यादेतान्‌ दिने दिने।  
अतोऽन्यथा तु भुञ्जन् वै प्रायश्चित्ती भवेद् द्विजः॥

देवदेवेश दैत्यघ्न त्वद्भक्तस्य जनार्दन।  
वक्तुमर्हसि देवेश स्नानस्य च विधिं मम॥

शृणु पाण्डव तत् सर्वं पवित्रं पापनाशनम्।  
स्नात्वा येन विधानेन मुच्यन्ते किल्बिषाद् द्विजाः॥

मृदं च गोमयं चैव तिलं दर्भांस्तथैव च।  
पुष्पाण्यपि यथान्यायमादाय तु जलं व्रजेत्॥

नद्यां स्नात्वा न च स्नायादन्यत्र द्विजसत्तमः।  
सति प्रभूते पयसि नाल्पे स्नायात् कदाचन॥

गत्वोदकसमीपं तु शुचौ देशे मनोरमे।  
ततो मृद्‌गोमयादीनि तत्र विप्रो विनिक्षिपेत्॥

बहिः प्रक्षाल्य पादौ च द्विराचम्य प्रयत्नतः।  
प्रदक्षिणं समावृत्य नमस्कुर्यात् तु तज्जलम्॥

सर्वदेवमया ह्यापो मन्मयाः पाण्डुनन्दन।  
तस्मात्‌ तास्तु न हन्तव्यास्त्वद्भिः प्रक्षालयेत्स्थलम्॥

केवलं प्रथमं मज्जेन्नाङ्गानि विमृशेद् बुधः।  
तत् तु तीर्थं समासाद्य कुर्यादाचमनं पुनः॥

गोकर्णाकृतिवत् कृत्वा करं त्रिःप्रपिबेज्जलम्।  
द्विस्तत्परिमृजेद् वक्त्रं पादावभ्युक्ष्य चात्मनः।  
शीर्षण्यं तु ततः प्राणान् सकृदेव तु संस्पृशेत्॥

बाहू द्वौ च ततः स्पृष्ट्‌वा हृदयं नाभिमेव च।  
प्रत्यङ्गमुदकं स्पृष्ट्‌वा मूर्धानं तु पुनः स्पृशेत्॥

आपः पुनन्त्वित्युक्त्वा च पुनराचमनं चरेत्।  
सोङ्कारव्याहृतीर्वापि सदसस्पतिमित्यृचम् ॥

आचम्य मृत्तिकाः पश्चात् त्रिधा कृत्वा समालभेत्।  
ऋचेदं विष्णुरित्यङ्गमुत्तमाधममध्यमम् ।  
आलभ्य वारुणैः सूक्तैर्नमस्कृत्य जलं ततः॥

स्रवन्ती चेत् प्रतिस्रोते प्रत्यर्कं चान्यवारिषु।  
मज्जेदोमित्युदाहृत्य न च विक्षोभयेज्जलम्॥

गोमयं च त्रिधा कृत्वा जले पूर्वं समालभेत्।  
सव्याहृतीकां सप्रणवां गायत्रीं च जपेत् पुनः॥

पुनराचमनं कृत्वा मद्‌गतेनान्तरात्मना ।  
आपो हिष्ठेति तिसृभिर्ऋग्भिः पूतेन वारिणा।  
तथा तरत्समन्दीभिः सिञ्चेच्चतसृभिः क्रमात्॥  
गोसूक्तेनाश्वसूक्तेन शुद्धवर्गेण चात्मनः ।  
वैष्णवैर्वारुणैः सूक्तैः सावित्रैरिन्द्रदैवतैः ॥  
वामदैव्येन चात्मानमन्यैर्मन्मयसामभिः ।  
स्थित्वान्तः सलिले सूक्तं जपेद् वा चाघमर्षणम्॥

सव्याहृतीकां सप्रणवां गायत्रीं वा ततो जपेत्।  
आश्वासमोक्षात् प्रणवं जपेद् वा मामनुस्मरन्॥

उत्प्लुत्य तीर्थमासाद्य धौते शुक्ते च वाससी।  
शुद्धे चाच्छादयेत् कक्षे न कुर्यात् परिपाशके॥

पाशेन बद्‌ध्वा कक्षे यत् कुरुते कर्म वैदिकम्।  
राक्षसा दानवा दैत्यास्तद् विलुम्पन्ति हर्षिताः।  
तस्मात् सर्वप्रयत्नेन कक्ष्यापाशं न धारयेत्॥

ततः प्रक्षाल्य पादौ च हस्तौ चैव मृदा शनैः।  
आचम्य पुनराचामेत् पुनः सावित्रिया द्विजः॥

प्राङ््मुखोदङ््मुखो वापि ध्यायन् वेदान् समाहितः।  
जले जलगतः शुद्धः स्थल एव स्थलस्थितः।  
उभयत्र स्थितस्तस्मादाचामेदात्मशुद्धये ॥

दर्भेषु दर्भपाणिः सन् प्राङ्‌मुखः सुसमाहितः।  
प्राणायामांस्ततः कुर्यान्मद्‌गतेनान्तरात्मना ॥

सहस्रकृत्वः सावित्रीं शतकृत्वस्तु वा जपेत्।  
समाहितो जपेत् तस्मात् सावित्र्या चाभिमन्त्र्य च।  
मन्देहानां विनाशाय रक्षसां विक्षिपेज्जलम्॥

उद्वर्गोऽसीत्यथाचान्तः प्रायश्चित्तजलं क्षिपेत् ॥

अथादाय सुपुष्पाणि तोयमञ्जलिना द्विजः।  
प्रक्षिप्य प्रतिसूर्यं च व्योममुद्रां प्रकल्पयेत्॥

ततो द्वादशकृत्वस्तु सूर्यस्यैकाक्षरं जपेत्।  
ततः षडक्षरादीनि षट्‌कृत्वः परिवर्तयेत्॥

प्रदक्षिणं परामृष्य मुद्रया स्वमुखान्तरे।  
ऊर्ध्वबाहुस्ततो भूत्वा सूर्यमीक्षेत् समाहितः॥  
तन्मण्डलस्थं मां ध्यायेत् तेजोमूर्तिं चतुर्भुजम्।  
उदुत्यं च जपेन्मन्त्रं चित्रं तच्चक्षुरित्यपि॥  
सावित्रीं च यथाशक्ति जप्त्वा सूक्तं च मामकम्।  
मन्मयानि च सामानि पुरुषव्रतमेव च॥

ततश्चालोकयेदर्कं हंसः शुचिषदित्यपि ।  
प्रदक्षिणं समावृत्य नमस्कृत्य दिवाकरम्॥

ततस्तु तर्पयेदद्भिर्ब्रह्माणं मां च शङ्करम्।  
प्रजापतिं च देवांश्च तथा देवमुनीनपि॥  
साङ्गानपि तथा वेदानितिहासान् क्रतूनपि।  
पुराणानि च सर्वाणि कुलान्यप्सप्सरसां तथा॥  
ऋतून् संवत्सरं चैव कलाकाष्ठात्मकं तथा।  
भूतग्रामांश्च भूतानि सरितः सागरांस्तथा।  
शैलान् छैलस्थितान् देवानौषधीः सवनस्पतीः॥  
तर्पयेदुपवीती च प्रत्येकं तृप्यतामिति।  
अन्वारभ्य च सव्येन पाणिना दक्षिणेन तु॥

निवीती तर्पयेद् विद्वानृषीन् मन्त्रकृतस्तथा।  
मरीच्यादीनृषींश्चैव नारदाद्यान् समाहितः ॥

प्राचीनावीत्यथैतांस्तु तर्पयेद् देवताः पितॄन्।  
ततस्तु कव्यवाडग्निं सोमं वैवस्वतं तथा॥  
ततश्चार्यमणं चापि ह्यग्निष्वात्तांस्तथैव च।  
सोमपांश्चैव दर्भेषु सतिलैरेव वारिभिः।  
तृप्यतामिति पश्चात् तु स पितॄंस्तर्पयेत् ततः॥

पितॄन् पितामहांश्चैव तथैव प्रपितामहान्।  
पितामहीस्तथा चापि तथैव प्रपितामहीः॥  
मातरं चात्मनश्चैव गुरुमाचार्यमेव च।  
पितृमातृस्वसारौ च तथा मातामहीमपि॥  
उपाध्यायान् सखीन् बन्धून्‌ शिष्यर्त्विग्‌ज्ञातिबान्धवान्।  
प्रमीताननृशंस्यार्थं तर्पयेत् तानमत्सरः ॥

तर्पयित्वा तथाऽऽचम्य स्नानवस्त्रं प्रपीडयेत्।  
वृत्तिं भृत्यजनस्याहुः स्नानं पानं च तद्विदः।  
अतर्पयित्वा तान् पूर्वं स्नानवस्त्रं न पीडयेत्।  
पीडयेच्च पुरा मोहाद् देवाः सर्षिगणास्तथा॥

तर्पयित्वा तथाऽऽचम्य स्नानवस्त्रं निपीडयेत्।  
पितरस्तु निराशास्ते शप्त्वा यान्ति यथागतम्॥

प्रक्षाल्य तु मृदा पादावाचम्य प्रयतः पुनः।  
दर्भेषु दर्भपाणिः सन् स्वाध्यायं तु समारभेत्॥

वेदमादौ समारभ्य ततो पर्युपरि क्रमात्।  
यदधीतेऽन्वहं शक्त्या तत् स्वाध्यायं प्रचक्षते॥

ऋचो वापि यजुर्वापि सामगायमथापि च।  
इतिहासपुराणानि यथाशक्ति न हापयेत्॥

उत्थाय तु नमस्कृत्य दिशो दिग्देवता अपि।  
ब्रह्माणं च ततश्चाग्निं पृथिवीमोषधीस्तथा॥  
वाचं वाचस्पतिं चैव मां चैव सरितस्तथा।  
नमस्कृत्य तथाद्भिस्तु प्रणवादि च पूर्ववत्॥  
ततो नमोऽद्भ्य इत्युक्त्वा नमस्कुर्यात्‌ तु तज्जलम्।

घृणिः सूर्यस्तथाऽऽदित्यस्तं प्रणम्य स्वमूर्धनि॥  
ततस्त्वालोकयन्नर्कं प्रणवेन समाहितः ।  
ततो मामर्चयेत् पुष्पैर्मत्प्रियैरेव नित्यशः॥

त्वत्प्रियाणि प्रसूनानि त्वदधिष्ठानि माधव।  
सर्वाण्याचक्ष्व देवेश त्वद्भक्तस्य ममाच्युत॥

शृणुष्वावहितो राजन् पुष्पाणि प्रियकृन्ति मे।  
कुमुदं करवीरं च चणकं चम्पकं तथा॥  
मल्लिकाजातिपुष्पं च नन्द्यावर्तं च नन्दिकम्।  
पलाशपुष्पपत्राणि दूर्वाभृङ्गकमेव च ॥  
वनमाला च राजेन्द्र मत्प्रियाणि विशेषतः।

सर्वेषामपि पुष्पाणां सहस्रगुणमुत्पलम् ॥  
तस्मात्‌ पद्मं तथा राजन् पद्मात्‌ तु शतपत्रकम्।  
तस्मात् सहस्रपत्रं तु पुण्डरीकं ततः परम्॥  
पुण्डरीकसहस्रात् तु तुलसी गुणतोऽधिका।

वकपुष्पं ततस्तस्मात् सौवर्णं तु ततोऽधिकम्।  
सौवर्णात् तु प्रसूनाच्च मत्प्रियं नास्ति पाण्डव॥

पुष्पाभावे तुलस्यास्तु पत्रैर्मामर्चयेत् पुनः।  
पत्रालाभे तु शाखाभिः शाखालाभे शिफालवैः॥  
शिफाभावे मृदा तत्र भक्तिमानर्चयेत माम्।

वर्जनीयानि पुष्पाणि शृणु राजन् समाहितः॥  
किंकिणीं मुनिपुष्पं च धुर्धूरं पाटलं तथा॥  
तथातिमुक्तकं चैव पुन्नागं नक्तमालिकम्।  
यौधिकं क्षीरिकापुष्पं निर्गुण्डी लांगुली जपाः॥  
कर्णिकारं तथाशोकं शाल्मलीपुष्पमेव च।  
ककुभाः कोविदाराश्च वैभीतकमथापि च॥  
कुरण्टकप्रसूनं च कल्पकं कालकं तथा।  
अङ्कोलं गिरिकर्णी च नीलान्येव च सर्वशः।  
एकपर्णानि चान्यानि सर्वाण्येव विवर्जयेत्॥

अर्कपुष्पाणि वर्ज्यानि अर्कपत्रस्थितानि च।  
व्याधृताः पिचुमन्दानि सर्वाण्येव विवर्जयेत्॥

अन्यैस्तु शुक्लपत्रैस्तु गन्धवद्भिर्नराधिप ।  
अवर्ज्यैस्तैर्यथालाभं मद्भक्तो मां समर्चयेत्॥

कथं त्वमर्चनीयोऽसि मूर्तयः कीदृशास्तु ते।  
वैखानसाः कथं ब्रूयुः कथं वा पाञ्चरात्रिकाः॥

शृणु पाण्डव तत्सर्वमर्चनाक्रममात्मनः ।  
स्थण्डिले पद्मकं कृत्वा चाष्टपत्रं सकर्णिकम्॥  
अष्टाक्षरविधानेन ह्यथवा द्वादशाक्षरैः ।  
वैदिकैरथ मन्त्रैश्च मम सूक्तेन वा पुनः॥  
स्थापितं मां ततस्तस्मिन्नर्चयित्वा विचक्षणः।  
पुरुषं च ततः सत्यमच्युतं च युधिष्ठिर॥

अनिरुद्धं च मां प्राहुर्वैखानसविदो जनाः।  
अन्ये त्वेवं विजानन्ति मां राजन् पाञ्चरात्रिकाः॥  
वासुदेवं च राजेन्द्र सङ्कर्षणमथापि वा।  
प्रद्युम्नं चानिरुद्धं च चतुर्मूर्तिं प्रवक्ष्यते॥

एताश्चान्याश्च राजेन्द्र संज्ञाभेदेन मूर्त्तयः।  
विद्ध्यनर्थान्तरा एव मामेवं चार्चयेद् बुधः॥

त्वद्भक्ताः कीदृशा देव कानि तेषां व्रतानि च।  
एतत् कथय देवेश त्वद्भक्तस्य ममाच्युत॥

अनन्यदेवताभक्ता ये मद्भक्तजनप्रियाः ।  
मामेव शरणं प्राप्ता मद्भक्तास्ते प्रकीर्तिताः॥

स्वर्ग्याण्यपि यशस्यानि मत्प्रियाणि विशेषतः।  
मद्भक्तः पाण्डवश्रेष्ठ व्रतानीमानि धारयेत्॥

नान्यदाच्छादयेद् वस्त्रं मद्भक्तो जलतारणे।  
स्वस्थस्तु न दिवा स्वप्येन्मधुमांसानि वर्जयेत्॥

प्रदक्षिणं व्रजेद् विप्रान् गामश्वत्थं हुताशनम्।  
न धावेत् पतिते वर्षे नाग्रभिक्षां च लोपयेत्॥

प्रत्यक्षलवणं नाद्यात् सौभाञ्जनकरञ्जनौ ।  
ग्रासमुष्टिं गवे दद्याद् धान्याम्लं चैव वर्जयेत्॥

तथा पर्युषितं चापि पक्वं परगृहागतम्।  
अनिवेदितं च यद् द्रव्यं तत् प्रयत्नेन वर्जयेत्॥

विभीतककरञ्जानां छायां दूरे विवर्जयेत्।  
विप्रदेवपरीवादान् न वदेत् पीडितोऽपि सन्॥

उदिते सवितर्याप्य क्रियायुक्तस्य धीमतः।  
चतुर्वेदविदश्चापि देहे षड् वृषलाः स्मृताः॥

क्षत्रियाः सप्त विज्ञेया वैश्यास्त्वष्टौ प्रकीर्तिताः।  
नियताः पाण्डवश्रेष्ठ शूद्राणामेकविंशतिः ॥

कामः क्रोधश्च लोभश्च मोहश्च मद एव च।  
महामोहश्च इत्येते देहे षड् वृषलाः स्मृताः॥

गर्वः स्तम्भो ह्यहंकार ईर्ष्या च द्रोह एव च।  
पारुष्यं क्रूरता चैव सप्तैते क्षत्रियाः स्मृताः॥

तीक्ष्णतानिकृतिर्माया शाठ्यं दम्भो ह्यनार्जवम्।  
पैशुन्यमनृतं चैव वैश्यास्त्वष्टौ प्रकीर्तिताः॥

तृष्णा बुभुक्षा निद्रा च ह्यालस्यं चाघृणादयः।  
आधिश्चापि विषादश्च प्रमादो हीनसत्त्वता॥  
भयं विक्लवता जाड्यं पापकं मन्युरेव च।  
आशा चाश्रद्दधानत्वमनवस्थाप्ययन्त्रणम् ॥  
आशौचं मलिनत्वं च शूद्रा ह्येते प्रकीर्तिताः।  
यस्मिन्नेते न दृश्यन्ते स वै ब्राह्मण उच्यते॥

तस्मात् तु सात्त्विको भूत्वा शुचिः क्रोधविवर्जितः।  
मामर्चयेत् तु सततं मत्प्रियत्वं यदीच्छति॥

अलोलजिह्वः समुपस्थितो धृतिं  
निधाय चक्षुर्युगमात्रमेव तत् ।  
मनश्च वाचं च निगृह्य चञ्चलं  
भयान्निवृत्तो मम भक्त उच्यते॥

ईदृशाध्यात्मिनो ये तु ब्राह्मणा नियतेन्द्रियाः।  
तेषां श्राद्धेषु तृप्यन्ति तेन तृप्ताः पितामहाः॥

धर्मो जयति नाधर्मः सत्यं जयति नानृतम्।  
क्षमा जयति न क्रोधः क्षमावान् ब्राह्मणो भवेत्॥

[^१]:. ॐ आपः पुनन्तु पृथिवीं पृथिवी पूता पुनातु माम्। पुनन्तु ब्रह्मणस्पतिर्ब्रह्मपूता पुनातु माम्॥यदुच्छिष्टमभोज्यं च यद्वा दुश्चरितं मम। सर्वं पुनन्तु मामापोऽसतां च प्रतिग्रह्ँस्वाहा॥[[(तै० आ० प्र० १०।२३)]]  
[^२]:. सदसस्पतिमद्‌भुतम्प्रियमिन्द्रस्य काम्यम् । सनिम्मेधा मयासिष्ँस्वाहा ॥[[(यजु० अ० ३२ मं० १३)]]  
[^३]:. ॐ इदं विष्णुर्विचक्रमे त्रेधा निदधे पदम्। समूढमस्यपा्ँसुरे स्वाहा॥[[(यजु० अ० ५ मं १५)]]  
[^१]:. ॐआपो हि ष्ठा मयोभुवः। ॐ ता न ऊर्जे दधातन। ॐ महे रणाय चक्षसे। ॐ यो वः शिवतमो रसः। ॐ तस्य भाजयतेह नः। ॐ उशतीरिव मातरः। ॐ तस्मा अरंगमाम वः। ॐ यस्य क्षयाय जिन्वथ। ॐ आपो जनयथा च नः।[[(यजु० ११ मं० ५०—५२)]]  
[^२]:. ॐ ऋतञ्च सत्यञ्चाभीद्धात्तपसोऽध्यजायत। ततो रात्र्यजायत ततः समुद्रो अर्णवः। समुद्रादर्णवादधिसंवत्सरो अजायत। अहोरात्राणि विदधद्विश्वस्य मिषतो वशी। सूर्याचन्द्रमसौ धाता यथापूर्वमकल्पयत्। दिवञ्च पृथिवीञ्चान्तरिक्षमथो स्वः॥[[(ऋ० अ० ८अ० ८व० ४८)]]