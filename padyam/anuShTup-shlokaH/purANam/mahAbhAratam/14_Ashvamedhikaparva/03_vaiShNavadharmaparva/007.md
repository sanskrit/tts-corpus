+++
title_full = "007 भूमिदान, तिलदान और उत्तम ब्राह्मणकी महिमा"
title = "००७"

+++


अतः परं प्रवक्ष्यामि भूमिदानमनुत्तमम्॥  
यः प्रयच्छति विप्राय भूमिं रम्यां सदक्षिणाम्।  
श्रोत्रियाय दरिद्राय साग्निहोत्राय पाण्डव॥  
स सर्वकामतृप्तात्मा सर्वरत्नविभूषितः ।  
सर्वपापविनिर्मुक्तो दीप्यमानोऽर्कवत् तदा ॥

बालसूर्यप्रकाशेन विचित्रध्वजशोभिना ।  
याति यानेन दिव्येन मम लोकं महायशाः॥

न हि भूमिप्रदानाद् वै दानमन्यद् विशिष्यते।  
न चापि भूमिहरणात् पापमन्यद् विशिष्यते॥

दानान्यन्यानि हीयन्ते कालेन कुरुपुङ्गव।  
भूमिदानस्य पुण्यस्य क्षयो नैवोपपद्यते॥

सुवर्णमणिरत्नानि धनानि च वसूनि च।  
सर्वदानानि वै राजन् ददाति वसुधां ददत्॥

सागरान् सरितः शैलान् समानि विषमाणि च।  
सर्वगन्धरसांश्चैव ददाति वसुधां ददत्॥

ओषधीः फलसम्पन्ना नानापुष्पसमन्विताः ।  
कमलोत्पलषण्डांश्च ददाति वसुधां ददत्॥

अग्निष्टोमादिभिर्यज्ञैर्ये यजन्ते सदक्षिणैः ।  
न तत् फलं लभन्ते ते भूमिदानस्य यत् फलम्॥

सस्यपूर्णां महीं यस्तु श्रोत्रियाय प्रयच्छति।  
पितरस्तस्य तृप्यन्ति यावदाभूतसम्प्लवम् ॥

मम रुद्रस्य सवितुस्त्रिदशानां तथैव च।  
प्रीतये विद्धि राजेन्द्र भूमिर्दत्ता द्विजाय वै॥

तेन पुण्येन पूतात्मा दाता भूमेर्युधिष्ठिर।  
मम सालोक्यमाप्नोति नात्र कार्या विचारणा॥

यत्किंचित् कुरुते पापं पुरुषो वृत्तिकर्शितः।  
स च गोकर्णमात्रेण भूमिदानेन शुद्ध्यति॥

मासोपवासे यत् पुण्यं कृच्छ्रे चान्द्रायणेऽपि च।  
भूमिगोकर्णमात्रेण तत् पुण्यं तु विधीयते॥

सर्वतीर्थाभिषेके च यत् पुण्यं समुदाहृतम्।  
भूमिगोकर्णमात्रेण तत् पुण्यं तु विधीयते॥

देवदेव नमस्तेऽस्तु वासुदेव सुरेश्वर।  
गोकर्णस्य प्रमाणं वै वक्तुमर्हसि तत्त्वतः॥

शृणु गोकर्णमात्रस्य प्रमाणं पाण्डुनन्दन।  
त्रिंशद््‌दण्डप्रमाणेन प्रमितं सर्वतो दिशम्॥  
प्रत्यक् प्रागपि राजेन्द्र तत् तथा दक्षिणोत्तरम्।  
गोकर्णं तद्विदः प्राहुः प्रमाणं धरणेर्नृप॥

सवृषं गोशतं यत्र सुख तिष्ठत्ययन्त्रितम्।  
सवत्सं कुरुशार्दूल तच्च गोकर्णमुच्यते॥

किंकरा मृत्युदण्डाश्च कुम्भीपाकाश्च दारुणाः।  
घोराश्च वारुणाः पाशा नोपसर्पन्ति भूमिदम्॥  
निरया रौरवाद्याश्च तथा वैतरणी नदी।  
तीव्राश्च यातनाः कष्टा नोपसर्पन्ति भूमिदम्॥

चित्रगुप्तः कलिः कालः कृतान्तो मृत्युरेव च।  
यमश्च भगवान् साक्षात् पूजयन्ति महीप्रदम्॥

रुद्रः प्रजापतिः शक्रः सुरा ऋषिगणास्तथा।  
अहं च प्रीतिमान् राजन् पूजयामो महीप्रदम्॥

कृशभृत्यस्य कृशगोः कृशाश्वस्य कृतातिथेः।  
भूमिर्देया नरश्रेष्ठ स निधिः पारलौकिकः॥

सीदमानकुटुम्बाय श्रोत्रियायाग्निहोत्रिणे ।  
व्रतस्थाय दरिद्राय भूमिर्देया नराधिप॥

यथा हि धात्री क्षीरेण पुत्रं वर्धयति स्वयम्।  
दातारमनुगृह्णाति दत्ता ह्येवं वसुन्धरा॥

यथा बिभर्ति गौर्वत्सं सृजन्ती क्षीरमात्मनः।  
तथा सर्वगुणोपेता भूमिर्वहति भूमिदम्॥

यथा बीजानि रोहन्ति जलसिक्तानि भूपते।  
तथा कामाः प्ररोहन्ति भूमिदस्य दिने दिने॥

यथा तेजस्तु सूर्यस्य तमः सर्वं व्यपोहति।  
तथा पापं नरस्येह भूमिदानं व्यपोहति॥

आश्रुत्य भूमिदानं तु दत्त्वा यो वा हरेत् पुनः।  
स बद्धो वारुणैः पाशैः क्षिप्यते पूयशोणिते॥

स्वदत्तां परदत्तां वा यो हरेत वसुन्धराम्।  
न तस्य नरकाद्‌ घोराद् विद्यते निष्कृतिः क्वचित्॥

दत्त्वा भूमिं द्विजेन्द्राणां यस्तामेवोपजीवति।  
स मूढो याति दुष्टात्मा नरकानेकविंशतिम्।  
नरकेभ्यो विनिर्मुक्तः शुनां योनिं स गच्छति॥

हलकृष्टा मही देया सबीजा सस्यमालिनी।  
अथवा सोदका देया दरिद्राय द्विजातये॥

एवं दत्ता मही राजन् प्रहृष्टेनान्तरात्मना।  
सर्वान् कामानवाप्नोति मनसा चिन्तितानि च॥

बहुभिर्वसुधा दत्ता दीयते च नराधिपैः।  
यस्य यस्य यदा भूमिस्तस्य तस्य तदा फलम्॥

यश्च रूप्यं प्रयच्छेद् वै दरिद्राय द्विजातये।  
कृशवृत्तेः कृशगवे स मुक्तः सर्वकिल्बिषैः॥  
पूर्णचन्द्रप्रकाशेन विमानेन विराजता ।  
कामरूपी यथाकामं स्वर्गलोके महीयते॥

ततोऽवतीर्णः कालेन लोके चास्मिन्‌ महायशाः।  
सर्वलोकार्चितः श्रीमान् राजा भवति वीर्यवान्॥

तिलपर्वतकं यस्तु श्रोत्रियाय प्रयच्छति।  
विशेषेण दरिद्राय तस्यापि शृणु यत् फलम्॥

पुण्यं वृषायुतोत्सर्गे यत् प्रोक्तं पाण्डुनन्दन।  
तत् पुण्यं समनुप्राप्य तत्क्षणाद् विरजा भवेत्॥

यथा त्वचं भुजङ्गो वै त्यक्त्वा शुद्धतनुर्भवेत्।  
तथा तिलप्रदानाद् वै पापं त्यक्त्वा विशुद्ध्यति॥

तिलषण्डं प्रयुञ्चानो जाम्बूनदविभूषितम् ।  
विमानं दिव्यमारूढः पितृलोके महीयते॥

षष्टिं वर्षसहस्राणि कामरूपी महायशाः।  
तिलप्रदाता रमते पितृलोके यथासुखम्॥

तिलं गावः सुवर्णं चाप्यन्नं कन्या वसुन्धरा।  
तारयन्तीह दत्तानि ब्राह्मणेभ्यो महाभुज॥

ब्राह्मणं वृत्तसम्पन्नमाहिताग्निमलोलुपम् ।  
तर्पयेद् विधिवद् राजन् स निधिः पारलौकिकः॥

आहिताग्निं दरिद्रं च श्रोत्रियं च जितेन्द्रियम्।  
शूद्रान्नवर्जितं चैव द्विजं यत्नेन पूजयेत्॥

आहिताग्निः सदा पात्रमग्निहोत्री च वेदवित्।  
पात्राणामपि तत्पात्रं शूद्रान्नं यस्य नोदरे॥

यच्च वेदमयं पात्रं यच्च पात्रं तपोमयम्।  
असंकीर्णं च यत् पात्रं तत् पात्रं तारयिष्यति॥

नित्यस्वाध्यायनिरतास्त्वसंकीर्णेन्द्रियाश्च ये ।  
पञ्चयज्ञपरा नित्यं पूजितास्तारयन्ति ते॥

ये क्षान्तिदान्ताः श्रुतिपूर्णकर्णा  
जितेन्द्रियाः प्राणिवधे निवृत्ताः ।  
प्रतिग्रहे संकुचिता गृहस्था-  
स्ते ब्राह्मणास्तारयितुं समर्थाः ॥

नित्योदकी नित्ययज्ञोपवीती  
नित्यस्वाध्यायी बृषलान्नवर्जी ।  
ऋतौ गच्छन् विधिवच्चापि जुह्वत्  
स ब्राह्मणस्तारयितुं समर्थः ॥

ब्राह्मणो यस्तु मद्भक्तो मद्रागी मत्परायणः।  
मयि संन्यस्तकर्मा च स विप्रस्तारयेद् ध्रुवम्॥

द्वादशाक्षरतत्त्वज्ञश्चतुर्व्यूहविभागवित् ।  
अच्छिद्रपञ्चकालज्ञः स विप्रस्तारयिष्यति ॥