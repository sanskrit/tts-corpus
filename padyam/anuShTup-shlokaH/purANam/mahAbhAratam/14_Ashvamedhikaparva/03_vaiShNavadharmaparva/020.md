+++
title_full = "020 उत्तम और अधम ब्राह्मणोंके लक्षण, भक्त, गौ और पीपलकी महिमा"
title = "०२०"

+++


कीदृशा ब्राह्मणाः पुण्या भावशुद्धाः सुरेश्वर।  
यत्कर्म सफलं नेति कथयस्व ममानघ॥

शृणु पाण्डव तत् सर्वं ब्राह्मणानां यथाक्रमम्।  
सफलं निष्फलं चैव तेषां कर्म ब्रवीमि ते॥

त्रिदण्डधारणं मौनं जटाधारणमुण्डनम् ।  
वल्कलाजिनसंवासो ब्रह्मचर्याभिषेचनम् ॥  
अग्निहोत्रं गृहे वासः स्वाध्यायं दारसत्क्रिया।  
सर्वाण्येतानि वै मिथ्या यदि भावो न निर्मलः॥

क्षान्तं दान्तं जितक्रोधं जितात्मानं जितेन्द्रियम्।  
तमग्र्यं ब्राह्मणं मन्ये शेषाः शूद्रा इति स्मृताः॥

अग्निहोत्रव्रतपरान् स्वाध्यायनिरतान् शुचीन् ।  
उपवासरतान् दान्तांस्तान् देवा ब्राह्मणा विदुः॥  
न जात्या पूजितो राजन्‌ गुणाः कल्याणकारणाः।

मनश्शौचं कर्मशौचं कुलशौचं च भारत।  
शरीरशौचं वाक्छौचं शौचं पञ्चविधं स्मृतम्॥

पञ्चस्वेतेषु शौचेषु हृदि शौचं विशिष्यते।  
हृदयस्य च शौचेन स्वर्गं गच्छन्ति मानवाः॥

अग्निहोत्रपरिभ्रष्टः प्रसक्तः क्रयविक्रयैः ।  
वर्णसंकरकर्ता च ब्राह्मणो वृषलैः समः॥

यस्य वेदश्रुतिर्नष्टा कर्षकश्चापि यो द्विजः।  
विकर्मसेवी कौन्तेय स वै वृषल उच्यते॥

वृषो हि धर्मो विज्ञेयस्तस्य यः कुरुते लयम्।  
वृषलं तं विदुर्देवा निकृष्टं श्वपचादपि॥

स्तुतिभिर्ब्रह्मगीताभिर्यः शूद्रं स्तौति मानवः।  
न तु मां स्तौति पापात्मा स तु चण्डालतः समः॥

श्वदृतौ तु यथा क्षीरं ब्रह्म वै वृषले तथा।  
दुष्टतामेति तत् सर्वं शुना लीढं हविर्यथा॥

अङ्गानि वेदाश्चत्वारो मीमांसा न्यायविस्तरः।  
धर्मशास्त्रं पुराणं च विद्या ह्येताश्चतुर्दश॥

यान्युक्तानि मया सम्यग् विद्यास्थानानि भारत।  
उत्पन्नानि पवित्राणि भुवनार्थं तथैव च॥  
तस्मात् तानि न शूद्रस्य स्पृष्टव्यानि युधिष्ठिर।  
सर्वं च शूद्रसंस्पृष्टमपवित्रं न संशयः॥

लोके त्रीण्यपवित्राणि पञ्चामेध्यानि भारत।  
श्वा च शूद्रःश्वपाकश्च अपवित्राणि पाण्डव॥

गायकः कुक्कुटो यूपो ह्युदक्या वृषलीपतिः।  
पञ्चैते स्युरमेध्याश्च स्प्रष्टव्या न कदाचन।  
स्पृष्ट्वैतानष्ट वै विप्रः सचैलो जलमाविशेत्॥

मद्भक्तान् शूद्रसामान्यादवमन्यन्ति ये नराः।  
नरकेष्वेव तिष्ठन्ति वर्षकोटिं नराधमाः॥

चण्डालमपि मद्भक्तं नावमन्येत बुद्धिमान्।  
अवमानात् पतन्त्येव नरके रौरवे नराः॥

मम भक्तस्य भक्तेषु प्रीतिरभ्यधिका मम।  
तस्मान्मद्‌भक्तभक्ताश्च पूजनीया विशेषतः ॥

कीटपक्षिमृगाणां च मयि संन्यस्यचेतसाम्।  
ऊर्ध्वामेव गतिं विद्धि किं पुनर्ज्ञानिनां नृणाम्॥

पत्रं वाप्यथवा पुष्पं फलं वाप्यप एव वा।  
ददाति मम शूद्रो यच्छिरसा धारयामि तत्॥

वेदोक्तेनैव मार्गेण सर्वभूतहृदि स्थितम्।  
मामर्चयन्ति ये विप्रा मत्सायुज्यं व्रजन्ति ते॥

मद्‌भक्तानां हितायैव प्रादुर्भावः कृतो मया।  
प्रादुर्भावकृता काचिदर्चनीया युधिष्ठिर ॥

आसामन्यतमां मूर्तिं यो मद्‌भक्त्या समर्चति।  
तेनैव परितुष्टोऽहं भविष्यामि न संशयः॥

मृदा च मणिरत्नैश्च ताम्रेण रजतेन च।  
कृत्वा प्रतिकृतिं कुर्यादर्चनां काञ्चनेन वा।  
पुण्यं दशगुणं विद्यादेतेषामुत्तरोत्तरम् ॥

जयकामो भवेद् राजा विद्याकामो द्विजोत्तमः।  
वैश्यो वा धनकामस्तु शूद्रः सुखफलप्रियः।  
सर्वकामाः स्त्रियो वापि सर्वान् कामानवाप्नुयुः॥

कीदृशानां तु शूद्राणां नानुगृह्णासि चार्चनम्।  
उद्वेगस्तव कस्माद्धि तन्मे ब्रूहि सुरेश्वर॥

अव्रतेनाप्यभक्तेन स्पृष्टां शूद्रेण चार्चनाम्।  
तां वर्जयामि राजेन्द्र श्वपाकविहितामिव॥

नन्वहं शङ्करश्चापि गावो विप्रास्तथैव च।  
अश्वत्थोऽमररूपं हि त्रयमेतद् युधिष्ठिर॥  
एतत्त्रयं हि मद्भक्तो नावमन्येत कर्हिचित्।

अश्वत्थो ब्राह्मणा गावो मन्मयास्तारयन्ति हि।  
तस्मादेतत् प्रयत्नेन त्रयं पूजय पाण्डव॥