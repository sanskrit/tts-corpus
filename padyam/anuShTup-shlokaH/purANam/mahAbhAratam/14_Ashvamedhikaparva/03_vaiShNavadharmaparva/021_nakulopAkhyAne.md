+++
title_full = "021 भगवान्\u200cके उपदेशका उपसंहार और द्वारकागमन"
title = "०२१ नकुलोपाख्याने"

+++


देशान्तरगते विप्रे संयुक्ते कालधर्मणा।  
शरीरनाशे सम्प्राप्ते कथं प्रेतत्वकल्पना॥

श्रूयतामाहिताग्नेस्तु तथाभूतस्य संस्क्रिया ।  
पालाशवृन्दैः प्रतिमा कर्तव्या कल्पचोदिता॥

त्रीणि षष्टिशतान्याहुरस्थीन्यस्य युधिष्ठिर ।  
तेषां विकल्पना कार्या यथाशास्त्रं विनिश्चितम्॥

विशेषतीर्थं सर्वेषामशक्तानामनुग्रहात् ।  
भक्तानां तारणार्थं तु वक्तुमर्हसि धर्मतः॥

पावनं सर्वतीर्थानां सत्यं गायन्ति सामगाः।  
सत्यस्य वचनं तीर्थमहिंसा तीर्थमुच्यते॥

तपस्तीर्थं दया तीर्थं शीलं तीर्थं युधिष्ठिर।  
अल्पसंतोषकं तीर्थं नारी तीर्थं पतिव्रता॥

संतुष्टो ब्राह्मणस्तीर्थं ज्ञानं वा तीर्थमुच्यते।  
मद्भक्ताः सततं तीर्थं शङ्करस्य विशेषतः॥

यतयस्तीर्थमित्येवं विद्वांसस्तीर्थमुच्यते ।  
शरण्यपुरुषस्तीर्थमभयं तीर्थमुच्यते ॥

त्रैलोक्येऽस्मिन्‌ निरुद्विग्नो न बिभेमि कुतश्चन।  
न दिवा यदि वा रात्रावुद्वेगः शूद्रलङ्घनात्॥

न भयं देवदैत्येभ्यो रक्षोभ्यश्चैव मे नृप।  
शूद्रवक्त्राच्च्युतं ब्रह्म भयं तु मम सर्वदा॥

तस्मात् सप्रणवं शूद्रो मन्नामापि न कीर्तयेत्।  
प्रणवं हि परं लोके ब्रह्म ब्रह्मविदो विदुः॥

द्विजशुश्रूषणं धर्मः शूद्राणां भक्तितो मयि।

द्विजशुश्रूषया शूद्रः परं श्रेयोऽधिगच्छति।  
द्विजशुश्रूषणादन्यन्नास्ति शूद्रस्य निष्कृतिः ॥

सृष्ट्वा पितामहः शूद्रमभिभूतं तु तामसैः।  
द्विजशुश्रूषणं धर्मं शूद्राणां तु प्रयुक्तवान्।  
नश्यन्ति तामसा भावाः शूद्रस्य द्विजभक्तितः॥

पत्रं पुष्पं फलं तोयं यो मे भक्त्या प्रयच्छति।  
तदहं भक्त्युपहृतं मूर्ध्ना गृह्णामि शूद्रतः॥

अग्रजो वापि यः कश्चित् सर्वपापसमन्वितः।  
यदि मां सततं ध्यायेत् सर्वपापैः प्रमुच्यते॥

विद्याविनयसम्पन्ना ब्राह्मणा वेदपारगाः ।  
मयि भक्तिं न कुर्वन्ति चाण्डालसदृशा हि ते॥

वृथा दानं वृथा तप्तं वृथा चेष्टं वृथा हुतम्।  
वृथाऽऽतिभ्यं च तत् तस्य यो न भक्तो मम द्विजः॥

स्थावरे जङ्गमे वापि सर्वभूतेषु पाण्डव।  
समत्वेन यदा कुर्यान्मद्‌भक्तो मित्रशत्रुषु॥

आनृशंस्यमहिंसा च यथा सत्यं तथाऽऽर्जवम्।  
अद्रोहश्चैव भूतानां मद्गतानां व्रतं नृप॥

नम इत्येव यो ब्रूयान्मद्‌भक्तं श्रद्धयान्वितः।  
तस्याक्षयाऽभवल्ँलोकाः श्वपाकस्यापि पार्थिव ॥

किं पुनर्ये यजन्ते मां सदारं विधिपूर्वकम्।  
मद्भक्ता मद्‌गतप्राणाः कथयन्तश्च मां सदा॥

बहुवर्षसहस्राणि तपस्तपति यो नरः।  
नासौ पदमवाप्नोति मद्भक्तैर्यदवाप्यते ॥

मामेव तस्माद् राजेन्द्र ध्यायन् नित्यमतन्द्रितः।  
अवाप्स्यसि ततः सिद्धिं द्रक्ष्यत्येव परं पदम्॥

ऋग्वेदेनैव होता च यजुषाध्वर्युरेव च।  
सामवेदेन चोद्गाता पुण्येनाभिष्टुवन्ति माम्॥  
अथर्वशिरसा चैव नित्यमाथर्वणा द्विजाः।  
स्तुवन्ति सततं ये मां ते वै भागवताः स्मृताः॥

वेदाधीनाः सदा यज्ञा यज्ञाधीनास्तु देवताः।  
देवताः ब्राह्मणाधीनास्तस्माद् विप्रास्तु देवताः॥

अनाश्रित्योच्छ्रयं नास्ति मुख्यमाश्रयमाश्रयेत् ।  
रुद्रं समाश्रिता देवा रुद्रो ब्रह्माणमाश्रितः॥

ब्रह्मा मामाश्रितो राजन् नाहं कंचिदुपाश्रितः।  
ममाश्रयो न कश्चित् तु सर्वेषामाश्रयो ह्यहम्॥

एवमेतन्मया प्रोक्तं रहस्यमिदमुत्तमम् ।  
धर्मप्रियस्य ते नित्यं राजन्नेवं समाचर॥

इदं पवित्रमाख्यानं पुण्यं वेदेन सम्मितम्।  
यः पठेन्मामकं धर्ममहन्यहनि पाण्डव॥  
धर्मोऽपि वर्धते तस्य बुद्धिश्चापि प्रसीदति।  
पापक्षयमुपेत्यैवं कल्याणं च विवर्धते॥

एतत् पुण्यं पवित्रं च पापनाशनमुत्तमम्।  
श्रोतव्यं श्रद्धया युक्तैः श्रोत्रियैश्च विशेषतः॥

श्रावयेद् यस्त्विदं भक्त्या प्रयतोऽथ शृणोति वा।  
स गच्छेन्मम सायुज्यं नात्र कार्या विचारणा॥

यश्चेमं श्रावयेच्छ्राद्धे मद्‌भक्तो मत्परायणः।  
पितरस्तस्य तृप्यन्ति यावदाभूतसम्प्लवम् ॥

श्रुत्वा भागवतान्‌ धर्मान् साक्षाद् विष्णोर्जगद्‌गुरोः।  
प्रहृष्टमनसो भूत्वा चिन्तयन्तोऽद्भुताः कथाः॥  
ऋषयः पाण्डवाश्चैव प्रणेमुस्तं जनार्दनम्।  
पूजयामास गोविन्दं धर्मपुत्रः पुनः पुनः॥

देवा ब्रह्मर्षयः सिद्धा गन्धर्वाप्सरसस्तथा।  
ऋषयश्च महात्मानो गुह्यका भुजगास्तथा॥  
बालखिल्या महात्मानो योगिनस्तत्त्वदर्शिनः ।  
तथा भगवताश्चापि पञ्चकालमुपासकाः ॥  
कौतूहलसमायुक्ता भगवद्भक्तिमागताः ।  
श्रुत्वा तु परमं पुण्यं वैष्णवं धर्मशासनम्॥  
विमुक्तपापाः पूतास्ते संवृत्तास्तत्क्षणेन तु।

प्रणम्य शिरसा विष्णुं प्रतिनन्द्य च ताः कथाः॥

द्रष्टारो द्वारकायां वै वयं सर्वे जगद्‌गुरुम्।  
इति प्रहृष्टमनसो ययुर्देवगणैः सह।  
सर्वे ऋषिगणा राजन् ययुः स्वं स्वं निवेशनम्॥

गतेषु तेषु सर्वेषु केशवः केशिहा हरिः।  
सस्मार दारुकं राजन् स च सात्यकिना सह।  
समीपस्थोऽभवत् सूतो याहि देवेति चाब्रवीत्॥

ततो विषण्णवदनाः पाण्डवाः पुरुषोत्तमम्।  
अञ्चलिं मूर्ध्नि संधाय नेत्रैरश्रुपरिप्लुतैः।  
पिबन्तः सततं कृष्णां नोचुरार्ततरास्तदा॥

कृष्णोऽपि भगवान् देवः पृथामामन्त्र्य चार्तवत्।  
धृतराष्ट्रं च गान्धारीं विदुरं द्रौपदीं तथा॥  
कृष्णद्वैपायनं व्यासमृषीनन्यांश्च मन्त्रिणः ।  
सुभद्रामात्मजयुतामुत्तरां स्पृश्य पाणिना ।  
निर्गत्य वेश्मनस्तस्मादारुरोह तदा रथम्॥

वाजिभिः शैब्यसुग्रीवमेघपुष्पबलाहकैः ।  
युक्तं तु ध्वजभूतेन पतगेन्द्रेण धीमता॥

अन्वारुरोह चाप्येनं प्रेम्णा राजा युधिष्ठिरः।  
अपास्य चाशु यन्तारं दारुकं सूतसत्तमम्।  
अभीषून् प्रतिजग्राह स्वयं कुरुपतिस्तदा॥

उपारुह्यार्जुनश्चापि चामरव्यजनं शुभम् ।  
रुक्मदण्डं बृहन्मूर्ध्नि दुधावाभिप्रदक्षिणम् ॥

तथैव भीमसेनोऽपि रथमारुह्य वीर्यवान्।  
छत्रं शतशलाकं च दिव्यमाल्योपशोभितम्॥

वैदूर्यमणिदण्डं च चामीकरविभूषितम् ।  
दधार तरसा भीमश्छत्रं तच्छार्ङ्गधन्वनः॥

उपारुह्य रथं शीघ्रं चामरव्यजने सिते।  
नकुलः सहदेवश्च धूयमानौ जनार्दनम्॥

भीमसेनोऽर्जुनश्चैव यमावप्यरिसूदनौ ।  
पृष्ठतोऽनुययुः कृष्णं मा शब्द इति हर्षिताः॥

त्रियोजने व्यतीते तु परिष्वज्य च पाण्डवान्।  
विसृज्य कृष्णस्तान् सर्वान् प्रणतान् द्वारकां ययौ॥

तथा प्रणम्य गोविन्दं तदाप्रभृति पाण्डवाः।  
कपिलाद्यानि दानानि ददुर्धर्मपरायणाः ॥

मधुसूदनवाक्यानि स्मृत्वा स्मृत्वा पुनः पुनः।  
मनसा पूजायामासुर्हृदयस्थानि पाण्डवाः ॥

युधिष्ठिरस्तु धर्मात्मा हृदि कृत्वा जनार्दनम्।  
तद्‌भक्तस्तन्मना युक्तस्तद्याजी तत्परोऽभवत् ॥