+++
title_full = "004 बीज और योनिकी शुद्धि तथा गायत्री-जपकी और ब्राह्मणोंकी महिमाका और उनके तिरस्कारके भयानक फलका वर्णन"
title = "००४"

+++


श्रुत्वैवं सात्त्विकं दानं राजसं तामसं तथा।  
पृथक्पृथक्त्वेन गतिं फलं चापि पृथक् पृथक्॥  
अवितृप्तः प्रहृष्टात्मा पुण्यं धर्मामृतं पुनः।  
युधिष्ठिरो धर्मरतः केशवं पुनरब्रवीत्॥

बीजयोनिविशुद्धानां लक्षणानि वदस्व मे।  
बीजदोषेण लोकेश जायन्ते च कथं नराः॥

आचारदोषं देवेश वक्तुमर्हस्यशेषतः ।  
ब्राह्मणानां विशेषं च गुणदोषौ च केशव॥

शृणु राजन् यथावृत्तं बीजयोनिं शुभाशुभम्।  
येन तिष्ठति लोकोऽयं विनश्यति च पाण्डव॥

अविप्लुतब्रह्मचर्यो यस्तु विप्रो यथाविधि।  
स बीजं नाम विज्ञेयं तस्य बीजं शुभं भवेत्॥

कन्या चाक्षतयोनिः स्यात्‌ कुलीना पितृमातृतः।  
ब्राह्मादिषु विवाहेषु परिणीता यथाविधि॥  
सा प्रशस्ता वरारोहा तस्याः योनिः प्रशस्यते।  
मनसा कर्मणा वाचा या गच्छेत् परपूरुषम्।  
योनिस्तस्या नरश्रेष्ठ गर्भाधानं न चार्हति॥

दैवे पित्र्ये तथा दाने भोजने सहभाषणे।  
शयने सह सम्बन्धे न योग्या दुष्टयोनिजाः॥

कानीनश्च सहोढश्च तथोभौ कुण्डगोलकौ।  
आरूढपतिताज्जातः पतितस्यापि यः सुतः।  
षडेते विप्रचाण्डाला निकृष्टाः श्वपचादपि॥

यो यत्र तत्र वा रेतः सिक्त्वा शूद्रासु वा चरेत्।  
कामचारी स पापात्मा बीजं तस्याशुभं भवेत्॥

अशुद्धं तद् भवेद् बीजं शुद्धां योनिं न चार्हति।  
दूषयत्यपि तां योनिं शुना लीढं हविर्यथा॥

आत्मा हि शुक्रमुद्दिष्टं दैवतं परमं महत्।  
तस्मात् सर्वप्रयत्नेन निरुन्ध्याच्छुक्रमात्मनः ॥

आयुस्तेजो बलं वीर्यं प्रज्ञा श्रीश्च महद् यशः।  
पुण्यं च मत्प्रियत्वं च लभते ब्रह्मचर्यया॥

अविप्लुतब्रह्मचर्यैर्गृहस्थाश्रममाश्रितैः ।  
पञ्चयज्ञपरैर्धर्मः स्थाप्यते पृथिवीतले ॥

सायं प्रातस्तु ये संध्यां सम्यग्नित्यमुपासते।  
नावं वेदमयीं कृत्वा तरन्ते तारयन्ति च॥

यो जपेत् पावनीं देवीं गायत्रीं वेदमातरम्।  
न सीदेत् प्रतिगृह्णानः पृथिवीं च ससागराम्॥

ये चास्य दुःस्थिताः केचिद् ग्रहाः सूर्यादयो दिवि।  
ते चास्य सौम्या जायन्ते शिवाः शुभकरास्तथा॥

यत्र यत्र स्थिताश्चैव दारुणाः पिशिताशनाः।  
घोररूपा महाकाया धर्षयन्ति न तं द्विजम्॥

पुनन्तीह पृथिव्यां च चीर्णवेदव्रता नराः।  
चतुर्णामपि वेदानां सा हि राजन् गरीयसी॥

अचीर्णव्रतवेदा ये विकर्मफलमाश्रिताः ।  
ब्राह्मणा नाममात्रेण तेऽपि पूज्या युधिष्ठिर।  
किं पुनर्यस्तु संध्ये द्वे नित्यमेवोपतिष्ठते॥

शीलमध्ययनं दानं शौचं मार्दवमार्जवम्।  
तस्माद् वेदाद् विशिष्टानि मनुराह प्रजापतिः॥

भूर्भुवः स्वरिति ब्रह्म यो वेदनिरतो द्विजः।  
स्वदारनिरतो दान्तः स विद्वान् स च भूसुरः॥

संध्यामुपासते ये वै नित्यमेव द्विजोत्तमाः।  
ते यान्ति नरशार्दूल ब्रह्मलोकं न संशयः॥

सावित्रीमात्रसारोऽपि वरो विप्रः सुयन्त्रितः।  
नायन्त्रितश्चतुर्वेदी सर्वाशी सर्वविक्रयी ॥

सावित्रीं चैव वेदांश्च तुलयातोलयन् पुरा।  
सदेवर्षिगणाश्चैव सर्वे ब्रह्मपुरःसराः ।  
चतुर्णामपि वेदानां सा हि राजन् गरीयसी॥

यथा विकसिते पुष्पे मधु गृह्णन्ति षट्‌पदाः।  
एवं गृहीता सावित्री सर्ववेदे च पाण्डव॥

तस्मात् तु सर्ववेदानां सावित्री प्राण उच्यते।  
निर्जीवा हीतरे वेदा विना सावित्रिया नृप॥

नायन्त्रितश्चतुर्वेदी शीलभ्रष्टः स कुत्सितः।  
शीलवृत्तसमायुक्तः सावित्रीपाठको वरः ॥

सहस्रपरमां देवीं शतमध्यां शतावराम्।  
सावित्रीं जप कौन्तेय सर्वपापप्रणाशिनीम्॥

त्रैलोक्यनाथ हे कृष्ण सर्वभूतात्मको ह्यसि।  
नानायोगपर श्रेष्ठ तुष्यसे केन कर्मणा॥

यदि भारसहस्रं तु गुग्गुल्वादि प्रधूपयेत्।  
करोति चेन्नमस्कारमुपहारं च कारयेत्॥  
स्तौति यः स्तुतिभिर्मां च ऋग्यजुःसामभिः सदा।  
न तोषयति चेद् विप्रान् नाहं तुष्यामि भारत॥

ब्राह्मणे पूजिते नित्यं पूजितोऽस्मि न संशयः।  
आक्रुष्टे चाहमाक्रुष्टो भवामि भरतर्षभ॥

परा मयि गतिस्तेषां पूजयन्ति द्विजं हि ये।  
यदहं द्विजरूपेण वसामि वसुधातले॥

यस्तान् पूजयति प्राज्ञो मद्‌गतेनान्तरात्मना।  
तमहं स्वेन रूपेण पश्यामि नरपुङ्गव॥

कुब्जाः काणा वामनाश्च दरिद्रा व्याधितास्तथा।  
नावमान्या द्विजाः प्राज्ञैर्मम रूपा हि ते द्विजाः॥

ये केचित् सागरान्तायां पृथिव्यां द्विजसत्तमाः।  
मम रूपं हि तेष्वेवमर्चितेष्वर्चितोऽस्म्यहम्॥

बहवस्तु न जानन्ति नरा ज्ञानबहिष्कृताः।  
यदहं द्विजरूपेण वसामि वसुधातले॥

आक्रोशपरिवादाभ्यां ये रमन्ते द्विजातिषु।  
तान् मृतान् यमलोकस्थान्‌ निपात्य पृथिवीतले॥  
आक्रम्योरसि पादेन क्रूरः संरक्तलोचनः।  
अग्निवर्णैस्तु संदंशैर्यमो जिह्वां समुद्धरेत्॥

ये च विप्रान् निरीक्षन्ते पापाः पापेन चक्षुषा।  
अब्रह्मण्याः श्रुतेर्बाह्या नित्यं ब्रह्मद्विषो नराः॥  
तेषां घोरा महाकाया वक्रतुण्डा महाबलाः।  
उद्धरन्ति मुहूर्तेन खगाश्चक्षुर्यमाज्ञया ॥

यः प्रहारं द्विजेन्द्राय दद्यात्‌ कुर्याच्च शोणितम्।  
अस्थिभङ्गं च यः कुर्यात् प्राणैर्वा विप्रयोजयेत्।  
सोऽऽनुपूर्व्येण यातीमान् नरकानेकविंशतिम् ॥

शूलमारोप्यते पश्चाज्ज्वलने परिपच्यते ।  
बहुवर्षसहस्राणि पच्यमानस्त्ववाक्‌शिराः ।  
नावमुच्येत दुर्मेधा न तस्य क्षीयते गतिः॥

ब्राह्मणान्‌ वा विचार्यैव व्रजन्‌ वै वधकाङ्‌क्षया।  
शतवर्षसहस्राणि तामिस्रे परिपच्यते ॥

तस्मान्नाकुशलं ब्रूयान्न शुष्कां गतिमीरयेत्।  
न ब्रूयात् परुषां वाणीं न चैवैनानतिक्रमेत्॥

ये विप्रान् श्लक्ष्णया वाचा पूजयन्ति नरोत्तमाः।  
अर्चितश्च स्तुतश्चैव तैर्भवामि न संशयः॥

तर्जयन्ति च ये विप्रान् कोशयन्ति च भारत।  
आक्रुष्टस्तर्जितश्चाहं तैर्भवामि न संशयः॥