+++
title_full = "019 विषुवयोग और ग्रहण आदिमें दानकी महिमा, पीपलका महत्त्व, तीर्थभूत गुणोंकी प्रशंसा और उत्तम प्रायश्चित्त"
title = "०१९"

+++


देव किं फलमाख्यातं विषुवेष्वमरेश्वर।  
सूर्येन्दूपप्लवे चैव वक्तुमर्हसि तत् फलम्॥

शृणुष्व राजन् विषुवे सोमार्कग्रहणेषु च।  
व्यतीपातेऽयने चैव दानं स्यादक्षयं फलम्॥

राजन्नयनयोर्मध्ये विषुवं सम्प्रचक्षते ।  
समे रात्रिदिने तत्र संध्यायां विषुवे नृप॥  
ब्रह्माहं शङ्करश्चापि तिष्ठामः सहिताः सकृत्।  
क्रियाकरणकार्याणामेकीभावत्वकारणात् ॥

अस्माकमेकीभूतानां निष्कलं परमं पदम्।  
तन्मुहूर्तं परं पुण्यं राजन् विषुवसंज्ञितम्॥

तदेवाद्यक्षरं ब्रह्म परं ब्रह्मेति कीर्तितम्।  
तस्मिन् मुहूर्ते सर्वे तु चिन्तयन्ति परं पदम्॥

देवाश्च वसवो रुद्राः पितरश्चाश्विनौ तथा।  
साध्याश्च विश्वे गन्धर्वाः सिद्धा ब्रह्मर्षयस्तथा॥  
सोमादयो ग्रहाश्चैव सरितः सागरास्तथा।  
मरुतोऽप्सरसो नागा यक्षराक्षसगुह्यकाः ॥  
एते चान्ये च राजेन्द्र विषुवे संयतेन्द्रियाः।  
सोपवासाः प्रयत्नेन भवन्ति ध्यानतत्पराः॥

अन्नं गावस्तिलान् भूमिं कन्यादानं तथैव च।  
गृहमायतनं धान्यं वाहनं शयनं तथा॥  
यच्चान्यच्च मया प्रोक्तं तत् प्रयच्छ युधिष्ठिर।

दीयते विषुवेष्वेवं श्रोत्रियेभ्यो विशेषतः॥  
तस्य दानस्य कौन्तेय क्षयं नैवोपपद्यते।  
वर्धतेऽहरहः पुण्यं तद् दानं कोटिसम्मितम्॥

चन्द्रसूर्यग्रहे व्योम्नि मम वा शङ्करस्य वा।  
गायत्रीं मामिकां वापि जपेद् यः शङ्करस्य वा॥  
शङ्खतूर्यस्वनैश्चैव कांस्यघण्टास्वनैरपि ।  
कारयेत् तु ध्वनिं भक्त्या तस्य पुण्यफलं शृणु॥

गान्धर्वैर्होमजप्यैस्तु जप्तैरुत्कृष्टनामभिः ।  
दुर्बलोऽपि भवेद् राहुः सोमश्च बलवान् भवेत्॥

सूर्येन्दूपप्लवे चैव श्रोत्रियेभ्यः प्रदीयते।  
तत्सहस्रगुणं भूत्वा दातारमुपतिष्ठति ॥

महापातकयुक्तोऽपि यद्यपि स्यान्नरोत्तमः ।  
निष्पापस्तत्क्षणादेव तेन दानेन जायते॥

चन्द्रसूर्यप्रकाशेन विमानेन विराजता ।  
याति सोमपुरं रम्यं सेव्यमानोऽप्सरोगणैः॥

यावदृक्षाणि तिष्ठन्ति गगने शशिना सह।  
तावत् कालं स राजेन्द्र सोमलोके महीयते॥

ततश्चापि च्युतः कालादिह लोके युधिष्ठिर।  
वेदवेदाङ्गविद् विप्रः कोटीधनपतिर्भवेत् ॥

भगवंस्तव गायत्री जप्यते च कथं विभो।  
किं वा तस्य फलं देव ममाचक्ष्व सुरेश्वर॥

द्वादश्यां विषुर्व चैव चन्द्रसूर्यग्रहे तथा।  
अयने श्रवणे चैव व्यतीपाते तथैव च॥  
अश्वत्थदर्शने चैव तथा मद्‌दर्शनेऽपि च।  
जप्या तु मम गायत्री चाथवाष्टाक्षरं नृप।  
अर्जितं दुष्कृतं तस्य नाशयेन्नात्र संशयः॥

अश्वत्थदर्शनं चैव किं त्वद्‌दर्शनसम्मितम्।  
एतत् कथय मे देव परं कौतूहलं हि मे॥

अहमश्वत्थरूपेण पालयामि जगत्त्रयम् ।  
अश्वत्थो न स्थितो यत्र नाहं तत्र प्रतिष्ठितः॥

यत्राहं संस्थितो राजन्नश्वत्थश्चापि तिष्ठति।  
यस्त्वेनमर्चयेद् भक्त्या स मां साक्षात् समर्चति॥

यस्त्वेनं प्रहरेत् कोपान्मामेव प्रहरेत् तु सः।  
तस्मात् प्रदक्षिणं कुर्यान्न छिन्द्यादेनमन्वहम्॥

व्रतस्य पारणं तीर्थमार्जवं तीर्थमुच्यते।  
देवशुश्रूषणं तीर्थं गुरुशुश्रूषणं तथा॥

पितृशुश्रूषणं तीर्थं मातृशुश्रूषणं तथा।  
दाराणां तोषणं तीर्थं गार्हस्थ्यं तीर्थमुच्यते॥

आतिथेयः परं तीर्थं ब्रह्मतीर्थं सनातनम्।  
ब्रह्मचर्यं परं तीर्थं त्रेताग्निस्तीर्थमुच्यते॥

मूलं धर्मं तु विज्ञाय मनस्तत्रावधार्यताम्।  
गच्छ तीर्थानि कौन्तेय धर्मो धर्मेण वर्धते॥

द्विविधं तीर्थमित्याहुः स्थावरं जङ्गमं तथा।  
स्थावराज्जङ्गमं तीर्थं ततो ज्ञानपरिग्रहः॥

कर्मणापि विशुद्धस्य पुरुषस्येह भारत।  
हृदये सर्वतीर्थानि तीर्थभूतः स उच्यते॥

गुरुतीर्थं परं ज्ञानमतस्तीर्थं न विद्यते।  
ज्ञानतीर्थं परं तीर्थं ब्रह्मतीर्थं सनातनम्॥

क्षमा तु परमं तीर्थं सर्वतीर्थेषु पाण्डव।  
क्षमावतामयं लोकः परश्चैव क्षमावताम्॥

मानितोऽमानितो वापि पूजितोऽपूजितोऽपि वा।  
आक्रुष्टस्तर्जितो वापि क्षमावांस्तीर्थमुच्यते ॥

क्षमा यशः क्षमा दानं क्षमा यज्ञः क्षमा दमः।  
क्षमा हिंसा क्षमा धर्मः क्षमा चेन्द्रियनिग्रहः॥

क्षमा दया क्षमा यज्ञः क्षमयैव धृतं जगत्।  
क्षमावान् ब्राह्मणो देवः क्षमावान् ब्राह्मणो वरः॥

क्षमावान् प्राप्नुयात् स्वर्गं क्षमावानाप्नुयाद् यशः।  
क्षमावान् प्राप्नुयान्मोक्षं तस्मात्‌ साधुः स उच्यते॥

आत्मा नदी भारत पुण्यतीर्थ-  
मात्मा तीर्थं सर्वतीर्थप्रधानम् ।  
आत्मा यज्ञः सततं मन्यते वै  
स्वर्गो मोक्षः सर्वमात्मन्यधीनम् ॥

आचारनैर्मल्यमुपागतेन  
सत्यक्षमानिस्तुलशीतलेन ।  
ज्ञानाम्बुना स्नाति हि नित्यमेवं  
किं तस्य भूयः सलिलेन तीर्थम्॥

भगवन् सर्वपापघ्नं प्रायश्चित्तमदुष्करम् ।  
त्वद्भक्तस्य सुरश्रेष्ठ मम त्वं वक्तुमर्हसि॥

रहस्यमिदमत्यर्थमश्राव्यं पापकर्मणाम् ।  
अधार्मिकाणामश्राव्यं प्रायश्चित्तं ब्रवीमि ते॥

पावनं ब्राह्मणं दृष्ट्वा मद्‌गतेनान्तरात्मना।  
नमो ब्रह्मण्यदेवायेत्यभिवादनमाचरेत् ॥

प्रदक्षिणं च यः कुर्यात् पुनरष्टाक्षरेण तु।  
तेन तुष्टेन विप्रेण तत्पापं क्षपयाम्यहम्॥

यत्र कृष्टां वराहस्य मृत्तिकां शिरसा वहन्।  
प्राणायामशतं कृत्वा नरः पापैः प्रमुच्यते॥

दक्षिणावर्तशङ्खाद् वा कपिलाशृङ्गतोऽपि वा।  
प्राक्स्रोतसं नदीं गत्वा ममायतनसंनिधौ॥  
सलिलेन तु यः स्नायात् सकृदेव रविग्रहे।  
तस्य यत् संचितं पापं तत्क्षणादेव नश्यति॥

पिबेत् तु पञ्चगव्यं यः पौर्णमास्यामुपोष्य तु।  
तस्य नश्यति तत् पापं यत् पापं पूर्वसंचितम्॥

तथैव ब्रह्मकूर्चं तु समन्त्रं तु पृथक् पृथक्।  
मासि मासि पिबेद् यस्तु तस्य पापं प्रणश्यति॥

पात्रं च ब्रह्मकूर्चं च शृणु तत्र च भारत।  
पलाशं पद्मपत्रं च ताम्रं वाथ हिरण्मयम्।  
सादयित्वा तु गृह्णीयात् तत् तु पात्रमुदाहृतम्॥

गायत्र्या गृह्णते मूत्रं गन्धद्वारेति गोमयम्।  
आप्यायस्वेति च क्षीरं दधि क्राव्णेति वै दधि॥  
तेजोऽसि शुक्रमित्याज्यं देवस्य त्वा कुशोदकम्।  
आपो हिष्ठेत्यृचा गृह्य यवचूर्णं यथाविधि॥  
ब्रह्मणे च यथा हुत्वा समिद्धे च हुताशने।  
आलोड्य प्रणवेनैव निर्मथ्य प्रणवेन तु॥

उद्‌धृत्य प्रणवेनैव पिबेत् तु प्रणवेन तु।  
महतापि स पापेन त्वचेवाहिर्विमुच्यते॥

भद्रं न इति यः पादं पठन् ऋक् संहितां तदा।  
अन्तर्जले वाभ्यादित्ये तस्य पापं प्रणश्यति॥

मम सूक्तं जपेद् यस्तु नित्यं मद्गतमानसः।  
न पापेन स लिप्येत पद्मपत्रमिवाम्भसा॥