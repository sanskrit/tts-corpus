+++
title_full = "009 बृहस्पतिका इन्द्रसे अपनी चिन्ताका कारण बताना, इन्द्रकी आज्ञासे अग्निदेवका मरुत्तके पास उनका संदेश लेकर जाना और संवर्तके भयसे पुनः लौटकर इन्द्रसे ब्रह्मबलकी श्रेष्ठता बताना"
title = "००९"

+++


कच्चित्सुखं स्वपिषि त्वं बृहस्पते  
कच्चिन्मनोज्ञाः परिचारकास्ते ।  
कच्चिद्‌देवानां सुखकामोऽसि विप्र  
कच्चिद्देवास्त्वां परिपालयन्ति ॥ १ ॥

सुखं शये शयने देवराज  
तथा मनोज्ञाः परिचारका मे।  
तथा देवानां सुखकामोऽस्मि नित्यं  
देवाश्च मां सुभृशं पालयन्ति ॥ २ ॥

कुतो दुःखं मानसं देहजं वा  
पाण्डुर्विवर्णश्च कुतस्त्वमद्य ।  
आचक्ष्व मे ब्राह्मण यावदेतान्  
निहन्मि सर्वांस्तव दुःखकर्तॄन् ॥ ३ ॥

मरुत्तमाहुर्मघवन् यक्ष्यमाणं  
महायज्ञेनोत्तमदक्षिणेन ।  
संवर्तो याजयतीति मे श्रुतं  
तदिच्छामि न स तं याजयेत ॥ ४ ॥

सर्वान् कामाननुयातोऽसि विप्र  
यस्त्वं देवानां मन्त्रवित्सुपुरोधाः ।  
उभौ च ते जरामृत्यू व्यतीतौ  
किं संवर्तस्तव कर्ताद्य विप्र ॥ ५ ॥

देवैः सह त्वमसुरान् प्रणुद्य  
जिघांससे चाप्युत सानुबन्धान् ।  
यं यं समृद्धं पश्यसि तत्र तत्र  
दुःखं सपत्नेषु समृद्धिभावः ॥ ६ ॥

अतोऽस्मि देवेन्द्र विवर्णरूपः  
सपत्नो मे वर्धते तन्निशम्य।  
सर्वोपायैर्मघवन् संनियच्छ  
संवर्तं वा पार्थिवं वा मरुत्तम् ॥ ७ ॥

एहि गच्छ प्रहितो जातवेदो  
बृहस्पतिं परिदातुं मरुत्ते ।  
अयं वै त्वां याजयिता बृहस्पति-  
स्तथामरं चैव करिष्यतीति ॥ ८ ॥

अहं गच्छामि मघवन् दूतोऽद्य  
बृहस्पतिं परिदातुं मरुत्ते ।  
वाचं सत्यां पुरुहूतस्य कर्तुं  
बृहस्पतेश्चापचितिं चिकीर्षुः ॥ ९ ॥

ततः प्रायाद् धूमकेतुर्महात्मा  
वनस्पतीन् वीरुधश्चापमृद्नन् ।  
कामाद्धिमान्ते परिवर्तमानः  
काष्ठातिगो मातरिश्वेव नर्दन् ॥ १० ॥

आश्चर्यमद्य पश्यामि रूपिणं वह्निमागतम्।  
आसनं सलिलं पाद्यं गां चोपानय वै मुने ॥ ११ ॥

आसनं सलिलं पाद्यं प्रतिनन्दामि तेऽनघ।  
इन्द्रेण तु समादिष्टं विद्धि मां दूतमागतम् ॥ १२ ॥

कच्चिच्छ्रीमान् देवराजः सुखी च  
कच्चिच्चास्मान् प्रीयते धूमकेतो ।  
कच्चिद्देवा अस्य वशे यथावत्  
प्रब्रूहि त्वं मम कार्त्स्न्येन देव ॥ १३ ॥

शक्रो भृशं सुसुखी पार्थिवेन्द्र  
प्रीतिं चेच्छत्यजरां वै त्वया सः।  
देवाश्च सर्वे वशगास्तस्य राजन्  
संदेशं त्वं शृणु मे देवराज्ञः ॥ १४ ॥

यदर्थं मां प्राहिणोत् त्वत्सकाशं  
बृहस्पतिं परिदातुं मरुत्ते ।  
अयं गुरुर्याजयतां नृप त्वां  
मर्त्यं सन्तममरं त्वां करोतु ॥ १५ ॥

संवर्तोऽयं याजयिता द्विजो मां  
बृहस्पतेरञ्जलिरेष तस्य ।  
न चैवासौ याजयित्वा महेन्द्रं  
मर्त्यं सन्तं याजयन्नद्य शोभेत् ॥ १६ ॥

ये वै लोका देवलोके महान्तः  
सम्प्राप्स्यसे तान् देवराजप्रसादात् ।  
त्वां चेदसौ याजयेद् वै बृहस्पति-  
र्नूनं स्वर्गं त्वं जयेः कीर्तियुक्तः ॥ १७ ॥  
तथा लोका मानुषा ये च दिव्याः  
प्रजापतेश्चापि ये वै महान्तः।  
ते ते जिता देवराज्यं च कृत्स्नं  
बृहस्पतिर्याजयेच्चेन्नरेन्द्र ॥ १८ ॥

मा स्मैव त्वं पुनरागाः कथंचिद्  
बृहस्पतिं परिदातुं मरुत्ते ।  
मा त्वां धक्ष्ये चक्षुषा दारुणेन  
संक्रुद्धोऽहं पावक त्वं निबोध ॥ १९ ॥

ततो देवानगमद् धूमकेतु-  
र्दाहाद् भीतो व्यथितोऽश्वत्थपर्णवत् ।  
तं वै दृष्ट्वा प्राह शक्रो महात्मा  
बृहस्पतेः संनिधौ हव्यवाहम् ॥ २० ॥  
यस्त्वं गतः प्रहितो जातवेदो  
बृहस्पतिं परिदातुं मरुत्ते ।  
तत् किं प्राह स नृपो यक्ष्यमाणः  
कच्चिद् वचः प्रतिगृह्णाति तच्च ॥ २१ ॥

न ते वाचं रोचयते मरुत्तो  
बृहस्पतेरञ्चलिं प्राहिणोत् सः ।  
संवर्तो मां याजयितेत्युवाच  
पुनः पुनः स मया याच्यमानः ॥ २२ ॥

उवाचेदं मानुषा ये च दिव्याः  
प्रजापतेर्ये च लोका महान्तः।  
तांश्चेल्लभेयं संविदं तेन कृत्वा  
तथापि नेच्छेयमिति प्रतीतः ॥ २३ ॥

पुनर्गत्वा पार्थिवं त्वं समेत्य  
वाक्यं मदीयं प्रापय स्वार्थयुक्तम्।  
पुनर्यद् युक्तो न करिष्यते वच-  
स्त्वत्तो वज्रं सम्प्रहर्तास्मि तस्मै ॥ २४ ॥

गन्धर्वराड् यत्वयं तत्र दूतो  
बिभेम्यहं वासव तत्र गन्तुम्।  
संरब्धो मामब्रवीत् तीक्ष्णरोषः  
संवर्तो वाक्यं चरितब्रह्मचर्यः ॥ २५ ॥  
यद्यागच्छेः पुनरेवं कथंचिद्  
बृहस्पतिं परिदातुं मरुत्ते ।  
दहेयं त्वां चक्षुषा दारुणेन  
संक्रुद्ध इत्येतदवैहि शक्र ॥ २६ ॥

त्वमेवान्यान् दहसे जातवेदो  
न हि त्वदन्यो विद्यते भस्मकर्ता।  
त्वत्संस्पर्शात् सर्वलोको बिभेति  
अश्रद्धेयं वदसे हव्यवाह ॥ २७ ॥

दिवं देवेन्द्र पृथिवीं च सर्वां  
संवेष्टयेस्त्वं स्वबलेनैव शक्र ।  
एवंविधस्येह सतस्तवासौ  
कथं वृत्रस्त्रिदिवं प्राग् जहार ॥ २८ ॥

न गण्डिकाकारयोगं करेऽणुं  
न चारिसोमं प्रपिबामि वह्ने।  
न क्षीणशक्तौ प्रहरामि वज्रं  
को मेऽसुखाय प्रहरेत मर्त्यः ॥ २९ ॥

प्रव्राजयेयं कालकेयान् पृथिव्या-  
मपाकर्षन् दानवानन्तरिक्षात् ।  
दिवः प्रह्लादमवसानमानयं  
को मेऽसुखाय प्रहरेत मानवः ॥ ३० ॥

यत्र शर्यातिं च्यवनो याजयिष्यन्  
सहाश्विभ्यां सोममगृह्णादेकः ।  
तं त्वं क्रुद्धः प्रत्यषेधीः पुरस्ता-  
च्छर्यातियज्ञं स्मर तं महेन्द्र ॥ ३१ ॥

वज्रं गृहीत्वा च पुरन्दर त्वं  
सम्प्राहार्षीश्च्यवनस्यातिघोरम् ।  
स ते विप्रः सह वज्रेण बाहु-  
मपागृह्णात् तपसा जातमन्युः ॥ ३२ ॥

ततो रोषात् सर्वतो घोररूपं  
सपत्नं ते जनयामास भूखः।  
मदं नामासुरं विश्वरूपं  
यं त्वं दृष्ट्वा चक्षुषी संन्यमीलः ॥ ३३ ॥

हनुरेका जगतीस्था तथैका  
दिवं गता महतो दानवस्य।  
सहस्रं दन्तानां शतयोजनानां  
सुतीक्ष्णानां घोररूपं बभूव ॥ ३४ ॥

वृत्ताः स्थूला रजतस्तम्भवर्णा  
दंष्ट्राश्चतस्रो द्वे शते योजनानाम्।  
स त्वां दन्तान् विदशन्नभ्यधाव-  
ज्जिघांसया शूलमुद्यम्य घोरम् ॥ ३५ ॥

अपश्यस्त्वं तं तदा घोररूपं  
सर्वे वै त्वां ददृशुर्दर्शनीयम्।  
यस्माद् भीतः प्राञ्जलिस्त्वं महर्षि-  
मागच्छेथाः शरणं दानवघ्न ॥ ३६ ॥

क्षात्राद् बलाद् ब्रह्मबलं गरीयो  
न ब्रह्मतः किंचिदन्यद् गरीयः।  
सोऽहं जानन् ब्रह्मतेजो यथाव-  
न्न संवर्तं जेतुमिच्छामि शक्र ॥ ३७ ॥