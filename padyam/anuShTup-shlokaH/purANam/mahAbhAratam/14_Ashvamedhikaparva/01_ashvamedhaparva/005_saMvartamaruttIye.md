+++
title_full = "005 इन्द्रकी प्रेरणासे बृहस्पतिजीका मनुष्यको यज्ञ न करानेकी प्रतिज्ञा करना"
title = "००५ संवर्तमरुत्तीये"

+++


कथंवीर्यः समभवत् स राजा वदतां वर।  
कथं च जातरूपेण समयुज्यत स द्विज ॥ १ ॥

क्व च तत् साम्प्रतं द्रव्यं भगवन्नवतिष्ठते।  
कथं च शक्यमस्माभिस्तदवाप्तुं तपोधन ॥ २ ॥

असुराश्चैव देवाश्च दक्षस्यासन् प्रजापतेः।  
अपत्यं बहुलं तात संस्पर्धन्त परस्परम् ॥ ३ ॥

तथैवाङ्गिरसः पुत्रौ व्रततुल्यौ बभूवतुः।  
बृहस्पतिर्बृहत्तेजाः संवर्तश्च तपोधनः ॥ ४ ॥

तावतिस्पर्धिनौ राजन् पृथगास्तां परस्परम्।  
बृहस्पतिः स संवर्तं बाधते स्म पुनः पुनः ॥ ५ ॥

स बाध्यमानः सततं भ्रात्रा ज्येष्ठेन भारत।  
अर्थानुत्सृज्य दिग्वासा वनवासमरोचयत् ॥ ६ ॥

वासवोऽप्यसुरान् सर्वान् विजित्य च निपात्य च।  
इन्द्रत्वं प्राप्य लोकेषु ततो वव्रे पुरोहितम् ॥ ७ ॥  
पुत्रमङ्गिरसो ज्येष्ठं विप्रज्येष्ठं बृहस्पतिम्।

याज्यस्त्वङ्गिरसः पूर्वमासीद् राजा करंधमः ॥ ८ ॥  
वीर्येणाप्रतिमो लोके वृत्तेन च बलेन च।  
शतक्रतुरिवौजस्वी धर्मात्मा संशितव्रतः ॥ ९ ॥

वाहनं यस्य योधाश्च मित्राणि विविधानि च।  
शयनानि च मुख्यानि महार्हाणि च सर्वशः ॥ १० ॥  
ध्यानादेवाभवद् राजन् मुखवातेन सर्वशः।  
स गुणैः पार्थिवान् सर्वान् वशे चक्रे नराधिपः ॥ ११ ॥

संजीव्य कालमिष्टं च सशरीरो दिवं गतः।  
बभूव तस्य पुत्रस्तु ययातिरिव धर्मवित् ॥ १२ ॥  
अविक्षिन्नाम शत्रुंजित्‌ स वशे कृतवान् महीम्।  
विक्रमेण गुणैश्चैव पितेवासीत् स पार्थिवः ॥ १३ ॥

तस्य वासवतुल्योऽभून्मरुत्तो नाम वीर्यवान्।  
पुत्रस्तमनुरक्ताभूत् पृथिवी सागराम्बरा ॥ १४ ॥

स्पर्धते स स्म सततं देवराजेन नित्यदा।  
वासवोऽपि मरुत्तेन स्पर्धते पाण्डुनन्दन ॥ १५ ॥

शुचिः स गुणवानासीन्मरुत्तः पृथिवीपतिः।  
यतमानोऽपि यं शक्रो न विशेषयति स्म ह ॥ १६ ॥

सोऽशक्नुवन् विशेषाय समाहूय बृहस्पतिम्।  
उवाचेदं वचो देवैः सहितो हरिवाहनः ॥ १७ ॥

बृहस्पते मरुत्तस्य मा स्म कार्षीः कथंचन।  
दैवं कर्माथ पित्र्यं वा कर्तासि मम चेत् प्रियम्॥१८॥

अहं हि त्रिषु लोकेषु सुराणां च बृहस्पते।  
इन्द्रत्वं प्राप्तवानेको मरुत्तस्तु महीपतिः ॥ १९ ॥

कथं ह्यमर्त्यं ब्रह्मंस्त्वं याजयित्वा सुराधिपम्।  
याजयेर्मृत्युसंयुक्तं मरुत्तमविशङ्कया ॥ २० ॥

मां वा वृणीष्व भद्रं ते मरुत्तं वा महीपतिम्।  
परित्यज्य मरुत्तं वा यथाजोषं भजस्व माम् ॥ २१ ॥

एवमुक्तः स कौरव्य देवराज्ञा बृहस्पतिः।  
मुहूर्तमिव संचिन्त्य देवराजानमब्रवीत् ॥ २२ ॥

त्वं भूतानामधिपतिस्त्वयि लोकाः प्रतिष्ठिताः।  
नमुचेर्विश्वरूपस्य निहन्ता त्वं बलस्य च ॥ २३ ॥

त्वमाजहर्थ देवानामेको वीरश्रियं पराम्।  
त्वं बिभर्षि भुवं द्यां च सदैव बलसूदन ॥ २४ ॥

पौरोहित्यं कथं कृत्वा तव देवगणेश्वर।  
याजयेयमहं मर्त्यं मरुत्तं पाकशासन ॥ २५ ॥

समाश्वसिहि देवेन्द्र नाहं मर्त्यस्य कर्हिचित्।  
ग्रहीष्यामि स्रुवं यज्ञे शृणु चेदं वचो मम ॥ २६ ॥

हिरण्यरेता नोष्णः स्यात् परिवर्तेत मेदिनी।  
भासं तु न रविः कुर्यान्न तु सत्यं चलेन्मयि॥२७॥

बृहस्पतिवचः श्रुत्वा शक्रो विगतमत्सरः।  
प्रशस्यैनं विवेशाथ स्वमेव भवनं तदा ॥ २८ ॥