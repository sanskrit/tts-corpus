+++
title_full = "010 इन्द्रका गन्धर्वराजको भेजकर मरुत्तको भय दिखाना और संवर्तका मन्त्र-बलसे इन्द्रसहित सब देवताओंको बुलाकर मरुत्तका यज्ञ पूर्ण करना"
title = "०१० संवर्तमरुत्तीये"

+++


एवमेतद् ब्रह्मबलं गरीयो  
न ब्राह्मणात् किंचिदन्यद् गरीयः।  
आविक्षितस्य तु बलं न मृष्ये  
वज्रमस्मै प्रहरिष्यामि घोरम् ॥ १ ॥

धृतराष्ट्र प्रहितो गच्छ मरुत्तं  
संवर्तेन संगतं तं वदस्व।  
बृहस्पतिं त्वमुपशिक्षस्व राजन्  
वज्रं वा ते प्रहरिष्यामि घोरम् ॥ २ ॥

ततो गत्वा धृतराष्ट्रो नरेन्द्रं  
प्रोवाचेदं वचनं वासवस्य ॥ ३ ॥  
गन्धर्वं मां धृतराष्ट्रं निबोध  
त्वामागतं वक्तुकामं नरेन्द्र ।  
ऐन्द्रं वाक्यं शृणु मे राजसिंह  
यत् प्राह लोकाधिपतिर्महात्मा ॥ ४ ॥

बृहस्पतिं याजकं त्वं वृणीष्व  
वज्रं वा ते प्रहरिष्यामि घोरम्।  
वचश्चेदेतन्न करिष्यसे मे  
प्राहैतदेतावदचिन्त्यकर्मा ॥ ५ ॥

त्वं चैवैतद् वेत्थ पुरंदरश्च  
विश्वेदेवा वसवश्चाश्विनौ च ।  
मित्रद्रोहे निष्कृतिर्नास्ति लोके  
महत् पापं ब्रह्महत्यासमं तत् ॥ ६ ॥

बृहस्पतिर्याजयतां महेन्द्रं  
देवश्रेष्ठं वज्रभृतां वरिष्ठम् ।  
संवर्तो मां याजयिताद्य राजन्  
न ते वाक्यं तस्य वा रोचयामि ॥ ७ ॥

घोरो नादः श्रूयतां वासवस्य  
नभस्तले गर्जतो राजसिंह ।  
व्यक्तं वज्रं मोक्ष्यते ते महेन्द्रः  
क्षेमं राजंश्चिन्त्यतामेष कालः ॥ ८ ॥

इत्येवमुक्तो धृतराष्ट्रेण राजन्  
श्रुत्वा नादं नदतो वासवस्य।  
तपोनित्यं धर्मविदां वरिष्ठं  
संवर्तं तं ज्ञापयामास कार्यम् ॥ ९ ॥

इममात्मानं प्लवमानमारा-  
दध्वा दूरं तेन न दृश्यतेऽद्य।  
प्रपद्येऽहं शर्म विप्रेन्द्र त्वत्तः  
प्रयच्छ तस्मादभयं विप्रमुख्य ॥ १० ॥  
अयमायाति वै वज्री दिशो विद्योतयन् दश।  
अमानुषेण घोरेण सदस्यास्त्रासिता हि नः ॥ ११ ॥

भयं शक्राद् व्येतु ते राजसिंह  
प्रणोत्स्येऽहं भयमेतत् सुघोरम् ।  
संस्तम्भिन्या विद्यया क्षिप्रमेव  
मा भैस्त्वमस्याभिभवात् प्रतीतः ॥ १२ ॥

अहं संस्तम्भयिष्यामि मा भैस्त्वं शक्रतो नृप।  
सर्वेषामेव देवानां क्षयितान्यायुधानि मे ॥ १३ ॥  
दिशो वज्रं व्रजतां वायुरेतु  
वर्षं भूत्वा वर्षतां काननेषु।  
आपः प्लवन्त्वन्तरिक्षे वृथा च  
सौदामनी दृश्यते मापि भैस्त्वम् ॥ १४ ॥

वह्निर्देवस्त्रातु वा सर्वतस्ते  
कामान् सर्वान् वर्षतु वासवो वा।  
वज्रं तथा स्थापयतां वधाय  
महाघोरं प्लवमानं जलौघैः ॥ १५ ॥

घोरः शब्दः श्रूयते वै महास्वनो  
वज्रस्यैष सहितो मारुतेन ।  
आत्मा हि मे प्रव्यथते मुहुर्मुहु-  
र्न मे स्वास्थ्यं जायते चाद्य विप्र ॥ १६ ॥

वज्रादुग्राद् व्येतु भयं तवाद्य  
वातो भूत्वा हन्मि नरेन्द्र बज्रम्।  
भयं त्यक्त्वा वरमन्यं वृणीष्व  
कं ते कामं मनसा साधयामि ॥ १७ ॥

इन्द्रः साक्षात् सहसाभ्येतु विप्र  
हविर्यज्ञे प्रतिगृह्णातु चैव ।  
स्वं स्वं धिष्णयं चैव जुषन्तु देवा  
हुतं सोमं प्रतिगृह्णन्तु चैव ॥ १८ ॥

अयमिन्द्रो हरिभिरायाति राजन्  
देवैः सर्वैस्त्वरितैः स्तूयमानः ।  
मन्त्राहूतो यज्ञमिमं मयाद्य  
पश्यस्वैनं मन्त्रविस्रस्तकायम् ॥ १९ ॥

ततो देवैः सहितो देवराजो  
रथे युङ्‌क्त्वा तान् हरीन् वाजिमुख्यान्।  
आयाद् यज्ञमथ राज्ञः पिपासु-  
राविक्षितस्याप्रमेयस्य सोमम् ॥ २० ॥

तमायान्तं सहितं देवसंघैः  
प्रत्युद्ययौ सपुरोधा मरुत्तः ।  
चक्रे पूजां देवराजाय चाग्र्यां  
यथाशास्त्रं विधिवत् प्रीयमाणः ॥ २१ ॥

स्वागतं ते पुरुहूतेह विद्वन्  
यज्ञोऽप्ययं संनिहिते त्वयीन्द्र ।  
शोशुभ्यते बलवृत्रघ्न भूयः  
पिबस्व सोमं सुतमुद्यतं मया ॥ २२ ॥

शिवेन मां पश्य नमश्च तेऽस्तु  
प्राप्तो यज्ञः सफलं जीवितं मे।  
अयं यज्ञं कुरुते मे सुरेन्द्र  
बृहस्पतेरवरजो विप्रमुख्यः ॥ २३ ॥

जानामि ते गुरुमेनं तपोधनं  
बृहस्पतेरनुजं तिग्मतेजसम् ।  
यस्याह्वानादागतोऽहं नरेन्द्र  
प्रीतिर्मेऽद्य त्वयि मन्युः प्रणष्टः ॥ २४ ॥

यदि प्रीतस्त्वमसि वै देवराज  
तस्मात्स्वयं शाधि यज्ञे विधानम्।  
स्वयं सर्वान् कुरु भागान् सुरेन्द्र  
जानात्वयं सर्वलोकश्च देव ॥ २५ ॥

एवमुक्तस्त्वाङ्गिरसेन शक्रः  
समादिदेश स्वयमेव देवान् ।  
सभाः क्रियन्तामावसथाश्च मुख्याः  
सहस्रशश्चित्रभूताः समृद्धाः ॥ २६ ॥

क्लृप्ताः स्थूणाः कुरुतारोहणानि  
गन्धर्वाणामप्सरसां च शीघ्रम् ।  
यत्र नृत्येरन्नप्सरसः समस्ताः  
स्वर्गोपमः क्रियतां यज्ञवाटः ॥ २७ ॥

इत्युक्तास्ते चक्रुराशु प्रतीता  
दिवौकसः शक्रवाक्यान्नरेन्द्र ।  
ततो वाक्यं प्राह राजानमिन्द्रः  
प्रीतो राजन् पूज्यमानो मरुत्तम् ॥ २८ ॥

एष त्वयाहमिह राजन् समेत्य  
ये चाप्यन्ये तव पूर्वे नरेन्द्र।  
सर्वाश्चान्या देवताः प्रीयमाणा  
हविस्तुभ्यं प्रतिगृह्णन्तु राजन् ॥ २९ ॥

आग्नेयं वै लोहितमालभन्तां  
वैश्वदेवं बहुरूपं हि राजन्।  
नीलं चोक्षाणं मेध्यमप्यालभन्तां  
चलच्छिश्नं सम्प्रदिष्टं द्विजाग्र्याः ॥ ३० ॥

ततो यज्ञो ववृधे तस्य राजन्  
यत्र देवाः स्वयमन्नानि जह्नुः।  
यस्मिन् शक्रो ब्राह्मणैः पूज्यमानः  
सदस्योऽभूद्धरिमान् देवराजः ॥ ३१ ॥

ततः संवर्तश्चैत्यगतो महात्मा  
यथा वह्निः प्रज्वलितो द्वितीयः।  
हवींष्युच्चैराह्वयन् देवसंघान्  
जुहावाग्नौ मन्त्रवत् सुप्रतीतः ॥ ३२ ॥

ततः पीत्वा बलभित् सोममग्र्यं  
ये चाप्यन्ये सोमपा देवसंघाः।  
सर्वेऽनुज्ञाताः प्रययुः पार्थिवेन  
यथाजोषं तर्पिताः प्रीतिमन्तः ॥ ३३ ॥

ततो राजा जातरूपस्य राशीन्  
पदे पदे कारयामास हृष्टः।  
द्विजातिभ्यो विसृजन् भूरि वित्तं  
रराज वित्तेश इवारिहन्ता ॥ ३४ ॥

ततो वित्तं विविधं संनिधाय  
यथोत्साहं कारयित्वा च कोषम्।  
अनुज्ञातो गुरुणा संनिवृत्य  
शशास गामखिलां सागरान्ताम् ॥ ३५ ॥

एवंगुणः सम्बभूवेह राजा  
यस्य क्रतौ तत् सुवर्णं प्रभूतम्।  
तत् त्वं समादाय नरेन्द्र वित्तं  
यजस्व देवांस्तर्पयानो निवापैः ॥ ३६ ॥

ततो राजा पाण्डवो हृष्टरूपः  
श्रुत्वा वाक्यं सत्यवत्याः सुतस्य।  
मनश्चक्रे तेन वित्तेन यष्टुं  
ततोऽमात्यैर्मन्त्रयामास भूयः ॥ ३७ ॥