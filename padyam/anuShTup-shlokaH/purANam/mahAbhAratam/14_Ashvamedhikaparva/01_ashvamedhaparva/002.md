+++
title_full = "002 श्रीकृष्ण और व्यासजीका युधिष्ठिरको समझाना"
title = "००२"

+++


एवमुक्तस्तु राज्ञा स धृतराष्ट्रेण धीमता।  
तूष्णीं बभूव मेधावी तमुवाचाथ केशवः ॥ १ ॥

अतीव मनसा शोकः क्रियमाणो जनाधिप।  
संतापयति चैतस्य पूर्वप्रेतान् पितामहान् ॥ २ ॥

यजस्व विविधैर्यज्ञैर्बहुभिः स्वाप्तदक्षिणैः ।  
देवांस्तर्पय सोमेन स्वधया च पितॄनपि ॥ ३ ॥

अतिथीनन्नपानेन कामैरन्यैरकिंचनान् ।  
विदितं वेदितव्यं ते कर्तव्यमपि ते कृतम् ॥ ४ ॥

श्रुताश्च राजधर्मास्ते भीष्माद् भागीरथीसुतात्।  
कृष्णद्वैपायनाच्चैव नारदाद् विदुरात् तथा ॥ ५ ॥

नेमामर्हसि मूढानां वृत्तिं त्वमनुवर्तितुम्।  
पितृपैतामहं वृत्तमास्थाय धुरमुद्वह ॥ ६ ॥

युक्तं हि यशसा क्षात्रं स्वर्गं प्राप्तुमसंशयम्।  
न हि कश्चिद्धि शूराणां निहतोऽत्र पराङ्‌मुखः ॥ ७ ॥

त्यज शोकं महाराज भवितव्यं हि तत्तथा।  
न शक्यास्ते पुनर्द्रष्टुं त्वया येऽस्मिन् रणे हताः ॥ ८ ॥

एतावदुक्त्वा गोविन्दो धर्मराजं युधिष्ठिरम्।  
विरराम महातेजास्तमुवाच युधिष्ठिरः ॥ ९ ॥

गोविन्द मयि या प्रीतिस्तव सा विदिता मम।  
सौहृदेन तथा प्रेम्णा सदा मय्यनुकम्पसे ॥ १० ॥

प्रियं तु मे स्यात् सुमहत्कृतं चक्रगदाधर।  
श्रीमन् प्रीतेन मनसा सर्वं यादवनन्दन ॥ ११ ॥  
यदि मामनुजानीयाद् भवान् गन्तुं तपोवनम्।  
(कृतकृत्यो भविष्यामि इति मे निश्चिता मतिः।)

न हि शान्तिं प्रपश्यामि पातयित्वा पितामहम् ॥ १२ ॥  
(नृशंसः पुरुषव्याघ्रं गुरुं वीर्यबलान्वितम्।)  
कर्णं च पुरुषव्याघ्रं संग्रामेष्वपलायिनम्।

कर्मणा येन मुच्येयमस्मात् क्रूरादरिंदम ॥ १३ ॥  
कर्मणा तद् विधत्स्वेह येन शुध्यति मे मनः।

तमेवं वादिनं पार्थं व्यासः प्रोवाच धर्मवित् ॥ १४ ॥  
सान्त्वयन् सुमहातेजाः शुभं वचनमर्थवत्।  
अकृता ते मतिस्तात पुनर्बाल्येन मुह्यसे ॥ १५ ॥

किमाकारा वयं तात प्रलपामो मुहुर्मुहुः।  
विदिताः क्षत्रधर्मास्ते येषां युद्धेन जीविका ॥ १६ ॥

तथाप्रवृत्तो नृपतिर्नाधिबन्धेन युज्यसे ।  
मोक्षधर्माश्च निखिला याथातथ्येन ते श्रुताः ॥ १७ ॥

(यथा वै कामजां मायां परित्यक्तुं त्वमर्हसि।  
तथा तु कुर्वन् नृपतिर्नानुबन्धेन युज्यते॥)

असकृच्चापि संदेहाश्छिन्नास्ते कामजा मया।  
अश्रद्दधानो दुर्मेधा लुप्तस्मृतिरसि ध्रुवम् ॥ १८ ॥

मैवं भव न ते युक्तमिदमज्ञानमीदृशम्।  
प्रायश्चित्तानि सर्वाणि विदितानि च तेऽनघ।  
राजधर्माश्च ते सर्वे दानधर्माश्च ते श्रुताः ॥ १९ ॥

स कथं सर्वधर्मज्ञः सर्वागमविशारदः।  
परिमुह्यसि भूयस्त्वमज्ञानादिव भारत ॥ २० ॥