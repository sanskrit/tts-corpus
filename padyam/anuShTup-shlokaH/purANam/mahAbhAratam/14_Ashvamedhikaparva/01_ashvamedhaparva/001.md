+++
title_full = "001 युधिष्ठिरका शोकमग्न होकर गिरना और धृतराष्ट्रका उन्हें समझाना"
title = "००१"

+++


नारायणं नमस्कृत्य नरं चैव नरोत्तमम्।  
देवीं सरस्वतीं चैव ततो जयमुदीरयेत् ॥ १ ॥

कृतोदकं तु राजानं धृतराष्ट्रं युधिष्ठिरः।  
पुरस्कृत्य महाबाहुरुत्तताराकुलेन्द्रियः ॥ २ ॥

उत्तीर्य तु महाबाहुर्बाष्पव्याकुललोचनः ।  
पपात तीरे गङ्गाया व्याधविद्ध इव द्विपः ॥ ३ ॥

तं सीदमानं जग्राह भीमः कृष्णेन चोदितः।  
मैवमित्यब्रवीच्चैनं कृष्णः परबलार्दनः ॥ ४ ॥

तमार्तं पतितं भूमौ श्वसन्तं च पुनः पुनः।  
ददृशुः पार्थिवा राजन् धर्मपुत्रं युधिष्ठिरम् ॥ ५ ॥

तं दृष्ट्वा दीनमनसं गतसत्त्वं नरेश्वरम्।  
भूयः शोकसमाविष्टाः पाण्डवाः समुपाविशन् ॥ ६ ॥

राजा तु धृतराष्ट्रश्च पुत्रशोकाभिपीडितः।  
वाक्यमाह महाबुद्धिः प्रज्ञाचक्षुर्नरेश्वरम् ॥ ७ ॥

उत्तिष्ठ कुरुशार्दूल कुरु कार्यमनन्तरम्।  
क्षत्रधर्मेण कौन्तेय जितेयमवनी त्वया ॥ ८ ॥

भुङ्‌क्ष्व भोगान् भ्रातृभिश्च सुहृद्भिश्च मनोऽनुगान्।  
शोचितव्यं न पश्यामि त्वया धर्मभृतां वर ॥ ९ ॥

शोचितव्यं मया चैव गान्धार्या च महीपते।  
ययोः पुत्रशतं नष्टं स्वप्नलब्धं यथा धनम् ॥ १० ॥

अश्रुत्वा हितकामस्य विदुरस्य महात्मनः।  
वाक्यानि सुमहार्थानि परितप्यामि दुर्मतिः ॥ ११ ॥

उक्तवान् विदुरो यन्मां धर्मात्मा दिव्यदर्शनः।  
दुर्योधनापराधेन कुलं ते विनशिष्यति ॥ १२ ॥  
स्वस्ति चेदिच्छसे राजन् कुलस्य कुरु मे वचः।  
वध्यतामेष दुष्टात्मा मन्दो राजा सुयोधनः ॥ १३ ॥

कर्णश्च शकुनिश्चैव नैनं पश्यतु कर्हिचित्।  
द्यूतसंघातमप्येषामप्रमादेन वारय ॥ १४ ॥

अभिषेचय राजानं धर्मात्मानं युधिष्ठिरम्।  
स पालयिष्यति वशी धर्मेण पृथिवीमिमाम् ॥ १५ ॥

अथ नेच्छसि राजानं कुन्तीपुत्रं युधिष्ठिरम्।  
मेढीभूतः स्वयं राज्यं प्रतिगृह्णीष्व पार्थिव ॥ १६ ॥

समं सर्वेषु भूतेषु वर्तमानं नराधिप।  
अनुजीवन्तु सर्वे त्वां ज्ञातयो भ्रातृभिः सह ॥ १७ ॥

एवं ब्रुवति कौन्तेय विदुरे दीर्घदर्शिनि।  
दुर्योधनमहं पापमन्ववर्तं वृथामतिः ॥ १८ ॥

अश्रुत्वा तस्य धीरस्य वाक्यानि मधुराण्यहम्।  
फलं प्राप्य महद् दुःखं निमग्नः शोकसागरे ॥ १९ ॥

वृद्धौ हि तेऽद्य पितरौ पश्य नौ दुःखितौ नृप।  
न शोचितव्यं भवता पश्यामीह जनाधिप ॥ २० ॥