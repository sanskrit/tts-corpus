+++
title_full = "007 संवर्त और मरुत्तकी बातचीत, मरुत्तके विशेष आग्रहपर संवर्तका यज्ञ करानेकी स्वीकृति देना"
title = "००७ संवर्तमरुत्तीये"

+++


कथमस्मि त्वया ज्ञातः केन वा कथितोऽस्मि ते।  
एतदाचक्ष्व मे तत्त्वमिच्छसे चेन्मम प्रियम् ॥ १ ॥

सत्यं ते ब्रुवतः सर्वे सम्पत्स्यन्ते मनोरथाः।  
मिथ्या च ब्रुवतो मूर्धा शतधा ते स्फुटिष्यति ॥ २ ॥

नारदेन भवान् मह्यमाख्यातो ह्यटता पथि।  
गुरुपुत्रो ममेति त्वं ततो मे प्रीतिरुत्तमा ॥ ३ ॥

सत्यमेतद् भवानाह स मां जानाति सत्रिणम्।  
कथयस्व तदेतन्मे क्व नु सम्प्रति नारदः ॥ ४ ॥

भवन्तं कथयित्वा तु मम देवर्षिसत्तमः।  
ततो मामभ्यनुज्ञाय प्रविष्टो हव्यवाहनम् ॥ ५ ॥

श्रुत्वा तु पार्थिवस्यैतत् संवर्तः प्रमुदं गतः।  
एतावदहमप्येवं शक्नुयामिति सोऽब्रवीत् ॥ ६ ॥

ततो मरुत्तमुन्मत्तो वाचा निर्भर्त्सयन्निव।  
रूक्षया ब्राह्मणो राजन् पुनः पुनरथाब्रवीत् ॥ ७ ॥

वातप्रधानेन मया स्वचित्तवशवर्तिना ।  
एवं विकृतरूपेण कथं याजितुमिच्छसि ॥ ८ ॥

भ्राता मम समर्थश्च वासवेन च संगतः।  
वर्तते याजने चैव तेन कर्माणि कारय ॥ ९ ॥

गार्हस्थ्यं चैव याज्याश्च सर्वा गृह्याश्च देवताः।  
पूर्वजेन ममाक्षिप्तं शरीरं वर्जितं त्विदम् ॥ १० ॥

नाहं तेनाननुज्ञातस्त्वामाविक्षित कर्हिचित् ।  
याजयेयं कथंचिद् वै स हि पूज्यतमो मम ॥ ११ ॥

स त्वं बृहस्पतिं गच्छ तमनुज्ञाप्य चाव्रज।  
ततोऽहं याजयिष्ये त्वां यदि यष्टुमिहेच्छसि ॥ १२ ॥

बृहस्पतिं गतः पूर्वमहं संवर्त तच्छृणु।  
न मां कामयते याज्यमसौ वासवकाम्यया ॥ १३ ॥

अमरं याज्यमासाद्य याजयिष्ये न मानुषम्।  
शक्रेण प्रतिषिद्धोऽहं मरुत्तं मा स्म याजयेः ॥ १४ ॥  
स्पर्धते हि मया विप्र सदा हि स तु पार्थिवः।  
एवमस्त्विति चाप्युक्तो भ्रात्रा ते बलसूदनः ॥ १५ ॥

स मामधिगतं प्रेम्णा याज्यत्वेन बुभूषति।  
देवराजं समाश्रित्य तद् विद्धि मुनिपुङ्गव ॥ १६ ॥

सोऽहमिच्छामि भवता सर्वस्वेनापि याजितुम्।  
कामये समतिक्रान्तुं वासवं त्वत्कृतैर्गुणैः ॥ १७ ॥

न हि मे वर्तते बुद्धिर्गन्तुं ब्रह्मन् बृहस्पतिम्।  
प्रत्याख्यातो हि तेनास्मि तथानपकृते सति ॥ १८ ॥

चिकीर्षसि यथाकामं सर्वमेतत् त्वयि ध्रुवम्।  
यदि सर्वानभिप्रायान् कर्तासि मम पार्थिव ॥ १९ ॥

याज्यमानं मया हि त्वां बृहस्पतिपुरन्दरौ।  
द्विषेतां समभिक्रुद्धावेतदेकं समर्थसेः ॥ २० ॥

स्थैर्यमत्र कथं मे स्यात् सत्त्वं निःसंशयं कुरु।  
कुपितस्त्वां न हीदानीं भस्म कुर्यां सबान्धवम् ॥ २१ ॥

यावत् तपेत् सहस्रांशुस्तिष्ठेरंश्चापि पर्वताः।  
तावल्लोकान्न लभेयं त्यजेयं सङ्गतं यदि ॥ २२ ॥

मा चापि शुभबुद्धित्वं लभेयमिह कर्हिचित्।  
विषयैः सङ्गतं चास्तु त्यजेयं सङ्गतं यदि ॥ २३ ॥

आविक्षित शुभा बुद्धिर्वर्ततां तव कर्मसु।  
याजनं हि ममाप्येव वर्तते हृदि पार्थिव ॥ २४ ॥

अभिधास्ये च ते राजन्नक्षयं द्रव्यमुत्तमम्।  
येन देवान् सगन्धर्वान् शक्रं चाभिभविष्यसि ॥ २५ ॥

न तु मे वर्तते बुद्धिर्धने याज्येषु वा पुनः।  
विप्रियं तु करिष्यामि भ्रातुश्चेन्द्रस्य चोभयोः ॥ २६ ॥

गमयिष्यामि शक्रेण समतामपि ते ध्रुवम्।  
प्रियं च ते करिष्यामि सत्यमेतद् ब्रवीमि ते ॥ २७ ॥