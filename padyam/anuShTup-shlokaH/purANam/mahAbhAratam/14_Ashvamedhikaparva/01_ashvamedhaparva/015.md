+++
title_full = "015 भगवान् श्रीकृष्णका अर्जुनसे द्वारका जानेका प्रस्ताव करना"
title = "०१५"

+++


विजिते पाण्डवेयैस्तु प्रशान्ते च द्विजोत्तम।  
राष्ट्रे किं चक्रतुर्वीरौ वासुदेवधनंजयौ ॥ १ ॥

विजिते पाण्डवै राजन् प्रशान्ते च विशाम्पते।  
राष्ट्रे बभूवतुर्हृष्टौ वासुदेवधनंजयौ ॥ २ ॥

विजह्राते मुदा युक्तौ दिवि देवेश्वराविव।  
तौ वनेषु विचित्रेषु पर्वतेषु ससानुषु ॥ ३ ॥

तीर्थेषु चैव पुण्येषु पल्वलेषु नदीषु च।  
चङ्‌क्रम्यमाणौ संहृष्टावश्विनाविव नन्दने ॥ ४ ॥

इन्द्रप्रस्थे महात्मानौ रेमतुः कृष्णपाण्डवौ।  
प्रविश्य तां सभां रम्यां विजह्राते च भारत ॥ ५ ॥

तत्र युद्धकथाश्चित्राः परिक्लेशांश्च पार्थिव।  
कथायोगे कथायोगे कथयामासतुः सदा ॥ ६ ॥  
ऋषीणां देवतानां च वंशांस्तावाहतुः सदा।  
प्रीयमाणौ महात्मानौ पुराणावृषिसत्तमौ ॥ ७ ॥

मधुरास्तु कथाश्चित्राश्चित्रार्थपदनिश्चयाः ।  
निश्चयज्ञः स पार्थाय कथयामास केशवः ॥ ८ ॥

पुत्रशोकाभिसंतप्तं ज्ञातीनां च सहस्रशः।  
कथाभिः शमयामास पार्थं शौरिर्जनार्दनः ॥ ९ ॥

स तमाश्वास्य विधिवद् विज्ञानज्ञो महातपाः।  
अपहृत्यात्मनो भारं विशश्रामेव सात्वतः ॥ १० ॥

ततः कथान्ते गोविन्दो गुडाकेशमुवाच ह।  
सान्त्वयन् श्लक्ष्णया वाचा हेतुयुक्तमिदं वचः ॥ ११ ॥

विजितेयं धरा कृत्स्ना सव्यसाचिन् परंतप।  
त्वद्बाहुबलमाश्रित्य राज्ञा धर्मसुतेन ह ॥ १२ ॥

असपत्नां महीं भुङ्क्ते धर्मराजो युधिष्ठिरः।  
भीमसेनानुभावेन यमयोश्च नरोत्तम ॥ १३ ॥

धर्मेण राज्ञा धर्मज्ञ प्राप्तं राज्यमकण्टकम्।  
धर्मेण निहतः संख्ये स च राजा सुयोधनः ॥ १४ ॥

अधर्मरुचयो लुब्धाः सदा चाप्रियवादिनः।  
धार्तराष्ट्रा दुरात्मानः सानुबन्धा निपातिताः ॥ १५ ॥

प्रशान्तामखिलां पार्थ पृथिवीं पृथिवीपतिः।  
भुङ्क्ते धर्मसुतो राजा त्वया गुप्तः कुरूद्वह ॥ १६ ॥

रमे चाहं त्वया सार्धमरण्येष्वपि पाण्डव।  
किमु यत्र जनोऽयं वै पृथा चामित्रकर्षण ॥ १७ ॥

यत्र धर्मसुतो राजा यत्र भीमो महाबलः।  
यत्र माद्रवतीपुत्रौ रतिस्तत्र परा मम ॥ १८ ॥

तथैव स्वर्गकल्पेषु सभोद्देशेषु कौरव।  
रमणीयेषु पुण्येषु सहितस्य त्वयानघ ॥ १९ ॥  
कालो महांस्त्वतीतो मे शूरसूनुमपश्यतः।  
बलदेवं च कौरव्य तथान्यान् वृष्णिपुङ्गवान् ॥ २० ॥  
सोऽहं गन्तुमभीप्सामि पुरीं द्वारावतीं प्रति।  
रोचतां गमनं मह्यं तवापि पुरुषर्षभ ॥ २१ ॥

उक्तो बहुविधं राजा तत्र तत्र युधिष्ठिरः।  
सह भीष्मेण यद् युक्तमस्माभिः शोककारिते ॥ २२ ॥

शिष्टो युधिष्ठिरोऽस्माभिः शास्ता सन्नपि पाण्डवः।  
तेन तत् तु वचः सम्यग् गृहीतं सुमहात्मना ॥ २३ ॥

धर्मपुत्रे हि धर्मज्ञे कृतज्ञे सत्यवादिनि।  
सत्यं धर्मो मतिश्चाग्र्या स्थितिश्च सततं स्थिरा ॥ २४ ॥

तत्र गत्वा महात्मानं यदि ते रोचतेऽर्जुन।  
अस्मद्‌गमनसंयुक्तं वचो ब्रूहि जनाधिपम् ॥ २५ ॥

न हि तस्याप्रियं कुर्यां प्राणत्यागेऽप्युपस्थिते।  
कुतो गन्तुं महाबाहो पुरीं द्वारावतीं प्रति ॥ २६ ॥

सर्वं त्विदमहं पार्थ त्वत्प्रीतिहितकाम्यया।  
ब्रवीमि सत्यं कौरव्य न मिथ्यैतत् कथंचन ॥ २७ ॥

प्रयोजनं च निर्वृत्तमिह वासे ममार्जुन।  
धार्तराष्ट्रो हतो राजा सबलः सपदानुगः ॥ २८ ॥

पृथिवी च वशे तात धर्मपुत्रस्य धीमतः।  
स्थिता समुद्रवलया सशैलवनकानना ॥ २९ ॥  
चिता रत्नैर्बहुविधैः कुरुराजस्य पाण्डव।

धर्मेण राजा धर्मज्ञः पातु सर्वां वसुन्धराम् ॥ ३० ॥  
उपास्यमानो बहुभिः सिद्धैश्चापि महात्मभिः।  
स्तूयमानश्च सततं वन्दिभिर्भरतर्षभ ॥ ३१ ॥

तं मया सह गत्वाद्य राजानं कुरु वर्धनम्।  
आपृच्छ कुरुशार्दूल गमनं द्वारकां प्रति ॥ ३२ ॥

इदं शरीरं वसु यच्च मे गृहे  
निवेदितं पार्थ सदा युधिष्ठिरे।  
प्रियश्च मान्यश्च हि मे युधिष्ठिरः  
सदा कुरूणामधिपो महामतिः ॥ ३३ ॥

प्रयोजनं चापि निवासकारणे  
न विद्यते मे त्वदृते नृपात्मज।  
स्थिता हि पृथ्वी तव पार्थ शासने  
गुरोः सुवृत्तस्य युधिष्ठिरस्य च ॥ ३४ ॥

इतीदमुक्तः स तदा महात्मना  
जनार्दनेनामितविक्रमोऽर्जुनः ।  
तथेति दुःखादिव वाक्यमैरय-  
ज्जनार्दनं सम्प्रतिपूज्य पार्थिव ॥ ३५ ॥