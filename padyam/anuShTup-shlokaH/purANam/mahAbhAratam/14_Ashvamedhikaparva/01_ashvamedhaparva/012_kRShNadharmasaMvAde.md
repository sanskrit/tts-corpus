+++
title_full = "012 भगवान् श्रीकृष्णका युधिष्ठिरको मनपर विजय करनेके लिये आदेश"
title = "०१२ कृष्णधर्मसंवादे"

+++


द्विविधो जायते व्याधिः शारीरो मानसस्तथा।  
परस्परं तयोर्जन्म निर्द्वन्द्वं नोपपद्यते ॥ १ ॥

शरीरे जायते व्याधिः शारीरः स निगद्यते।  
मानसे जायते व्याधिर्मानसस्तु निगद्यते ॥ २ ॥

शीतोष्णे चैव वायुश्च गुणा राजन् शरीरजाः।  
तेषां गुणानां साम्यं चेत् तदाहुः स्वस्थलक्षणम् ॥ ३ ॥

उष्णेन बाध्यते शीतं शीतेनोष्णं च बाध्यते।  
सत्त्वं रजस्तमश्चेति त्रय आत्मगुणाः स्मृताः ॥ ४ ॥

तेषां गुणानां साम्यं चेत् तदाहुः स्वस्थलक्षणम्।  
तेषामन्यतमोत्सेके विधानमुपदिश्यते ॥ ५ ॥

हर्षेण बाध्यते शोको हर्षः शोकेन बाध्यते।  
कश्चिद् दुःखे वर्तमानः सुखस्य स्मर्तुमिच्छति।  
कश्चित् सुखे वर्तमानो दुःखस्य स्मर्तुमिच्छति ॥ ६ ॥

स त्वं न दुःखी दुःखस्य न सुखी सुसुखस्य च।  
स्मर्तुमिच्छसि कौन्तेय किमन्यद् दुःखविभ्रमात् ॥ ७ ॥

अथवा ते स्वभावोऽयं येन पार्थावकृष्यसे।  
दृष्ट्‌वा सभागतां कृष्णामेकवस्त्रां रजस्वलाम्।  
मिषतां पाण्डवेयानां न तस्य स्मर्तुमिच्छसि ॥ ८ ॥

प्रव्राजनं च नगरादजिनैश्च विवासनम्।  
महारण्यनिवासश्च न तस्य स्मर्तुमिच्छसि ॥ ९ ॥

जटासुरात् परिक्लेशश्चित्रसेनेन चाहवः ।  
सैन्धवाच्च परिक्लेशो न तस्य स्मर्तुमिच्छसि ॥ १० ॥

पुनरज्ञातचर्यायां कीचकेन पदा वधः।  
याज्ञसेन्यास्तथा पार्थ न तस्य स्मर्तुमिच्छसि ॥ ११ ॥

यच्च ते द्रोणभीष्माभ्यां युद्धमासीदरिंदम।  
मनसैकेन योद्धव्यं तत् ते युद्धमुपस्थितम् ॥ १२ ॥

तस्मादभ्युपगन्तव्यं युद्धाय भरतर्षभ ।  
परमव्यक्तरूपस्य पारं युक्त्या स्वकर्मभिः ॥ १३ ॥

यत्र नैव शरैः कार्यं न भृत्यैर्न च बन्धुभिः।  
आत्मनैकेन योद्धव्यं तत् ते युद्धमुपस्थितम् ॥ १४ ॥

तस्मिन्ननिर्जिते युद्धे कामवस्थां गमिष्यसि।  
एतज्ज्ञात्वा तु कौन्तेय कृतकृत्यो भविष्यसि ॥ १५ ॥

एतां बुद्धिं विनिश्चित्य भूतानामागतिं गतिम्।  
पितृपैतामहे वृत्ते शाधि राज्यं यथोचितम् ॥ १६ ॥