+++
title_full = "003 व्यासजीका युधिष्ठिरको अश्वमेध यज्ञके लिये धनकी प्राप्तिका उपाय बताते हुए संवर्त और मरुत्तका प्रसंग उपस्थित करना"
title = "००३ संवर्तमरुत्तीये"

+++


युधिष्ठिर तव प्रज्ञा न सम्यगिति मे मतिः।  
न हि कश्चित्स्वयं मर्त्यः स्ववशः कुरुते क्रियाम् ॥ १ ॥

ईश्वरेण च युक्तोऽयं साध्वसाधु च मानवः।  
करोति पुरुषः कर्म तत्र का परिदेवना ॥ २ ॥

आत्मानं मन्यसे चाथ पापकर्माणमन्ततः।  
शृणु तत्र यथापापमपकृष्येत भारत ॥ ३ ॥

तपोभिः क्रतुभिश्चैव दानेन च युधिष्ठिर।  
तरन्ति नित्यं पुरुषा ये स्म पापानि कुर्वते ॥ ४ ॥

यज्ञेन तपसा चैव दानेन च नराधिप।  
पूयन्ते नरशार्दूल नरा दुष्कृतकारिणः ॥ ५ ॥

असुराश्च सुराश्चैव पुण्यहेतोर्मखक्रियाम् ।  
प्रयतन्ते महात्मानस्तस्माद् यज्ञाः परायणम् ॥ ६ ॥

यज्ञैरेव महात्मानो बभूवुरधिकाः सुराः।  
ततो देवाः क्रियावन्तो दानवानभ्यधर्षयन् ॥ ७ ॥

राजसूयाश्वमेधौ च सर्वमेधं च भारत।  
नरमेधं च नृपते त्वमाहर युधिष्ठिर ॥ ८ ॥

यजस्व वाजिमेधेन विधिवद् दक्षिणावता।  
बहुकामान्नवित्तेन रामो दाशरथिर्यथा ॥ ९ ॥

यथा च भरतो राजा दौष्यन्तिः पृथिवीपतिः।  
शाकुन्तलो महावीर्यस्तव पूर्वपितामहः ॥ १० ॥

असंशयं वाजिमेधः पावयेत् पृथिवीमपि।  
अभिप्रायस्तु मे कश्चित् तं त्वं श्रोतुमिहार्हसि ॥ ११ ॥

इमं ज्ञातिवधं कृत्वा सुमहान्तं द्विजोत्तम।  
दानमल्पं न शक्नोमि दातुं वित्तं च नास्ति मे॥१२॥

न तु बालानिमान् दीनानुत्सहे वसु याचितुम्।  
तथैवार्द्रव्रणान् कृच्छ्रे वर्तमानान् नृपात्मजान् ॥ १३ ॥

स्वयं विनाश्य पृथिवीं यज्ञार्थं द्विजसत्तम।  
करमाहारयिष्यामि कथं शोकपरायणः ॥ १४ ॥

दुर्योधनापराधेन वसुधा वसुधाधिपाः ।  
प्रणष्टा योजयित्वास्मानकीर्त्या मुनिसत्तम ॥ १५ ॥

दुर्योधनेन पृथिवी क्षयिता वित्तकारणात्।  
कोशश्चापि विशीर्णोऽसौ धार्तराष्ट्रस्य दुर्मतेः ॥ १६ ॥

पृथिवी दक्षिणा चात्र विधिः प्रथमकल्पितः।  
विद्वद्भिः परिदृष्टोऽयं शिष्टो विधिविपर्ययः ॥ १७ ॥

न च प्रतिनिधिं कर्तुं चिकीर्षामि तपोधन।  
अत्र मे भगवन् सम्यक् साचिव्यं कर्तुमर्हसि ॥ १८ ॥

एवमुक्तस्तु पार्थेन कृष्णद्वैपायनस्तदा ।  
मुहूर्तमनुसंचिन्त्य धर्मराजानमब्रवीत् ॥ १९ ॥

कोशश्चापि विशीर्णोऽयं परिपूर्णो भविष्यति।  
विद्यते द्रविणं पार्थ गिरौ हिमवति स्थितम् ॥ २० ॥  
उत्सृष्टं ब्राह्मणैर्यज्ञे मरुत्तस्य महात्मनः।  
तदानयस्व कौन्तेय पर्याप्तं तद् भविष्यति ॥ २१ ॥

कथं यज्ञे मरुत्तस्य द्रविणं तत् समाचितम्।  
कस्मिंश्च काले स नृपो बभूव वदतां वर ॥ २२ ॥

यदि शुश्रूषसे पार्थ शृणु कारन्धमं नृपम्।  
यस्मिन् काले महीवीर्यः स राजासीन्महाधनः ॥ २३ ॥