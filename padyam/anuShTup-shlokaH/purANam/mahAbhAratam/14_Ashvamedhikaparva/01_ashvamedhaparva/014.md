+++
title_full = "014 ऋषियोंका अन्तर्धान होना, भीष्म आदिका श्राद्ध करके युधिष्ठिर आदिका हस्तिनापुरमें जाना तथा युधिष्ठिरके धर्म-राज्यका वर्णन"
title = "०१४"

+++


एवं बहुविधैर्वाक्यैर्मुनिभिस्तैस्तपोधनैः ।  
समाश्वस्यत राजर्षिर्हतबन्धुर्युधिष्ठिरः ॥ १ ॥  
सोऽनुनीतो भगवता विष्टरश्रवसा स्वयम्।  
द्वैपायनेन कृष्णेन देवस्थानेन वा विभुः ॥ २ ॥  
नारदेनाथ भीमेन नकुलेन च पार्थिव।  
कृष्णया सहदेवेन विजयेन च धीमता ॥ ३ ॥  
अन्यैश्च पुरुषव्याघ्रैर्ब्राह्मणैः शास्त्रदृष्टिभिः ।  
व्यजहाच्छोकजं दुःखं संतापं चैव मानसम् ॥ ४ ॥

अर्चयामास देवांश्च ब्राह्मणांश्च युधिष्ठिरः।  
कृत्वाथ प्रेतकार्याणि बन्धूनां स पुनर्नृपः ॥ ५ ॥  
अन्वशासच्च धर्मात्मा पृथिवीं सागराम्बराम्।

प्रशान्तचेताः कौरव्यः स्वराज्यं प्राप्य केवलम्।  
व्यासं च नारदं चैव तांश्चान्यानब्रवीन्नृपः ॥ ६ ॥

आश्वासितोऽहं प्राग्वृद्धैर्भवद्भिर्मुनिपुङ्गवैः ।  
न सूक्ष्ममपि मे किंचिद् व्यलीकमिह विद्यते ॥ ७ ॥

अर्थश्च सुमहान् प्राप्तो येन यक्ष्यामि देवताः।  
पुरस्कृत्याद्य भवतः समानेष्यामहे मखम् ॥ ८ ॥

हिमवन्तं त्वया गुप्ता गमिष्यामः पितामह।  
बह्वाश्चर्यो हि देशः स श्रूयते द्विजसत्तम ॥ ९ ॥

तथा भगवता चित्रं कल्याणं बहुभाषितम्।  
देवर्षिणा नारदेन देवस्थानेन चैव ह ॥ १० ॥

नाभागधेयः पुरुषः कश्चिदेवंविधान् गुरून्।  
लभते व्यसनं प्राप्य सुहृदः साधुसम्मतान् ॥ ११ ॥

एवमुक्तास्तु ते राज्ञा सर्व एव महर्षयः।  
अभ्यनुज्ञाप्य राजानं तथोभौ कृष्णफाल्गुनौ ॥ १२ ॥  
पश्यतामेव सर्वेषां तत्रैवादर्शनं ययुः।  
ततो धर्मसुतो राजा तत्रैवोपाविशत् प्रभुः ॥ १३ ॥

एवं नातिमहान् कालः स तेषां संन्यवर्तत।  
कुर्वतां शौचकार्याणि भीष्मस्य निधने तदा ॥ १४ ॥

महादानानि विप्रेभ्यो ददतामौर्ध्वदेहिकम् ।  
भीष्मकर्णपुरोगाणां कुरूणां कुरुसत्तम ॥ १५ ॥  
सहितो धृतराष्ट्रेण स ददावौर्ध्वदेहिकम्।

ततो दत्त्वा बहुधनं विप्रेभ्यः पाण्डवर्षभः ॥ १६ ॥  
धृतराष्ट्रं पुरस्कृत्य विवेश गजसाह्वयम्।

स समाश्वास्य पितरं प्रज्ञाचक्षुषमीश्वरम्।  
अन्वशाद् वै स धर्मात्मा पृथिवीं भ्रातृभिः सह ॥ १७ ॥

(यथा मनुर्महाराजो रामो दाशरथिर्यथा।  
तथा भरतसिंहोऽपि पालयामास मेदिनीम्॥

नाधर्म्यमभवत् तत्र सर्वो धर्मरुचिर्जनः।  
बभूव नरशार्दूल यथा कृतयुगे तथा॥

कलिमासन्नमाविष्टं निवास्य नृपनन्दनः ।  
भ्रातृभिः सहितो धीमान् बभौ धर्मबलोद्धतः॥

ववर्ष भगवान् देवः काले देशे यथेप्सितम्।  
निरामयं जगदभूत् क्षुत्पिपासे न किंचन॥

आधिर्नास्ति मनुष्याणां व्यसने नाभवन्मतिः।  
ब्राह्मणप्रमुखा वर्णास्ते स्वधर्मोत्तराः शिवाः॥  
धर्मः सत्यप्रधानश्च सत्यं सद्विषयान्वितम्।

धर्मासनस्थः सद्भिः स स्त्रीबालातुरवृद्धकान्॥  
वर्णाश्रमान् पूर्वकृतान् सकलान् रक्षणोद्यतः।

अवृत्तिवृत्तिदानाद्यैर्यज्ञार्थैर्दीपितैरपि ।  
आमुष्मिकं भयं नास्ति ऐहिकं कृतमेव तु।  
स्वर्गलोकोपमो लोकस्तदा तस्मिन् प्रशासति॥  
बभूव सुखमेकाग्रं तद्विशिष्टतरं परम्॥

नार्यः पतिव्रताः सर्वा रूपवत्यः स्वलंकृताः।  
यथोक्तवृत्ताः स्वगुणैर्बभूवुः प्रीतिहेतवः ॥

पुमांसः पुण्यशीलाढ्याः स्वं स्वं धर्ममनुव्रताः।  
सुखिनः सूक्ष्ममप्येनो न कुर्वन्ति कदाचन॥

सर्वे नराश्च नार्यश्च सततं प्रियवादिनः।  
अजिह्ममनसः शुक्लाः बभूवुः श्रमवर्जिताः॥

भूषिताः कुण्डलैर्हारैः कटकैः कटिसूत्रकैः।  
सुवाससः सुगन्धाढ्याः प्रायशः पृथिवीतले॥

सर्वे ब्रह्मविदो विप्राः सर्वत्र परिनिष्ठिताः।  
वलीपलितहीनास्तु सुखिनो दीर्घजीविनः ॥

इच्छा न जायतेऽन्यत्र वर्णेषु च न संकरः।  
मनुष्याणां महाराज मर्यादासु व्यवस्थितः॥

तस्मिञ्छासति राजेन्द्रे मृगव्यालसरीसृपाः ।  
अन्योन्यमपि चान्येषु न बाधन्ते कदाचन॥

गावः सुक्षीरभूयिष्ठाः सुवालधिमुखोदराः ।  
अपीडिताः कर्षकाद्यैर्हृतव्याधितवत्सकाः ॥

अवन्ध्यकाला मनुजाः पुरुषार्थेषु च क्रमात्।  
विषयेष्वनिषिद्धेषु वेदशास्त्रेषु चोद्यताः ॥

सुवृत्ता वृषभाः पुष्टाः सुस्वभावाः सुखोदयाः।  
अतीव मधुरः शब्दः स्पर्शश्चातिसुखं रसम्।  
रूपं दृष्टिक्षमं रम्यं मनोज्ञं गन्धवद् बभौ॥

धर्मार्थकामसंयुक्तं मोक्षाभ्युदयसाधनम् ।  
प्रह्लादजननं पुण्यं सम्बभूवाथ मानसम्॥

स्थावरा बहुपुष्पाढ्याः फलच्छायावहास्तथा ।  
सुस्पर्शा विषहीनाश्च सुपत्रत्वक्‌प्ररोहिणः ॥

मनोऽनुकूलाः सर्वेषां चेष्टा भूस्तापवर्जिता।  
यथा बभूव राजर्षिस्तद्‌वृत्तमभवद् भुवि॥

सर्वलक्षणसम्पन्नाः पाण्डवा धर्मचारिणः ।  
ज्येष्ठानुवर्तिनः सर्वे बभूवुः प्रियदर्शनाः॥

सिंहोरस्का जितक्रोधास्तेजोबलसमन्विताः ।  
आजानुबाहवः सर्वे दानशीला जितेन्द्रियाः॥

तेषु शासत्सु धरणीमृतवः स्वगुणैर्बभुः।  
सुखोदयाय वर्तन्ते ग्रहास्तारागणैः सह॥

मही सस्यप्रबहुला सर्वरत्नगुणोदया ।  
कामधुग्धेनुवद् भोगान् फलति स्म सहस्रधा॥

मन्वादिभिः कृताः पूर्वं मर्यादा मानवेषु याः।  
अनतिक्रम्य ताः सर्वाः कुलेषु समयानि च।  
अन्वशासन्त राजानो धर्मपुत्रप्रियंकराः ॥

महाकुलानि धर्मिष्ठा वर्धयन्तो विशेषतः।  
मनुप्रणीतया कृत्या तेऽन्वशासन् वसुन्धराम्॥

राजवृत्तिर्हि सा शश्वद् धर्मिष्ठाभून्महीतले।  
प्रायो लोकमतिस्तात राजवृत्तानुगामिनी ॥

एवं भारतवर्षं स्वं राजा स्वर्गं सुरेन्द्रवत्।  
शशास विष्णुना सार्धं गुप्तो गाण्डीवधन्वना॥)