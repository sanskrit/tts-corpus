+++
title_full = "080 चित्रांगदाका विलाप, मूर्च्छासे जगनेपर बभ्रुवाहनका शोकोद्\u200cगार और उलूपीके प्रयत्नसे संजीवनीमणिके द्वारा अर्जुनका पुनः जीवित होना"
title = "०८० अर्जुनप्रत्युज्जीवने"

+++


ततो बहुतरं भीरुर्विलप्य कमलेक्षणा।  
मुमोह दुःखसंतप्ता पपात च महीतले ॥ १ ॥

प्रतिलभ्य च सा संज्ञां देवी दिव्यवपुर्धरा।  
उलूपीं पन्नगसुतां दृष्ट्वेदं वाक्यमब्रवीत् ॥ २ ॥

उलूपि पश्य भर्तारं शयानं निहतं रणे।  
त्वत्कृते मम पुत्रेण बाणेन समितिंजयम् ॥ ३ ॥

ननु त्वमार्यधर्मज्ञा ननु चासि पतिव्रता।  
यत्त्वस्कृतेऽयं पतितः पतिस्ते निहतो रणे ॥ ४ ॥

किंतु सर्वापराधोऽयं यदि तेऽद्य धनंजयः।  
क्षमस्व याच्यमाना वै जीवयस्व धनंजयम् ॥ ५ ॥

ननु त्वमार्ये धर्मज्ञा त्रैलोक्यविदिता शुभे।  
यद् घातयित्वा पुत्रेण भर्तारं नानुशोचसि ॥ ६ ॥

नाहं शोचामि तनयं हतं पन्नगनन्दिनि।  
पतिमेव तु शोचामि यस्यातिथ्यमिदं कृतम् ॥ ७ ॥

इत्युक्त्वा सा तदा देवीमुलूपीं पन्नगात्मजाम्।  
भर्तारमभिगम्येदमित्युवाच यशस्विनी ॥ ८ ॥

उत्तिष्ठ कुरुमुख्यस्य प्रियमुख्य मम प्रिय।  
अयमश्वो महाबाहो मया ते परिमोक्षितः ॥ ९ ॥

ननु त्वया नाम विभो धर्मराजस्य यज्ञियः।  
अयमश्वोऽनुसर्तव्यः स शेषे किं महीतले ॥ १० ॥

त्वयि प्राणा ममायत्ताः कुरूणां कुरुनन्दन।  
स कस्मात् प्राणदोऽन्येषां प्राणात् संत्यक्तवानसि ॥ ११ ॥

उलूपि साधु पश्येमं पतिं निपतितं भुवि।  
पुत्रं चेमं समुत्साद्य घातयित्वा न शोचसि ॥ १२ ॥

कामं स्वपितु बालोऽयं भूमौ मृत्युवशं गतः।  
लोहिताक्षो गुडाकेशो विजयः साधु जीवतु ॥ १३ ॥

नापराधोऽस्ति सुभगे नराणां बहुभार्यता।  
प्रमदानां भवत्येष मा तेऽभूद् बुद्धिरीदृशी ॥ १४ ॥

सख्यं चैतत् कृतं धात्रा शश्वदव्ययमेव तु।  
सख्यं समभिजानीहि सत्यं सङ्गतमस्तु ते ॥ १५ ॥

पुत्रेण घातयित्वैनं पतिं यदि न मेऽद्य वै।  
जीवन्तं दर्शयस्यद्य परित्यक्ष्यामि जीवितम् ॥ १६ ॥

साहं दुःखान्विता देवि पतिपुत्रविनाकृता।  
इहैव प्रायमाशिष्ये प्रेक्षन्त्यास्ते न संशयः ॥ १७ ॥

इत्युक्त्वा पन्नगसुतां सपत्नी चैत्रवाहनी।  
ततः प्रायमुपासीना तूष्णीमासीज्जनाधिप ॥ १८ ॥

ततो विलप्य विरता भर्तुः पादौ प्रगृह्य सा।  
उपविष्टाभवद् दीना सोच्छ्‌वासं पुत्रमीक्षती ॥ १९ ॥

ततः संज्ञां पुनर्लब्ध्वा स राजा बभ्रुवाहनः।  
मातरं तामथालोक्य रणभूमावथाब्रवीत् ॥ २० ॥

इतो दुःखतरं किं नु यन्मे माता सुखैधिता।  
भूमौ निपतितं वीरमनुशेते मृतं पतिम् ॥ २१ ॥

निहन्तारं रणेऽरीणां सर्वशस्त्रभृतां वरम्।  
मया विनिहतं संख्ये प्रेक्षते दुर्मरं बत ॥ २२ ॥

अहोऽस्या हृदयं देव्या दृढं यन्न विदीर्यते।  
व्यूढोरस्कं महाबाहुं प्रेक्षन्त्या निहतं पतिम् । २३ ॥  
दुर्मरं पुरुषेणेह मन्ये ह्यध्वन्यनागते।

यत्र नाहं न मे माता विप्रयुज्येत जीवितात् ॥ २४ ॥  
हा हा धिक् कुरुवीरस्य संनाहं काञ्चनं भुवि।  
अपविद्धं हतस्येह मया पुत्रेण पश्यत ॥ २५ ॥

भो भो पश्यत मे वीरं पितरं ब्राह्मणा भुवि।  
शयानं वीरशयने मया पुत्रेण पातितम् ॥ २६ ॥

ब्राह्मणाः कुरुमुख्यस्य ये मुक्ता हयसारिणः।  
कुर्वन्ति शान्तिं कामस्य रणे योऽयं मया हतः ॥ २७ ॥

व्यादिशन्तु च किं विप्राः प्रायश्चित्तमिहाद्य मे।  
सुनृशंसस्य पापस्य पितृहन्तू रणाजिरे ॥ २८ ॥

दुश्चरा द्वादशसमा हत्वा पितरमद्य वै।  
ममेह सुनृशंसस्य संवीतस्यास्य चर्मणा ॥ २९ ॥  
शिरःकपाले चास्यैव युञ्जतः पितुरद्य मे।  
प्रायश्चित्तं हि नास्त्यन्यद्धत्वाद्य पितरं मम ॥ ३० ॥

पश्य नागोत्तमसुते भर्तारं निहतं मया।  
कृतं प्रियं मया तेऽद्य निहत्य समरेऽर्जुनम् ॥ ३१ ॥

सोऽहमद्य गमिष्यामि गतिं पितृनिषेविताम्।  
न शक्नोम्यात्मनाऽऽत्मानमहं धारयितुं शुभे ॥ ३२ ॥

सा त्वं मयि मृते मातस्तथा गाण्डीवधन्वनि।  
भव प्रीतिमती देवि सत्येनात्मानमालभे ॥ ३३ ॥

इत्युक्त्वा स ततो राजा दुःखशोकसमाहतः।  
उपस्पृश्य महाराज दुःखाद् वचनमब्रवीत् ॥ ३४ ॥

शृण्वन्तु सर्वभूतानि स्थावराणि चराणि च।  
त्वं च मातर्यथा सत्यं ब्रवीमि भुजगोत्तमे ॥ ३५ ॥

यदि नोत्तिष्ठति जयः पिता मे नरसत्तमः।  
अस्मिन्नेव रणोद्देशे शोषयिष्ये कलेवरम् ॥ ३६ ॥

न हि मे पितरं हत्वा निष्कृतिर्विद्यते क्वचित्।  
नरकं प्रतिपत्स्यामि ध्रुवं गुरुवधार्दितः ॥ ३७ ॥

वीरं हि क्षत्रियं हत्वा गोशतेन प्रमुच्यते।  
पितरं तु निहत्यैवं दुर्लभा निष्कृतिर्मम ॥ ३८ ॥

एष एको महातेजाः पाण्डुपुत्रो धनंजयः।  
पिता च मम धर्मात्मा तस्य मे निष्कृतिः कुतः॥३९॥

इत्येवमुक्त्वा नृपते धनंजयसुतो नृपः।  
उपस्पृश्याभवत् तूष्णीं प्रायोपेतो महामतिः ॥ ४० ॥

प्रायोपविष्टे नृपतौ मणिपूरेश्वरे तदा।  
पितृशोकसमाविष्टे सह मात्रा परंतप ॥ ४१ ॥  
उलूपी चिन्तयामास तदा संजीवनं मणिम्।  
स चोपातिष्ठत तदा पन्नगानां परायणम् ॥ ४२ ॥

तं गृहीत्वा तु कौरव्य नागराजपतेः सुता।  
मनःप्रह्लादनीं वाचं सैनिकानामथाब्रवीत् ॥ ४३ ॥

उत्तिष्ठ मा शुचः पुत्र नैव विष्णुस्त्वया जितः।  
अजेयः पुरुषैरेष तथा देवैः सवासवैः ॥ ४४ ॥

मया तु मोहनी नाम मायैषा सम्प्रदर्शिता।  
प्रियार्थं पुरुषेन्द्रस्य पितुस्तेऽद्य यशस्विनः ॥ ४५ ॥

जिज्ञासुर्ह्येष पुत्रस्य बलस्य तव कौरवः।  
संग्रामे युद्ध्यतो राजन्नागतः परवीरहा ॥ ४६ ॥  
तस्मादसि मया पुत्र युद्धाय परिचोदितः।  
मा पापमात्मनः पुत्र शङ्केथा ह्यण्वपि प्रभो ॥ ४७ ॥

ऋषिरेष महानात्मा पुराणः शाश्वतोऽक्षरः।  
नैनं शक्तो हि संग्रामे जेतुं शक्रोऽपि पुत्रक ॥ ४८ ॥

अयं तु मे मणिर्दिव्यः समानीतो विशाम्पते।  
मृतान् मृतान् पन्नगेन्द्रान् यो जीवयति नित्यदा ॥ ४९ ॥  
एनमस्योरसि त्वं च स्थापयस्व पितुः प्रभो।  
संजीवितं तदा पार्थं स त्वं द्रष्टासि पाण्डवम् ॥ ५० ॥

इत्युक्तः स्थापयामास तस्योरसि मणिं तदा।  
पार्थस्यामिततेजाः स पितुः स्नेहादपापकृत् ॥ ५१ ॥

तस्मिन् न्यस्ते मणौ वीरो जिष्णुरुज्जीवितः प्रभुः।  
चिरसुप्त इवोत्तस्थौ मृष्टलोहितलोचनः ॥ ५२ ॥

तमुत्थितं महात्मानं लब्धसंज्ञं मनस्विनम्।  
समीक्ष्य पितरं स्वस्थं ववन्दे बभ्रुवाहनः ॥ ५३ ॥

उत्थिते पुरुषव्याघ्रे पुनर्लक्ष्मीवति प्रभो।  
दिव्याः सुमनसः पुण्या ववृषे पाकशासनः ॥ ५४ ॥

अनाहता दुन्दुभयो विनेदुर्मेघनिःस्वनाः ।  
साधु साध्विति चाकाशे बभूव सुमहान् स्वनः ॥ ५५ ॥

उत्थाय च महाबाहुः पर्याश्वस्तो धनंजयः।  
बभ्रुवाहनमालिङ्ग्य समाजिघ्रत मूर्धनि ॥ ५६ ॥

ददर्श चापि दूरेऽस्य मातरं शोककर्शिताम्।  
उलूप्या सह तिष्ठन्तीं ततोऽपृच्छद् धनंजयः ॥ ५७ ॥

किमिदं लक्ष्यते सर्वं शोकविस्मयहर्षवत्।  
रणाजिरममित्रघ्न यदि जानासि शंस मे ॥ ५८ ॥

जननी च किमर्थं ते रणभूमिमुपागता।  
नागेन्द्रदुहिता चेयमुलूपी किमिहागता ॥ ५९ ॥

जानाम्यहमिदं युद्धं त्वया मद्‌‌वचनात् कृतम्।  
स्त्रीणामागमने हेतुमहमिच्छामि वेदितुम् ॥ ६० ॥

तमुवाच तथा पृष्टो मणिपूरपतिस्तदा।  
प्रसाद्य शिरसा विद्वानुलूपी पृच्छ्यतामियम् ॥ ६१ ॥