+++
title_full = "057 उत्तंकका सौदाससे उनकी रानीके कुण्डल माँगना और सौदासके कहनेसे रानी मदयन्तीके पास जाना"
title = "०५७ उत्तङ्कोपाख्याने"

+++


स तं दृष्ट्वा तथाभूतं राजानं घोरदर्शनम्।  
दीर्घश्मश्रुधरं नॄणां शोणितेन समुक्षितम् ॥ १ ॥

चकार न व्यथां विप्रो राजा त्वेनमथाब्रवीत्।  
प्रत्युत्थाय महातेजा भयकर्ता यमोपमः ॥ २ ॥

दिष्ट्‌या त्वमसि कल्याण षष्ठे काले ममान्तिकम्।  
भक्ष्यं मृगयमाणस्य सम्प्राप्तो द्विजसत्तम ॥ ३ ॥

राजन् गुर्वर्थिनं विद्धि चरन्तं मामिहागतम्।  
न च गुर्वर्थमुद्युक्तं हिंस्यमाहुर्मनीषिणः ॥ ४ ॥

षष्ठे काले ममाहारो विहितो द्विजसत्तम।  
न शक्यस्त्वं समुत्स्रष्टुं क्षुधितेन मयाद्य वै ॥ ५ ॥

एवमस्तु महाराज समयः क्रियतां तु मे।  
गुर्वर्थमभिनिर्वर्त्य पुनरेष्यामि ते वशम् ॥ ६ ॥

संश्रुतश्च मया योऽर्थो गुरवे राजसत्तम।  
त्वदधीनः स राजेन्द्र तं त्वां भिक्षे नरेश्वर ॥ ७ ॥

ददासि विप्रमुख्येभ्यस्त्वं हि रत्नानि नित्यदा।  
दाता च त्वं नरव्याघ्र पात्रभूतः क्षिताविह।  
पात्रं प्रतिग्रहे चापि विद्धि मां नृपसत्तम ॥ ८ ॥

उपाहृत्य गुरोरर्थं त्वदायत्तमरिंदम ।  
समयेनेह राजेन्द्र पुनरेष्यामि ते वशम् ॥ ९ ॥

सत्यं ते प्रतिजानामि नात्र मिथ्या कथंचन।  
अनृतं नोक्तपूर्वं मे स्वैरेष्वपि कुतोऽन्यथा ॥ १० ॥

यदि मत्तस्तवायत्तो गुर्वर्थः कृत एव सः।  
यदि चास्मि प्रतिग्राह्यः साम्प्रतं तद् वदस्व मे ॥ ११ ॥

प्रतिग्राह्यो मतो मे त्वं सदैव पुरुषर्षभ।  
सोऽहं त्वामनुसम्प्राप्तो भिक्षितुं मणिकुण्डले ॥ १२ ॥

पत्न्यास्ते मम विप्रर्षे उचिते मणिकुण्डले।  
वरयार्थं त्वमन्यं वै तं ते दास्यामि सुव्रत ॥ १३ ॥

अलं ते व्यपदेशेन प्रमाणा यदि ते वयम्।  
प्रयच्छ कुण्डले मह्यं सत्यवाग् भव पार्थिव ॥ १४ ॥

इत्युक्तस्त्वब्रवीद् राजा तमुत्तङ्कं पुनर्वचः।  
गच्छ मद्वचनाद् देवीं ब्रूहि देहीति सत्तम ॥ १५ ॥

सैवमुक्ता त्वया नूनं मद्वाक्येन शुचिव्रता।  
प्रदास्यति द्विजश्रेष्ठ कुण्डले ते न संशयः ॥ १६ ॥

क्व पत्नी भवतः शक्या मया द्रष्टुं नरेश्वर।  
स्वयं वापि भवान् पत्नीं किमर्थं नोपसर्पति ॥ १७ ॥

तां द्रक्ष्यति भवानद्य कस्मिंश्चिद् वननिर्झरे।  
षष्ठे काले न हि मया सा शक्या द्रष्टुमद्य वै॥१८॥

उत्तङ्कस्तु तथोक्तः स जगाम भरतर्षभ।  
मदयन्तीं च दृष्ट्वा स ज्ञापयत् स्वप्रयोजनम् ॥ १९ ॥

सौदासवचनं श्रुत्वा ततः सा पृथुलोचना।  
प्रत्युवाच महाबुद्धिमुत्तङ्कं जनमेजय ॥ २० ॥

एवमेतद् वद ब्रह्मन् नानृतं वदसेऽनघ।  
अभिज्ञानं तु किंचित् त्वं समानयितुमर्हसि ॥ २१ ॥

इमे हि दिव्ये मणिकुण्डले मे  
देवाश्च यक्षाश्च महर्षयश्च ।  
तैस्तैरुपायैरपहर्तुकामा-  
श्छिद्रेषु नित्यं परितर्कयन्ति ॥ २२ ॥

निक्षिप्तमेतद् भुवि पन्नगास्तु  
रत्नं समासाद्य परामृशेयुः ।  
यक्षास्तथोच्छिष्टधृतं सुराश्च  
निद्रावशाद् वा परिधर्षयेयुः ॥ २३ ॥

छिद्रेष्वेतेष्विमे नित्यं ह्रियेते द्विजसत्तम।  
देवराक्षसनागानामप्रमत्तेन धार्यते ॥ २४ ॥

स्यन्देते हि दिवा रुक्मं रात्रौ च द्विजसत्तम।  
नक्तं नक्षत्रताराणां प्रभामाक्षिप्य वर्ततः ॥ २५ ॥

एते ह्यामुच्य भगवन् क्षुत्पिपासाभयं कुतः।  
विषाग्निश्वापदेभ्यश्च भयं जातु न विद्यते ॥ २६ ॥

ह्रस्वेन चैते आमुक्ते भवतो ह्रस्वके तदा।  
अनुरूपेण चामुक्ते जायेते तत्प्रमाणके ॥ २७ ॥

एवंविधे ममैते वै कुण्डले परमार्चिते।  
त्रिषु लोकेषु विज्ञाते तदभिज्ञानमानय ॥ २८ ॥