+++
title_full = "086 राजा युधिष्ठिरका भीमसेनको राजाओंकी पूजा करनेका आदेश और श्रीकृष्णका युधिष्ठिरसे अर्जुनका संदेश कहना"
title = "०८६ अश्वमेधारम्भे"

+++


समागतान् वेदविदो राज्ञश्च पृथिवीश्वरान्।  
दृष्ट्वा युधिष्ठिरो राजा भीमसेनमभाषत ॥ १ ॥

उपयाता नरव्याघ्रा य एते पृथिवीश्वराः।  
एतेषां क्रियतां पूजा पूजार्हा हि नराधिपाः ॥ २ ॥

इत्युक्तः स तथा चक्रे नरेन्द्रेण यशस्विना।  
भीमसेनो महातेजा यमाभ्यां सह पाण्डवः ॥ ३ ॥

अथाभ्यगच्छद्‌गोविन्दो वृष्णिभिः सह धर्मजम्।  
बलदेवं पुरस्कृत्य सर्वप्राणभृतां वरः ॥ ४ ॥  
युयुधानेन सहितः प्रद्युम्नेन गदेन च।  
निशठेनाथ साम्बेन तथैव कृतवर्मणा ॥ ५ ॥

तेषामपि परां पूजां चक्रे भीमो महारथः।  
विविशुस्ते च वेश्मानि रत्नवन्ति च सर्वशः ॥ ६ ॥

युधिष्ठिरसमीपे तु कथान्ते मधुसूदनः।  
अर्जुनं कथयामास बहुसंग्रामकर्षितम् ॥ ७ ॥

स तं पप्रच्छ कौन्तेयः पुनः पुनररिंदमम्।  
धर्मजः शक्रजं जिष्णुं समाचष्ट जगत्पतिः ॥ ८ ॥

आगमद् द्वारकावासी ममाप्तः पुरुषो नृप।  
योऽद्राक्षीत् पाण्डवश्रेष्ठं बहुसंग्रामकर्षितम् ॥ ९ ॥

समीपे च महाबाहुमाचष्ट च मम प्रभो।  
कुरु कार्याणि कौन्तेय हयमेधार्थसिद्धये ॥ १० ॥

इत्युक्तः प्रत्युवाचैनं धर्मराजो युधिष्ठिरः।  
दिष्ट्या स कुशली जिष्णुरुपायाति च माधव ॥ ११ ॥

यदिदं संदिदेशास्मिन् पाण्डवानां बलाग्रणीः।  
तदा ज्ञातुमिहेच्छामि भवता यदुनन्दन ॥ १२ ॥

इत्युक्तो धर्मराजेन वृष्ण्यन्धकपतिस्तदा ।  
प्रोवाचेदं वचो वाग्मी धर्मात्मानं युधिष्ठिरम् ॥ १३ ॥

इदमाह महाराज पार्थवाक्यं स्मरन् नरः।  
वाच्यो युधिष्ठिरः कृष्ण काले वाक्यमिदं मम ॥ १४ ॥

आगमिष्यन्ति राजानः सर्वे वै कौरवर्षभ।  
प्राप्तानां महतां पूजा कार्या ह्येतत् क्षमं हि नः॥१५॥

इत्येतद्वचनाद् राजा विज्ञाप्यो मम मानद।  
यथा चात्ययिकं न स्याद् यदर्घ्याहरणेऽभवत् ॥ १६ ॥

कर्तुमर्हति तद् राजा भवांश्चाप्यनुमन्यताम्।  
राजद्वेषान्न नश्येयुरिमा राजन् पुनः प्रजाः ॥ १७ ॥

इदमन्यच्च कौन्तेय वचः स पुरुषोऽब्रवीत्।  
धनंजयस्य नृपते तन्मे निगदतः शृणु ॥ १८ ॥

उपायास्यति यज्ञं नो मणिपूरपतिर्नृपः।  
पुत्रो मम महातेजा दयितो बभ्रुवाहनः ॥ १९ ॥

तं भवान् मदपेक्षार्थं विधिवत् प्रतिपूजयेत्।  
स तु भक्तोऽनुरक्तश्च मम नित्यमिति प्रभो ॥ २० ॥

इत्येतद् वचनं श्रुत्वा धर्मराजो युधिष्ठिरः।  
अभिनन्द्यास्य तद् वाक्यमिदं वचनमब्रवीत् ॥ २१ ॥