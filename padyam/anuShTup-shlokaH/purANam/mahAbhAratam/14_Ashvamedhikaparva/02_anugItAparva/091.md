+++
title_full = "091 हिंसामिश्रित यज्ञ और धर्मकी निन्दा"
title = "०९१"

+++


यज्ञे सक्ता नृपतयस्तपःसक्ता महर्षयः।  
शान्तिव्यवस्थिता विप्राः शमे दम इति प्रभो ॥ १ ॥

तस्माद् यज्ञफलैस्तुल्यं न किंचिदिह दृश्यते।  
इति मे वर्तते बुद्धिस्तथा चैतदसंशयम् ॥ २ ॥

यज्ञैरिष्ट्वा तु बहवो राजानो द्विजसत्तमाः।  
इह कीर्तिं परां प्राप्य प्रेत्य स्वर्गमवाप्नुयुः ॥ ३ ॥

देवराजः सहस्राक्षः क्रतुभिर्भूरिदक्षिणैः ।  
देवराज्यं महातेजाः प्राप्तवानखिलं विभुः ॥ ४ ॥

यदा युधिष्ठिरो राजा भीमार्जुनपुरःसरः।  
सदृशो देवराजेन समृद्ध्या विक्रमेण च ॥ ५ ॥

अथ कस्मात् स नकुलो गर्हयामास तं क्रतुम्।  
अश्वमेधं महायज्ञं राज्ञस्तस्य महात्मनः ॥ ६ ॥

यज्ञस्य विधिमग्र्यं वै फलं चापि नराधिप।  
गदतः शृणु मे राजन् यथावदिह भारत ॥ ७ ॥

पुरा शक्रस्य यजतः सर्व ऊचुर्महर्षयः।  
ऋत्विक्षु कर्मव्यग्रेषु वितते यज्ञकर्मणि ॥ ८ ॥  
हूयमाने तथा वह्नौ होत्रे गुणसमन्विते।  
देवेष्वाहूयमानेषु स्थितेषु परमर्षिषु ॥ ९ ॥  
सुप्रतीतैस्तथा विप्रैः स्वागमैः सुस्वरैर्नृप।  
अश्रान्तैश्चापि लघुभिरध्वर्युवृषभैस्तथा ॥ १० ॥  
आलम्भसमये तस्मिन् गृहीतेषु पशुष्वथ।  
महर्षयो महाराज बभूवुः कृपयान्विताः ॥ ११ ॥

ततो दीनान् पशून् दृष्ट्वा ऋषयस्ते तपोधनाः।  
ऊचुः शक्रंः समागम्य नायं यज्ञविधिः शुभः ॥ १२ ॥

अपरिज्ञानमेतत् ते महान्तं धर्ममिच्छतः।  
न हि यज्ञे पशुगणा विधिदृष्टाः पुरंदर ॥ १३ ॥

धर्मोपघातकस्त्वेष समारम्भस्तव प्रभो ।  
नायं धर्मकृतो यज्ञो न हिंसा धर्म उच्यते ॥ १४ ॥

आगमेनैव ते यज्ञं कुर्वन्तु यदि चेच्छसि ॥ १५ ॥  
विधिदृष्टेन यज्ञेन धर्मस्ते सुमहान् भवेत्।

यज बीजैः सहस्राक्ष त्रिवर्षपरमोषितैः ॥ १६ ॥  
एष धर्मो महान् शक्र महागुणफलोदयः।

शतक्रतुस्तु तद् वाक्यमृषिभिस्तत्त्वदर्शिभिः ॥ १७ ॥  
उक्तं न प्रतिजग्राह मानान्मोहवशं गतः।

तेषां विवादः सुमहान् शक्रयज्ञे तपस्विनाम् ॥ १८ ॥  
जङ्गमैः स्थावरैर्वापि यष्टव्यमिति भारत।

ते तु खिन्ना विवादेन ऋषयस्तत्त्वदर्शिनः ॥ १९ ॥  
तदा संधाय शक्रेण पप्रच्छुर्नृपतिं वसुम्।  
धर्मसंशयमापन्नान् सत्यं ब्रूहि महामते ॥ २० ॥

महाभाग कथं यज्ञेष्वागमो नृपसत्तम।  
यष्टव्यं पशुभिर्मुख्यैरथो बीजै रसैरिति ॥ २१ ॥

तच्छ्रुत्वा तु वसुस्तेषामविचार्य बलाबलम्।  
यथोपनीतैर्यष्टव्यमिति प्रोवाच पार्थिवः ॥ २२ ॥

एवमुक्त्वा स नृपतिः प्रविवेश रसातलम्।  
उक्त्वाथ वितथं प्रश्नं चेदीनामीश्वरः प्रभुः ॥ २३ ॥

तस्मान्न वाच्यं ह्येकेन बहुज्ञेनापि संशये।  
प्रजापतिमपाहाय स्वयम्भुवमृते प्रभुम् ॥ २४ ॥

तेन दत्तानि दानानि पापेनाशुद्धबुद्धिना।  
तानि सर्वाण्यनादृत्य नश्यन्ति विपुलान्यपि ॥ २५ ॥

तस्याधर्मप्रवृत्तस्य हिंसकस्य दुरात्मनः ।  
दानेन कीर्तिर्भवति न प्रेत्येह च दुर्मतेः ॥ २६ ॥

अन्यायोपगतं द्रव्यमभीक्ष्णं यो ह्यपण्डितः।  
धर्माभिशंकी यजते न स धर्मफलं लभेत् ॥ २७ ॥

धर्मवैतंसिको यस्तु पापात्मा पुरुषाधमः।  
ददाति दानं विप्रेभ्यो लोकविश्वासकारणम् ॥ २८ ॥

पापेन कर्मणा विप्रो धनं प्राप्य निरङ्कुशः।  
रागमोहान्वितः सोऽन्ते कलुषां गतिमश्नुते ॥ २९ ॥

अपि संचयबुद्धिर्हि लोभमोहवशंगतः ।  
उद्वेजयति भूतानि पापेनाशुद्धबुद्धिना ॥ ३० ॥

एवं लब्ध्वा धनं मोहाद् यो हि दद्याद् यजेत वा।  
न तस्य स फलं प्रेत्य भुङ्क्ते पापधनागमात् ॥ ३१ ॥

उञ्छं मूलं फलं शाकमुदपात्रं तपोधनाः।  
दानं विभवतो दत्त्वा नराः स्वर्यान्ति धार्मिकाः ॥ ३२ ॥

एष धर्मो महायोगो दानं भूतदया तथा।  
ब्रह्मचर्यं तथा सत्यमनुक्रोशो धृतिः क्षमा ॥ ३३ ॥  
सनातनस्य धर्मस्य मूलमेतत् सनातनम्।  
श्रूयन्ते हि पुरा वृत्ता विश्वामित्रादयो नृपाः ॥ ३४ ॥

विश्वामित्रोऽसितश्चैव जनकश्च महीपतिः ।  
कक्षसेनार्ष्टिषेणौ च सिन्धुद्वीपश्च पार्थिवः ॥ ३५ ॥  
एते चान्ये च बहवः सिद्धिं परमिकां गताः।  
नृपाः सत्यैश्च दानैश्च न्यायलब्धैस्तपोधनाः ॥ ३६ ॥

ब्राह्मणाः क्षत्रिया वैश्याः शूद्रा ये चाश्रितास्तपः।  
दानधर्माग्निना शुद्धास्ते स्वर्गं यान्ति भारत ॥ ३७ ॥