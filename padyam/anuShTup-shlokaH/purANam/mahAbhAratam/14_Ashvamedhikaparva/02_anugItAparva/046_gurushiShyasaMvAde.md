+++
title_full = "046 ब्रह्मचारी, वानप्रस्थी और संन्यासीके धर्मका वर्णन"
title = "०४६ गुरुशिष्यसंवादे"

+++


एवमेतेन मार्गेण पूर्वोक्तेन यथाविधि।  
अधीतवान् यथाशक्ति तथैव ब्रह्मचर्यवान् ॥ १ ॥  
स्वधर्मनिरतो विद्वान् सर्वेन्द्रिययतो मुनिः।  
गुरोः प्रियहिते युक्तः सत्यधर्मपरः शुचिः ॥ २ ॥

गुरुणा समनुज्ञातो भुञ्जीतान्नमकुत्सयन् ।  
हविष्यभैक्ष्यभुक् चापि स्थानासनविहारवान् ॥ ३ ॥

द्विकालमग्निं जुह्वानः शुचिर्भूत्वा समाहितः।  
धारयीत सदा दण्डं बैल्वं पालाशमेव वा ॥ ४ ॥

क्षौमं कार्पासिकं चापि मृगाजिनमथापि वा।  
सर्वं काषायरक्तं वा वासो वापि द्विजस्य ह ॥ ५ ॥

मेखला च भवेन्मौञ्जी जटी नित्योदकस्तथा।  
यज्ञोपवीती स्वाध्यायी अलुब्धो नियतव्रतः ॥ ६ ॥

पूताभिश्च तथैवाद्भिः सदा दैवततर्पणम्।  
भावेन नियतः कुर्वन् ब्रह्मचारी प्रशस्यते ॥ ७ ॥

एवं युक्तो जयेल्लोकान् वानप्रस्थो जितेन्द्रियः।  
न संसरति जातीषु परमं स्थानमाश्रितः ॥ ८ ॥

संस्कृतः सर्वसंस्कारैस्तथैव ब्रह्मचर्यवान् ।  
ग्रामान्निष्क्रम्य चारण्ये मुनिः प्रव्रजितो वसेत् ॥ ९ ॥

चर्मवल्कलसंवासी सायं प्रातरुपस्पृशेत् ।  
अरण्यगोचरो नित्यं न ग्रामं प्रविशेत् पुनः ॥ १० ॥

अर्चयन्नतिथीन् काले दद्याच्चापि प्रतिश्रयम्।  
फलपत्रावरैर्मूलेः श्यामाकेन च वर्तयन् ॥ ११ ॥

प्रवृत्तमुदकं वायुं सर्वं वानेयमाश्रयेत्।  
प्राश्नीयादानुपूर्व्येण यथादीक्षमतन्द्रितः ॥ १२ ॥

समूलफलभिक्षाभिरर्चेदतिथिमागतम् ।  
यद् भक्ष्यं स्यात्‌ ततो दद्याद् भिक्षां नित्यमतन्द्रितः ॥ १३ ॥

देवतातिथिपूर्वं च सदा प्राश्नीत वाग्यतः।  
अस्पर्धितमनाश्चैव लघ्वाशी देवताश्रयः ॥ १४ ॥

दान्तो मैत्रः क्षमायुक्तः केशान् श्मश्रु च धारयन्।  
जुह्वन् स्वाध्यायशीलश्च सत्यधर्मपरायणः ॥ १५ ॥

शुचिदेहः सदा दक्षो वननित्यः समाहितः।  
एवं युक्तो जयेत् स्वर्गं वानप्रस्थो जितेन्द्रियः ॥ १६ ॥

गृहस्थो ब्रह्मचारी च वानप्रस्थोऽथ वा पुनः।  
य इच्छेन्मोक्षमास्थातुमुत्तमां वृत्तिमाश्रयेत् ॥ १७ ॥

अभयं सर्वभूतेभ्यो दत्त्वा नैष्कर्म्यमाचरेत्।  
सर्वभूतसुखो मैत्रः सर्वेन्द्रिययतो मुनिः ॥ १८ ॥

अयाचितमसंक्लृप्तमुपपन्नं यदृच्छया ।  
कृत्वा प्राह्णे चरेद् भैक्ष्यं विधूमे भुक्तवज्जने ॥ १९ ॥  
वृत्ते शरावसम्पाते भैक्ष्यं लिप्सेत मोक्षवित्।

लाभेन च न हृष्येत नालाभे विमना भवेत्।  
न चातिभिक्षां भिक्षेत केवलं प्राणयात्रिकः ॥ २० ॥

यात्रार्थी कालमाकाङ्क्षंश्चरेद्‌ भैक्ष्यं समाहितः।  
लाभं साधारणं नेच्छेन्न भुञ्जीताभिपूजितः ॥ २१ ॥

अभिपूजितलाभाद्धि विजुगुप्सेत भिक्षुकः ।  
भुक्तान्यन्नानि तिक्तानि कषायकटुकानि च ॥ २२ ॥

नास्वादयीत भुञ्जानो रसांश्च मधुरांस्तथा।  
यात्रामात्रं च भुञ्जीत केवलं प्राणधारणम् ॥ २३ ॥

असंरोधेन भूतानां वृत्तिं लिप्सेत मोक्षवित्।  
न चान्यमन्नं लिप्सेत भिक्षमाणः कथंचन ॥ २४ ॥

न संनिकाशयेद् धर्मं विविक्ते चारजाश्चरेत्।  
शून्यागारमरण्यं वा वृक्षमूलं नदीं तथा ॥ २५ ॥  
प्रतिश्रयार्थं सेवेत पार्वतीं वा पुनर्गुहाम्।  
ग्रामैकरात्रिको ग्रीष्मे वर्षास्वेकत्र वा वसेत् ॥ २६ ॥

अध्वा सूर्येण निर्दिष्टः कीटवच्च चरेन्महीम्।  
दयार्थं चैव भूतानां समीक्ष्य पृथिवीं चरेत् ॥ २७ ॥  
संचयांश्च न कुर्वीत स्नेहवासं च वर्जयेत्।

पूताभिरद्भिर्नित्यं वै कार्यं कुर्वीत मोक्षवित् ॥ २८ ॥  
उपस्पृशेदुद्‌धृताभिरद्भिश्च पुरुषः सदा ।

अहिंसा ब्रह्मचर्यं च सत्यमार्जवमेव च ॥ २९ ॥  
अक्रोधश्चानसूया च दमो नित्यमपैशुनम्।  
अष्टस्वेतेषु युक्तः स्याद् व्रतेषु नियतेन्द्रियः ॥ ३० ॥

अपापमशठं वृत्तमजिह्मं नित्यमाचरेत् ।  
जोषयेत सदा भोज्यं ग्रासमागतमस्पृहः ॥ ३१ ॥

यात्रामात्रं च भुञ्जीत केवलं प्राणयात्रिकम्।  
धर्मलब्धमथाश्नीयान्न काममनुवर्तयेत् ॥ ३२ ॥

ग्रासादाच्छादनादन्यन्न गृह्णीयात् कथंचन ।  
यावदाहारयेत् तावत् प्रतिगृह्णीत नाधिकम् ॥ ३३ ॥

परेभ्यो न प्रतिग्राह्यं न च देयं कदाचन।  
दैन्यभावाच्च भूतानां संविभज्य सदा बुधः ॥ ३४ ॥

नाददीत परस्वानि न गृह्णीयादयाचितः।  
न किंचिद्‌ विषयं भुक्त्वा स्पृहयेत्‌ तस्य वै पुनः॥३५॥

मृदमापस्तथान्नानि पत्रपुष्पफलानि च ।  
असंवृतानि गृह्णीयात् प्रवृत्तानि च कार्यवान् ॥ ३६ ॥

न शिल्पजीविकां जीवेद्धिरण्यं नोत कामयेत्।  
न द्वेष्टा नोपदेष्टा च भवेच्च निरुपस्कृतः ॥ ३७ ॥

श्रद्धापूतानि भुञ्जीत निमित्तानि च वर्जयेत्।  
सुधावृत्तिरसक्तश्च सर्वभूतैरसंविदम् ॥ ३८ ॥

आशीर्युक्तानि सर्वाणि हिंसायुक्तानि यानि च।  
लोकसंग्रहधर्मं च नैव कुर्यान्न कारयेत् ॥ ३९ ॥

सर्वभावानतिक्रम्य लघुमात्रः परिव्रजेत् ।  
समः सर्वेषु भूतेषु स्थावरेषु चरेषु च ॥ ४० ॥

परं नोद्वेजयेत् काचिन्न च कस्यचिदुद्विजेत्।  
विश्वास्यः सर्वभूतानामग्र्यो मोक्षविदुच्यते ॥ ४१ ॥

अनागतं च न ध्यायेन्नातीतमनुचिन्तयेत्।  
वर्तमानमुपेक्षेत कालाकाङ्क्षी समाहितः ॥ ४२ ॥

न चक्षुषा न मनसा न वाचा दूषयेत् क्वचित्।  
न प्रत्यक्षं परोक्षं वा किंचिद् दुष्टं समाचरेत् ॥ ४३ ॥

इन्द्रियाण्युपसंहृत्य कूर्मोऽङ्गानीव सर्वशः ।  
क्षीणेन्द्रियमनोबुद्धिर्निरीहः सर्वतत्त्ववित् ॥ ४४ ॥

निर्द्वन्द्वो निर्नमस्कारो निःस्वाहाकार एव च।  
निर्ममो निरहंकारो निर्योगक्षेम आत्मवान् ॥ ४५ ॥

निराशीर्निर्गुणः शान्तो निरासक्तो निराश्रयः।  
आत्मसङ्गी च तत्त्वज्ञो मुच्यते नात्र संशयः ॥ ४६ ॥

अपादपाणिपृष्ठं तदशिरस्कमनूदरम् ।  
प्रहीणगुणकर्माणं केवलं विमलं स्थिरम् ॥ ४७ ॥  
अगन्धमरसस्पर्शमरूपाशब्दमेव च ।  
अनुगम्यमनासक्तममांसमपि चैव यत् ॥ ४८ ॥  
निश्चिन्तमव्ययं दिव्यं कूटस्थमपि सर्वदा।  
सर्वभूतस्थमात्मानं ये पश्यन्ति न ते मृताः ॥ ४९ ॥

न तत्र क्रमते बुद्धिर्नेन्द्रियाणि न देवताः।  
वेदा यज्ञाश्च लोकाश्च न तपो न व्रतानि च॥५०॥  
यत्र ज्ञानवतां प्राप्तिरलिङ्गग्रहणा स्मृता।  
तस्मादलिङ्गधर्मज्ञो धर्मतत्त्वमुपाचरेत् ॥ ५१ ॥

गूढधर्माश्रितो विद्वान् विज्ञानचरितं चरेत्।  
अमूढो मूढरूपेण चरेद् धर्ममदूषयन् ॥ ५२ ॥

तथैनमवमन्येरन् परे सततमेव हि।  
यथावृत्तश्चरेच्छान्तः सतां धर्मानकुत्सयन् ॥ ५३ ॥  
य एवं वृत्तसम्पन्नः स मुनिः श्रेष्ठ उच्यते।

इन्द्रियाणीन्द्रियार्थाश्च महाभूतानि पञ्च च ॥ ५४ ॥  
मनो बुद्धिरहंकारमव्यक्तं पुरुषं तथा।  
एतत् सर्वं प्रसंख्याय यथावत् तत्त्वनिश्चयात् ॥ ५५ ॥  
ततः स्वर्गमवाप्नोति विमुक्तः सर्वबन्धनैः।

एतावदन्तवेलायां परिसंख्याय तत्त्ववित् ॥ ५६ ॥  
ध्यायेदेकान्तमास्थाय मुच्यतेऽथ निराश्रयः ।  
निर्मुक्तः सर्वसङ्गेभ्यो वायुराकाशगो यथा ॥ ५७ ॥  
क्षीणकोशो निरातङ्कस्तथेदं प्राप्नुयात् परम् ॥ ५८ ॥