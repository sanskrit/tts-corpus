+++
title_full = "068 श्रीकृष्णका प्रसूतिकागृहमें प्रवेश, उत्तराका विलाप और अपने पुत्रको जीवित करनेके लिये प्रार्थना"
title = "०६८ उत्तरावाक्ये"

+++


एवमुक्तस्तु राजेन्द्र केशिहा दुःखमूर्च्छितः।  
तथेति व्याजहारोच्चैर्ह्लादयन्निव तं जनम् ॥ १ ॥

वाक्येनैतेन हि तदा तं जनं पुरुषर्षभः।  
ह्लादयामास स विभुर्घर्मार्तं सलिलैरिव ॥ २ ॥

ततः स प्राविशत् तूर्णं जन्मवेश्म पितुस्तव।  
अर्चितं पुरुषव्याघ्र सितैर्माल्यैर्यथाविधि ॥ ३ ॥

अपां कुम्भैः सुपूर्णैश्च विन्यस्तैः सर्वतोदिशम्।  
घृतेन तिन्दुकालातैः सर्षपैश्च महाभुज ॥ ४ ॥

अस्त्रैश्च विमलैर्न्यस्तैः पावकैश्च समन्ततः।  
वृद्धाभिश्चापि रामाभिः परिचारार्थमावृतम् ॥ ५ ॥  
दक्षैश्च परितो धीर भिषग्भिः कुशलैस्तथा।

ददर्श च स तेजस्वी रक्षोघ्नान्यपि सर्वशः ॥ ६ ॥  
द्रव्याणि स्थापितानि स्म विधिवत् कुशलैर्जनैः।

तथायुक्तं च तद् दृष्ट्वा जन्मवेश्म पितुस्तव ॥ ७ ॥  
हृष्टोऽभवद् हृषीकेशः साधु साध्विति चाब्रवीत्।

तथा ब्रुवति वार्ष्णेये प्रहृष्टवदने तदा ॥ ८ ॥  
द्रौपदी त्वरिता गत्वा वैराटीं वाक्यमब्रवीत्।

अयमायाति ते भद्रे श्वशुरो मधुसूदनः ॥ ९ ॥  
पुराणर्षिरचिन्त्यात्मा समीपमपराजितः ।

सापि बाष्पकलां वाचं निगृह्याश्रूणि चैव ह ॥ १० ॥  
सुसंवीताभवद् देवी देववत् कृष्णमीयुषी।  
सा तथा दूयमानेन हृदयेन तपस्विनी ॥ ११ ॥  
दृष्ट्वा गोविन्दमायान्तं कृपणं पर्यदेवयत्।

पुण्डरीकाक्ष पश्यावां बालेन हि विनाकृतौ।  
अभिमन्युं च मां चैव हतौ तुल्यं जनार्दन ॥ १२ ॥

वार्ष्णेय मधुहन् वीर शिरसा त्वां प्रसादये।  
द्रोणपुत्रास्त्रनिर्दग्धं जीवयैनं ममात्मजम् ॥ १३ ॥

यदि स्म धर्मराज्ञा वा भीमसेनेन वा पुनः।  
त्वया वा पुण्डरीकाक्ष वाक्यमुक्तमिदं भवेत् ॥ १४ ॥  
अजानतीमिषीकेयं जनित्रीं हन्त्विति प्रभो।  
अहमेव विनष्टा स्यां नैतदेवंगते भवेत् ॥ १५ ॥

गर्भस्थस्यास्य बालस्य ब्रह्मास्त्रेण निपातनम्।  
कृत्वा नृशंसं दुर्बुद्धिर्द्रौणिः किं फलमश्नुते ॥ १६ ॥

सा त्वां प्रसाद्य शिरसा याचे शत्रुनिबर्हणम्।  
प्राणांस्त्यक्ष्यामि गोविन्द नायं संजीवते यदि ॥ १७ ॥

अस्मिन्‌ हि बहवः साधो ये ममासन् मनोरथाः।  
ते द्रोणपुत्रेण हताः किं नु जीवामि केशव ॥ १८ ॥

आसीन्मम मतिः कृष्ण पुत्रोत्सङ्गा जनार्दन।  
अभिवादयिष्ये हृष्टेति तदिदं वितथीकृतम् ॥ १९ ॥

चपलाक्षस्य दायादे मृतेऽस्मिन् पुरुषर्षभ।  
विफला मे कृताः कृष्ण हृदि सर्वे मनोरथाः ॥ २० ॥

चपलाक्षः किलातीव प्रियस्ते मधुसूदन।  
सुतं पश्य त्वमस्यैनं ब्रह्मास्त्रेण निपातितम् ॥ २१ ॥

कृतघ्नोऽयं नृशंसोऽयं यथास्य जनकस्तथा।  
यः पाण्डवीं श्रियं त्वक्त्वा गतोऽद्य यमसादनम् ॥ २२ ॥

मया चैतत् प्रतिज्ञातं रणमूर्धनि केशव।  
अभिमन्यौ हते वीर त्वामेष्याम्यचिरादिति ॥ २३ ॥

तच्च नाकरवं कृष्ण नृशंसा जीवितप्रिया।  
इदानीं मां गतां तत्र किं नु वक्ष्यति फाल्गुनिः॥२४॥