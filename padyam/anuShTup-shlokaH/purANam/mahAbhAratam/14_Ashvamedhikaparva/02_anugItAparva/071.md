+++
title_full = "071 भगवान् श्रीकृष्ण और उनके साथियोंद्वारा पाण्डवोंका स्वागत, पाण्डवोंका नगरमें आकर सबसे मिलना और व्यासजी तथा श्रीकृष्णका युधिष्ठिरको यज्ञके लिये आज्ञा देना"
title = "०७१"

+++


तान् समीपगतान् श्रुत्वा पाण्डवान् शत्रुकर्शनः।  
वासुदेवः सहामात्यः प्रययौ ससुहृद्‌गणः ॥ १ ॥

ते समेत्य यथान्यायं प्रत्युद्याता दिदृक्षया।  
ते समेत्य यथाधर्मं पाण्डवा वृष्णिभिः सह ॥ २ ॥  
विविशुः सहिता राजन् पुरं वारणसाह्वयम्।

महतस्तस्य सैन्यस्य खुरनेमिस्वनेन ह ॥ ३ ॥  
द्यावापृथिव्योः खं चैव सर्वमासीत् समावृतम्।

ते कोशानग्रतः कृत्वा विविशुः स्वपुरं तदा ॥ ४ ॥  
पाण्डवाः प्रीतमनसः सामात्याः ससुहृद्‌गणाः।

ते समेत्य यथान्यायं धृतराष्ट्रं जनाधिपम् ॥ ५ ॥  
कीर्तयन्तः स्वनामानि तस्य पादौ ववन्दिरे।

धृतराष्ट्रादनु च ते गान्धारीं सुबलात्मजाम् ॥ ६ ॥  
कुन्तीं च राजशार्दूल तदा भरतसत्तम।

विदुरं पूजयित्वा च वैश्यापुत्रं समेत्य च ॥ ७ ॥  
पूज्यमानाः स्म ते वीरा व्यरोचन्त विशाम्पते।

ततस्तत् परमाश्चर्यं विचित्रं महदद्भुतम् ॥ ८ ॥  
शुश्रुवुस्ते तदा वीराः पितुस्ते जन्म भारत।

तदुपश्रुत्य तत् कर्म वासुदेवस्य धीमतः ॥ ९ ॥  
पूजार्हं पूजयामासुः कृष्णं देवकिनन्दनम्।

ततः कतिपयाहस्य व्यासः सत्यवतीसुतः ॥ १० ॥  
आजगाम महातेजा नगरं नागसाह्वयम्।  
तस्य सर्वे यथान्यायं पूजांचक्रुः कुरूद्वहाः ॥ ११ ॥

सह वृष्ण्यन्धकव्याघ्रैरुपासांचक्रिरे तदा ।  
तत्र नानाविधाकाराः कथाः समभिकीर्त्य वै ॥ १२ ॥  
युधिष्ठिरो धर्मसुतो व्यासं वचनमब्रवीत्।

भवत्प्रसादाद् भगवन् यदिदं रत्नमाहृतम् ॥ १३ ॥  
उपयोक्तुं तदिच्छामि वाजिमेधे महाक्रतौ।

तमनुज्ञातुमिच्छामि भवता मुनिसत्तम ।  
त्वदधीना वयं सर्वे कृष्णस्य च महात्मनः ॥ १४ ॥

अनुजानामि राजंस्त्वां क्रियतां यदनन्तरम्।  
यजस्व वाजिमेधेन विधिवत् दक्षिणावता ॥ १५ ॥

अश्वमेधो हि राजेन्द्र पावनः सर्वपाप्मनाम्।  
तेनेष्ट्वा त्वं विपाप्मा वै भविता नात्र संशयः ॥ १६ ॥

इत्युक्तः स तु धर्मात्मा कुरुराजो युधिष्ठिरः।  
अश्वमेधस्य कौरव्य चकाराहरणे मतिम् ॥ १७ ॥

समनुज्ञाप्य तत् सर्वं कृष्णद्वैपायनं नृपः।  
वासुदेवमथाभ्येत्य वाग्मी वचनमब्रवीत् ॥ १८ ॥

देवकी सुप्रजा देवी त्वया पुरुषसत्तम।  
यद् ब्रूयां त्वां महाबाहो तत्‌ कृथास्त्वमिहाच्युत ॥ १९ ॥

त्वत्प्रभावार्जितान् भोगानश्नीम यदुनन्दन ।  
पराक्रमेण बुद्‌ध्या च त्वयेयं निर्जिता मही ॥ २० ॥

दीक्षयस्व त्वमात्मानं त्वं हि नः परमो गुरुः।  
त्वयीष्टवति दाशार्ह विपाप्मा भविता ह्यहम् ॥ २१ ॥

त्वं हि यज्ञोऽक्षरः सर्वस्त्वं धर्मस्त्वं प्रजापतिः।  
त्वं गतिः सर्वभूतानामिति मे निश्चिता मतिः ॥ २२ ॥

त्वमेवैतन्महाबाहो वक्तुमर्हस्यरिंदम ।  
त्वं गतिः सर्वभूतानामिति मे निश्चिता मतिः ॥ २३ ॥

त्वं चाद्य कुरुवीराणां धर्मेण हि विराजसे।  
गुणीभूताः स्म ते राजंस्त्वं नो राजा गुरुर्मतः ॥ २४ ॥

यजस्व मदनुज्ञातः प्राप्य एष क्रतुस्त्वया।  
युनक्तु नो भवान् कार्ये यत्र वाञ्छसि भारत ॥ २५ ॥

सत्यं ते प्रतिजानामि सर्वं कर्तास्मि तेऽनघ।  
भीमसेनार्जुनौ चैव तथा माद्रवतीसुतौ।  
इष्टवन्तो भविष्यन्ति त्वयीष्टवति पार्थिवे ॥ २६ ॥