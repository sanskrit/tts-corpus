+++
title_full = "042 अहंकारसे पंच महाभूतों और इन्द्रियोंकी सृष्टि, अध्यात्म, अधिभूत और अधिदैवतका वर्णन तथा निवृत्तिमार्गका उपदेश"
title = "०४२ गुरुशिष्यसंवादे"

+++


अहंकारात् प्रसूतानि महाभूतानि पञ्च वै।  
पृथिवी वायुराकाशमापो ज्योतिश्च पञ्चमम् ॥ १ ॥

तेषु भूतानि मुह्यन्ति महाभूतेषु पञ्चसु।  
शब्दस्पर्शनरूपेषु रसगन्धक्रियासु च ॥ २ ॥

महाभूतविनाशान्ते प्रलये प्रत्युपस्थिते ।  
सर्वप्राणभृतां धीरा महदभ्युद्यते भयम् ॥ ३ ॥

यद् यस्माज्जायते भूतं तत्र तत् प्रविलीयते।  
लीयन्ते प्रतिलोमानि जायन्ते चोत्तरोत्तरम् ॥ ४ ॥

ततः प्रलीने सर्वस्मिन् भूते स्थावरजङ्गमे।  
स्मृतिमन्तस्तदा धीरा न लीयन्ते कदाचन ॥ ५ ॥

शब्दः स्पर्शस्तथा रूपं रसो गन्धश्च पञ्चमः।  
क्रियाः करणनित्याः स्युरनित्या मोहसंज्ञिताः ॥ ६ ॥

लोभप्रजनसम्भूता निर्विशेषा ह्यकिंचनाः ।  
मांसशोणितसंघाता अन्योन्यस्योपजीविनः ॥ ७ ॥  
बहिरात्मान इत्येते दीनाः कृपणजीविनः।

प्राणापानावुदानश्च समानो व्यान एव च ॥ ८ ॥  
अन्तरात्मनि चाप्येते नियताः पञ्च वायवः।  
वाङ््‌मनोबुद्धिभिः सार्द्धमिदमष्टात्मकं जगत् ॥ ९ ॥

त्वग्घ्राणश्रोत्रचक्षूंषि रसना वाक् च संयताः।  
विशुद्धं च मनो यस्य बुद्धिश्चाव्यभिचारिणी ॥ १० ॥  
अष्टौ यस्याग्नयो ह्येते न दहने मनः सदा।  
स तद् ब्रह्म शुभं याति तस्माद् भूयो न विद्यते॥११॥

एकादश च यान्याहुरिन्द्रियाणि विशेषतः।  
अहंकारात् प्रसूतानि तानि वक्ष्याम्यहं द्विजाः ॥ १२ ॥

श्रोत्रं त्वक् चक्षुषी जिह्वा नासिका चैव पञ्चमी।  
पादौ पायुरुपस्थश्च हस्तौ वाग् दशमी भवेत् ॥ १३ ॥  
इन्द्रियग्राम इत्येष मन एकादशं भवेत्।  
एतं ग्रामं जयेत् पूर्वं ततो ब्रह्म प्रकाशते ॥ १४ ॥

बुद्धीन्द्रियाणि पञ्चाहुः पञ्च कर्मेन्द्रियाणि च।  
श्रोत्रादीन्यपि पञ्चाहुर्बुद्धियुक्तानि तत्त्वतः ॥ १५ ॥  
अविशेषाणि चान्यानि कर्मयुक्तानि यानि तु।  
उभयत्र मनो ज्ञेयं बुद्धिस्तु द्वादशी भवेत् ॥ १६ ॥

इत्युक्तानीन्द्रियाण्येतान्येकादश यथाक्रमम् ।  
मन्यन्ते कृतमित्येवं विदित्वा तानि पण्डिताः ॥ १७ ॥

अतः परं प्रवक्ष्यामि सर्वं विविधमिन्द्रियम्।  
आकाशं प्रथमं भूतं श्रोत्रमध्यात्ममुच्यते ॥ १८ ॥  
अधिभूतं तथा शब्दो दिशस्तत्राधिदैवतम्।

द्वितीयं मारुतो भूत त्वगध्यात्मं च विश्रुता ॥ १९ ॥  
स्प्रष्टव्यमधिभूतं च विद्युत् तत्राधिदैवतम्।

तृतीयं ज्योतिरित्याहुश्चक्षुरध्यात्ममुच्यते ॥ २० ॥  
अधिभूतं ततो रूपं सूर्यस्तत्राधिदैवतम्।

चतुर्थमापो विज्ञेयं जिह्वा चाध्यात्ममुच्यते ॥ २१ ॥  
अधिभूतं रसश्चात्र सोमस्तत्राधिदैवतम् ।

पृथिवी पञ्चमं भूतं घ्राणश्चाध्यात्ममुच्यते ॥ २२ ॥  
अधिभूतं तथा गन्धो वायुस्तत्राधिदैवतम्।

एषु पञ्चसु भूतेषु त्रिषु यश्च विधिः स्मृताः ॥ २३ ॥

अतः परं प्रवक्ष्यामि सर्वं विविधमिन्द्रियम्।  
पादावध्यात्ममित्याहुर्ब्राह्मणास्तत्त्वदर्शिनः ॥ २४ ॥  
अधिभूतं तु गन्तव्यं विष्णुस्तत्राधिदैवतम्।

अवाग्गतिरपानश्च पायुरध्यात्ममुच्यते ॥ २५ ॥  
अधिभूतं विसर्गश्च मित्रस्तत्राधिदैवतम् ।

प्रजनः सर्वभूतानामुपस्थोऽध्यात्ममुच्यते ॥ २६ ॥  
अधिभूतं तथा शुक्रं दैवतं च प्रजापतिः।

हस्तावध्यात्ममित्याहुरध्यात्मविदुषो जनाः ॥ २७ ॥  
अधिभूतं च कर्माणि शक्रस्तत्राधिदैवतम्।

वैश्वदेवी ततः पूर्वा वागध्यात्ममिहोच्यते ॥ २८ ॥  
वक्तव्यमधिभूतं च वह्निस्तत्राधिदैवतम् ।

अध्यात्मं मन इत्याहुः पञ्चभूतात्मचारकम् ॥ २९ ॥  
अधिभूतं च संकल्पश्चन्द्रमाश्चाधिदैवतम् ।

अहंकारस्तथाध्यात्मं सर्वसंसारकारकम् ॥ ३० ॥  
अभिमानोऽधिभूतं च रुद्रस्तत्राधिदैवतम् ।

अध्यात्मं बुद्धिरित्याहुः षडिन्द्रियविचारिणी ॥ ३१ ॥  
अधिभूतं तु मन्तव्यं ब्रह्मा तत्राधिदैवतम्।

त्रीणि स्थानानि भूतानां चतुर्थं नोपपद्यते ॥ ३२ ॥  
स्थलमापस्तथाऽऽकाशं जन्म चापि चतुर्विधम्।  
अण्डजोद्भिज्जसंस्वेदजरायुजमथापि च ॥ ३३ ॥  
चतुर्धा जन्म इत्येतद् भूतग्रामस्य लक्ष्यते।

अपराण्यथ भूतानि खेचराणि तथैव च ॥ ३४ ॥  
अण्डजानि विजानीयात् सर्वांश्चैव सरीसृपान्।

स्वेदजाः कृमयः प्रोक्ता जन्तवश्च यथाक्रमम् ॥ ३५ ॥  
जन्म द्वितीयमित्येतज्जघन्यतरमुच्यते ।

भित्त्वा तु पृथिवीं यानि जायन्ते कालपर्ययात् ॥ ३६ ॥  
उद्भिज्जानि च तान्याहुर्भूतानि द्विजसत्तमाः।

द्विपादबहुपादानि तिर्यग्गतिमतीनि च ॥ ३७ ॥  
जरायुजानि भूतानि विकृतान्यपि सत्तमाः।

द्विविधा खलु विज्ञेया ब्रह्मयोनिः सनातनी ॥ ३८ ॥  
तपः कर्म च यत्पुण्यमित्येष विदुषां नयः।

विविधं कर्म विज्ञेयमिज्या दानं च तन्मखे ॥ ३९ ॥  
जातस्याध्ययनं पुण्यमिति वृद्धानुशासनम् ।

एतद् यो वेत्ति विधिवद् युक्तः स स्याद् द्विजर्षभाः॥४०॥  
विमुक्तः सर्वपापेभ्य इति चैव निबोधत।

यथावदध्यात्मविधिरेष वः कीर्तितो मया ॥ ४१ ॥  
ज्ञानमस्य हि धर्मज्ञाः प्राप्तं ज्ञानवतामिह।

इन्द्रियाणीन्द्रियार्थाश्च महाभूतानि पञ्च च।  
सर्वाण्येतानि संधाय मनसा सम्प्रधारयेत् ॥ ४२ ॥

क्षीणे मनसि सर्वस्मिन् न जन्मसुखमिष्यते।  
ज्ञानसम्पन्नसत्त्वानां तत् सुखं विदुषां मतम् ॥ ४३ ॥

अतः परं प्रवक्ष्यामि सूक्ष्मभावकरीं शिवाम्।  
निवृत्तिं सर्वभूतेषु मृदुना दारुणेन च ॥ ४४ ॥

गुणागुणमनासङ्गमेकचर्यमनन्तरम् ।  
एतद् ब्रह्ममयं वृत्तमाहुरेकपदं सुखम् ॥ ४५ ॥

विद्वान् कूर्म इवाङ्गानि कामान् संहृत्य सर्वशः।  
विरजाः सर्वतो मुक्तो यो नरः स सुखी सदा॥४६॥

कामानात्मनि संयम्य क्षीणतृष्णः समाहितः।  
सर्वभूतसुहृन्मित्रो ब्रह्मभूयाय कल्पते ॥ ४७ ॥

इन्द्रियाणां निरोधेन सर्वेषां विषयैषिणाम्।  
मुनेर्जनपदत्यागादध्यात्माग्निः समिध्यते ॥ ४८ ॥

यथाग्निरिन्धनैरिद्धो महाज्योतिः प्रकाशते ।  
तथेन्द्रियनिरोधेन महानात्मा प्रकाशते ॥ ४९ ॥

यदा पश्यति भूतानि प्रसन्नात्माऽऽत्मनो हृदि।  
स्वयंज्योतिस्तदा सूक्ष्मात्‌ सूक्ष्मं प्राप्नोत्यनुत्तमम् ॥ ५० ॥

अग्नी रूपं पयः स्रोतो वायुः स्पर्शनमेव च।  
मही पङ्कधरं घोरमाकाशश्रवणं तथा ॥ ५१ ॥  
रोगशोकसमाविष्टं पञ्चस्रोतःसमावृतम्  
पञ्चभूतसमायुक्तं नवद्वारं द्विदैवतम् ॥ ५२ ॥  
रजस्वलमथादृश्यं त्रिगुणं च त्रिधातुकम्।  
संसर्गाभिरतं मूढं शरीरमिति धारणा ॥ ५३ ॥

दुश्चरं सर्वलोकेऽस्मिन् सत्त्वं प्रति समाश्रितम्।  
एतदेव हि लोकेऽस्मिन् कालचक्रं प्रवर्तते ॥ ५४ ॥

एतन्महार्णवं घोरमगाधं मोहसंज्ञितम् ।  
विक्षिपेत् संक्षिपेच्चैव बोधयेत् सामरं जगत् ॥ ५५ ॥

कामं क्रोधं भयं लोभमभिद्रोहमथानृतम्।  
इन्द्रियाणां निरोधेन सदा त्यजति दुस्त्यजान् ॥ ५६ ॥

यस्यैते निर्जिता लोके त्रिगुणाः पञ्चधातवः।  
व्योम्नि तस्य परं स्थानमानन्त्यमथ लभ्यते ॥ ५७ ॥

पञ्चेन्द्रियमहाकूलां मनोवेगमहोदकाम् ।  
नदीं मोहह्रदां तीर्त्वा कामक्रोधावुभौ जयेत् ॥ ५८ ॥  
स सर्वदोषनिर्मुक्तस्ततः पश्यति तत्परम्।

मनो मनसि संधाय पश्यन्नात्मानमात्मनि ॥ ५९ ॥  
सर्ववित् सर्वभूतेषु विन्दत्यात्मानमात्मनि ।

एकधा बहुधा चैव विकुर्वाणस्ततस्ततः ॥ ६० ॥  
ध्रुवं पश्यति रूपाणि दीपाद् दीपशतं यथा।

स वै विष्णुश्च मित्रश्च वरुणोऽग्निः प्रजापतिः ॥ ६१ ॥  
स हि धाता विधाता च स प्रभुः सर्वतोमुखः।  
हृदयं सर्वभूतानां महानात्मा प्रकाशते ॥ ६२ ॥

तं विप्रसंघाश्च सुरासुराश्च  
यक्षाः पिशाचाः पितरो वयांसि।  
रक्षोगणा भूतगणाश्च सर्वे  
महर्षयश्चैव सदा स्तुवन्ति ॥ ६३ ॥