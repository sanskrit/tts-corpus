+++
title_full = "037 रजोगुणके कार्यका वर्णन और उसके जाननेका फल"
title = "०३७ गुरुशिष्यसंवादे"

+++


रजोऽहं वः प्रवक्ष्यामि याथातथ्येन सत्तमाः।  
निबोधत महाभागा गुणवृत्तं च राजसम् ॥ १ ॥

सन्तापो रूपमायासः सुखदुःखे हिमातपौ।  
ऐश्वर्यं विग्रहः संधिर्हेतुवादोऽरतिः क्षमा ॥ २ ॥  
बलं शौर्यं मदो रोषो व्यायामकलहावपि।  
ईर्ष्येप्सा पिशुनं युद्धं ममत्वं परिपालनम् ॥ ३ ॥  
वधबन्धपरिक्लेशाः क्रयो विक्रय एव च।  
निकृन्त छिन्धि भिन्धीति परमर्मावकर्तनम् ॥ ४ ॥  
उग्रं दारुणमाक्रोशः परच्छिद्रानुशासनम् ।  
लोकचिन्तानुचिन्ता च मत्सरः परिभावनः ॥ ५ ॥  
मृषा वादो मृषा दानं विकल्पः परिभाषणम्।  
निन्दा स्तुतिः प्रशंसा च प्रस्तावः पारधर्षणम् ॥ ६ ॥  
परिचर्यानुशुश्रूषा सेवा तृष्णा व्यपाश्रयः।  
व्यूहो नयः प्रमादश्च परिवादः परिग्रहः ॥ ७ ॥

संस्कारा ये च लोकेषु प्रवर्तन्ते पृथक्पृथक्।  
नृषु नारीषु भूतेषु द्रव्येषु शरणेषु च ॥ ८ ॥

संतापोऽप्रत्ययश्चैव व्रतानि नियमाश्च ये।  
आशीर्युक्तानि कर्माणि पौर्तानि विविधानि च ॥ ९ ॥  
स्वाहाकारो नमस्कारः स्वधाकारो वषट्क्रिया।  
याजनाध्यापने चोभे यजनाध्ययने अपि ॥ १० ॥  
दानं प्रतिग्रहश्चैव प्रायश्चित्तानि मङ्गलम्।

इदं मे स्यादिदं मे स्यात्स्नेहो गुणसमुद्भवः ॥ ११ ॥

अभिद्रोहस्तथा माया निकृतिर्मान एव च।  
स्तैन्यं हिंसा जुगुप्सा च परितापः प्रजागरः ॥ १२ ॥  
दम्भो दर्पोऽथ रागश्च भक्तिः प्रीतिः प्रमोदनम्।  
द्यूतं च जनवादश्च सम्बन्धाः स्त्रीकृताश्च ये ॥ १३ ॥  
नृत्यवादित्रगीतानां प्रसङ्गा ये च केचन।  
सर्व एते गुणा विप्रा राजसाः सम्प्रकीर्तिताः ॥ १४ ॥

भूतभव्यभविष्याणां भावानां भुवि भावनाः।  
त्रिवर्गनिरता नित्यं धर्मोऽर्थः काम इत्यपि ॥ १५ ॥  
कामवृत्ताः प्रमोदन्ते सर्वकामसमृद्धिभिः ।  
अर्वाक्स्रोतस इत्येते मनुष्या रजसा वृताः ॥ १६ ॥

अस्मिल्ँलोके प्रमोदन्ते जायमानाः पुनः पुनः।  
प्रेत्य भाविकमीहन्ते ऐहलौकिकमेव च।  
ददति प्रतिगृह्णन्ति तर्पयन्त्यथ जुह्वति ॥ १७ ॥

रजोगुणा वो बहुधानुकीर्तिता  
यथावदुक्तं गुणवृत्तमेव च ।  
नरोऽपि यो वेद गुणानिमान् सदा  
स राजसैः सर्वगुणैर्विमुच्यते ॥ १८ ॥