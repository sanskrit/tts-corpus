+++
title_full = "083 दक्षिण और पश्चिम समुद्रके तटवर्ती देशोंमें होते हुए अश्वका द्वारका, पंचनद एवं गान्धार देशमें प्रवेश"
title = "०८३ अश्वानुसरणे"

+++


मागधेनार्चितो राजन् पाण्डवः श्वेतवाहनः।  
दक्षिणां दिशमास्थाय चारयामास तं हयम् ॥ १ ॥

ततः स पुनरावर्त्य हयः कामचरो बली।  
आससाद पुरीं रम्यां चेदीनां शुक्तिसाह्वयाम् ॥ २ ॥

शरभेणार्चितस्तत्र शिशुपालसुतेन सः ।  
युद्धपूर्वं तदा तेन पूजया च महाबलः ॥ ३ ॥

ततोऽर्चितो ययौ राजंस्तदा स तुरगोत्तमः।  
काशीनगान् कोसलांश्च किरातानथ तङ्गणान् ॥ ४ ॥

पूजां तत्र यथान्यायं प्रतिगृह्य धनंजयः।  
पुनरावृत्य कौन्तेयो दशार्णानगमत् तदा ॥ ५ ॥

तत्र चित्राङ्गदी नाम बलवानरिमर्दनः।  
तेन युद्धमभूत् तस्य विजयस्यातिभैरवम् ॥ ६ ॥

तं चापि वशमानीय किरीटी पुरुषर्षभः।  
निषादराज्ञो विषयमेकलव्यस्य जग्मिवान् ॥ ७ ॥

एकलव्यसुतश्चैनं युद्धेन जगृहे तदा।  
तत्र चक्रे निषादैः स संग्रामं लोमहर्षणम् ॥ ८ ॥

ततस्तमपि कौन्तेयः समरेष्वपराजितः ।  
जिगाय युधि दुर्धर्षो यज्ञविघ्नार्थमागतम् ॥ ९ ॥

स तं जित्वा महाराज नैषादिं पाकशासनिः।  
अर्चितः प्रययौ भूयो दक्षिणं सलिलार्णवम् ॥ १० ॥

तत्रापि द्रविडैरान्ध्रै रौद्रैर्माहिषकैरपि ।  
तथा कोल्लगिरेयैश्च युद्धमासीत् किरीटिनः ॥ ११ ॥

तांश्चापि विजयो जित्वा नातितीव्रेण कर्मणा।  
तुरङ्गमवशेनाथ सुराष्ट्रानभितो ययौ ॥ १२ ॥  
गोकर्णमथ चासाद्य प्रभासमपि जग्मिवान्।

ततो द्वारवतीं रम्यां वृष्णिवीराभिपालिताम् ॥ १३ ॥  
आससाद हयः श्रीमान् कुरुराजस्य यज्ञियः।

तमुन्मथ्य हयश्रेष्ठं यादवानां कुमारकाः ॥ १४ ॥  
प्रययुस्तांस्तदा राजन्नुग्रसेनो न्यवारयत् ।

ततः पुराद् विनिष्क्रम्य वृष्ण्यन्धकपतिस्तदा ॥ १५ ॥  
सहितो वसुदेवेन मातुलेन किरीटिनः।  
तौ समेत्य कुरुश्रेष्ठं विधिवत् प्रीतिपूर्वकम् ॥ १६ ॥  
परया भारतश्रेष्ठं पूजया समवस्थितौ।  
ततस्ताभ्यामनुज्ञातो ययौ येन हयो गतः ॥ १७ ॥

ततः स पश्चिमं देशं समुद्रस्य तदा हयः।  
क्रमेण व्यचरत् स्फीतं ततः पञ्चनदं ययौ ॥ १८ ॥

तस्मादपि स कौरव्य गन्धारविषयं हयः।  
विचचार यथाकामं कौन्तेयानुगतस्तदा ॥ १९ ॥

ततो गान्धारराजेन युद्धमासीत् किरीटिनः।  
घोरं शकुनिपुत्रेण पूर्ववैरानुसारिणा ॥ २० ॥