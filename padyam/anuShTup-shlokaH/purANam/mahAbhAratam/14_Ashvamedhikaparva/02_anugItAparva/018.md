+++
title_full = "018 जीवके गर्भ-प्रवेश, आचार-धर्म, कर्म-फलकी अनिवार्यता तथा संसारसे तरनेके उपायका वर्णन"
title = "०१८"

+++


शुभानामशुभानां च नेह नाशोऽस्ति कर्मणाम्।  
प्राप्य प्राप्यानुपच्यन्ते क्षेत्रं क्षेत्रं तथा तथा ॥ १ ॥

यथा प्रसूयमानस्तु फली दद्यात् फलं बहु।  
तथा स्याद् विपुलं पुण्यं शुद्धेन मनसा कृतम् ॥ २ ॥

पापं चापि तथैव स्यात् पापेन मनसा कृतम्।  
पुरोधाय मनो हीदं कर्मण्यात्मा प्रवर्तते ॥ ३ ॥

यथा कर्मसमाविष्टः काममन्युसमावृतः ।  
नरो गर्भं प्रविशति तच्चापि शृणु चोत्तरम् ॥ ४ ॥

शुक्रं शोणितसंसृष्टं स्त्रिया गर्भाशयं गतम्।  
क्षेत्रं कर्मजमाप्नोति शुभं वा यदि वाशुभम् ॥ ५ ॥

सौक्ष्म्यादव्यक्तभावाच्च न च क्वचन सज्जति।  
सम्प्राप्य ब्राह्मणः कामं तस्मात्‌ तद् ब्रह्म शाश्वतम् ॥ ६ ॥

तद् बीजं सर्वभूतानां तेन जीवन्ति जन्तवः।  
स जीवः सर्वगात्राणि गर्भस्याविश्य भागशः ॥ ७ ॥  
दधाति चेतसा सद्यः प्राणस्थानेष्ववस्थितः।  
ततः स्पन्दयतेऽङ्गानि स गर्भश्चेतनान्वितः ॥ ८ ॥

यथा लोहस्य निःस्यन्दो निषिक्तो बिम्बविग्रहम्।  
उपैति तद् विजानीहि गर्भे जीवप्रवेशनम् ॥ ९ ॥

लोहपिण्डं यथा वह्निः प्रविश्य ह्यतितापयेत्।  
तथा त्वमपि जानीहि गर्भे जीवोपपादनम् ॥ १० ॥

यथा च दीपः शरणे दीप्यमानः प्रकाशते।  
एवमेव शरीराणि प्रकाशयति चेतना ॥ ११ ॥

यद् यच्च कुरुते कर्म शुभं वा यदि वाशुभम्।  
पूर्वदेहकृतं सर्वमवश्यमुपभुज्यते ॥ १२ ॥

ततस्तु क्षीयते चैव पुनश्चान्यत् प्रचीयते।  
यावत् तन्मोक्षयोगस्थं धर्मं नैवावबुध्यते ॥ १३ ॥

तत्र कर्म प्रवक्ष्यामि सुखी भवति येन वै।  
आवर्तमानो जातीषु यथान्योन्यासु सत्तम ॥ १४ ॥

दानं व्रतं ब्रह्मचर्यं यथोक्तं ब्रह्मधारणम्।  
दमः प्रशान्तता चैव भूतानां चानुकम्पनम् ॥ १५ ॥  
संयमाश्चानृशंस्यं च परस्वादानवर्जनम्  
व्यलीकानामकरणं भूतानां मनसा भुवि ॥ १६ ॥  
मातापित्रोश्च शुश्रूषा देवतातिथिपूजनम् ।  
गुरुपूजा घृणा शौचं नित्यमिन्द्रियसंयमः ॥ १७ ॥  
प्रवर्तनं शुभानां च तत् सतां वृत्तमुच्यते।  
ततो धर्मः प्रभवति यः प्रजाः पाति शाश्वतीः ॥ १८ ॥

एवं सत्सु सदा पश्येत् तत्राप्येषा ध्रुवा स्थितिः।  
आचारो धर्ममाचष्टे यस्मिन् शान्ता व्यवस्थिताः ॥ १९ ॥

तेषु तत् कर्म निक्षिप्तं यः स धर्मः सनातनः।  
यस्तं समभिपद्येत न स दुर्गतिमाप्नुयात् ॥ २० ॥

अतो नियम्यते लोकः प्रच्यवन् धर्मवर्त्मसु।  
यश्च योगी च मुक्तश्च स एतेभ्यो विशिष्यते ॥ २१ ॥

वर्तमानस्य धर्मेण शुभं यत्र यथा तथा।  
संसारतारणं ह्यस्य कालेन महता भवेत् ॥ २२ ॥

एवं पूर्वकृतं कर्म नित्यं जन्तुः प्रपद्यते।  
सर्वं तत्कारणं येन विकृतोऽयमिहागतः ॥ २३ ॥

शरीरग्रहणं चास्य केन पूर्वं प्रकल्पितम्।  
इत्येवं संशयो लोके तच्च वक्ष्याम्यतः परम् ॥ २४ ॥

शरीरमात्मनः कृत्वा सर्वलोकपितामहः ।  
त्रैलोक्यमसृजद् ब्रह्मा कृत्स्नं स्थावरजङ्गमम् ॥ २५ ॥

ततः प्रधानमसृजत् प्रकृतिं स शरीरिणाम्।  
यया सर्वमिदं व्याप्तं यां लोके परमां विदुः ॥ २६ ॥

इदं तत्क्षरमित्युक्तं परं त्वमृतमक्षरम्।  
त्रयाणां मिथुनं सर्वमेकैकस्य पृथक् पृथक् ॥ २७ ॥

असृजत् सर्वभूतानि पूर्वदृष्टः प्रजापतिः।  
स्थावराणि च भूतानि इत्येषा पौर्विकी श्रुतिः ॥ २८ ॥

तस्य कालपरीमाणमकरोत् स पितामहः।  
भूतेषु परिवृत्तिं च पुनरावृत्तिमेव च ॥ २९ ॥

यथात्र कश्चिन्मेधावी दृष्टात्मा पूर्वजन्मनि।  
यत् प्रवक्ष्यामि तत् सर्वं यथावदुपपद्यते ॥ ३० ॥

सुखदुःखे यथा सम्यगनित्ये यः प्रपश्यति।  
कायं चामेध्यसंघातं विनाशं कर्मसंहितम् ॥ ३१ ॥  
यच्च किंचित्सुखं तच्च दुःखं सर्वमिति स्मरन्।  
संसारसागरं घोरं तरिष्यति सुदुस्तरम् ॥ ३२ ॥

जातीमरणरोगैश्च समाविष्टः प्रधानवित् ।  
चेतनावत्सु चैतन्यं समं भूतेषु पश्यति ॥ ३३ ॥  
निर्विद्यते ततः कृत्स्नं मार्गमाणः परं पदम्।  
तस्योपदेशं वक्ष्यामि याथातथ्येन सत्तम ॥ ३४ ॥

शाश्वतस्याव्ययस्याथ यदस्य ज्ञानमुत्तमम् ।  
प्रोच्यमानं मया विप्र निबोधेदमशेषतः ॥ ३५ ॥