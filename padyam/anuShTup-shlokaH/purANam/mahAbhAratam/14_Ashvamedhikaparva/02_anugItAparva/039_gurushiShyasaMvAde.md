+++
title_full = "039 सत्त्व आदि गुणोंका और प्रकृतिके नामोंका वर्णन"
title = "०३९ गुरुशिष्यसंवादे"

+++


नैव शक्या गुणा वक्तुं पृथक्त्वेनैव सर्वशः।  
अविच्छिन्नानि दृश्यन्ते रजः सत्त्वं तमस्तथा ॥ १ ॥

अन्योन्यमथ रज्यन्ते ह्यन्योन्यं चार्थजीविनः।  
अन्योन्यमाश्रयाः सर्वे तथान्योन्यानुवर्तिनः ॥ २ ॥

यावत्सत्त्वं रजस्तावद् वर्तते नात्र संशयः।  
यावत्तमश्च सत्त्वं च रजस्तावदिहोच्यते ॥ ३ ॥

संहत्य कुर्वते यात्रां सहिताः संघचारिणः।  
संघातवृत्तयो ह्येते वर्तन्ते हेत्वहेतुभिः ॥ ४ ॥

उद्रेकव्यतिरिक्तानां तेषामन्योन्यवर्तिनाम् ।  
वक्ष्यते तद् यथा न्यूनं व्यतिरिक्तं च सर्वशः ॥ ५ ॥

व्यतिरिक्तं तमो यत्र तिर्यग् भावगतं भवेत्।  
अल्पं तत्र रजो ज्ञेयं सत्त्वमल्पतरं तथा ॥ ६ ॥

उद्रिक्तं च रजो यत्र मध्यस्रोतोगतं भवेत्।  
अल्पं तत्र तमो ज्ञेयं सत्त्वमल्पतरं तथा ॥ ७ ॥

उद्रिक्तं च यदा सत्त्वमूर्ध्वस्रोतोगतं भवेत्।  
अल्पं तत्र तमो ज्ञेयं रजश्चाल्पतरं तथा ॥ ८ ॥

सत्त्वं वैकारिकी योनिरिन्द्रियाणां प्रकाशिका।  
न हि सत्त्वात् परो धर्मः कश्चिदन्यो विधीयते ॥ ९ ॥

ऊर्ध्वं गच्छन्ति सत्त्वस्था मध्ये तिष्ठन्ति राजसाः।  
जघन्यगुणसंयुक्ता यान्त्यधस्तामसा जनाः ॥ १० ॥

तमः शूद्रे रजः क्षत्रे ब्राह्मणे सत्त्वमुत्तमम्।  
इत्येवं त्रिषु वर्णेषु विवर्तन्ते गुणास्त्रयः ॥ ११ ॥

दूरादपि हि दृश्यन्ते सहिताः संघचारिणः।  
तमः सत्त्वं रजश्चैव पृथक्त्वे नानुशुश्रुम ॥ १२ ॥

दृष्ट्वा त्वादित्यमुद्यन्तं कुचराणां भयं भवेत्।  
अध्वगाः परितप्येयुरुष्णतो दुःखभागिनः ॥ १३ ॥

आदित्यः सत्त्वमुद्रिक्तं कुचरास्तु तथा तमः।  
परितापोऽध्वगानां च रजसो गुण उच्यते ॥ १४ ॥

प्राकाश्यं सत्त्वमादित्यः संतापो रजसो गुणः।  
उपप्लवस्तु विज्ञेयस्तामसस्तस्य पर्वसु ॥ १५ ॥

एवं ज्योतिष्षु सर्वेषु निवर्तन्ते गुणास्त्रयः।  
पर्यायेण च वर्तन्ते तत्र तत्र तथा तथा ॥ १६ ॥

स्थावरेषु तु भावेषु तिर्यग्भावगतं तमः।  
राजसास्तु विवर्तन्ते स्नेहभावस्तु सात्त्विकः ॥ १७ ॥

अहस्त्रिधा तु विज्ञेयं त्रिधा रात्रिर्विधीयते।  
मासार्धमासवर्षाणि ऋतवः संधयस्तथा ॥ १८ ॥

त्रिधा दानानि दीयन्ते त्रिधा यज्ञः प्रवर्तते।  
त्रिधा लोकास्त्रिधा देवास्त्रिधा विद्यास्त्रिधा गतिः ॥ १९ ॥

भूतं भव्यं भविष्यं च धर्मोऽर्थः काम एव च।  
प्राणापानावुदानश्चाप्येत एव त्रयो गुणाः ॥ २० ॥

पर्यायेण प्रवर्तन्ते तत्र तत्र तथा तथा।  
यत्किंचिदिह लोकेऽस्मिन् सर्वमेते त्रयो गुणाः ॥ २१ ॥

त्रयो गुणाः प्रवर्तन्ते ह्यव्यक्ता नित्यमेव तु।  
सत्त्वं रजस्तमश्चैव गुणसर्गः सनातनः ॥ २२ ॥

तमो व्यक्तं शिवं धाम रजो योनिः सनातनः।  
प्रकृतिर्विकारः प्रलयः प्रधानं प्रभवाप्ययौ ॥ २३ ॥  
अनुद्रिक्तमनूनं वाप्यकम्पमचलं ध्रुवम् ।  
सदसच्चैव तत् सर्वमव्यक्तं त्रिगुणा स्मृतम्।  
ज्ञेयानि नामधेयानि नरैरध्यात्मचिन्तकैः ॥ २४ ॥

अव्यक्तनामानि गुणांश्च तत्त्वतो  
यो वेद सर्वाणि गतीश्च केवलाः।  
विमुक्तदेहः प्रविभागतत्त्ववित्  
स मुच्यते सर्वगुणैर्निरामयः ॥ २५ ॥