+++
title_full = "023 प्राण, अपान आदिका संवाद और ब्रह्माजीका सबकी श्रेष्ठता बतलाना"
title = "०२३ ब्राह्मणगीतासु"

+++


अत्राप्युदाहरन्तीममितिहासं पुरातनम् ।  
सुभगे पञ्चहोतॄणां विधानमिह यादृशम् ॥ १ ॥

प्राणापानावुदानश्च समानो व्यान एव च।  
पञ्चहोतॄंस्तथैतान् वै परं भावं विदुर्बुधाः ॥ २ ॥

स्वभावात् सप्तहोतार इति मे पूर्विका मतिः।  
यथा वै पञ्चहोतारः परो भावस्तदुच्यताम् ॥ ३ ॥

प्राणेन सम्भृतो वायुरपानो जायते ततः।  
अपाने सम्भृतो वायुस्ततो व्यानः प्रवर्तते ॥ ४ ॥  
व्यानेन सम्भृतो वायुस्ततोदानः प्रवर्तते।  
उदाने सम्भृतो वायुः समानो नाम जायते ॥ ५ ॥  
तेऽपृच्छन्त पुरा सन्तः पूर्वजातं पितामहम्।  
यो नः श्रेष्ठस्तमाचक्ष्व स नः श्रेष्ठो भविष्यति ॥ ६ ॥

यस्मिन् प्रलीने प्रलयं व्रजन्ति  
सर्वे प्राणाः प्राणभृतां शरीरे।  
यस्मिन् प्रचीर्णे च पुनश्चरन्ति  
स वै श्रेष्ठो गच्छत यत्र कामः ॥ ७ ॥

मयि प्रलीने प्रलयं व्रजन्ति  
सर्वे प्राणाः प्राणभृतां शरीरे।  
मयि प्रचीर्णे च पुनश्चरन्ति  
श्रेष्ठो ह्यहं पश्यत मां प्रलीनम् ॥ ८ ॥

प्राणः प्रालीयत ततः पुनश्च प्रचचार ह।  
समानश्चाप्युदानश्च वचोऽब्रूतां पुनः शुभे ॥ ९ ॥

न त्वं सर्वमिदं व्याप्य तिष्ठसीह यथा वयम्।  
न त्वं श्रेष्ठो हि नः प्राण अपानो हि वशे तव।  
प्रचचार पुनः प्राणस्तमपानोऽभ्यभाषत ॥ १० ॥

मयि प्रलीने प्रलयं व्रजन्ति  
सर्वे प्राणाः प्राणभृतां शरीरे।  
मयि प्रचीर्णे च पुनश्चरन्ति  
श्रेष्ठो ह्यहं पश्यत मां प्रलीनम् ॥ ११ ॥

व्यानश्च तमुदानश्च भाषमाणमथोचतुः ।  
अपान न त्वं श्रेष्ठोऽसि प्राणो हि वशगस्तव ॥ १२ ॥

अपानः प्रचचाराथ व्यानस्तं पुनरब्रवीत्।  
श्रेष्ठोऽहमस्मि सर्वेषां श्रूयतां येन हेतुना ॥ १३ ॥

मयि प्रलीने प्रलयं व्रजन्ति  
सर्वे प्राणाः प्राणभृतां शरीरे।  
मयि प्रचीर्णे च पुनश्चरन्ति  
श्रेष्ठो ह्यहं पश्यत मां प्रलीनम् ॥ १४ ॥

प्रालीयत ततो व्यानः पुनश्च प्रचचार ह।  
प्राणापानावुदानश्च समानश्च तमब्रुवन् ।  
न त्वं श्रेष्ठोऽसि नो व्यान समानस्तु वशे तव॥१५॥

प्रचचार पुनर्व्यानः समानः पुनरब्रवीत्।  
श्रेष्ठोऽहमस्मि सर्वेषां श्रूयतां येन हेतुना ॥ १६ ॥

मयि प्रलीने प्रलयं व्रजन्ति  
सर्वे प्राणाः प्राणभृतां शरीरे।  
मयि प्रचीर्णे च पुनश्चरन्ति  
श्रेष्ठो ह्यहं पश्यत मां प्रलीनम् ॥ १७ ॥

ततः समानः प्रालिल्ये पुनश्च प्रचचार ह।  
प्राणापानाबुदानश्च व्यानश्चैव तमब्रुवन् ॥  
न त्वं समान श्रेष्ठोऽसि व्यान एव वशे तव।)

समानः प्रचचाराथ उदानस्तमुवाच ह।  
श्रेष्ठोऽहमस्मि सर्वेषां श्रूयतां येन हेतुना ॥ १८ ॥

मयि प्रलीने प्रलयं व्रजन्ति  
सर्वे प्राणाः प्राणभृतां शरीरे।  
मयि प्रचीर्णे च पुनश्चरन्ति  
श्रेष्ठो ह्यहं पश्यत मां प्रलीनम् ॥ १९ ॥

ततः प्रालीयतोदानः पुनश्च प्रचचार ह।  
प्राणापानौ समानश्च व्यानश्चैव तमब्रुवन्।  
उदान न त्वं श्रेष्ठोऽसि व्यान एव वशे तव॥२०॥

ततस्तानब्रवीद् ब्रह्मा समवेतान् प्रजापतिः।  
सर्वे श्रेष्ठा न वा श्रेष्ठाः सर्वे चान्योन्यधर्मिणः ॥ २१ ॥

सर्वे स्वविषये श्रेष्ठाः सर्वे चान्योन्यधर्मिणः।  
इति तानब्रवीत् सर्वान् समवेतान् प्रजापतिः ॥ २२ ॥

एकः स्थिरश्चास्थिरश्च विशेषात् पञ्च वायवः।  
एक एव ममैवात्मा बहुधाप्युपचीयते ॥ २३ ॥

परस्परस्य सुहृदो भावयन्तः परस्परम्।  
स्वस्ति व्रजत भद्रं वो धारयध्वं परस्परम् ॥ २४ ॥