+++
title_full = "075 अर्जुनका प्राग्ज्योतिषपुरके राजा वज्रदत्तके साथ युद्ध"
title = "०७५ वज्रदत्तयुद्धे"

+++


प्राग्ज्योतिषमथाभ्येत्य व्यचरत् स हयोत्तमः।  
भगदत्तात्मजस्तत्र निर्ययौ रणकर्कशः ॥ १ ॥  
स हयं पाण्डुपुत्रस्य विषयान्तमुपागतम्।  
युयुधे भरतश्रेष्ठ वज्रदत्तो महीपतिः ॥ २ ॥

सोऽभिनिर्याय नगराद् भगदत्तसुतो नृपः।  
अश्वमायान्तमुन्मथ्य नगराभिमुखो ययौ ॥ ३ ॥

तमालक्ष्य महाबाहुः कुरूणामृषभस्तदा ।  
गाण्डीवं विक्षिपंस्तूर्णं सहसा समुपाद्रवत् ॥ ४ ॥

ततो गाण्डीवनिर्मुक्तैरिषुभिर्मोहितो नृपः ।  
हयमुत्सृज्य तं वीरस्ततः पार्थमुपाद्रवत् ॥ ५ ॥  
पुनः प्रविश्य नगरं दंशितः स नृपोत्तमः।  
आरुह्य नागप्रवरं निर्ययौ रणकर्कशः ॥ ६ ॥

पाण्डुरेणातपत्रेण ध्रियमाणेन मूर्धनि ।  
दोधूयता चामरेण श्वेतेन च महारथः ॥ ७ ॥  
ततः पार्थं समासाद्य पाण्डवानां महारथम्।  
आह्वयामास बीभत्सुं बाल्यान्मोहाच्च संयुगे ॥ ८ ॥

स वारणं नगप्रख्यं प्रभिन्नकरटामुखम्।  
प्रेषयामास संक्रुद्धः श्वेताश्वं प्रति पार्थिवः ॥ ९ ॥

विक्षरन्तं महामेघं परवारणवारणम् ।  
शास्त्रवत् कल्पितं संख्ये विवशं युद्धदुर्मदम् ॥ १० ॥

प्रचोद्यमानः स गजस्तेन राज्ञा महाबलः।  
तदाङ्कुशेन विबभावुत्पतिष्यन्निवाम्बरम् ॥ ११ ॥

तमापतन्तं सम्प्रेक्ष्य क्रुद्धो राजन् धनंजयः।  
भूमिष्ठो वारणगतं योधयामास भारत ॥ १२ ॥

वज्रदत्तस्ततः क्रुद्धो मुमोचाशु धनंजये।  
तोमरानग्निसंकाशान् शलभानिव वेगितान् ॥ १३ ॥

अर्जुनस्तानसम्प्राप्तान् गाण्डीवप्रभवैः शरैः ।  
द्विधा त्रिधा च चिच्छेद ख एव खगमैस्तदा ॥ १४ ॥

स तान्‌ दृष्ट्वा तथा छिन्नांस्तोमरान् भगदत्तजः।  
इषूनसक्तांस्त्वरितः प्राहिणोत् पाण्डवं प्रति ॥ १५ ॥

ततोऽर्जुनस्तूर्णतरं रुक्मपुङ्खानजिह्मगान् ।  
प्रेषयामास संक्रुद्धो भगदत्तात्मजं प्रति ॥ १६ ॥  
स तैर्विद्धो महातेजा वज्रदत्तो महामृधे।  
भृशाहतः पपातोर्व्यां न त्वेनमजहात् स्मृतिः ॥ १७ ॥

ततः स पुनरारुह्य वारणप्रवरं रणे।  
अव्यग्रः प्रेषयामास जयार्थी विजयं प्रति ॥ १८ ॥

तस्मै बाणांस्ततो जिष्णुर्निर्मुक्ताशीविषोपमान् ।  
प्रेषयामास संक्रुद्धो ज्वलितज्वलनोपमान् ॥ १९ ॥

स तैर्विद्धो महानागो विस्रवन् रुधिरं वभौ।  
गैरिकाक्तमिवाम्भोऽद्रिर्बहुप्रस्रवणं तदा ॥ २० ॥