+++
title_full = "088 उलूपी और चित्रांगदाके सहित बभ्रुवाहनका रत्न-आभूषण आदिसे सत्कार तथा अश्वमेधयज्ञका आरम्भ"
title = "०८८ अश्वमेधारम्भे"

+++


स प्रविश्य महाबाहुः पाण्डवानां निवेशनम्।  
पितामहीमभ्यवन्दत् साम्ना परमवल्गुना ॥ १ ॥

ततश्चित्राङ्गदा देवी कौरव्यस्यात्मजापि च।  
पृथां कृष्णां च सहिते विनयेनोपजग्मतुः ॥ २ ॥

सुभद्रां च यथान्यायं याश्चान्याः कुरुयोषितः।  
ददौ कुन्ती ततस्ताभ्यां रत्नानि विविधानि च ॥ ३ ॥

द्रौपदी च सुभद्रा च याश्चाप्यन्याऽददुः स्त्रियः।  
ऊषतुस्तत्र ते देव्यौ महार्हशयनासने ॥ ४ ॥

सुपूजिते स्वयं कुन्त्या पार्थस्य हितकाम्यया।  
स च राजा महातेजाः पूजितो बभ्रुवाहनः ॥ ५ ॥  
धृतराष्ट्रं महीपालमुपतस्थे यथाविधि ।

युधिष्ठिरं च राजानं भीमादींश्चापि पाण्डवान् ॥ ६ ॥  
उपागम्य महातेजा विनयेनाभ्यवादयत् ।

स तैः प्रेम्णा परिष्वक्तः पूजितश्च यथाविधि ॥ ७ ॥  
धनं चास्मै ददुर्भूरि प्रीयमाणा महारथाः।

तथैव च महीपालः कृष्णं चक्रगदाधरम् ॥ ८ ॥  
प्रद्युम्न इव गोविन्दं विनयेनोपतस्थिवान्।

तस्मै कृष्णो ददौ राज्ञे महार्हमतिपूजितम् ॥ ९ ॥  
रथं हेमपरिष्कारं दिव्याश्वयुजमुत्तमम् ।

धर्मराजश्च भीमश्च फाल्गुनश्च यमौ तथा ॥ १० ॥  
पृथक् पृथक् च ते चैनं मानार्थाभ्यामयोजयन्।

ततस्तृतीये दिवसे सत्यवत्यात्मजो मुनिः ॥ ११ ॥  
युधिष्ठिरं समभ्येत्य वाग्मी वचनमब्रवीत्।

अद्यप्रभृति कौन्तेय यजस्व समयो हि ते।  
मुहूर्तो यज्ञियः प्राप्तश्चोदयन्तीह याजकाः ॥ १२ ॥

अहीनो नाम राजेन्द्र क्रतुस्तेऽयं च कल्पताम्।  
बहुत्वात् काञ्चनाख्यस्य ख्यातो बहुसुवर्णकः ॥ १३ ॥

एवमत्र महाराज दक्षिणां त्रिगुणां कुरु।  
त्रित्वं व्रजतु ते राजन् ब्राह्मणा ह्यात्र कारणम् ॥ १४ ॥

त्रीनश्वमेधानत्र त्वं सम्प्राप्य बहुदक्षिणान्।  
ज्ञातिवध्याकृतं पापं प्रहास्यसि नराधिप ॥ १५ ॥

पवित्रं परमं चैतत् पावनं चैतदुत्तमम्।  
यदाश्वमेधावभृथं प्राप्स्यसे कुरुनन्दन ॥ १६ ॥

इत्युक्तः स तु तेजस्वी व्यासेनामितबुद्धिना।  
दीक्षां विवेश धर्मात्मा वाजिमेधाप्तये ततः ॥ १७ ॥

ततो यज्ञं महाबाहुर्वाजिमेधं महाक्रतुम्।  
बह्वन्नदक्षिणं राजा सर्वकामगुणान्वितम् ॥ १८ ॥

तत्र वेदविदो राजंश्चक्रुः कर्माणि याजकाः।  
परिक्रमन्तः सर्वज्ञा विधिवत् साधुशिक्षितम् ॥ १९ ॥

न तेषां स्खलितं किंचिदासीच्चाप्यकृतं तथा।  
क्रममुक्तं च युक्तं च चक्रुस्तत्र द्विजर्षभाः ॥ २० ॥

कृत्वा प्रवर्ग्यं धर्माख्यं यथावद् द्विजसत्तमाः।  
चक्रुस्ते विधिवद् राजंस्तथैवाभिषवं द्विजाः ॥ २१ ॥

अभिषूय ततो राजन् सोमं सोमपसत्तमाः।  
सवनान्यानुपूर्व्येण चक्रुः शास्त्रानुसारिणः ॥ २२ ॥

न तत्र कृपणः कश्चिन्न दरिद्रो बभूव ह।  
क्षुधितो दुःखितो वापि प्राकृतो वापि मानवः ॥ २३ ॥

भोजनं भोजनार्थिभ्यो दापयामास शत्रुहा।  
भीमसेनो महातेजाः सततं राजशासनात् ॥ २४ ॥

संस्तरे कुशलाश्चापि सर्वकार्याणि याजकाः।  
दिवसे दिवसे चक्रुर्यथाशास्त्रानुदर्शनात् ॥ २५ ॥

नाषडङ्गविदत्रासीत् सदस्यस्तस्य धीमतः ।  
नाव्रतो नानुपाध्यायो न च वादाविचक्षणः ॥ २६ ॥

ततो यूपोच्छ्रये प्राप्ते षड् बैल्वान् भरतर्षभ।  
खादिरान् बिल्वसमितांस्तावतः सर्ववर्णिनः ॥ २७ ॥  
देवदारुमयौ द्वौ तु यूपौ कुरुपतेर्मखे।  
श्लेष्मातकमयं चैकं याजकाः समकल्पयन् ॥ २८ ॥

शोभार्थं चापरान् यूपान् काञ्चनान् भरतर्षभ।  
स भीमः कारयामास धर्मराजस्य शासनात् ॥ २९ ॥

ते व्यराजन्त राजर्षेर्वासोभिरुपशोभिताः ।  
महेन्द्रानुगता देवा यथा सप्तर्षिभिर्दिवि ॥ ३० ॥

इष्टकाः काञ्चनीश्चात्र चयनार्थं कृताऽभवन्।  
शुशुभे चयनं तच्च दक्षस्येव प्रजापतेः ॥ ३१ ॥

चतुश्चित्यश्च तस्यासीदष्टादशकरात्मकः ।  
स रुक्मपक्षो निचितस्त्रिकोणो गरुडाकृतिः ॥ ३२ ॥

ततो नियुक्ताः पशवो यथाशास्त्रं मनीषिभिः।  
तं तं देवं समुद्दिश्य पक्षिणः पशवश्च ये ॥ ३३ ॥  
ऋषभाः शास्त्रपठितास्तथा जलचराश्च ये।  
सर्वांस्तानभ्ययुञ्जंस्ते तत्राग्निचयकर्मणि ॥ ३४ ॥

यूपेषु नियता चासीत् पशूनां त्रिशती तथा।  
अश्वरत्नोत्तरा यज्ञे कौन्तेयस्य महात्मनः ॥ ३५ ॥

स यज्ञः शुशुभे तस्य साक्षाद् देवर्षिसंकुलः।  
गन्धर्वगणसंगीतः प्रनृत्तोऽप्सरसां गणैः ॥ ३६ ॥

स किंपुरुषसंकीर्णः किंनरैश्चोपशोभितः ।  
सिद्धविप्रनिवासैश्च समन्तादभिसंवृतः ॥ ३७ ॥

तस्मिन्‌ सदसि नित्यास्तु व्यासशिष्या द्विजर्षभाः।  
सर्वशास्त्रप्रणेतारः कुशला यज्ञसंस्तरे ॥ ३८ ॥

नारदश्च बभूवात्र तुम्बुरुश्च महाद्युतिः।  
विश्वावसुश्चित्रसेनस्तथान्ये गीतकोविदाः ॥ ३९ ॥  
गन्धर्वा गीतकुशला नृत्येषु च विशारदाः।  
रमयन्ति स्म तान् विप्रान् यज्ञकर्मान्तरेषु वै ॥ ४० ॥