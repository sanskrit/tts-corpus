+++
title_full = "029 परशुरामजीके द्वारा क्षत्रिय-कुलका संहार"
title = "०२९ ब्राह्मणगीतासु"

+++


अत्राप्युदाहरन्तीममितिहासं पुरातनम् ।  
कार्तवीर्यस्य संवादं समुद्रस्य च भाविनि ॥ १ ॥

कार्तवीर्यार्जुनो नाम राजा बाहुसहस्रवान्।  
येन सागरपर्यन्ता धनुषा निर्जिता मही ॥ २ ॥

स कदाचित् समुद्रान्ते विचरन् बलदर्पितः।  
अवाकिरन् शरशतैः समुद्रमिति नः श्रुतम् ॥ ३ ॥

तं समुद्रो नमस्कृत्य कृताञ्जलिरुवाच ह।  
मा मुञ्च वीर नाराचान् ब्रूहि किं करवाणि ते॥४॥  
मदाश्रयाणि भूतानि त्वद्विसृष्टैर्महेषुभिः ।  
वध्यन्ते राजशार्दूल तेभ्यो देह्यभयं विभो ॥ ५ ॥

मत्समो यदि संग्रामे शरासनधरः क्वचित्।  
विद्यते तं समाचक्ष्व यः समासीत मां मृधे ॥ ६ ॥

महर्षिर्जमदग्निस्ते यदि राजन् परिश्रुतः।  
तस्य पुत्रस्तवातिथ्यं यथावत् कर्तुमर्हति ॥ ७ ॥

ततः स राजा प्रययौ क्रोधेन महता वृतः।  
स तमाश्रममागम्य राममेवान्वपद्यत ॥ ८ ॥  
स रामप्रतिकूलानि चकार सह बन्धुभिः।  
आयासं जनयामास रामस्य च महात्मनः ॥ ९ ॥  
ततस्तेजः प्रजज्वाल रामस्यामिततेजसः ।  
प्रदहन् रिपुसैन्यानि तदा कमललोचने ॥ १० ॥  
ततः परशुमादाय स तं बाहुसहस्रिणम्।  
चिच्छेद सहसा रामो बहुशाखमिव द्रुमम् ॥ ११ ॥

तं हतं पतितं दृष्ट्वा समेताः सर्वबान्धवाः।  
असीनादाय शक्तीश्च भार्गवं पर्यधावयन् ॥ १२ ॥

रामोऽपि धनुरादाय रथमारुह्य सत्वरः।  
विसृजन् शरवर्षाणि व्यधमत् पार्थिवं बलम् ॥ १३ ॥

ततस्तु क्षत्रियाः केचिज्जामदग्न्यभयार्दिताः ।  
विविशुर्गिरिदुर्गाणि मृगाः सिंहार्दिता इव ॥ १४ ॥

तेषां स्वविहितं कर्म तद्भयान्नानुतिष्ठताम्।  
प्रजा वृषलतां प्राप्ता ब्राह्मणानामदर्शनात् ॥ १५ ॥

एवं ते द्रविडाऽऽभीराः पुण्ड्राश्च शबरैः सह।  
वृषलत्वं परिगता व्युत्थानात् क्षत्रधर्मिणः ॥ १६ ॥

ततश्च हतवीरासु क्षत्रियासु पुनः पुनः।  
द्विजैरुत्पादितं क्षत्रं जामदग्न्यो न्यकृन्तत ॥ १७ ॥

एकविंशतिमेधान्ते रामं वागशरीरिणी ।  
दिव्या प्रोवाच मधुरा सर्वलोकपरिश्रुता ॥ १८ ॥

राम राम निवर्तस्व कं गुणं तात पश्यसि।  
क्षत्रबन्धूनिमान् प्राणैर्विप्रयोज्य पुनः पुनः ॥ १९ ॥

तथैव तं महात्मानमृचीकप्रमुखास्तदा ।  
पितामहा महाभाग निवर्तस्वेत्यथाब्रुवन् ॥ २० ॥

पितुर्वधममृष्यंस्तु रामः प्रोवाच तानृषीन्।  
नार्हन्तीह भवन्तो मां निवारयितुमित्युत ॥ २१ ॥

नार्हसे क्षत्रबन्धूंस्त्वं निहन्तुं जयतां वर।  
नेह युक्तं त्वया हन्तुं ब्राह्मणेन सता नृपान् ॥ २२ ॥