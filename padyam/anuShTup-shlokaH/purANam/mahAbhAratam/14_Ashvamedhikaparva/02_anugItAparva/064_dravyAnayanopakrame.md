+++
title_full = "064 पाण्डवोंका हिमालयपर पहुँचकर वहाँ पड़ाव डालना और रातमें उपवासपूर्वक निवास करना"
title = "०६४ द्रव्यानयनोपक्रमे"

+++


ततस्ते प्रययुर्हृष्टाः प्रहृष्टनरवाहनाः ।  
रथघोषेण महता पूरयन्तो वसुंधराम् ॥ १ ॥

संस्तूयमानाः स्तुतिभिः सूतमागधवन्दिभिः ।  
स्वेन सैन्येन संवीता यथादित्याः स्वरश्मिभिः ॥ २ ॥

पाण्डुरेणातपत्रेण ध्रियमाणेन मूर्धनि ।  
बभौ युधिष्ठिरस्तत्र पौर्णमास्यामिवोडुराट् ॥ ३ ॥

जयाशिषः प्रहृष्टानां नराणां पथि पाण्डवः।  
प्रत्यगृह्णाद् यथान्यायं यथावत् पुरुषर्षभः ॥ ४ ॥

तथैव सैनिका राजन् राजानमनुयान्ति ये।  
तेषां हलहलाशब्दो दिवं स्तब्ध्वा व्यतिष्ठत ॥ ५ ॥

सरांसि सरितश्चैव वनान्युपवनानि च।  
अत्यक्रामन्महाराजो गिरिं चाप्यन्वपद्यत ॥ ६ ॥  
तस्मिन् देशे च राजेन्द्र यत्र तद् द्रव्यमुत्तमम्।

चक्रे निवेशनं राजा पाण्डवः सह सैनिकैः।  
शिवे देशे समे चैव तदा भरतसत्तम ॥ ७ ॥  
अग्रतो ब्राह्मणान् कृत्वा तपोविद्यादमान्वितान्।  
पुरोहितं च कौरव्य वेदवेदाङ्गपारगम्।  
आग्निवेश्यं च राजानो ब्राह्मणाः सपुरोधसः ॥ ८ ॥  
कृत्वा शान्तिं यथान्यायं सर्वशः पर्यवारयन्।  
कृत्वा तु मध्ये राजानममात्यांश्च यथाविधि ॥ ९ ॥

षट्‌पदं नवसंख्यानं निवेशं चक्रिरे द्विजाः।  
मत्तानां वारणेन्द्राणां निवेशं च यथाविधि ॥ १० ॥  
कारयित्वा स राजेन्द्रो ब्राह्मणानिदमब्रवीत्।

अस्मिन् कार्ये द्विजश्रेष्ठा नक्षत्रे दिवसे शुभे ॥ ११ ॥  
यथा भवन्तो मन्यन्ते कर्तुमर्हन्ति तत् तथा।  
न नः कालात्ययो वै स्यादिहैव परिलम्बताम् ॥ १२ ॥  
इति निश्चित्य विप्रेन्द्राः क्रियतां यदनन्तरम्।

श्रुत्वैतद् वचनं राज्ञो ब्राह्मणाः सपुरोधसः।  
इदमूचुर्वचो हृष्टा धर्मराजप्रियेप्सवः ॥ १३ ॥

अद्यैव नक्षत्रमहश्च पुण्यं  
यतामहे श्रेष्ठतमक्रियासु ।  
अम्भोभिरद्येह वसाम राज-  
न्नुपोष्यतां चापि भवद्भिरद्य ॥ १४ ॥

श्रुत्वा तु तेषां द्विजसत्तमानां  
कृतोपवासा रजनीं नरेन्द्राः ।  
ऊषुः प्रतीताः कुशसंस्तरेषु  
यथाध्वरे प्रज्वलिता हुताशाः ॥ १५ ॥

ततो निशा सा व्यगमन्महात्मनां  
संशृण्वतां विप्रसमीरिता गिरः ।  
ततः प्रभाते विमले द्विजर्षभा  
वचोऽब्रुवन् धर्मसुतं नराधिपम् ॥ १६ ॥