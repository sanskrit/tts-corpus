+++
title_full = "038 सत्त्वगुणके कार्यका वर्णन और उसके जाननेका फल"
title = "०३८"

+++


अतः परं प्रवक्ष्यामि तृतीयं गुणमुत्तमम्।  
सर्वभूतहितं लोके सतां धर्ममनिन्दितम् ॥ १ ॥

आनन्दः प्रीतिरुद्रेकः प्राकाश्यं सुखमेव च।  
अकार्पण्यमसंरम्भः सन्तोषः श्रद्दधानता ॥ २ ॥  
क्षमा धृतिरहिंसा च समता सत्यमार्जवम्।  
अक्रोधश्चानसूया च शौचं दाक्ष्यं पराक्रमः ॥ ३ ॥

मुधा ज्ञानं मुधा वृत्तं मुधा सेवा मुधा श्रमः।  
एवं यो युक्तधर्मः स्यात् सोऽमुत्रात्यन्तमश्नुते ॥ ४ ॥

निर्ममो निरहङ्कारो निराशीः सर्वतः समः।  
अकामभूत इत्येव सतां धर्मः सनातनः ॥ ५ ॥

विश्रम्भो ह्रीस्तितिक्षा च त्याग शौचमतन्द्रिता।  
आनृशंस्यमसम्मोहो दया भूतेष्वपैशुनम् ॥ ६ ॥  
हर्षस्तुष्टिर्विस्मयश्च विनयः साधुवृत्तिता ।  
शान्तिकर्मणि शुद्धिश्च शुभा बुद्धिर्विमोचनम् ॥ ७ ॥  
उपेक्षा ब्रह्मचर्यं च परित्यागश्च सर्वशः।  
निर्ममत्वमनाशीष्ट्वमपरिक्षतधर्मता ॥ ८ ॥

मुधा दानं मुधा यज्ञो मुधाऽधीतं मुधा व्रतम्।  
मुधा प्रतिग्रहश्चैव मुधा धर्मो मुधा तपः ॥ ९ ॥  
एवंवृत्तास्तु ये केचिल्लोकेऽस्मिन् सत्त्वसंश्रयाः।  
ब्राह्मणा ब्रह्मयोनिस्थास्ते धीराः साधुदर्शिनः ॥ १० ॥

हित्वा सर्वाणि पापानि निःशोका ह्यथ मानवाः।  
दिवं प्राप्य तु ते धीराः कुर्वते वै ततस्तनूः॥११॥

ईशित्वं च वशित्वं च लघुत्वं मनसश्च ते।  
विकुर्वते महात्मानो देवास्त्रिदिवगा इव ॥ १२ ॥  
ऊर्ध्वस्रोतस इत्येते देवा वैकारिकाः स्मृताः।

विकुर्वन्तः प्रकृत्या वै दिवं प्राप्तास्ततस्ततः ॥ १३ ॥  
यद् यदिच्छन्ति तत् सर्वं भजन्ते विभजन्ति च।

इत्येतत् सात्त्विकं वृत्तं कथितं वो द्विजर्षभाः।  
एतद् विज्ञाय लभते विधिवद् यद् यदिच्छति ॥ १४ ॥

प्रकीर्तिताः सत्त्वगुणा विशेषतो  
यथावदुक्तं गुणवृत्तमेव च ।  
नरस्तु यो वेद गुणानिमान् सदा  
गुणान् स भुङ्क्ते न गुणैः स युज्यते ॥ १५ ॥