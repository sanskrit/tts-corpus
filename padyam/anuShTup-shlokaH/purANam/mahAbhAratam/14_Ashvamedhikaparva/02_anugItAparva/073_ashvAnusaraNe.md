+++
title_full = "073 सेनासहित अर्जुनके द्वारा अश्वका अनुसरण"
title = "०७३ अश्वानुसरणे"

+++


दीक्षाकाले तु सम्प्राप्ते ततस्ते सुमहर्त्विजः।  
विधिवद् दीक्षयामासुरश्वमेधाय पार्थिवम् ॥ १ ॥

कृत्वा स पशुबन्धांश्च दीक्षितः पाण्डुनन्दनः।  
धर्मराजो महातेजाः सहर्त्विग्भिर्व्यरोचत ॥ २ ॥

हयश्च हयमेधार्थं स्वयं स ब्रह्मवादिना।  
उत्सृष्टः शास्त्रविधिना व्यासेनामिततेजसा ॥ ३ ॥

स राजा धर्मराड् राजन् दीक्षितो विबभौ तदा।  
हेममाली रुक्मकण्ठः प्रदीप्त इव पावकः ॥ ४ ॥

कृष्णाजिनी दण्डपाणिः क्षौमवासाः स धर्मजः।  
विबभौ द्युतिमान् भूयः प्रजापतिरिवाध्वरे ॥ ५ ॥

तथैवास्यर्त्विजः सर्वे तुल्यवेषा विशाम्पते।  
बभूवुरर्जुनश्चापि प्रदीप्त इव पावकः ॥ ६ ॥

श्वेताश्वः कृष्णसारं तं ससाराश्वं धनंजयः।  
विधिवत् पृथिवीपाल धर्मराजस्य शासनात् ॥ ७ ॥

विक्षिपन्‌ गाण्डिवं राजन् बद्धगोधाङ्‌गुलित्रवान्।  
तमश्वं पृथिवीपाल मुदा युक्तः ससार च ॥ ८ ॥

आकुमारं तदा राजन्नागमत् तत्पुरं विभो।  
द्रष्टुकामं कुरुश्रेष्ठं प्रयास्यन्तं धनंजयम् ॥ ९ ॥

तेषामन्योन्यसम्मर्दादूष्मेव समजायत ।  
दिदृक्षूणां हयं तं च तं चैव हयसारिणम् ॥ १० ॥

ततः शब्दो महाराज दिशः खं प्रति पूरयन्।  
बभूव प्रेक्षतां नॄणां कुन्तीपुत्रं धनंजयम् ॥ ११ ॥

एष गच्छति कौन्तेय तुरगश्चैव दीप्तिमान्।  
यमन्वेति महाबाहुः संस्पृशन् धनुरुत्तमम् ॥ १२ ॥

एवं शुश्राव वदतां गिरो जिष्णुरुदारधीः।  
स्वस्ति तेऽस्तु व्रजारिष्टं पुनश्चैहीति भारत ॥ १३ ॥

अथापरे मनुष्येन्द्र पुरुषा वाक्यमब्रुवन्।  
नैनं पश्याम सम्मर्दे धनुरेतत् प्रदृश्यते ॥ १४ ॥  
एतद्धि भीमनिर्ह्रादं विश्रुतं गाण्डिवं धनुः।  
स्वस्ति गच्छत्वरिष्टो वै पन्थानमकुतोभयम् ॥ १५ ॥  
निवृत्तमेनं द्रक्ष्यामः पुनरेष्यति च ध्रुवम्।

एवमाद्या मनुष्याणां स्त्रीणां च भरतर्षभ ॥ १६ ॥  
शुश्राव मधुरा वाचः पुनः पुनरुदारधीः।

याज्ञवल्क्यस्य शिष्यश्च कुशलो यज्ञकर्मणि ॥ १७ ॥  
प्रायात् पार्थेन सहितः शान्त्यर्थं वेदपारगः।

ब्राह्मणाश्च महीपाल बहवो वेदपारगाः ॥ १८ ॥  
अनुजग्मुर्महात्मानं क्षत्रियाश्च विशाम्पते ।  
विधिवत् पृथिवीपाल धर्मराजस्य शासनात् ॥ १९ ॥

पाण्डवैः पृथिवीमश्वो निर्जितामस्त्रतेजसा ।  
चचार स महाराज यथादेशं च सत्तम ॥ २० ॥

तत्र युद्धानि वृत्तानि यान्यासन् पाण्डवस्य ह।  
तानि वक्ष्यामि ते वीर विचित्राणि महान्ति च ॥ २१ ॥

स हयः पृथिवीं राजन् प्रदक्षिणमवर्तत।  
ससारोत्तरतः पूर्वं तन्निबोध महीपते ॥ २२ ॥  
अवमृद्नन् स राष्ट्राणि पार्थिवानां हयोत्तमः।  
शनैस्तदा परिययौ श्वेताश्वश्च महारथः ॥ २३ ॥

तत्र संगणना नास्ति राज्ञामयुतशस्तदा।  
येऽयुध्यन्त महाराज क्षत्रिया हतबान्धवाः ॥ २४ ॥

किराता यवना राजन् बहवोऽसिधनुर्धराः।  
म्लेच्छाश्चान्ये बहुविधाः पूर्वं ये निकृता रणे ॥ २५ ॥

आर्याश्च पृथिवीपालाः प्रहृष्टनरवाहनाः ।  
समीयुः पाण्डुपुत्रेण बहवो युद्धदुर्मदाः ॥ २६ ॥

एवं वृत्तानि युद्धानि तत्र तत्र महीपते।  
अर्जुनस्य महीपालैर्नानादेशसमागतैः ॥ २७ ॥

यानि तूभयतो राजन् प्रतप्तानि महान्ति च।  
तानि युद्धानि वक्ष्यामि कौन्तेयस्य तवानघ ॥ २८ ॥