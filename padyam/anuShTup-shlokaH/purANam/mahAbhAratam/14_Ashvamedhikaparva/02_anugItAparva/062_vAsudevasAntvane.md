+++
title_full = "062 वसुदेव आदि यादवोंका अभिमन्युके निमित्त श्राद्ध करना तथा व्यासजीका उत्तरा और अर्जुनको समझाकर युधिष्ठिरको अश्वमेधयज्ञ करनेकी आज्ञा देना"
title = "०६२ वासुदेवसान्त्वने"

+++


एतच्छ्रुत्वा तु पुत्रस्य वचः शूरात्मजस्तदा।  
विहाय शोकं धर्मात्मा ददौ श्राद्धमनुत्तमम् ॥ १ ॥

तथैव वासुदेवश्च स्वस्रीयस्य महात्मनः।  
दयितस्य पितुर्नित्यमकरोदौर्ध्वदेहिकम् ॥ २ ॥

षष्टिं शतसहस्राणि ब्राह्मणानां महौजसाम्।  
विधिवद् भोजयामास भोज्यं सर्वगुणान्वितम् ॥ ३ ॥

आच्छाद्य च महाबाहुर्धनतृष्णामपानुदत् ।  
ब्राह्मणानां तदा कृष्णस्तदभूल्लोमहर्षणम् ॥ ४ ॥

सुवर्णं चैव गाश्चैव शयनाच्छादनानि च।  
दीयमानं तदा विप्रा वर्धतामिति चाब्रुवन् ॥ ५ ॥

वासुदेवोऽथ दाशार्हो बलदेवः ससात्यकिः।  
अभिमन्योस्तदा श्राद्धमकुर्वन् सत्यकस्तदा ॥ ६ ॥

अतीव दुःखसंतप्ता न शमं चोपलेभिरे।  
तथैव पाण्डवा वीरा नगरे नागसाह्वये ॥ ७ ॥  
नोपागच्छन्त वै शान्तिमभिमन्युविनाकृताः ।

सुबहूनि च राजेन्द्र दिवसानि विराटजा ॥ ८ ॥  
नाभुङ्क्त पतिदुःखार्ता तदभूत् करुणं महत्।  
कुक्षिस्थ एव तस्याथ गर्भो वै सम्प्रलीयत ॥ ९ ॥

आजगाम ततो व्यासो ज्ञात्वा दिव्येन चक्षुषा।  
समागम्याब्रवीद् धीमान् पृथां पृथुललोचनाम् ॥ १० ॥  
उत्तरां च महातेजाः शोकः संत्यज्यतामयम्।  
भविष्यति महातेजाः पुत्रस्तव यशस्विनि ॥ ११ ॥

प्रभावाद् वासुदेवस्य मम व्याहरणादपि।  
पाण्डवानामयं चान्ते पालयिष्यति मेदिनीम् ॥ १२ ॥

धनंजयं च सम्प्रेक्ष्य धर्मराजस्य शृण्वतः।  
व्यासो वाक्यमुवाचेदं हर्षयन्निव भारत ॥ १३ ॥

पौत्रस्तव महाभागो जनिष्यति महामनाः।  
पृथ्वीं सागरपर्यन्तां पालयिष्यति धर्मतः ॥ १४ ॥  
तस्माच्छोकं कुरुश्रेष्ठ जहि त्वमरिकर्शन।  
विचार्यमत्र न हि ते सत्यमेतद् भविष्यति ॥ १५ ॥

यच्चापि वृष्णिवीरेण कृष्णेन कुरुनन्दन।  
पुरोक्तं तत् तथा भावि मा तेऽत्रास्तु विचारणा ॥ १६ ॥

विबुधानां गतो लोकानक्षयानात्मनिर्जितान् ।  
न स शोच्यस्त्वया वीरो न चान्यैः कुरुभिस्तथा ॥ १७ ॥

एवं पितामहेनोक्तो धर्मात्मा स धनंजयः।  
त्यक्त्वा शोकं महाराज हृष्टरूपोऽभवत् तदा ॥ १८ ॥

पितापि तव धर्मज्ञ गर्भे तस्मिन् महामते।  
अवर्धत यथाकामं शुक्लपक्षे यथा शशी ॥ १९ ॥

ततः संचोदयामास व्यासो धर्मात्मजं नृपम्।  
अश्वमेधं प्रति तदा ततः सोऽन्तर्हितोऽभवत् ॥ २० ॥

धर्मराजोऽपि मेधावी श्रुत्वा व्यासस्य तद् वचः।  
वित्तस्यानयने तात चकार गमने मतिम् ॥ २१ ॥