+++
title_full = "049 धर्मका निर्णय जाननेके लिये ऋषियोंका प्रश्न"
title = "०४९ गुरुशिष्यसंवादे"

+++


को वा स्विदिह धर्माणामनुष्ठेयतमो मतः।  
व्याहतामिव पश्यामो धर्मस्य विविधां गतिम् ॥ १ ॥

ऊर्ध्वं देहाद् वदन्त्येके नैतदस्तीति चापरे।  
केचित् संशयितं सर्वं निःसंशयमथापरे ॥ २ ॥

अनित्यं नित्यमित्येके नास्त्यस्तीत्यपि चापरे।  
एकरूपं द्विधेत्येके व्यामिश्रमिति चापरे ॥ ३ ॥

मन्यन्ते ब्राह्मणा एव ब्रह्मज्ञास्तत्त्वदर्शिनः।  
एकमेके पृथक् चान्ये बहुत्वमिति चापरे ॥ ४ ॥

देशकालावुभौ केचिन्नैतदस्तीति चापरे ।  
जटाजिनधराश्चान्ये मुण्डाः केचिदसंवृताः ॥ ५ ॥

अस्नानं केचिदिच्छन्ति स्नानमप्यपरे जनाः।  
मन्यन्ते ब्राह्मणा देवा ब्रह्मज्ञास्तत्त्वदर्शिनः ॥ ६ ॥

आहारं केचिदिच्छन्ति केचिच्चानशने रताः।  
कर्म केचित् प्रशंसन्ति प्रशान्तिं चापरे जनाः ॥ ७ ॥

केचिन्मोक्षं प्रशंसन्ति केचिद् भोगान्‌ पृथग्विधान्।  
धनानि केचिदिच्छन्ति निर्धनत्वमथापरे ।  
उपास्यसाधनं त्वेके नैतदस्तीति चापरे ॥ ८ ॥

अहिंसानिरताश्चान्ये केचिद् हिंसापरायणाः ।  
पुण्येन यशसा चान्ये नैतदस्तीति चापरे ॥ ९ ॥

सद्भावनिरताश्चान्ये केचित् संशयिते स्थिताः।  
दुःखादन्ये सुखादन्ये ध्यानमित्यपरे जनाः ॥ १० ॥

यज्ञमित्यपरे विप्राः प्रदानमिति चापरे।  
तपस्त्वन्ये प्रशंसन्ति स्वाध्यायमपरे जनाः ॥ ११ ॥

ज्ञानं संन्यासमित्येके स्वभावं भूतचिन्तकाः।  
सर्वमेके प्रशंसन्ति न सर्वमिति चापरे ॥ १२ ॥

एवं व्युत्थापिते धर्मे बहुधा विप्रबोधिते।  
निश्चयं नाधिगच्छामः सम्मूढाः सुरसत्तम ॥ १३ ॥

इदं श्रेय इदं श्रेय इत्येवं व्युत्थितो जनः।  
यो हि यस्मिन् रतो धर्मे स तं पूजयते सदा॥१४॥

तेन नोऽविहिता प्रज्ञा मनश्च बहुलीकृतम्।  
एतदाख्यातमिच्छामः श्रेयः किमिति सत्तम ॥ १५ ॥

अतः परं तु यद् गुह्यं तद् भवान्‌ वक्तुमर्हति।  
सत्त्वक्षेत्रज्ञयोश्चापि सम्बन्धः केन हेतुना ॥ १६ ॥

एवमुक्तः स तैर्विप्रैर्भगवाल्ँलोकभावनः ।  
तेभ्यः शशंस धर्मात्मा याथातथ्येन बुद्धिमान् ॥ १७ ॥