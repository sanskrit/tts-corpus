+++
title_full = "085 यज्ञभूमिकी तैयारी, नाना देशोंसे आये हुए राजाओंका यज्ञकी सजावट और आयोजन देखना"
title = "०८५ अश्वमेधारम्भे"

+++


इत्युक्त्वानुययौ पार्थो हयं कामविहारिणम्।  
न्यवर्तत ततो वाजी येन नागाह्वयं पुरम् ॥ १ ॥

तं निवृत्तं तु शुश्राव चारेणैव युधिष्ठिरः।  
श्रुत्वार्जुनं कुशलिनं स च हृष्टमनाऽभवत् ॥ २ ॥

विजयस्य च तत् कर्म गान्धारविषये तदा।  
श्रुत्वा चान्येषु देशेषु स सुप्रीतोऽभवत् तदा ॥ ३ ॥

एतस्मिन्नेव काले तु द्वादशीं माघमासिकीम्।  
इष्टं गृहीत्वा नक्षत्रं धर्मराजो युधिष्ठिरः ॥ ४ ॥  
समानीय महातेजाः सर्वान् भ्रातॄन् महीपतिः।  
भीमं च नकुलं चैव सहदेवं च कौरव ॥ ५ ॥  
प्रोवाचेदं वचः काले तदा धर्मभृतां वरः।  
आमन्त्र्य वदतां श्रेष्ठो भीमं प्रहरतां वरम् ॥ ६ ॥

आयाति भीमसेनासौ सहाश्वेन तवानुजः।  
यथा मे पुरुषाः प्राहुर्ये धनंजयसारिणः ॥ ७ ॥

उपस्थितश्च कालोऽयमभितो वर्तते हयः।  
माघी च पौर्णमासीयं मासः शेषो वृकोदर ॥ ८ ॥

प्रस्थाप्यन्तां हि विद्वांसो ब्राह्मणा वेदपारगाः।  
वाजिमेधार्थसिद्ध्यर्थं देशं पश्यन्तु यज्ञियम् ॥ ९ ॥

इत्युक्तः स तु तच्चक्रे भीमो नृपतिशासनम्।  
हृष्टः श्रुत्वा गुडाकेशमायान्तं पुरुषर्षभम् ॥ १० ॥

ततो ययौ भीमसेनः प्राज्ञैः स्थपतिभिः सह।  
ब्राह्मणानग्रतः कृत्वा कुशलान् यज्ञकर्मणि ॥ ११ ॥

तं स शालचयं श्रीमत् सप्रतोलीसुघट्टितम्।  
मापयामास कौरव्यो यज्ञवाटं यथाविधि ॥ १२ ॥

प्रासादशतसम्बाधं मणिप्रवरकुट्टिमम् ।  
कारयामास विधिवद्धेमरत्नविभूषितम् ॥ १३ ॥

स्तम्भान् कनकचित्रांश्च तोरणानि बृहन्ति च।  
यज्ञायतनदेशेषु दत्त्वा शुद्धं च काननम् ॥ १४ ॥  
अन्तःपुराणां राज्ञां च नानादेशसमीयुषाम्।  
कारयामास धर्मात्मा तत्र तत्र यथाविधि ॥ १५ ॥  
ब्राह्मणानां च वेश्मानि नानादेशसमीयुषाम्।  
कारयामास कौन्तेयो विधिवत् तान्यनेकशः ॥ १६ ॥

तथा सम्प्रेषयामास दूतान् नृपतिशासनात्।  
भीमसेनो महाबाहो राज्ञामक्लिष्टकर्मणाम् ॥ १७ ॥

ते प्रियार्थं कुरुपतेराययुर्नृपसत्तम ।  
रत्नान्यनेकान्यादाय स्त्रियोऽश्वानायुधानि च ॥ १८ ॥

तेषां निविशतां तेषु शिविरेषु महात्मनाम्।  
नर्दतः सागरस्येव दिवस्पृगभवत् स्वनः ॥ १९ ॥

तेषामभ्यागतानां च स राजा कुरुवर्धनः।  
व्यादिदेशान्नपानानि शय्याश्चाप्यतिमानुषाः ॥ २० ॥

वाहनानां च विविधाः शालाः शालीक्षुगोरसैः।  
उपेता भरतश्रेष्ठो व्यादिदेश च धर्मराट् ॥ २१ ॥

तथा तस्मिन् महायज्ञे धर्मराजस्य धीमतः।  
समाजग्मुर्मुनिगणा बहवो ब्रह्मवादिनः ॥ २२ ॥

ये च द्विजातिप्रवरास्तत्रासन् पृथिवीपते।  
समाजग्मुः सशिष्यास्तान् प्रतिजग्राह कौरवः ॥ २३ ॥

सर्वांश्च ताननुययौ यावदावसथान् प्रति।  
स्वयमेव महातेजा दम्भं त्यक्त्वा युधिष्ठिरः ॥ २४ ॥

ततः कृत्वा स्थपतयः शिल्पिनोऽन्ये च ये तदा।  
कृत्स्नं यज्ञविधिं राज्ञो धर्मज्ञाय न्यवेदयन् ॥ २५ ॥

तच्छ्रुत्वा धर्मराजस्तु कृतं सर्वमतन्द्रितः।  
हृष्टरूपोऽभवद् राजा सह भ्रातृभिरादृतः ॥ २६ ॥

तस्मिन् यज्ञे प्रवृत्ते तु वाग्मिनो हेतुवादिनः।  
हेतुवादान् बहूनाहुः परस्परजिगीषवः ॥ २७ ॥

ददृशुस्तं नृपतयो यज्ञस्य विधिमुत्तमम्।  
देवेन्द्रस्येव विहितं भीमसेनेन भारत ॥ २८ ॥

ददृशुस्तोरणान्यत्र शातकुम्भमयानि ते ।  
शय्यासनविहारांश्च सुबहून् रत्नसंचयान् ॥ २९ ॥

घटान्‌ पात्रीः कटाहानि कलशान् वर्धमानकान्।  
न हि किञ्चिदसौवर्णमपश्यन् वसुधाधिपाः ॥ ३० ॥

यूपांश्च शास्त्रपठितान् दारवान् हेमभूषितान्।  
उपक्लृप्तान् यथाकालं विधिवद् भूरिवर्चसः ॥ ३१ ॥

स्थलजा जलजा ये च पशवः केचन प्रभो।  
सर्वानेव समानीतानपश्यंस्तत्र ते नृपाः ॥ ३२ ॥

गाश्चैव महिषीश्चैव तथा वृद्धस्त्रियोऽपि च।  
औदकानि च सत्त्वानि श्वापदानि वयांसि च ॥ ३३ ॥  
जरायुजाण्डजातानि स्वेदजान्युद्भिदानि च ।  
पर्वतानूपजातानि भूतानि ददृशुश्च ते ॥ ३४ ॥

एवं प्रमुदितं सर्वं पशुगोधनधान्यतः।  
यज्ञवाटं नृपा दृष्ट्वा परं विस्मयमागताः ॥ ३५ ॥

ब्राह्मणानां विशां चैव बहुमृष्टान्नमृद्धिमत्।  
पूर्णे शतसहस्रे तु विप्राणां तत्र भुञ्जताम् ॥ ३६ ॥  
दुन्दुभिर्मेघनिर्घोषो मुहुर्मुहुरताडयत् ।  
विननादासकृच्चापि दिवसे दिवसे गते ॥ ३७ ॥

एवं स ववृते यज्ञो धर्मराजस्य धीमतः।  
अन्नस्य सुबहून् राजन्नुत्सर्गान् पर्वतोपमान् ॥ ३८ ॥  
दधिकुल्याश्च ददृशुः सर्पिषश्च ह्रदान् जनाः।  
जम्बूद्वीपो हि सकलो नानाजनपदायुतः ॥ ३९ ॥  
राजन्नदृश्यतैकस्थो राज्ञस्तस्य महामखे ।

तत्र जातिसहस्राणि पुरुषाणां ततस्ततः ॥ ४० ॥  
गृहीत्वा भाजनान् जग्मुर्बहूनि भरतर्षभ।

स्रग्विणश्चापि ते सर्वे सुमृष्टमणिकुण्डलाः ॥ ४१ ॥  
पर्यवेषन् द्विजातींस्तान् शतशोऽथ सहस्रशः।  
विविधान्यन्नपानानि पुरुषा येऽनुयायिनः ।  
ते वै नृपोपभोज्यानि ब्राह्मणानां ददुश्च ह ॥ ४२ ॥