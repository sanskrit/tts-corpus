+++
title_full = "027 अध्यात्मविषयक महान् वनका वर्णन"
title = "०२७ ब्राह्मणगीतासु"

+++


संकल्पदंशमशकं शोकहर्षहिमातपम् ।  
मोहान्धकारतिमिरं लोभव्याधिसरीसृपम् ॥ १ ॥  
विषयैकात्ययाध्वानं कामक्रोधविरोधकम् ।  
तदतीत्य महादुर्गं प्रविष्टोऽस्मि महद् वनम् ॥ २ ॥

क्व तद् वनं महाप्राज्ञ के वृक्षाः सरितश्च काः।  
गिरयः पर्वताश्चैव कियत्यध्वनि तद् वनम् ॥ ३ ॥

नैतदस्ति पृथग्भावः किंचिदन्यत् ततः सुखम्।  
नैतदस्त्यपृथग्भावः किंचिद् दुःखतरं ततः ॥ ४ ॥

तस्माद् ह्रस्वतरं नास्ति न ततोऽस्ति महत्तरम्।  
नास्ति तस्मात् सूक्ष्मतरं नास्त्यन्यत्‌ तत्समं सुखम् ॥ ५ ॥

न तत्राविश्य शोचन्ति न प्रहृष्यन्ति च द्विजाः।  
न च बिभ्यति केषांचित् तेभ्यो बिभ्यति केचन ॥ ६ ॥

तस्मिन् वने सप्त महाद्रुमाश्च  
फलानि सप्तातिथयश्च सप्त ।  
सप्ताश्रमाः सप्त समाधयश्च  
दीक्षाश्च सप्तैतदरण्यरूपम् ॥ ७ ॥

पञ्चवर्णानि दिव्यानि पुष्पाणि च फलानि च।  
सृजन्तः पादपास्तत्र व्याप्य तिष्ठन्ति तद् वनम् ॥ ८ ॥

सुवर्णानि द्विवर्णानि पुष्पाणि च फलानि च।  
सृजन्तः पादपास्तत्र व्याप्य तिष्ठन्ति तद् वनम् ॥ ९ ॥

सुरभीणि द्विवर्णानि पुष्पाणि च फलानि च।  
सृजन्तः पादपास्तत्र व्याप्य तिष्ठन्ति तद् वनम् ॥ १० ॥

सुरभीण्येकवर्णानि पुष्पाणि च फलानि च।  
सृजन्तः पादपास्तत्र व्याप्य तिष्ठन्ति तद् वनम् ॥ ११ ॥

बहून्यव्यक्तवर्णानि पुष्पाणि च फलानि च।  
विसृजन्तौ महावृक्षौ तद् वनं व्याप्य तिष्ठतः ॥ १२ ॥

एको वह्निः सुमना ब्राह्मणोऽत्र  
पञ्चेन्द्रियाणि समिधश्चात्र सन्ति ।  
तेभ्यो मोक्षाः सप्त फलन्ति दीक्षा  
गुणाः फलान्यतिथयः फलाशाः ॥ १३ ॥

आतिथ्यं प्रतिगृह्णन्ति तत्र तत्र महर्षयः।  
अचितेषु प्रलीनेषु तेष्वन्यद् रोचते वनम् ॥ १४ ॥

प्रज्ञावृक्षं मोक्षफलं शान्तिच्छायासमन्वितम् ।  
ज्ञानाश्रयं तृप्तितोयमन्तःक्षेत्रज्ञभास्करम् ॥ १५ ॥

येऽधिगच्छन्ति तं सन्तस्तेषां नास्ति भयं पुनः।  
ऊर्ध्वं चाधश्च तिर्यक् च तस्य नान्तोऽधिगम्यते ॥ १६ ॥

सप्त स्त्रियस्तत्र वसन्ति सद्य-  
स्त्ववाङ्‌मुखा भानुमत्यो जनित्र्यः ।  
ऊर्ध्वं रसानाददते प्रजाभ्यः  
सर्वान् यथा सत्यमनित्यता च ॥ १७ ॥

तत्रैव प्रतितिष्ठन्ति पुनस्तत्रोपयन्ति च।  
सप्त सप्तर्षयः सिद्धा वसिष्ठप्रमुखैः सह ॥ १८ ॥

यशो वर्चो भगश्चैव विजयः सिद्धतेजसः।  
एवमेवानुवर्तन्ते सप्त ज्योतींषि भास्करम् ॥ १९ ॥

गिरयः पर्वताश्चैव सन्ति तत्र समासतः।  
नद्यश्च सरितो वारि वहन्त्यो ब्रह्मसम्भवम् ॥ २० ॥

नदीनां सङ्गमश्चैव वैताने समुपह्वरे।  
स्वात्मतृप्ता यतो यान्ति साक्षादेव पितामहम् ॥ २१ ॥

कृशाशाः सुव्रताशाश्च तपसा दग्धकिल्बिषाः।  
आत्मन्यात्मानमाविश्य ब्रह्माणं समुपासते ॥ २२ ॥

शममप्यत्र शंसन्ति विद्यारण्यविदो जनाः।  
तदारण्यमभिप्रेत्य यथाधीरभिजायत ॥ २३ ॥

एतदेवेदृशं पुण्यमरण्यं ब्राह्मणा विदुः।  
विदित्वा चानुतिष्ठन्ति क्षेत्रज्ञेनानुदर्शिता ॥ २४ ॥