+++
title_full = "051 तपस्याका प्रभाव, आत्माका स्वरूप और उसके ज्ञानकी महिमा तथा अनुगीताका उपसंहार"
title = "०५१ गुरुशिष्यसंवादे"

+++


भूतानामथ पञ्चानां यथैषामीश्वरं मनः।  
नियमे च विसर्गे च भूतात्मा मन एव च॥१॥

अधिष्ठाता मनो नित्यं भूतानां महतां तथा।  
बुद्धिरैश्वर्यमाचष्टे क्षेत्रज्ञश्च स उच्यते ॥ २ ॥

इन्द्रियाणि मनो युङ्क्ते सदश्वानिव सारथिः।  
इन्द्रियाणि मनो बुद्धिः क्षेत्रज्ञे युज्यते सदा ॥ ३ ॥

महदश्वसमायुक्तं बुद्धिसंयमनं रथम् ।  
समारुह्य स भूतात्मा समन्तात् परिधावति ॥ ४ ॥

इन्द्रियग्रामसंयुक्तो मनःसारथिरेव च ।  
बुद्धिसंयमनो नित्यं महान् ब्रह्ममयो रथः ॥ ५ ॥

एवं यो वेत्ति विद्वान् वै सदा ब्रह्ममयं रथम्।  
स धीरः सर्वभूतेषु न मोहमधिगच्छति ॥ ६ ॥

अव्यक्तादि विशेषान्तं सहस्थावरजङ्गमम् ।  
सूर्यचन्द्रप्रभालोकं ग्रहनक्षत्रमण्डितम् ॥ ७ ॥  
नदीपर्वतजालैश्च सर्वतः परिभूषितम् ।  
विविधाभिस्तथा चाद्भिः सततं समलंकृतम् ॥ ८ ॥  
आजीवं सर्वभूतानां सर्वप्राणभृतां गतिः।  
एतद् ब्रह्मवनं नित्यं तस्मिंश्चरति क्षेत्रवित् ॥ ९ ॥

लोकेऽस्मिन्‌ यानि सत्त्वानि त्रसानि स्थावराणि च।  
तान्येवाग्रे प्रलीयन्ते पश्चाद् भूतकृता गुणाः।  
गुणेभ्यः पञ्चभूतानि एष भूतसमुच्छ्रयः ॥ १० ॥

देवा मनुष्या गन्धर्वाः पिशाचासुरराक्षसाः।  
सर्वे स्वभावतः सृष्टा न क्रियाभ्यो न कारणात् ॥ ११ ॥

एते विश्वसृजो विप्रा जायन्तीह पुनः पुनः।  
तेभ्यः प्रसूतास्तेष्वेव महाभूतेषु पञ्चसु।  
प्रलीयन्ते यथाकालमूर्मयः सागरे यथा ॥ १२ ॥

विश्वसृग्भ्यस्तु भूतेभ्यो महाभूतास्तु सर्वशः।  
भूतेभ्यश्चापि पञ्चभ्यो मुक्तो गच्छेत्‌ परां गतिम् ॥ १३ ॥

प्रजापतिरिदं सर्वं मनसैवासृजत् प्रभुः।  
तथैव देवानृषयस्तपसा प्रतिपेदिरे ॥ १४ ॥

तपसश्चानुपूर्व्येण फलमूलाशिनस्तथा ।  
त्रैलोक्यं तपसा सिद्धाः पश्यन्तीह समाहिताः ॥ १५ ॥

औषधान्यगदादीनि नानाविद्याश्च सर्वशः ।  
तपसैव प्रसिद्ध्यन्ति तपोमूलं हि साधनम् ॥ १६ ॥

यद्‌दुरापं दुराम्नायं दुराधर्षं दुरन्वयम्।  
तत् सर्वं तपसा साध्यं तपो हि दुरतिक्रमम् ॥ १७ ॥

सुरापो ब्रह्महा स्तेयी भ्रूणहा गुरुतल्पगः।  
तपसैव सुतप्तेन मुच्यते किल्बिषात् ततः ॥ १८ ॥

मनुष्याः पितरो देवाः पशवो मृगपक्षिणः।  
यानि चान्यानि भूतानि त्रसानि स्थावराणि च ॥ १९ ॥  
तपःपरायणा नित्यं सिद्ध्यन्ते तपसा सदा।  
तथैव तपसा देवा महामाया दिवं गताः ॥ २० ॥

आशीर्युक्तानि कर्माणि कुर्वते ये त्वतन्द्रिताः।  
अहंकारसमायुक्तास्ते सकाशे प्रजापतेः ॥ २१ ॥

ध्यानयोगेन शुद्धेन निर्ममा निरहंकृताः।  
आप्नुवन्ति महात्मानो महान्तं लोकमुत्तमम् ॥ २२ ॥

ध्यानयोगमुपागम्य प्रसन्नमतयः सदा ।  
सुखोपचयमव्यक्तं प्रविशन्त्यात्मवित्तमाः ॥ २३ ॥

ध्यानयोगमादुपागम्य निर्ममा निरहंकृताः ।  
अव्यक्तं प्रविशन्तीह महतां लोकमुत्तमम् ॥ २४ ॥

अव्यक्तादेव सम्भूतः समसंज्ञां गतः पुनः।  
तमोरजोभ्यां निर्मुक्तः सत्त्वमास्थाय केवलम् ॥ २५ ॥

निर्मुक्तः सर्वपापेभ्यः सर्वं सृजति निष्कलम्।  
क्षेत्रज्ञ इति तं विद्याद् यस्तं वेद स वेदवित्॥२६॥

चित्तं चित्तादुपागम्य मुनिरासीत संयतः।  
यच्चित्तं तन्मयो वश्यं गुह्यमेतत् सनातनम् ॥ २७ ॥

अव्यक्तादिविशेषान्तमविद्यालक्षणं स्मृतम् ।  
निबोधत तथा हीदं गुणैर्लक्षणमित्युत ॥ २८ ॥

द्व्यक्षरस्तु भवेन्मृत्युस्त्र्यक्षरं ब्रह्म शाश्वतम्।  
ममेति च भवेन्मृत्युर्न ममेति च शाश्वतम् ॥ २९ ॥

कर्म केचित् प्रशंसन्ति मन्दबुद्धिरता नराः।  
ये तु वृद्धा महात्मानो न प्रशंसन्ति कर्म ते॥३०॥

कर्मणा जायते जन्तुर्मूर्तिमान् षोडशात्मकः।  
पुरुषं ग्रसतेऽविद्या तद् ग्राह्यममृताशिनाम् ॥ ३१ ॥

तस्मात्‌ कर्मसु निःस्नेहा ये केचित्‌ पारदर्शिनः।  
विद्यामयोऽयं पुरुषो न तु कर्ममयः स्मृतः ॥ ३२ ॥

य एवममृतं नित्यमग्राह्यं शश्वदक्षरम्।  
वश्यात्मानमसंश्लिष्टं यो वेद न मृतो भवेत् ॥ ३३ ॥

अपूर्वमकृतं नित्यं य एनमविचारिणम्।  
य एवं विन्देदात्मानमग्राह्यममृताशनम् ।  
अग्राह्योऽमृतो भवति स एभिः कारणैर्ध्रुवः ॥ ३४ ॥

आयोज्य सर्वसंस्कारान् संयम्यात्मानमात्मनि ।  
स तद् ब्रह्म शुभं वेत्ति यस्माद् भूयो न विद्यते॥३५॥

प्रसादे चैव सत्त्वस्य प्रसादं समवाप्नुयात्।  
लक्षणं हि प्रसादस्य यथा स्यात् स्वप्नदर्शनम् ॥ ३६ ॥

गतिरेषा तु मुक्तानां ये ज्ञानपरिनिष्ठिताः।  
प्रवृत्तयश्च याः सर्वाः पश्यन्ति परिणामजाः ॥ ३७ ॥

एषा गतिर्विरक्तानामेष धर्मः सनातनः।  
एषा ज्ञानवतां प्राप्तिरेतद् वृत्तमनिन्दितम् ॥ ३८ ॥

समेन सर्वभूतेषु निःस्पृहेण निराशिषा।  
शक्या गतिरियं गन्तुं सर्वत्र समदर्शिना ॥ ३९ ॥

एतद् वः सर्वमाख्यातं मया विप्रर्षिसत्तमाः।  
एवमाचरत क्षिप्रं ततः सिद्धिमवाप्स्यथ ॥ ४० ॥

इत्युक्तास्ते तु मुनयो गुरुणा ब्रह्मणा तथा।  
कृतवन्तो महात्मानस्ततो लोकमवाप्नुवन् ॥ ४१ ॥

त्वमप्येतन्महाभाग मयोक्तं ब्रह्मणो वचः।  
सम्यगाचर शुद्धात्मंस्ततः सिद्धिमवाप्स्यसि ॥ ४२ ॥

इत्युक्तः स तदा शिष्यो गुरुणा धर्ममुत्तमम्।  
चकार सर्वं कौन्तेय ततो मोक्षमवाप्तवान् ॥ ४३ ॥

कृतकृत्यश्च स तदा शिष्यः कुरुकुलोद्वह।  
तत् पदं समनुप्राप्तो यत्र गत्वा न शोचति ॥ ४४ ॥

को न्वसौ ब्राह्मणः कृष्ण कश्च शिष्यो जनार्दन।  
श्रोतव्यं चेन्मयैतद् वै तत्त्वमाचक्ष्व मे विभो ॥ ४५ ॥

अहं गुरुर्महाबाहो मनः शिष्यं च विद्धि मे।  
त्वत्प्रीत्या गुह्यमेतच्च कथितं ते धनंजय ॥ ४६ ॥

मयि चेदस्ति ते प्रीतिर्नित्यं कुरुकुलोद्वह।  
अध्यात्ममेतच्छ्रुत्वा त्वं सम्यगाचर सुव्रत ॥ ४७ ॥

ततस्त्वं सम्यगाचीर्णे धर्मेऽस्मिन्नरिकर्षण ।  
सर्वपापविनिर्मुक्तो मोक्षं प्राप्स्यसि केवलम् ॥ ४८ ॥

पूर्वमप्येतदेवोक्तं युद्धकाल उपस्थिते ।  
मया तव महाबाहो तस्मादत्र मनः कुरु ॥ ४९ ॥

मया तु भरतश्रेष्ठ चिरदृष्टः पिता प्रभुः।  
तमहं द्रष्टुमिच्छामि सम्मते तव फाल्गुन ॥ ५० ॥

इत्युक्तवचनं कृष्णं प्रत्युवाच धनंजयः।  
गच्छावो नगरं कृष्ण गजसाह्वयमद्य वै ॥ ५१ ॥  
समेत्य तत्र राजानं धर्मात्मानं युधिष्ठिरम्।  
समनुज्ञाप्य राजानं स्वां पुरीं यातुमर्हसि ॥ ५२ ॥