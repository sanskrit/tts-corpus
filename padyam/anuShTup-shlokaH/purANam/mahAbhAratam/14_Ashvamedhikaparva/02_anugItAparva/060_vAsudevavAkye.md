+++
title_full = "060 वसुदेवजीके पूछनेपर श्रीकृष्णका उन्हें महाभारत-युद्धका वृत्तान्त संक्षेपसे सुनाना"
title = "०६० वासुदेववाक्ये"

+++


श्रुतवानस्मि वार्ष्णेय संग्रामं परमाद्‌भुतम्।  
नराणां वदतां तत्र कथं वा तेषु नित्यशः ॥ १ ॥

त्वं तु प्रत्यक्षदर्शी च रूपज्ञश्च महाभुज।  
तस्मात् प्रब्रूहि संग्रामं याथातथ्येन मेऽनघ ॥ २ ॥

यथा तदभवद् युद्धं पाण्डवानां महात्मनाम्।  
भीष्मकर्णकृपद्रोणशल्यादिभिरनुत्तमम् ॥ ३ ॥

अन्येषां क्षत्रियाणां च कृतास्त्राणामनेकशः।  
नानावेषाकृतिमतां नानादेशनिवासिनाम् ॥ ४ ॥

इत्युक्तः पुण्डरीकाक्षः पित्रा मातुस्तदन्तिके।  
शशंस कुरुवीराणां संग्रामे निधनं यथा ॥ ५ ॥

अत्यद्‌भुतानि कर्माणि क्षत्रियाणां महात्मनाम्।  
बहुलत्वान्न संख्यातुं शक्यान्यब्दशतैरपि ॥ ६ ॥

प्राधान्यतस्तु गदतः समासेनैव मे शृणु।  
कर्माणि पृथिवीशानां यथावदमरद्युते ॥ ७ ॥

भीष्मः सेनापतिरभूदेकादशचमूपतिः ।  
कौरव्यः कौरवेन्द्राणां देवानामिव वासवः ॥ ८ ॥

शिखण्डी पाण्डुपुत्राणां नेता सप्तचमूपतिः।  
बभूव रक्षितो धीमान् श्रीमता सव्यसाचिना ॥ ९ ॥

तेषां तदभवद् युद्धं दशाहानि महात्मनाम्।  
कुरूणां पाण्डवानां च सुमहल्लोमहर्षणम् ॥ १० ॥

ततः शिखण्डी गाङ्गेयं युध्यमानं महाहवे।  
जघान बहुभिर्बाणैः सह गाण्डीवधन्वना ॥ ११ ॥

अकरोत् स ततः कालं शरतल्पगतो मुनिः।  
अयनं दक्षिणं हित्वा सम्प्राप्ते चोत्तरायणे ॥ १२ ॥

ततः सेनापतिरभूद् द्रोणोऽस्त्रविदुषां वरः।  
प्रवीरः कौरवेन्द्रस्य काव्यो दैत्यपतेरिव ॥ १३ ॥

अक्षौहिणीभिः शिष्टाभिर्नवभिर्द्विजसत्तमः ।  
संवृतः समरश्लाघी गुप्तः कृपवृषादिभिः ॥ १४ ॥

धृष्टद्युम्नस्त्वभून्नेता पाण्डवानां महास्त्रवित् ।  
गुप्तो भीमेन मेधावी मित्रेण वरुणो यथा ॥ १५ ॥

स च सेनापरिवृतो द्रोणप्रेप्सुर्महामनाः।  
पितुर्निकारान् संस्मृत्य रणे कर्माकरोन्महत् ॥ १६ ॥

तस्मिंस्ते पृथिवीपाला द्रोणपार्षतसंगरे ।  
नानादिगागता वीराः प्रायशो निधनं गताः ॥ १७ ॥

दिनानि पञ्च तद् युद्धमभूत् परमदारुणम्।  
ततो द्रोणः परिश्रान्तो धृष्टद्युम्नवशं गतः ॥ १८ ॥

ततः सेनापतिरभूत् कर्णो दौर्योधने बले।  
अक्षौहिणीभिः शिष्टाभिर्वृतः पञ्चभिराहवे ॥ १९ ॥

तिस्रस्तु पाण्डुपुत्राणां चम्वो बीभत्सुपालिताः।  
हतप्रवीरभूयिष्ठा बभूवुः समवस्थिताः ॥ २० ॥

ततः पार्थं समासाद्य पतङ्ग इव पावकम्।  
पञ्चत्वमगमत् सौतिर्द्वितीयेऽहनि दारुणः ॥ २१ ॥

हते कर्णे तु कौरव्या निरुत्साहा हतौजसः।  
अक्षौहिणीभिस्तिसृभिर्मद्रेशं पर्यवारयन् ॥ २२ ॥

हतवाहनभूयिष्ठाः पाण्डवाऽपि युधिष्ठिरम् ।  
अक्षौहिण्या निरुत्साहाः शिष्टया पर्यवारयन् ॥ २३ ॥

अवधीन्मद्रराजानं कुरुराजो युधिष्ठिरः ।  
तस्मिंस्तदार्धदिवसे कृत्वा कर्म सुदुष्करम् ॥ २४ ॥

हते शल्ये तु शकुनिं सहदेवो महामनाः।  
आहर्तारं कलेस्तस्य जघानामितविक्रमः ॥ २५ ॥

निहते शकुनौ राजा धार्तराष्ट्रः सुदुर्मनाः।  
अपाक्रामद् गदापाणिर्हतभूयिष्ठसैनिकः ॥ २६ ॥

तमन्वधावत् संक्रुद्धो भीमसेनः प्रतापवान्।  
ह्रदे द्वैपायने चापि सलिलस्थं ददर्श तम् ॥ २७ ॥

हतशिष्टेन सैन्येन समन्तात् परिवार्य तम्।  
अथोपविविशुर्हृष्टा ह्रदस्थं पञ्च पाण्डवाः ॥ २८ ॥

विगाह्य सलिलं त्वाशु वाग्बाणैर्भृशविक्षतः।  
उत्थाय स गदापाणिर्युद्धाय समुपस्थितः ॥ २९ ॥

ततः स निहतो राजा धार्तराष्ट्रो महारणे।  
भीमसेनेन विक्रम्य पश्यतां पृथिवीक्षिताम् ॥ ३० ॥

ततस्तत् पाण्डवं सैन्यं प्रसुप्तं शिबिरे निशि।  
निहतं द्रोणपुत्रेण पितुर्वधममृष्यता ॥ ३१ ॥

हतपुत्रा हतबला हतमित्रा मया सह।  
युयुधानसहायेन पञ्च शिष्टास्तु पाण्डवाः ॥ ३२ ॥

सहैव कृपभोजाभ्यां द्रौणिर्युद्धादमुच्यत ।  
युयुत्सुश्चापि कौरव्यो मुक्तःपाण्डवसंश्रयात् ॥ ३३ ॥

निहते कौरवेन्द्रे तु सानुबन्धे सुयोधने।  
विदुरः संजयश्चैव धर्मराजमुपस्थितौ ॥ ३४ ॥

एवं तदभवद् युद्धमहान्यष्टादश प्रभो।  
यत्र ते पृथिवीपाला निहताः स्वर्गमावसन् ॥ ३५ ॥

शृण्वतां तु महाराज कथां तां लोमहर्षणाम्।  
दुःखशोकपरिक्लेशा वृष्णीनामभवंस्तदा ॥ ३६ ॥