+++
title_full = "078 अर्जुनका सैन्धवोंके साथ युद्ध और दुःशलाके अनुरोधसे उसकी समाप्ति"
title = "०७८ सैन्धवपराजये"

+++


ततो गाण्डीवभृच्छूरो युद्धाय समुपस्थितः।  
विबभौ युधि दुर्धर्षो हिमवानचलो यथा ॥ १ ॥

ततस्ते सैन्धवा योधाः पुनरेव व्यवस्थिताः।  
व्यमुञ्चन्त सुसंरब्धा शरवर्षाणि भारत ॥ २ ॥

तान् प्रहस्य महाबाहुः पुनरेव व्यवस्थितान्।  
ततः प्रोवाच कौन्तेयो मुमूर्षून् श्लक्ष्णया गिरा।  
युध्यध्वं परया शक्त्या यतध्वं विजये मम ॥ ३ ॥

कुरुध्वं सर्वकार्याणि महद् वो भयमागतम्।  
एष योत्स्यामि सर्वांस्तु निवार्य शरवागुराम् ॥ ४ ॥

तिष्ठध्वं युद्धमनसो दर्पं शमयितास्मि वः।  
एतावदुक्त्वा कौरव्यो रोषाद् गाण्डीवभृत् तदा ॥ ५ ॥  
ततोऽथ वचनं स्मृत्वा भ्रातुर्ज्येष्ठस्य भारत।  
न हन्तव्या रणे तात क्षत्रिया विजिगीषवः ॥ ६ ॥  
जेतव्याश्चेति यत् प्रोक्तं धर्मराज्ञा महात्मना।  
चिन्तयामास स तदा फाल्गुनः पुरुषर्षभः ॥ ७ ॥

इत्युक्तोऽहं नरेन्द्रेण न हन्तव्या नृपा इति।  
कथं तन्न मृषेदं स्याद् धर्मराजवचः शुभम् ॥ ८ ॥  
न हन्येरंश्च राजानो राज्ञश्चाज्ञा कृता भवेत्।  
इति संचिन्त्य स तदा फाल्गुनः पुरुषर्षभः ॥ ९ ॥  
प्रोवाच वाक्यं धर्मज्ञः सैन्धवान् युद्धदुर्मदान्।

श्रेयो वदामि युष्माकं न हिंसेयमवस्थितान् ॥ १० ॥  
यश्च वक्ष्यति संग्रामे तवास्मीति पराजितः।  
एतच्छ्रुत्वा वचो मह्यं कुरुध्वं हितमात्मनः ॥ ११ ॥

ततोऽन्यथा कृच्छ्रगता भविष्यथ मयार्दिताः।  
एवमुक्त्वा तु तान् वीरान् युयुधे कुरुपुङ्गवः ॥ १२ ॥  
अर्जुनोऽतीव संक्रुद्धः संक्रुद्धैर्विजिगीषुभिः ।

शतं शतसहस्राणि शराणां नतपर्वणाम् ॥ १३ ॥  
मुमुचुः सैन्धवा राजंस्तदा गाण्डीवधन्वनि।

शरानापततः क्रूरानाशीविषविषोपमान् ॥ १४ ॥  
चिच्छेद निशितैर्बाणैरन्तरा स धनंजयः।

छित्त्वा तु तानाशु चैव कङ्कपत्रान्‌ शिलाशितान् ॥ १५ ॥  
एकैकमेषां समरे बिभेद निशितैः शरैः।

ततः प्रासांश्च शक्तीश्च पुनरेव धनंजयम् ॥ १६ ॥  
जयद्रथं हतं स्मृत्वा चिक्षिपुः सैन्धवा नृपाः।

तेषां किरीटी संकल्पं मोघं चक्रे महाबलः ॥ १७ ॥  
सर्वांस्तानन्तराच्छित्त्वा तदा चुक्रोश पाण्डवः।

तथैवापततां तेषां योधानां जयगृद्धिनाम् ॥ १८ ॥  
शिरांसि पातयामास भल्लैः संनतपर्वभिः।

तेषां प्रद्रवतां चापि पुनरेवाभिधावताम् ॥ १९ ॥  
निवर्ततां च शब्दोऽभूत् पूर्णस्येव महोदधेः।

ते वध्यमानास्तु तदा पार्थेनामिततेजसा ॥ २० ॥  
यथाप्राणं यथोत्साहं योधयामासुरर्जुनम् ।

ततस्ते फाल्गुनेनाजौ शरैः संनतपर्वभिः ॥ २१ ॥  
कृता विसंज्ञा भूयिष्ठाः क्लान्तवाहनसैनिकाः।

तांस्तु सर्वान् परिग्लानान् विदित्वा धृतराष्ट्रजा ॥ २२ ॥  
दुःशला बालमादाय नप्तारं प्रययौ तदा।  
सुरथस्य सुतं वीरं रथेनाथागमत् तदा ॥ २३ ॥  
शान्त्यर्थं सर्वयोधानामभ्यगच्छत पाण्डवम् ।

सा धनंजयमासाद्य रुरोदार्तस्वरं तदा ॥ २४ ॥  
धनंजयोऽपि तां दृष्ट्वा धनुर्विससृजे प्रभुः।

समुत्सृज्य धनुः पार्थो विधिवद् भगिनीं तदा ॥ २५ ॥  
प्राह किं करवाणीति सा च तं प्रत्युवाच ह।

एष ते भरतश्रेष्ठ स्वस्रीयस्यात्मजः शिशुः ॥ २६ ॥  
अभिवादयते पार्थ तं पश्य पुरुषर्षभ।

इत्युक्तस्तस्य पितरं स पप्रच्छार्जुनस्तथा ॥ २७ ॥  
क्वासाविति ततो राजन्‌ दुःशला वाक्यमब्रवीत्।

पितृशोकाभिसंतप्तो विषादार्तोऽस्य वै पिता ॥ २८ ॥  
पञ्चत्वमगमद् वीरो यथा तन्मे निशामय।

स पूर्वं पितरं श्रुत्वा हतं युद्धे त्वयानघ ॥ २९ ॥  
त्वामागतं च संश्रुत्य युद्धाय हयसारिणम्।  
पितुश्च मृत्युदुःखार्तोऽजहात् प्राणान् धनंजय ॥ ३० ॥

प्राप्तो बीभत्सुरित्येव नाम श्रुत्वैव तेऽनघ।  
विषादार्तः पपातोर्व्यां ममार च ममात्मजः ॥ ३१ ॥

तं दृष्ट्वा पतितं तत्र ततस्तस्यात्मजं प्रभो।  
गृहीत्वा समनुप्राप्ता त्वामद्य शरणैषिणी ॥ ३२ ॥

इत्युक्त्वाऽऽर्तस्वरं सा तु मुमोच धृतराष्ट्रजा।  
दीना दीनं स्थितं पार्थमब्रवीच्चाप्यधोमुखम् ॥ ३३ ॥

स्वसारं समवेक्षस्व स्वस्रीयात्मजमेव च।  
कर्तुमर्हसि धर्मज्ञ दयां कुरु कुलोद्वह ॥ ३४ ॥

विस्मृत्य कुरुराजानं तं च मन्दं जयद्रथम्।  
अभिमन्योर्यथा जातः परिक्षित् परवीरहा ॥ ३५ ॥  
तथायं सुरथाज्जातो मम पौत्रो महाभुजः।

तमादाय नरव्याघ्र सम्प्राप्तास्मि तवान्तिकम् ॥ ३६ ॥  
शमार्थं सर्वयोधानां शृणु चेदं वचो मम।

आगतोऽयं महाबाहो तस्य मन्दस्य पुत्रकः ॥ ३७ ॥  
प्रसादमस्य बालस्य तस्मात् त्वं कर्तुमर्हसि।

एष प्रसाद्य शिरसा प्रशमार्थमरिंदम ॥ ३८ ॥  
याचते त्वां महाबाहो शमं गच्छ धनंजय।

बालस्य हतबन्धोश्च पार्थ किंचिदजानतः ॥ ३९ ॥  
प्रसादं कुरु धर्मज्ञ मा मन्युवशमन्वगाः।

तमनार्यं नृशंसं च विस्मृत्यास्य पितामहम् ॥ ४० ॥  
आगस्कारिणमत्यर्थं प्रसादं कर्तुमर्हसि ।

एवं ब्रुवत्यां करुणं दुःशलायां धनंजयः ॥ ४१ ॥  
संस्मृत्य देवीं गान्धारीं धृतराष्ट्रं च पार्थिवम्।  
उवाच दुःखशोकार्तः क्षत्रधर्मं व्यगर्हयत् ॥ ४२ ॥

यस्कृते बान्धवाः सर्वे मया नीता यमक्षयम्।  
इत्युक्त्वा बहु सान्त्वादिप्रसादमकरोज्जयः ॥ ४३ ॥  
परिष्वज्य च तां प्रीतो विससर्ज गृहान् प्रति ॥ ४४ ॥

दुःशला चापि तान्‌ योधान् निवार्य महतो रणात्।  
सम्पूज्य पार्थं प्रययौ गृहानेव शुभानना ॥ ४५ ॥

एवं निर्जित्य तान् वीरान् सैन्धवान् स धनंजयः।  
अन्वधावत धावन्तं हयं कामविचारिणम् ॥ ४६ ॥

ततो मृगमिवाकाशे यथा देवः पिनाकधृक्।  
ससार तं तथा वीरो विधिवद् यज्ञियं हयम् ॥ ४७ ॥

स च वाजी यथेष्टेन तांस्तान्‌ देशान्‌ यथाक्रमम्।  
विचचार यथाकामं कर्म पार्थस्य वर्धयन् ॥ ४८ ॥

क्रमेण स हयस्त्वेवं विचरन् पुरुषर्षभ।  
मणिपूरपतेर्देशमुपायात् सहपाण्डवः ॥ ४९ ॥