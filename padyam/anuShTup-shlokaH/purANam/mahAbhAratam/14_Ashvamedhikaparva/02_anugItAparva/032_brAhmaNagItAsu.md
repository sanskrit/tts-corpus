+++
title_full = "032 ब्राह्मण-रूपधारी धर्म और जनकका ममत्वत्याग विषयक संवाद"
title = "०३२ ब्राह्मणगीतासु"

+++


अत्राप्युदाहरन्तीममितिहासं पुरातनम् ।  
ब्राह्मणस्य च संवादं जनकस्य च भाविनि ॥ १ ॥

ब्राह्मणं जनको राजा सन्नं कस्मिंश्चिदागसि।  
विषये मे न वस्तव्यमिति शिष्ट्यर्थमब्रवीत् ॥ २ ॥

इत्युक्तः प्रत्युवाचाथ ब्राह्मणो राजसत्तमम्।  
आचक्ष्व विषयं राजन् यावांस्तव वशे स्थितः ॥ ३ ॥

सोऽन्यस्य विषये राज्ञो वस्तुमिच्छाम्यहं विभो।  
वचस्ते कर्तुमिच्छामि यथाशास्त्रं महीपते ॥ ४ ॥

इत्युक्तस्तु तदा राजा ब्राह्मणेन यशस्विना।  
मुहुरुष्णं विनिःश्वस्य न किंचित् प्रत्यभाषत ॥ ५ ॥

तमासीनं ध्यायमानं राजानममितौजसम् ।  
कश्मलं सहसागच्छद् भानुमन्तमिव ग्रहः ॥ ६ ॥

समाश्वास्य ततो राजा विगते कश्मले तदा।  
ततो मुहूर्तादिव तं ब्राह्मणं वाक्यमब्रवीत् ॥ ७ ॥

पितृपैतामहे राज्ये वश्ये जनपदे सति।  
विषयं नाधिगच्छामि विचिन्वन् पृथिवीमहम् ॥ ८ ॥

नाधिगच्छं यदा पृथ्व्यां मिथिला मार्गिता मया।  
नाध्यगच्छं यदा तस्यां स्वप्रजा मार्गिता मया ॥ ९ ॥  
नाध्यगच्छं तदा तस्यां तदा मे कश्मलोऽभवत्।

ततो मे कश्मलस्यान्ते मतिः पुनरुपस्थिता ॥ १० ॥  
तदा न विषयं मन्ये सर्वो वा विषयो मम।  
आत्मापि चायं न मम सर्वा वा पृथिवी मम॥११॥

यथा मम तथान्येषामिति मन्ये द्विजोत्तम।  
उष्यतां यावदुत्साहो भुज्यतां यावदुष्यते ॥ १२ ॥

पितृपैतामहे राज्ये वश्ये जनपदे सति।  
ब्रूहि कां मतिमास्थाय ममत्वं वर्जितं त्वया ॥ १३ ॥

कां वै बुद्धिं समाश्रित्य सर्वो वै विषयस्तव।  
नावैषि विषयं येन सर्वो वा विषयस्तव ॥ १४ ॥

अन्तवन्त इहावस्था विदिताः सर्वकर्मसु।  
नाध्यगच्छमहं तस्मान्ममेदमिति यद् भवेत् ॥ १५ ॥

कस्येदमिति कस्य स्वमिति वेदवचस्तथा।  
नाध्यगच्छमहं बुद््‌ध्या ममेदमिति यद् भवेत् ॥ १६ ॥

एतां बुद्धिं समाश्रित्य ममत्वं वर्जितं मया।  
शृणु बुद्धिं च यां ज्ञात्वा सर्वत्र विषयो मम॥१७॥

नाहमात्मार्थमिच्छामि गन्धान् घ्राणगतानपि ।  
तस्मान्मे निर्जिता भूमिर्वशे तिष्ठति नित्यदा ॥ १८ ॥

नाहमात्मार्थमिच्छामि रसानास्येऽपि वर्ततः ।  
आपो मे निर्जितास्तस्माद् वशे तिष्ठन्ति नित्यदा ॥ १९ ॥

नाहमात्मार्थमिच्छामि रूपं ज्योतिश्च चक्षुषः।  
तस्मान्मे निर्जितं ज्योतिर्वशे तिष्ठति नित्यदा ॥ २० ॥

नाहमात्मार्थमिच्छामि स्पर्शांस्त्वचि गताश्च ये।  
तस्मान्मे निर्जितो वायुर्वशे तिष्ठति नित्यदा ॥ २१ ॥

नाहमात्मार्थमिच्छामि शब्दान् श्रोत्रगतानपि ।  
तस्मान्मे निर्जिताः शब्दा वशे तिष्ठन्ति नित्यदा ॥ २२ ॥

नाहमात्मार्थमिच्छामि मनो नित्यं मनोऽन्तरे।  
मनो मे निर्जितं तस्माद् वशे तिष्ठति नित्यदा ॥ २३ ॥

देवेभ्यश्च पितृभ्यश्च भूतेभ्योऽतिथिभिः सह।  
इत्यर्थं सर्व एवेति समारम्भा भवन्ति वै ॥ २४ ॥

ततः प्रहस्य जनकं ब्राह्मणः पुनरब्रवीत्।  
त्वज्जिज्ञासार्थमद्येह विद्धि मां धर्ममागतम् ॥ २५ ॥

त्वमस्य ब्रह्मलाभस्य दुर्वारस्यानिवर्तिनः ।  
सत्त्वनेमिनिरुद्धस्य चक्रस्यैकः प्रवर्तकः ॥ २६ ॥