+++
title_full = "031 राजा अम्बरीषकी गायी हुई आध्यात्मिक स्वराज्यविषयक गाथा"
title = "०३१ ब्राह्मणगीतासु"

+++


त्रयो वै रिपवो लोके नवधा गुणतः स्मृताः।  
प्रहर्षः प्रीतिरानन्दस्त्रयस्ते सात्त्विका गुणाः ॥ १ ॥  
तृष्णा क्रोधोऽभिसंरम्भो राजसास्ते गुणाः स्मृताः।  
श्रमस्तन्द्रा च मोहश्च त्रयस्ते तामसा गुणाः ॥ २ ॥

एतान् निकृत्य धृतिमान् बाणसंघैरतन्द्रितः।  
जेतुं परानुत्सहते प्रशान्तात्मा जितेन्द्रियः ॥ ३ ॥

अत्र गाथाः कीर्तयन्ति पुराकल्पविदो जनाः।  
अम्बरीषेण या गीता राज्ञा पूर्वं प्रशाम्यता ॥ ४ ॥

समुदीर्णेषु दोषेषु बाध्यमानेषु साधुषु।  
जग्राह तरसा राज्यमम्बरीषो महायशाः ॥ ५ ॥

स निगृह्यात्मनो दोषान् साधून् समभिपूज्य च।  
जगाम महतीं सिद्धिं गाथाश्चेमा जगाद ह ॥ ६ ॥

भूयिष्ठं विजिता दोषा निहताः सर्वशत्रवः।  
एको दोषो वरिष्ठश्च वध्यः स न हतो मया॥७॥

यत्प्रयुक्तो जन्तुरयं वैतृष्ण्यं नाधिगच्छति।  
तृष्णार्त इह निम्नानि धावमानो न बुध्यते ॥ ८ ॥

अकार्यमपि येनेह प्रयुक्तः सेवते नरः।  
तं लोभमसिभिस्तीक्ष्णैर्निकृत्य सुखमेधते ॥ ९ ॥

लोभाद्धि जायते तृष्णा ततश्चिन्ता प्रवर्तते।  
स लिप्यमानो लभते भूयिष्ठं राजसान् गुणान्।  
तदवाप्तौ तु लभते भूयिष्ठं तमसान् गुणान् ॥ १० ॥

स तैर्गुणैः संहतदेहबन्धनः  
पुनः पुनर्जायति कर्म चेहते।  
जन्मक्षये भिन्नविकीर्णदेहो  
मृत्युं पुनर्गच्छति जन्मनैव ॥ ११ ॥

तस्मादेतं सम्यगवेक्ष्य लोभं  
निगृह्य धृत्याऽऽत्मनि राज्यमिच्छेत् ।  
एतद् राज्यं नान्यदस्तीह राज्य-  
मात्मैव राजा विदितो यथावत् ॥ १२ ॥

इति राज्ञाम्बरीषेण गाथा गीता यशस्विना।  
अधिराज्यं पुरस्कृत्य लोभमेकं निकृन्तता ॥ १३ ॥