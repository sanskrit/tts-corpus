+++
title_full = "050 सत्त्व और पुरुषकी भिन्नता, बुद्धिमान्\u200cकी प्रशंसा, पंचभूतोंके गुणोंका विस्तार और परमात्माकी श्रेष्ठताका वर्णन"
title = "०५० गुरुशिष्यसंवादे"

+++


हन्त वः संप्रवक्ष्यामि यन्मां पृच्छथ सत्तमाः।  
गुरुणा शिष्यमासाद्य यदुक्तं तन्निबोधत ॥ १ ॥

समस्तमिह तच्छ्रुत्वा सम्यगेवावधार्यताम् ।  
अहिंसा सर्वभूतानामेतत् कृत्यतमं मतम् ॥ २ ॥  
एतत् पदमनुद्विग्नं वरिष्ठं धर्मलक्षणम्।

ज्ञानं निःश्रेय इत्याहुर्वृद्धा निश्चितदर्शिनः ॥ ३ ॥  
तस्माज्ज्ञानेन शुद्धेन मुच्यते सर्वकिल्बिषैः।

हिंसापराश्च ये केचिद् ये च नास्तिकवृत्तयः।  
लोभमोहसमायुक्तास्ते वै निरयगामिनः ॥ ४ ॥

आशीर्युक्तानि कर्माणि कुर्वते ये त्वतन्द्रिताः।  
तेऽस्मिल्लोँके प्रमोदन्ते जायमानाः पुनः पुनः ॥ ५ ॥

कुर्वते ये तु कर्माणि श्रद्दधाना विपश्चितः।  
अनाशीर्योगसंयुक्तास्ते धीराः साधुदर्शिनः ॥ ६ ॥

अतः परं प्रवक्ष्यामि सत्त्वक्षेत्रज्ञयोर्यथा।  
संयोगो विप्रयोगश्च तन्निबोधत सत्तमाः ॥ ७ ॥

विषयो विषयित्वं च सम्बन्धोऽयमिहोच्यते।  
विषयी पुरुषो नित्यं सत्त्वं च विषयः स्मृतः ॥ ८ ॥

व्याख्यातं पूर्वकल्पेन मशकोदुम्बरं यथा।  
भुज्यमानं न जानीते नित्यं सत्त्वमचेतनम्।  
यस्त्वेवं तं विजानीते यो भुङ्क्ते यश्च भुज्यते ॥ ९ ॥

नित्यं द्वन्द्वसमायुक्तं सत्त्वमाहुर्मनीषिणः ।  
निर्द्वन्द्वो निष्कलो नित्यः क्षेत्रज्ञो निर्गुणात्मकः ॥ १० ॥

समं संज्ञानुगश्चैव स सर्वत्र व्यवस्थितः।  
उपभुङ्क्ते सदा सत्त्वमपः पुष्करपर्णवत् ॥ ११ ॥

सर्वैरपि गुणैर्विद्वान् व्यतिषक्तो न लिप्यते।  
जलबिन्दुर्यथा लोलः पद्मिनीपत्रसंस्थितः ॥ १२ ॥  
एवमेवाप्यसंयुक्तः पुरुषः स्यान्न संशयः।

द्रव्यमात्रभूत् सत्त्वं पुरुषस्येति निश्चयः ॥ १३ ॥  
यथा द्रव्यं च कर्ता च संयोगोऽप्यनयोस्तथा।

यथा प्रदीपमादाय कश्चित् तमसि गच्छति।  
तथा सत्त्वप्रदीपेन गच्छन्ति परमैषिणः ॥ १४ ॥

यावद् द्रव्यं गुणस्तावत् प्रदीपः सम्प्रकाशते।  
क्षीणे द्रव्ये गुणे ज्योतिरन्तर्धानाय गच्छति ॥ १५ ॥

व्यक्तः सत्त्वगुणस्त्वेवं पुरुषोऽव्यक्त इष्यते।  
एतद् विप्रा विजानीत हन्त भूयो ब्रवीमि वः ॥ १६ ॥

सहस्रेणापि दुर्मेधा न बुद्धिमधिगच्छति।  
चतुर्थेनाप्यथांशेन बुद्धिमान् सुखमेधते ॥ १७ ॥

एवं धर्मस्य विज्ञेयं संसाधनमुपायतः।  
उपायज्ञो हि मेधावी सुखमत्यन्तमश्नुते ॥ १८ ॥

यथाध्वानमपाथेयः प्रपन्नो मनुजः क्वचित्।  
क्लेशेन याति महता विनश्येदन्तरापि च ॥ १९ ॥

तथा कर्मसु विज्ञेयं फलं भवति वा न वा।  
पुरुषस्यात्मनिःश्रेयः शुभाशुभनिदर्शनम् ॥ २० ॥

यथा च दीर्घमध्वानं पद्भ्यामेव प्रपद्यते।  
अदृष्टपूर्वं सहसा तत्त्वदर्शनवर्जितः ॥ २१ ॥

तमेव च यथाध्यानं रथेनेहाशुगामिना।  
गच्छत्यश्वप्रयुक्तेन तथा बुद्धिमतां गतिः ॥ २२ ॥  
ऊर्ध्वं पर्वतमारुह्य नान्ववेक्षेत भूतलम्।

रथेन रथिनं पश्य क्लिश्यमानमचेतनम् ॥ २३ ॥  
यावद् रथपथस्तावद् रथेन स तु गच्छति।  
क्षीणे रथपदे विद्वान् रथमुत्सृज्य गच्छति ॥ २४ ॥

एवं गच्छति मेधावी तत्त्वयोगविधानवित्।  
परिज्ञाय गुणज्ञश्च उत्तरादुत्तरोत्तरम् ॥ २५ ॥

यथार्णवं महाघोरमप्लवः सम्प्रगाहते ।  
बाहुभ्यामेव सम्मोहाद् वधं वाञ्छत्यसंशयम् ॥ २६ ॥

नावा चापि यथा प्राज्ञो विभागज्ञः स्वरित्रया।  
अश्रान्तः सलिले गच्छेच्छीघ्रं संतरते ह्रदम् ॥ २७ ॥  
तीर्णो गच्छेत् परं पारं नावमुत्सृज्य निर्ममः।  
व्याख्यातं पूर्वकल्पेन यथा रथपदातिनोः ॥ २८ ॥

स्नेहात् सम्मोहमापन्नो नावि दाशो यथा तथा।  
ममत्वेनाभिभूतः संस्तत्रैव परिवर्तते ॥ २९ ॥

नावं न शक्यमारुह्य स्थले विपरिवर्तितुम्।  
तथैव रथमारुह्य नाप्सु चर्या विधीयते ॥ ३० ॥  
एवं कर्म कृतं चित्रं विषयस्थं पृथक् पृथक्।  
यथा कर्म कृतं लोके तथैतानुपपद्यते ॥ ३१ ॥

यन्नैव गन्धिनो रस्यं न रूपस्पर्शशब्दवत्।  
मन्यन्ते मुनयो बुद्ध्या तत् प्रधानं प्रचक्षते ॥ ३२ ॥

तत्र प्रधानमव्यक्तमव्यक्तस्य गुणो महान्।  
महत्प्रधानभूतस्य गुणोऽहंकार एव च ॥ ३३ ॥

अहंकारात् तु सम्भूतो महाभूतकृतो गुणः।  
पृथक्त्वेन हि भूतानां विषया वै गुणाः स्मृताः ॥ ३४ ॥

बीजधर्मं तथाव्यक्तं प्रसवात्मकमेव च।  
बीजधर्मा महानात्मा प्रसवश्चेति नः श्रुतम् ॥ ३५ ॥

बीजधर्मस्त्वहंकारः प्रसवश्च पुनः पुनः।  
बीजप्रसवधर्माणि महाभूतानि पञ्च वै ॥ ३६ ॥

बीजधर्मिण इत्याहुः प्रसवं च प्रकुर्वते।  
विशेषाः पञ्चभूतानां तेषां चित्तं विशेषणम् ॥ ३७ ॥

तत्रैकगुणमाकाशं द्विगुणो वायुरुच्यते ।  
त्रिगुणं ज्योतिरित्याहुरापश्चापि चतुर्गुणाः ॥ ३८ ॥

पृथ्वी पञ्चगुणा ज्ञेया चरस्थावरसंकुला।  
सर्वभूतकरी देवी शुभाशुभनिदर्शिनी ॥ ३९ ॥

शब्दः स्पर्शस्तथा रूपं रसो गन्धश्च पञ्चमः।  
एते पञ्च गुणा भूमेर्विज्ञेया द्विजसत्तमाः ॥ ४० ॥

पार्थिवश्च सदा गन्धो गन्धश्च बहुधा स्मृतः।  
तस्य गन्धस्य वक्ष्यामि विस्तरेण बहून् गुणान् ॥ ४१ ॥

इष्टश्चानिष्टगन्धश्च मधुरोऽम्लः कटुस्तथा ।  
निर्हारी संहतः स्निग्धो रूक्षो विशद एव च ॥ ४२ ॥  
एवं दशविधो ज्ञेयः पार्थिवो गन्ध इत्युत।

शब्दः स्पर्शस्तथा रूपं द्रवश्चाणां गुणाः स्मृताः ॥ ४३ ॥  
रसज्ञानं तु वक्ष्यामि रसस्तु बहुधा स्मृतः।

मधुरोऽम्लः कटुस्तिक्तः कषायो लवणस्तथा ॥ ४४ ॥  
एवं षड्विधविस्तारो रसो वारिमयः स्मृतः।

शब्दः स्पर्शस्तथा रूपं त्रिगुणं ज्योतिरुच्यते ॥ ४५ ॥  
ज्योतिषश्च गुणो रूपं रूपं च बहुधा स्मृतम्।

शुक्लं कृष्णं तथा रक्तं नीलं पीतारुणं तथा ॥ ४६ ॥  
ह्रस्वं दीर्घं कृशं स्थूलं चतुरस्रं तु वृत्तवत्।  
एवं द्वादशविस्तारं तेजसो रूपमुच्यते ॥ ४७ ॥  
विज्ञेयं ब्राह्मणैर्वृद्धैर्धर्मज्ञैः सत्यवादिभिः ।

शब्दस्पर्शौ च विज्ञेयौ द्विगुणो वायुरुच्यते ॥ ४८ ॥  
वायोश्चापि गुणः स्पर्शः स्पर्शश्च बहुधा स्मृतः।

रूक्षः शीतस्तथैवोष्णः स्निग्धो विशद एव च ॥ ४९ ॥  
कठिनश्चिक्कणः श्लक्ष्णः पिच्छिलो दारुणो मृदुः।  
एवं द्वादशविस्तारो वायव्यो गुण उच्यते ॥ ५० ॥  
विधिवद् ब्राह्मणैः सिद्धैर्धर्मज्ञैस्तत्त्वदर्शिभिः ॥ ५१ ॥

तत्रैकगुणमाकाशं शब्द इत्येव च स्मृतः।

तस्य शब्दस्य वक्ष्यामि विस्तरेण बहून् गुणान् ॥ ५२ ॥  
षडजर्षभः स गान्धारो मध्यमः पञ्चमस्तथा।  
अतः परं तु विज्ञेयो निषादो धैवतस्तथा।  
इष्टश्चानिष्टशब्दश्च संहतः प्रविभागवान् ॥ ५३ ॥  
एवं दशविधो ज्ञेयः शब्द आकाशसम्भवः।

आकाशमुत्तमं भूतमहंकारस्ततः परः ॥ ५४ ॥  
अहंकारात् परा बुद्धिर्बुद्धेरात्मा ततः परः।  
तस्मात् तु परमव्यक्तमव्यक्तात् पुरुषः परः ॥ ५५ ॥

परापरज्ञो भूतानां विधिज्ञः सर्वकर्मणाम्।  
सर्वभूतात्मभूतात्मा गच्छत्यात्मानमव्ययम् ॥ ५६ ॥