+++
title_full = "069 उत्तराका विलाप और भगवान् श्रीकृष्णका उसके मृत बालकको जीवन-दान देना"
title = "०६९ परिक्षित्संजीवने"

+++


सैवं विलप्य करुणं सोन्मादेव तपस्विनी।  
उत्तरा न्यपतद् भूमौ कृपणा पुत्रगृद्धिनी ॥ १ ॥

तां तु दृष्ट्वा निपतितां हतपुत्रपरिच्छदाम्।  
चुक्रोश कुन्ती दुःखार्ता सर्वाश्च भरतस्त्रियः ॥ २ ॥

मुहूर्तमिव राजेन्द्र पाण्डवानां निवेशनम्।  
अप्रेक्षणीयमभवदार्तस्वनविनादितम् ॥ ३ ॥

सा मुहूर्तं च राजेन्द्र पुत्रशोकाभिपीडिता।  
कश्मलाभिहता वीर वैराटी त्वभवत् तदा ॥ ४ ॥

प्रतिलभ्य तु सा संज्ञामुत्तरा भरतर्षभ।  
अङ्कमारोप्य तं पुत्रमिदं वचनमब्रवीत् ॥ ५ ॥

धर्मज्ञस्य सुतः स त्वमधर्मं नावबुध्यसे।  
यस्त्वं वृष्णिप्रवीरस्य कुरुषे नाभिवादनम् ॥ ६ ॥

पुत्र गत्वा मम वचो ब्रूयास्त्वं पितरं त्विदम्।  
दुर्मरं प्राणिनां वीर कालेऽप्राप्ते कथंचन ॥ ७ ॥  
याहं त्वया विनाद्येह पत्या पुत्रेण चैव ह।  
मर्तव्ये सति जीवामि हतस्वस्तिरकिंचना ॥ ८ ॥

अथवा धर्मराज्ञाहमनुज्ञाता महाभुज ।  
भक्षयिष्ये विषं घोरं प्रवेक्ष्ये वा हुताशनम् ॥ ९ ॥

अथवा दुर्मरं तात यदिदं मे सहस्रधा।  
पतिपुत्रविहीनाया हृदयं न विदीर्यते ॥ १० ॥

उत्तिष्ठ पुत्र पश्येमं दुःखितां प्रपितामहीम्।  
आर्तामुपप्लुतां दीनां निमग्नां शोकसागरे ॥ ११ ॥

आर्यां च पश्य पाञ्चालीं सात्वतीं च तपस्विनीम्।  
मां च पश्य सुदुःखार्तां व्याधविद्धां मृगीमिव ॥ १२ ॥

उत्तिष्ठ पश्य वदनं लोकनाथस्य धीमतः।  
पुण्डरीकपलाशाक्षं पुरेव चपलेक्षणम् ॥ १३ ॥

एवं विप्रलपन्तीं तु दृष्ट्वा निपतितां पुनः।  
उत्तरां तां स्त्रियं सर्वाः पुनरुत्थापयंस्ततः ॥ १४ ॥

उत्थाय च पुनर्धैर्यात् तदा मत्स्यपतेः सुता।  
प्राञ्जलिः पुण्डरीकाक्षं भूमावेवाभ्यवादयत् ॥ १५ ॥

श्रुत्वा स तस्या विपुलं विलापं पुरुषर्षभः।  
उपस्पृश्य ततः कृष्णो ब्रह्मास्त्रं प्रत्यसंहरत् ॥ १६ ॥

प्रतिजज्ञे च दाशार्हस्तस्य जीवितमच्युतः।  
अब्रवीच्च विशुद्धात्मा सर्वं विश्रावयन् जगत् ॥ १७ ॥

न ब्रवीम्युत्तरे मिथ्या सत्यमेतद् भविष्यति।  
एष संजीवयाम्येनं पश्यतां सर्वदेहिनाम् ॥ १८ ॥

नोक्तपूर्वं मया मिथ्या स्वैरेष्वपि कदाचन।  
न च युद्धात् परावृत्तस्तथा संजीवतामयम् ॥ १९ ॥

यथा मे दयितो धर्मो ब्राह्मणश्च विशेषतः।  
अभिमन्योः सुतो जातो मृतो जीवत्वयं तथा ॥ २० ॥

यथाहं नाभिजानामि विजये तु कदाचन।  
विरोधं तेन सत्येन मृतो जीवत्वयं शिशुः ॥ २१ ॥

यथा सत्यं च धर्मश्च मयि नित्यं प्रतिष्ठितौ।  
तथा मृतः शिशुरयं जीवतादभिमन्युजः ॥ २२ ॥

यथा कंसश्च केशी च धर्मेण निहतौ मया।  
तेन सत्येन बालोऽयं पुनः संजीवतामयम् ॥ २३ ॥

इत्युक्तो वासुदेवेन स बालो भरतर्षभ।  
शनैः शनैर्महाराज प्रास्पन्दत सचेतनः ॥ २४ ॥