+++
title_full = "040 महत्तत्त्वके नाम और परमात्मतत्त्वको जाननेकी महिमा"
title = "०४० गुरुशिष्यसंवादे"

+++


अव्यक्तात् पूर्वमुत्पन्नो महानात्मा महामतिः।  
आदिर्गुणानां सर्वेषां प्रथमः सर्ग उच्यते ॥ १ ॥

महानात्मा मतिर्विष्णुर्जिष्णुः शम्भुश्च वीर्यवान्।  
बुद्धिः प्रज्ञोपलब्धिश्च तथा ख्यातिर्धृतिः स्मृतिः ॥ २ ॥  
पर्यायवाचकैः शब्दैर्महानात्मा विभाव्यते ।  
तं जानन् ब्राह्मणो विद्वान् प्रमोहं नाधिगच्छति ॥ ३ ॥

सर्वतःपाणिपादश्च सर्वतोऽक्षिशिरोमुखः ।  
सर्वतःश्रुतिमाल्ँलोके सर्वं व्याप्य स तिष्ठति ॥ ४ ॥

महाप्रभावः पुरुषः सर्वस्य हृदि निश्चितः।  
अणिमा लघिमा प्राप्तिरीशानो ज्योतिरव्ययः ॥ ५ ॥

तत्र बुद्धिविदो लोकाः सद्भावनिरताश्च ये।  
ध्यानिनो नित्ययोगाश्च सत्यसंधा जितेन्द्रियाः ॥ ६ ॥  
ज्ञानवन्तश्च ये केचिदलुब्धा जितमन्यवः।  
प्रसन्नमनसो धीरा निर्ममा निरहंकृताः ॥ ७ ॥  
विमुक्ताः सर्व एवैते महत्त्वमुपयान्त्युत।  
आत्मनो महतो वेद यः पुण्यां गतिमुत्तमाम् ॥ ८ ॥

अहंकारात् प्रसूतानि महाभूतानि पञ्च वै।  
पृथिवी वायुराकाशमापो ज्योतिश्च पञ्चमम् ॥ ९ ॥

तेषु भूतानि युज्यन्ते महाभूतेषु पञ्चसु।  
ते शब्दस्पर्शरूपेषु रसगन्धक्रियासु च ॥ १० ॥

महाभूतविनाशान्ते प्रलये प्रत्युपस्थिते ।  
सर्वप्राणभृतां धीरा महदुत्पद्यते भयम् ॥ ११ ॥  
स धीरः सर्वलोकेषु न मोहमधिगच्छति।

विष्णुरेवादिसर्गेषु स्वयम्भूर्भवति प्रभुः ॥ १२ ॥  
एवं हि यो वेद गुहाशयं प्रभुं  
परं पुराणं पुरुषं विश्वरूपम्।  
हिरण्मयं बुद्धिमतां परां गतिं  
स बुद्धिमान् बुद्धिमतीत्य तिष्ठति ॥ १३ ॥