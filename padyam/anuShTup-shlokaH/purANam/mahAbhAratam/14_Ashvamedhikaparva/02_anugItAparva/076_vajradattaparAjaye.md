+++
title_full = "076 अर्जुनके द्वारा वज्रदत्तकी पराजय"
title = "०७६ वज्रदत्तपराजये"

+++


एवं त्रिरात्रमभवत् तद् युद्धं भरतर्षभ।  
अर्जुनस्य नरेन्द्रेण वृत्रेणेव शतक्रतोः ॥ १ ॥

ततश्चतुर्थे दिवसे वज्रदत्तो महाबलः।  
जहास सस्वनं हासं वाक्यं चेदमथाब्रवीत् ॥ २ ॥

अर्जुनार्जुन तिष्ठस्व न मे जीवन् विमोक्ष्यसे।  
त्वां निहत्य करिष्यामि पितुस्तोयं यथाविधि ॥ ३ ॥

त्वया वृद्धो मम पिता भगदत्तः पितुः सखा।  
हतो वृद्धो मम पिता शिशुं मामद्य योधय ॥ ४ ॥

इत्येवमुक्त्वा संक्रुद्धो वज्रदत्तो नराधिपः।  
प्रेषयामास कौरव्य वारणं पाण्डवं प्रति ॥ ५ ॥

सम्प्रेष्यमाणो नागेन्द्रो वज्रदत्तेन धीमता।  
उत्पतिष्यन्निवाकाशमभिदुद्राव पाण्डवम् ॥ ६ ॥

अग्रहस्तसुमुक्तेन शीकरेण स नागराट्।  
समौक्षत गुडाकेशं शैलं नीलमिवाम्बुदः ॥ ७ ॥

स तेन प्रेषितो राज्ञा मेघवद् विनदन् मुहुः।  
मुखाडम्बरसंह्रादैरभ्यद्रवत फाल्गुनम् ॥ ८ ॥

स नृत्यन्निव नागेन्द्रो वज्रदत्तप्रचोदितः।  
आससाद द्रुतं राजन् कौरवाणां महारथम् ॥ ९ ॥

तमायान्तमथालक्ष्य वज्रदत्तस्य वारणम् ।  
गाण्डीवमाश्रित्य बली न व्यकम्पत शत्रुहा ॥ १० ॥

चुक्रोध बलवच्चापि पाण्डवस्तस्य भूपतेः।  
कार्यविघ्नमनुस्मृत्य पूर्ववैरं च भारत ॥ ११ ॥

ततस्तं वारणं क्रुद्धः शरजालेन पाण्डवः।  
निवारयामास तदा वेलेव मकरालयम् ॥ १२ ॥

स नागप्रवरः श्रीमानर्जुनेन निवारितः।  
तस्थौ शरैर्विनुन्नाङ्गः श्वाविच्छललितो यथा ॥ १३ ॥

निवारितं गजं दृष्ट्वा भगदत्तसुतो नृपः।  
उत्ससर्ज शितान् बाणानर्जुनं क्रोधमूर्च्छितः ॥ १४ ॥

अर्जुनस्तु महाबाहुः शरैररिनिघातिभिः ।  
वारयामास तान् बाणांस्तदद्‌भुतमिवाभवत् ॥ १५ ॥

ततः पुनरभिक्रुद्धो राजा प्राग्ज्योतिषाधिपः।  
प्रेषयामास नागेन्द्रं बलवत् पर्वतोपमम् ॥ १६ ॥

तमापतन्तं सम्प्रेक्ष्य बलवत् पाकशासनिः।  
नाराचमग्निसंकाशं प्राहिणोद् वारणं प्रति ॥ १७ ॥

स तेन वारणो राजन् मर्मस्वभिहतो भृशम्।  
पपात सहसा भूमौ वज्ररुग्ण इवाचलः ॥ १८ ॥

स पतन् शुशुभे नागो धनंजयशराहतः।  
विशन्निव महाशैलो महीं वज्रप्रपीडितः ॥ १९ ॥

तस्मिन् निपतिते नागे वज्रदत्तस्य पाण्डवः।  
तं न भेतव्यमित्याह ततो भूमिगतं नृपम् ॥ २० ॥

अब्रवीद्धि महातेजाः प्रस्थितं मां युधिष्ठिरः।  
राजानस्ते न हन्तव्या धनंजय कथंचन ॥ २१ ॥

सर्वमेतन्नरव्याघ्र भवत्येतावता कृतम् ।  
योधाश्चापि न हन्तव्या धनंजय रणे त्वया ॥ २२ ॥

वक्तव्याश्चापि राजानः सर्वे सहसुहृज्जनैः।  
युधिष्ठिरस्याश्वमेधो भवद्भिरनुभूयताम् ॥ २३ ॥

इति भ्रातृवचः श्रुत्वा न हन्मि त्वां नराधिप।  
उत्तिष्ठ न भयं तेऽस्ति स्वस्तिमान्‌ गच्छ पार्थिव ॥ २४ ॥

आगच्छेथा महाराज परां चैत्रीमुपस्थिताम्।  
यदाश्वमेधो भविता धर्मराजस्य धीमतः ॥ २५ ॥

एवमुक्तः स राजा तु भगदत्तात्मजस्तदा।  
तथेत्येवाब्रवीद् वाक्यं पाण्डवेनाभिनिर्जितः ॥ २६ ॥