+++
title_full = "045 देहरूपी कालचक्रका तथा गृहस्थ और ब्राह्मणके धर्मका कथन"
title = "०४५ गुरुशिष्यसंवादे"

+++


बुद्धिसारं मनःस्तम्भमिन्द्रियग्रामबन्धनम् ।  
महाभूतपरिस्कन्धं निवेशपरिवेशनम् ॥ १ ॥  
जराशोकसमाविष्टं व्याधिव्यसनसम्भवम् ।  
देशकालविचारीदं श्रमव्यायामनिःस्वनम् ॥ २ ॥  
अहोरात्रपरिक्षेपं शीतोष्णपरिमण्डलम् ।  
सुखदुःखान्तसंश्लेषं क्षुत्पिपासावकीलकम् ॥ ३ ॥  
छायातपविलेखं च निमेषोन्मेषविह्वलम् ।  
घोरमोहजलाकीर्णं वर्तमानमचेतनम् ॥ ४ ॥  
मासार्धमासगणितं विषमं लोकसंचरम् ।  
तमोनियमपङ्कं च रजोवेगप्रवर्तकम् ॥ ५ ॥  
महाहंकारदीप्तं च गुणसंजातवर्तनम् ।  
अरतिग्रहणानीकं शोकसंहारवर्तनम् ॥ ६ ॥  
क्रियाकारणसंयुक्तं रागविस्तारमायतम् ।  
लोभेप्सापरिविक्षोभं विचित्राज्ञानसम्भवम् ॥ ७ ॥  
भयमोहपरीवारं भूतसम्मोहकारकम् ।  
आनन्दप्रीतिचारं च कामक्रोधपरिग्रहम् ॥ ८ ॥  
महदादिविशेषान्तमसक्तं प्रभवाव्ययम् ।  
मनोजवं मनःकान्तं कालचक्रं प्रवर्तते ॥ ९ ॥

एतद् द्वन्द्वसमायुक्तं कालचक्रमचेतनम् ।  
विसृजेत् संक्षिपेच्चापि बोधयेत् सामरं जगत् ॥ १० ॥

कालचक्रप्रवृत्तिं च निवृत्तिं चैव तत्त्वतः।  
यस्तु वेद नरो नित्यं न स भूतेषु मुह्यति॥११॥

विमुक्तः सर्वसंस्कारैः सर्वद्वन्द्वविवर्जितः ।  
विमुक्तः सर्वपापेभ्यः प्राप्नोति परमां गतिम् ॥ १२ ॥

गृहस्थो ब्रह्मचारी च वानप्रस्थोऽथ भिक्षुकः।  
चत्वार आश्रमाः प्रोक्ताः सर्वे गार्हस्थ्यमूलकाः ॥ १३ ॥

यः कश्चिदिह लोकेऽस्मिन्नागमः परिकीर्तितः।  
तस्यान्तगमनं श्रेयः कीर्तिरेषा सनातनी ॥ १४ ॥

संस्कारैः संस्कृतः पूर्वं यथावच्चरितव्रतः।  
जातौ गुणविशिष्टायां समावर्तेत तत्त्ववित् ॥ १५ ॥

स्वदारनिरतो नित्यं शिष्टाचारो जितेन्द्रियः।  
पञ्चभिश्च महायज्ञैः श्रद्दधानो यजेदिह ॥ १६ ॥

देवतातिथिशिष्टाशी निरतो वेदकर्मसु ।  
इज्याप्रदानयुक्तश्च यथाशक्ति यथासुखम् ॥ १७ ॥

न पाणिपादचपलो न नेत्रचपलो मुनिः।  
न च वागङ्गचपल इति शिष्टस्य गोचरः ॥ १८ ॥

नित्यं यज्ञोपवीती स्याच्छुक्लवासाः शुचिव्रतः।  
नियतो यमदानाभ्यां सदा शिष्टैश्च संविशेत् ॥ १९ ॥

जितशिश्नोदरो मैत्रः शिष्टाचारसमन्वितः ।  
वैणवीं धारयेद् यष्टिं सोदकं च कमण्डलुम् ॥ २० ॥

(त्रीणि धारयते नित्यं कमण्डलुमतन्द्रितः।  
एकमाचमनार्थाय एकं वै पादधावनम्।  
एकं शौचविधानार्थमित्येतत् त्रितयं तथा॥)

अधीत्याध्यापनं कुर्यात् तथा यजनयाजने।  
दानं प्रतिग्रहं वापि षड्‌गुणां वृत्तिमाचरेत् ॥ २१ ॥

त्रीणि कर्माणि जानीत ब्राह्मणानां तु जीविका।  
याजनाध्यापने चोभे शुद्धाच्चापि प्रतिग्रहः ॥ २२ ॥

अथ शेषाणि चान्यानि त्रीणि कर्माणि यानि तु।  
दानमध्ययनं यज्ञो धर्मयुक्तानि तानि तु ॥ २३ ॥

तेष्वप्रमादं कुर्वीत त्रिषु कर्मसु धर्मवित्।  
दान्तो मैत्रः क्षमायुक्तः सर्वभूतसमो मुनिः ॥ २४ ॥  
सर्वमेतद् यथाशक्ति विप्रो निर्वर्तयन् शुचिः।  
एवं युक्तो जयेत् स्वर्गं गृहस्थः संशितव्रतः ॥ २५ ॥