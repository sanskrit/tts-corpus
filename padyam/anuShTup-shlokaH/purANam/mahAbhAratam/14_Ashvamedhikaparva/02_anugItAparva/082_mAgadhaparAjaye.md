+++
title_full = "082 मगधराज मेघसन्धिकी पराजय"
title = "०८२ मागधपराजये"

+++


स तु वाजी समुद्रान्तां पर्येत्य वसुधामिमाम्।  
निवृत्तोऽभिमुखो राजन् येन वारणसाह्वयम् ॥ १ ॥

अनुगच्छंश्च तुरगं निवृत्तोऽथ किरीटभृत्।  
यदृच्छया समापेदे पुरं राजगृहं तदा ॥ २ ॥

तमभ्याशगतं दृष्ट्वा सहदेवात्मजः प्रभो।  
क्षत्रधर्मे स्थितो वीरः समरायाजुहाव ह ॥ ३ ॥

ततः पुरात् स निष्क्रम्य रथी धन्वी शरी तली।  
मेघसन्धिः पदातिं तं धनंजयमुपाद्रवत् ॥ ४ ॥

आसाद्य च महातेजा मेघसन्धिर्धनंजयम्।  
बालभावान्महाराज प्रोवाचेदं न कौशलात् ॥ ५ ॥

किमयं चार्यते वाजी स्त्रीमध्य इव भारत।  
हयमेनं हरिष्यामि प्रयतस्व विमोक्षणे ॥ ६ ॥

अदत्तानुनयो युद्धे यदि त्वं पितृभिर्मम।  
करिष्यामि तवातिथ्यं प्रहर प्रहरामि च ॥ ७ ॥

इत्युक्तः प्रत्युवाचैनं प्रहसन्निव पाण्डवः।  
विघ्नकर्ता मया वार्य इति मे व्रतमाहितम् ॥ ८ ॥  
भ्रात्रा ज्येष्ठेन नृपते तवापि विदितं ध्रुवम्।  
प्रहरस्व यथाशक्ति न मन्युर्विद्यते मम ॥ ९ ॥

इत्युक्तः प्राहरत् पूर्वं पाण्डवं मगधेश्वरः।  
किरन् शरसहस्राणि वर्षाणीव सहस्रदृक् ॥ १० ॥

ततो गाण्डीवभृच्छूरो गाण्डीवप्रहितैः शरैः।  
चकार मोघांस्तान् बाणान् सयत्नान् भरतर्षभ ॥ ११ ॥

स मोघं तस्य बाणौघं कृत्वा वानरकेतनः।  
शरान् मुमोच ज्वलितान् दीप्तास्यानिव पन्नगान् ॥ १२ ॥

ध्वजे पताकादण्डेषु रथे यन्त्रे हयेषु च।  
अन्येषु च रथाङ्गेषु न शरीरे न सारथौ ॥ १३ ॥

संरक्ष्यमाणः पार्थेन शरीरे सव्यसाचिना।  
मन्यमानः स्ववीर्यं तन्मागधः प्राहिणोच्छरान् ॥ १४ ॥

ततो गाण्डीवधन्वा तु मागधेन भृशाहतः।  
बभौ वसन्तसमये पलाशः पुष्पितो यथा ॥ १५ ॥

अवध्यमानः सोऽभ्यघ्नन्मागधः पाण्डवर्षभम् ।  
तेन तस्थौ स कौरव्य लोकवीरस्य दर्शने ॥ १६ ॥

सव्यसाची तु संक्रुद्धो विकृष्य बलवद् धनुः।  
हयांश्चकार निर्जीवान् सारथेश्च शिरोऽहरत् ॥ १७ ॥

धनुश्चास्य महच्चित्रं क्षुरेण प्रचकर्त ह।  
हस्तावापं पताकां च ध्वजं चास्य न्यपातयत् ॥ १८ ॥

स राजा व्यथितो व्यश्वो विधनुर्हतसारथिः।  
गदामादाय कौन्तेयमभिदुद्राव वेगवान् ॥ १९ ॥

तस्यापतत एवाशु गदां हेमपरिष्कृताम्।  
शरैश्चकर्त बहुधा बहुभिर्गृध्रवाजितैः ॥ २० ॥

सा गदा शकलीभूता विशीर्णमणिबन्धना।  
व्याली विमुच्यामानेव पपात धरणीतले ॥ २१ ॥

विरथं विधनुष्कं च गदया परिवर्जितम्।  
सान्त्वपूर्वमिदं वाक्यमब्रवीत् कपिकेतनः ॥ २२ ॥

पर्याप्तः क्षत्रधर्मोऽयं दर्शितः पुत्र गम्यताम्।  
बह्वेतत् समरे कर्म तव बालस्य पार्थिव ॥ २३ ॥

युधिष्ठिरस्य संदेशो न हन्तव्या नृपा इति।  
तेन जीवसि राजंस्त्वमपराद्धोऽपि मे रणे ॥ २४ ॥

इति मत्वा तदात्मानं प्रत्यादिष्टं स्म मागधः।  
तथ्यमित्यभिगम्यैनं प्राञ्जलिः प्रत्यपूजयत् ॥ २५ ॥

पराजितोऽस्मि भद्रं ते नाहं योद्‌धुमिहोत्सहे।  
यद् यत् कृत्यं मया तेऽद्य तद् ब्रूहि कृतमेव तु॥२६॥

तमर्जुनः समाश्वास्य पुनरेवेदमब्रवीत् ।  
आगन्तव्यं परां चैत्रीमश्वमेधे नृपस्य नः ॥ २७ ॥

इत्युक्तः स तथेत्युक्त्वा पूजयामास तं इयम्।  
फाल्गुनं च युधि श्रेष्ठं विधिवत् सहदेवजः ॥ २८ ॥

ततो यथेष्टमगमत् पुनरेव स केसरी।  
ततः समुद्रतीरेण वङ्गान् पुण्ड्रान् सकोसलान् ॥ २९ ॥

तत्र तत्र च भूरीणि म्लेच्छसैन्यान्यनेकशः।  
विजिग्ये धनुषा राजन् गाण्डीवेन धनंजयः ॥ ३० ॥