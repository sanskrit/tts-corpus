+++
title_full = "092 महर्षि अगस्त्यके यज्ञकी कथा"
title = "०९२"

+++


धर्मागतेन त्यागेन भगवन् स्वर्गमस्ति चेत्।  
एतन्मे सर्वमाचक्ष्व कुशलो ह्यसि भाषितुम् ॥ १ ॥

तस्योञ्छवृत्तेर्यद् वृत्तं सक्तुदाने फलं महत्।  
कथितं तु मम ब्रह्मंस्तथ्यमेतदसंशयम् ॥ २ ॥

कथं हि सर्वयज्ञेषु निश्चयः परमोऽभवत्।  
एतदर्हसि मे वक्तुं निखिलेन द्विजर्षभ ॥ ३ ॥

अत्राप्युदाहरन्तीममितिहासं पुरातनम् ।  
अगस्त्यस्य महायज्ञे पुरावृत्तमरिंदम ॥ ४ ॥

पुरागस्त्यो महातेजा दीक्षां द्वादशवार्षिकीम्।  
प्रविवेश महाराज सर्वभूतहिते रतः ॥ ५ ॥

तत्राग्निकल्पा होतार आसन् सत्रे महात्मनः।  
मूलाहाराः फलाहाराः साश्मकुट्टा मरीचिपाः ॥ ६ ॥  
परिपृष्टिका वैघसिकाः प्रसंख्यानास्तथैव च।  
यतयो भिक्षवश्चात्र बभूवुः पर्यवस्थिताः ॥ ७ ॥

सर्वे प्रत्यक्षधर्माणो जितक्रोधा जितेन्द्रियाः।  
दमे स्थिताश्च सर्वे ते हिंसादम्भविवर्जिताः ॥ ८ ॥  
वृत्ते शुद्धे स्थिता नित्यमिन्द्रियैश्चाप्यबाधिताः।  
उपातिष्ठन्त तं यज्ञं यजन्तस्ते महर्षयः ॥ ९ ॥

यथाशक्त्या भगवता तदन्नं समुपार्जितम्।  
तस्मिन्‌ सत्रे तु यद् वृत्तं यद् योग्यं च तदाभवत्॥१०॥

तथा ह्यनेकैर्मुनिभिर्महान्तः क्रतवः कृताः।  
एवंविधे त्वगस्त्यस्य वर्तमाने तथाध्वरे।  
न ववर्ष सहस्राक्षस्तदा भरतसत्तम ॥ ११ ॥

ततः कर्मान्तरे राजन्नगस्त्यस्य महात्मनः।  
कथेयमभिनिर्वृत्ता मुनीनां भावितात्मनाम् ॥ १२ ॥

अगस्त्यो यजमानोऽसौ ददात्यन्नं विमत्सरः।  
न च वर्षति पर्जन्यः कथमन्नं भविष्यति ॥ १३ ॥

सत्रं चेदं महद् विप्रा मुनेर्द्वादशवार्षिकम्।  
न वर्षिष्यति देवश्च वर्षाण्येतानि द्वादश ॥ १४ ॥

एतद् भवन्तः संचिन्त्य महर्षेरस्य धीमतः।  
अगस्त्यस्यातितपसः कर्तुमर्हन्त्यनुग्रहम् ॥ १५ ॥

इत्येवमुक्ते वचने ततोऽगस्त्यः प्रतापवान् ॥ १६ ॥  
प्रोवाच वाक्यं स तदा प्रसाद्य शिरसा मुनीन्।

यदि द्वादशवर्षाणि न वर्षिष्यति वासवः ॥ १७ ॥  
चिन्तायज्ञं करिष्यामि विधिरेष सनातनः।

यदि द्वादशवर्षाणि न वर्षिष्यति वासवः ॥ १८ ॥  
स्पर्शयज्ञं करिष्यामि विधिरेष सनातनः।

यदि द्वादशवर्षाणि न वर्षिष्यति वासवः ॥ १९ ॥  
ध्येयात्मना हरिष्यामि यज्ञानेतान् यतव्रतः।

बीजयज्ञो मयायं वै बहुवर्षसमाचितः ॥ २० ॥  
बीजैर्हि तं करिष्यामि नात्र विघ्नो भविष्यति।

नेदं शक्यं वृथा कर्तुं मम सत्रं कथंचन ॥ २१ ॥  
वर्षिष्यतीह वा देवो न वा वर्षं भविष्यति।

अथवाभ्यर्थनामिन्द्रो न करिष्यति कामतः ॥ २२ ॥  
स्वयमिन्द्रो भविष्यामि जीवयिष्यामि च प्रजाः।

यो यदाहारजातश्च स तथैव भविष्यति ॥ २३ ॥  
विशेषं चैव कर्तास्मि पुनः पुनरतीव हि।

अद्येह स्वर्णमभ्येतु यच्चान्यद् वसु किंचन ॥ २४ ॥  
त्रिषु लोकेषु यच्चास्ति तदिहागम्यतां स्वयम्।

दिव्याश्चाप्सरसां संघा गन्धर्वाश्च सकिन्नराः ॥ २५ ॥  
विश्वावसुश्च ये चान्ये तेऽप्युपासन्तु मे मखम्।

उत्तरेभ्यः कुरुभ्यश्च यत् किंचिद् वसु विद्यते ॥ २६ ॥  
सर्वं तदिह यज्ञेषु स्वयमेवोपतिष्ठतु।  
स्वर्गः स्वर्गसदश्चैव धर्मश्च स्वयमेव तु ॥ २७ ॥

इत्युक्ते सर्वमेवैतदभवत् तपसा मुनेः।  
तस्य दीप्ताग्निमहसस्त्वगस्त्यस्यातितेजसः ॥ २८ ॥

ततस्ते मुनयो हृष्टा ददृशुस्तपसो बलम्।  
विस्मिता वचनं प्राहुरिदं सर्वे महार्थवत् ॥ २९ ॥

प्रीताः स्म तव वाक्येन न त्विच्छामस्तपोव्ययम्।  
तैरेव यज्ञैस्तुष्टाः स्म न्यायेनेच्छामहे वयम् ॥ ३० ॥

यज्ञं दीक्षां तथा होमान् यच्चान्यन्मृगयामहे।  
न्यायेनोपार्जिताहाराः स्वकर्माभिरता वयम् ॥ ३१ ॥

वेदांश्च ब्रह्मचर्येण न्यायतः प्रार्थयामहे।  
न्यायेनोत्तरकालं च गृहेभ्यो निःसृता वयम् ॥ ३२ ॥

धर्मदृष्टैर्विधिद्वारैस्तपस्तप्स्यामहे वयम् ।  
भवतः सम्यगिष्टा तु बुद्धिर्हिंसाविवर्जिता ॥ ३३ ॥  
एतामहिंसां यज्ञेषु ब्रूयास्त्वं सततं प्रभो।  
प्रीतास्ततो भविष्यामो वयं तु द्विजसत्तम ॥ ३४ ॥  
विसर्जिताः समाप्तौ च सत्रादस्माद् व्रजामहे।

तथा कथयतां तेषां देवराजः पुरंदरः ॥ ३५ ॥  
ववर्ष सुमहातेजा दृष्ट्‌वा तस्य तपोबलम्।  
आसमाप्तेश्च यज्ञस्य तस्यामितपराक्रमः ॥ ३६ ॥  
निकामवर्षी पर्जन्यो बभूव जनमेजय।

प्रसादयामास च तमगस्त्यं त्रिदशेश्वरः।  
स्वयमभ्येत्य राजर्षे पुरस्कृत्य बृहस्पतिम् ॥ ३७ ॥

ततो यज्ञसमाप्तौ तान् विससर्ज महामुनीन्।  
अगस्त्यः परमप्रीतः पूजयित्वा यथाविधि ॥ ३८ ॥

कोऽसौ नकुलरूपेण शिरसा काञ्चनेन वै।  
प्राह मानुषवद् वाचमेतत् पृष्टो वदस्व मे ॥ ३९ ॥

एतत्‌ पूर्वं न पृष्टोऽहं न चास्माभिः प्रभाषितम्।  
श्रूयतां नकुलो योऽसौ यथा वाक् तस्य मानुषी ॥ ४० ॥

श्राद्धं संकल्पयामास जमदग्निः पुरा किल।  
होमधेनुस्तमागाच्च स्वयमेव दुदोह ताम् ॥ ४१ ॥

तत् पयः स्थापयामास नवे भाण्डे दृढे शुचौ।  
तच्च क्रोधस्वरूपेण पिठरं धर्म आविशत् ॥ ४२ ॥

जिज्ञासुस्तमृषिश्रेष्ठं किं कुर्याद् विप्रिये कृते।  
इति संचिन्त्य धर्मः स धर्षयामास तत् पयः ॥ ४३ ॥

तमाज्ञाय मुनिः क्रोधं नैवास्य स चुकोप ह।  
स तु क्रोधस्ततो राजन् ब्राह्मणीं मूर्तिमास्थितः।  
जिते तस्मिन् भृगुश्रेष्ठमभ्यभाषदमर्षणः ॥ ४४ ॥

जितोऽस्मीति भृगुश्रेष्ठ भृगवो ह्यतिरोषणाः।  
लोके मिथ्या प्रवादोऽयं यत्त्वयास्मि विनिर्जितः ॥ ४५ ॥

वशे स्थितोऽहं त्वय्यद्य क्षमावति महात्मनि।  
बिभेमि तपसः साधो प्रसादं कुरु मे प्रभो ॥ ४६ ॥

साक्षाद् दृष्टोऽसि मे क्रोध गच्छ त्वं विगतज्वरः।  
न त्वयापकृतं मेऽद्य न च मे मन्युरस्ति वै॥४७॥

यान् समुद्दिश्य संकल्पः पयसोऽस्य कृतो मया।  
पितरस्ते महाभागास्तेभ्यो बुद्ध्यस्व गम्यताम् ॥ ४८ ॥

इत्युक्तो जातसंत्रासस्तत्रैवान्तरधीयत ।  
पितॄणामभिषङ्गाच्च नकुलत्वमुपागतः ॥ ४९ ॥

स तान् प्रसादयामास शापस्यान्तो भवेदिति।  
तैश्चाप्युक्तः क्षिपन् धर्मं शापस्यान्तमवाप्स्यसि ॥ ५० ॥

तैश्चोक्तो यज्ञियान् देशान् धर्मारण्यं तथैव च।  
जुगुप्समानो धावन् स तं यज्ञं समुपासदत् ॥ ५१ ॥

धर्मपुत्रमथाक्षिप्य सक्तुप्रस्थेन तेन सः।  
मुक्तः शापात्‌ ततः क्रोधो धर्मो ह्यासीद् युधिष्ठिरः ॥ ५२ ॥

एवमेतत् तदा वृत्ते यज्ञे तस्य महात्मनः।  
पश्यतां चापि नस्तत्र नकुलोऽन्तर्हितस्तदा ॥ ५३ ॥