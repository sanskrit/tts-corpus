+++
title_full = "030 अलर्कके ध्यान-योगका उदाहरण देकर पितामहोंका परशुरामजीको समझाना और परशुरामजीका तपस्याके द्वारा सिद्धि प्राप्त करना"
title = "०३० ब्राह्मणगीतासु"

+++


अत्राप्युदाहरन्तीममितिहासं पुरातनम् ।  
श्रुत्वा च तत् तथा कार्यं भवता द्विजसत्तम ॥ १ ॥

अलर्को नाम राजर्षिरभवत् सुमहातपाः।  
धर्मज्ञः सत्यवादी च महात्मा सुदृढव्रतः ॥ २ ॥

ससागरान्तां धनुषा विनिर्जित्य महीमिमाम्।  
कृत्वा सुदुष्करं कर्म मनः सूक्ष्मे समादधे ॥ ३ ॥

स्थितस्य वृक्षमूलेषु तस्य चिन्ता बभूव ह।  
उत्सृज्य सुमहत्कर्म सूक्ष्मं प्रति महामते ॥ ४ ॥

मनसो मे बलं जातं मनो जित्वा ध्रुवो जयः।  
अन्यत्र बाणान् धास्यामि शत्रुभिः परिवारितः ॥ ५ ॥

यदिदं चापलात् कर्म सर्वान् मर्त्यांश्चिकीर्षति।  
मनः प्रति सुतीक्ष्णाग्रानहं मोक्ष्यामि सायकान् ॥ ६ ॥

नेमे बाणास्तरिष्यन्ति मामलर्क कथंचन।  
तवैव मर्म भेत्स्यन्ति भिन्नमर्मा मरिष्यसि ॥ ७ ॥  
अन्यान्‌ बाणान्‌ समीक्षस्व यैस्त्वं मां सूदयिष्यसि।

तच्छ्रुत्वा स विचिन्त्याथ ततो वचनमब्रवीत् ॥ ८ ॥

आघ्राय सुबहून् गन्धांस्तानेव प्रतिगृध्यति।  
तस्माद् घ्राणं प्रति शरान् प्रतिमोक्ष्याम्यहं शितान् ॥ ९ ॥

नेमे बाणास्तरिष्यन्ति मामलर्क कथंचन।  
तवैव मर्म भेत्स्यन्ति भिन्नमर्मा मरिष्यसि ॥ १० ॥  
अन्यान्‌ बाणान्‌ समीक्षस्व यैस्त्वं मां सूदयिष्यसि।

तच्छ्रुत्वा स विचिन्त्याथ ततो वचनमब्रवीत् ॥ ११ ॥

इयं स्वादून् रसान् भुक्त्वा तानेव प्रतिगृध्यति।  
तस्माज्जिह्वां प्रति शरान् प्रतिमोक्ष्याम्यहं शितान् ॥ १२ ॥

नेमे बाणास्तरिष्यन्ति मामलर्क कथंचन।  
तवैव मर्म भेत्स्यन्ति भिन्नमर्मा मरिष्यसि ॥ १३ ॥  
अन्यान्‌ बाणान्‌ समीक्षस्व यैस्त्वं मां सूदयिष्यसि।

तच्छ्रुत्वा स विचिन्त्याथ ततो वचनमब्रवीत् ॥ १४ ॥

स्पृष्ट्‌वा त्वग्विविधान् स्पर्शांस्तानेव प्रतिगृध्यति।  
तस्मात् त्वचं पाटयिष्ये विविधैः कङ्कपत्रिभिः ॥ १५ ॥

नेमे बाणास्तरिष्यन्ति मामलर्क कथंचन।  
तवैव मर्म भेत्स्यन्ति भिन्नमर्मा मरिष्यसि ॥ १६ ॥  
अन्यान्‌ बाणान्‌ समीक्षस्व यैस्त्वं मां सूदयिष्यसि।

तच्छ्रुत्वा स विचिन्त्याथ ततो वचनमब्रवीत् ॥ १७ ॥

श्रुत्वा तु विविधान् शब्दांस्तानेव प्रतिगृध्यति।  
तस्माच्छ्रोत्रं प्रति शरान् प्रतिमुञ्चाम्यहं शितान् ॥ १८ ॥

नेमे बाणास्तरिष्यन्ति मामलर्क कथंचन।  
तवैव मर्म भेत्स्यन्ति ततो हास्यसि जीवितम् ॥ १९ ॥  
अन्यान्‌ बाणान्‌ समीक्षस्व यैस्त्वं मां सूदयिष्यसि।

तच्छ्रुत्वा स विचिन्त्याथ ततो वचनमब्रवीत् ॥ २० ॥

दृष्ट्‌वा रूपाणि बहुशस्तानेव प्रतिगृध्यति।  
तस्माच्चक्षुर्हनिष्यामि निशितैः सायकैरहम् ॥ २१ ॥

नेमे बाणास्तरिष्यन्ति मामलर्क कथंचन।  
तवैव मर्म भेत्स्यन्ति भिन्नमर्मा मरिष्यसि ॥ २२ ॥  
अन्यान्‌ बाणान्‌ समीक्षस्व यैस्त्वं मां सूदयिष्यसि।

तच्छ्रुत्वा स विचिन्त्याथ ततो वचनमब्रवीत् ॥ २३ ॥

इयं निष्ठा बहुविधा प्रज्ञया त्वध्यवस्यति।  
तस्माद्‌ बुद्धिं प्रति शरान् प्रतिमोक्ष्याम्यहं शितान् ॥ २४ ॥

नेमे बाणास्तरिष्यन्ति मामलर्क कथंचन।  
तवैव मर्म भेत्स्यन्ति भिन्नमर्मा मरिष्यसि।  
अन्यान् बाणान् समीक्षस्व यैस्त्वं मां सूदयिष्यसि ॥ २५ ॥

ततोऽलर्कस्तपो घोरं तत्रैवास्थाय दुष्करम्।  
नाध्यगच्छत् परं शक्त्या बाणमेतेषु सप्तसु ॥ २६ ॥

सुसमाहितचेतास्तु स ततोऽचिन्तयत् प्रभुः।  
स विचिन्त्य चिरं कालमलर्को द्विजसत्तम ॥ २७ ॥  
नाध्यगच्छत् परं श्रेयो योगान्मतिमतां वरः।

स एकाग्रं मनः कृत्वा निश्चलो योगमास्थितः ॥ २८ ॥  
इन्द्रियाणि जघानाशु बाणेनैकेन वीर्यवान्।  
योगेनात्मानमाविश्य सिद्धिं परमिकां गतः ॥ २९ ॥

विस्मितश्चापि राजर्षिरिमां गाथां जगाद ह।  
अहो कष्टं यदस्माभिः सर्वं बाह्यमनुष्ठितम् ॥ ३० ॥  
भोगतृष्णासमायुक्तैः पूर्वं राज्यमुपासितम् ।  
इति पश्चान्मया ज्ञातं योगान्नास्ति परं सुखम् ॥ ३१ ॥

इति त्वमनुजानीहि राम मा क्षत्रियान् जहि।  
तपो घोरमुपातिष्ठ ततः श्रेयोऽभिपत्स्यसे ॥ ३२ ॥

इत्युक्तः स तपो घोरं जामदग्न्यः पितामहैः।  
आस्थितः सुमहाभागो ययौ सिद्धिं च दुर्गमाम् ॥ ३३ ॥