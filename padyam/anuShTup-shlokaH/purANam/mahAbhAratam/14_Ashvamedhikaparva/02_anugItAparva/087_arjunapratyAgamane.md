+++
title_full = "087 अर्जुनके विषयमें श्रीकृष्ण और युधिष्ठिरकी बातचीत, अर्जुनका हस्तिनापुरमें जाना तथा उलूपी और चित्रांगदाके साथ बभ्रुवाहनका आगमन"
title = "०८७ अर्जुनप्रत्यागमने"

+++


श्रुतं प्रियमिदं कृष्ण यत् त्वमर्हसि भाषितुम्।  
तन्मेऽमृतरसं पुण्यं मनो ह्लादयति प्रभो ॥ १ ॥

बहूनि किल युद्धानि विजयस्य नराधिपैः।  
पुनरासन् हृषीकेश तत्र तत्र च मे श्रुतम् ॥ २ ॥

किं निमित्तं स नित्यं हि पार्थः सुखविवर्जितः।  
अतीव विजयो धीमन्निति मे दूयते मनः ॥ ३ ॥  
संचिन्तयामि कौन्तेयं रहो जिष्णुं जनार्दन।  
अतीव दुःखभागी स सततं पाण्डुनन्दनः ॥ ४ ॥

किं नु तस्य शरीरेऽस्ति सर्वलक्षणपूजिते।  
अनिष्टं लक्षणं कृष्ण येन दुःखान्युपाश्नुते ॥ ५ ॥

अतीवासुखभोगी स सततं कुन्तिनन्दनः।  
न हि पश्यामि बीभत्सोर्निन्द्यं गात्रेषु किंचन।  
श्रोतव्यं चेन्मयैतद् वै तन्मे व्याख्यातुमर्हसि ॥ ६ ॥

इत्युक्तः स हृषीकेशो ध्यात्वा सुमहदुत्तरम्।  
राजानं भोजराजन्यवर्धनो विष्णुरब्रवीत् ॥ ७ ॥

न ह्यस्य नृपते किंचित् संश्लिष्टमुपलक्षये।  
ऋते पुरुषसिंहस्य पिण्डिकेऽस्याधिके यतः ॥ ८ ॥

स ताभ्यां पुरुषव्याघ्रो नित्यमध्वसु वर्तते।  
न चान्यदनुपश्यामि येनासौ दुःखभाजनम् ॥ ९ ॥

इत्युक्तः पुरुषश्रेष्ठस्तदा कृष्णेन धीमता।  
प्रोवाच वृष्णिशार्दूलमेवमेतदिति प्रभो ॥ १० ॥

कृष्णा तु द्रौपदी कृष्णं तिर्यक् सासूयमैक्षत।  
प्रतिजग्राह तस्यास्तं प्रणयं चापि केशिहा ॥ ११ ॥  
सख्युः सखा हृषीकेशः साक्षादिव धनंजयः।

तत्र भीमादयस्ते तु कुरवो याजकाश्च ये ॥ १२ ॥  
रेमुः श्रुत्वा विचित्रां तां धनंजयकथां शुभाम्।

तेषां कथयतामेव पुरुषोऽर्जुनसंकथाः ॥ १३ ॥  
उपायाद् वचनाद् दूतो विजयस्य महात्मनः।

सोऽभिगम्य कुरुश्रेष्ठं नमस्कृत्य च बुद्धिमान् ॥ १४ ॥  
उपायातं नरव्याघ्रं फाल्गुनं प्रत्यवेदयत्।

तच्छ्रुत्वा नृपतिस्तस्य हर्षबाष्पाकुलेक्षणः ॥ १५ ॥  
प्रियाख्याननिमित्तं वै ददौ बहुधनं तदा।

ततो द्वितीये दिवसे महान् शब्दो व्यवर्धत ॥ १६ ॥  
आगच्छति नरव्याघ्रे कौरवाणां धुरंधरे।

ततो रेणुः समुद्‌भूतो विबभौ तस्य वाजिनः ॥ १७ ॥  
अभितो वर्तमानस्य यथोच्चैःश्रवसस्तथा ।

तत्र हर्षकरी वाचो नराणां शुश्रुवेऽर्जुनः ॥ १८ ॥  
दिष्ट्यासि पार्थ कुशली धन्यो राजा युधिष्ठिरः।

कोऽन्यो हि पृथिवीं कृत्स्नां जित्वा हि युधि पार्थिवान्॥१९॥  
चारयित्वा हयश्रेष्ठमुपागच्छेदृतेऽर्जुनात् ।

ये व्यतीता महात्मानो राजानः सगरादयः ॥ २० ॥  
तेषामपीदृशं कर्म न कदाचन शुश्रुम।

नैतदन्ये करिष्यन्ति भविष्या वसुधाधिपाः ॥ २१ ॥  
यत् त्वं कुरुकुलश्रेष्ठ दुष्करं कृतवानसि।

इत्येवं वदतां तेषां पुंसां कर्णसुखा गिरः ॥ २२ ॥  
शृण्वन् विवेश धर्मात्मा फाल्गुनो यज्ञसंस्तरम्।

ततो राजा सहामात्यः कृष्णश्च यदुनन्दनः ॥ २३ ॥  
धृतराष्ट्रं पुरस्कृत्य तं प्रत्युद्ययतुस्तदा।

सोऽभिवाद्य पितुः पादौ धर्मराजस्य धीमतः ॥ २४ ॥  
भीमादींश्चापि सम्पूज्य पर्यष्वजत केशवम्।

तैः समेत्यार्चितस्तांश्च प्रत्यर्च्याथ यथाविधि ॥ २५ ॥  
विशश्राम महाबाहुस्तीरं लब्ध्वेव पारगः।

एतस्मिन्नेव काले तु स राजा बभ्रुवाहनः ॥ २६ ॥  
मातृभ्यां सहितो धीमान्‌ कुरूनेव जगाम ह।

तत्र वृद्धान्‌ यथावत्‌ स कुरूनन्यांश्च पार्थिवान् ॥ २७ ॥  
अभिवाद्य महबाहुस्तैश्चापि प्रतिनन्दितः ।  
प्रविवेश पितामह्याः कुन्त्या भवनमुत्तमम् ॥ २८ ॥