+++
title_full = "079 अर्जुन और बभ्रुवाहनका युद्ध एवं अर्जुनकी मृत्यु"
title = "०७९ अर्जुनबभ्रुवाहनयुद्धे"

+++


श्रुत्वा तु नृपतिः प्राप्तं पितरं बभ्रुवाहनः।  
निर्ययौ विनयेनाथ ब्राह्मणार्थपुरःसरः ॥ १ ॥

मणिपूरेश्वरं त्वेवमुपयातं धनंजयः ।  
नाभ्यनन्दत् स मेधावी क्षत्रधर्ममनुस्मरन् ॥ २ ॥

उवाच च स धर्मात्मा समन्युः फाल्गुनस्तदा।  
प्रक्रियेयं न ते युक्ता बहिस्त्वं क्षत्रधर्मतः ॥ ३ ॥

संरक्ष्यमाणं तुरगं यौधिष्ठिरमुपागतम् ।  
यज्ञियं विषयान्ते मां नायौत्सीः किं नु पुत्रक ॥ ४ ॥

धिक् त्वामस्तु सुदुर्बुद्धिं क्षत्रधर्मबहिष्कृतम्।  
यो मां युद्धाय सम्प्राप्तं साम्नैव प्रत्यगृह्णथाः ॥ ५ ॥

न त्वया पुरुषार्थो हि कश्चिदस्तीह जीवता।  
यस्त्वं स्त्रीवद् यथाप्राप्तं मां साम्ना प्रत्यगृह्णथाः ॥ ६ ॥

यद्यहं न्यस्तशस्त्रस्त्वामागच्छेयं सुदुर्मते ।  
प्रक्रियेयं भवेद् युक्ता तावत् तव नराधम ॥ ७ ॥

तमेवमुक्तं भर्त्रा तु विदित्वा पन्नगात्मजा।  
अमृष्यमाणा भित्त्वोर्वीमुलूपी समुपागमत् ॥ ८ ॥

सा ददर्श ततः पुत्रं विमृशन्तमधोमुखम्।  
संतर्ज्यमानमसकृत् पित्रा युद्धार्थिना प्रभो ॥ ९ ॥  
ततः सा चारुसर्वाङ्गी समुपेत्योरगात्मजा।  
उलूपी प्राह वचनं धर्म्यं धर्मविशारदम् ॥ १० ॥

उलूपीं मां निबोध त्वं मातरं पन्नगात्मजाम्।  
कुरुष्व वचनं पुत्र धर्मस्ते भविता परः ॥ ११ ॥

युध्यस्वैनं कुरुश्रेष्ठं पितरं युद्धदुर्मदम्।  
एवमेष हि ते प्रीतो भविष्यति न संशयः ॥ १२ ॥

एवं दुर्मर्षितो राजा स मात्रा बभ्रुवाहनः।  
मनश्चक्रे महातेजा युद्धाय भरतर्षभ ॥ १३ ॥

संनह्य काञ्चनं वर्म शिरस्त्राणं च भानुमत्।  
तूणीरशतसम्बाधमारुरोह रथोत्तमम् ॥ १४ ॥

सर्वोपकरणोपेतं युक्तमश्वैर्मनोजवैः ।  
सचक्रोपस्करं श्रीमान् हेमभाण्डपरिष्कृतम् ॥ १५ ॥  
परमार्चितमुच्छ्रित्य ध्वजं सिंहं हिरण्मयम्।  
प्रययौ पार्थमुद्दिश्य स राजा बभ्रुवाहनः ॥ १६ ॥

ततोऽभ्येत्य हयं वीरो यज्ञियं पार्थरक्षितम्।  
ग्राहयामास पुरुषैर्हयशिक्षाविशारदैः ॥ १७ ॥

गृहीतं वाजिनं दृष्ट्वा प्रीतात्मा स धनंजयः।  
पुत्रं रथस्थं भूमिष्ठः संन्यवारयदाहवे ॥ १८ ॥

स तत्र राजा तं वीरं शरसंघैरनेकशः।  
अर्दयामास निशितैराशीविषविषोपमैः ॥ १९ ॥

तयोः समभवद् युद्धं पितुः पुत्रस्य चातुलम्।  
देवासुररणप्रख्यमुभयोः प्रीयमाणयोः ॥ २० ॥

किरीटिनं प्रविव्याध शरेणानतपर्वणा ।  
जत्रुदेशे नरव्याघ्रं प्रहसन् बभ्रुवाहनः ॥ २१ ॥

सोऽभ्यगात् सह पुङ्खेन वल्मीकमिव पन्नगः।  
विनिर्भिद्य च कौन्तेयं प्रविवेश महीतलम् ॥ २२ ॥

स गाढवेदनो धीमानालम्ब्य धनुरुत्तमम्।  
दिव्यं तेजः समाविश्य प्रमीत इव सोऽभवत् ॥ २३ ॥

स संज्ञामुपलभ्याथ प्रशस्य पुरुषर्षभः।  
पुत्रं शक्रात्मजो वाक्यमिदमाह महाद्युतिः ॥ २४ ॥

साधु साधु महाबाहो वत्स चित्राङ्गदात्मज।  
सदृशं कर्म ते दृष्ट्वा प्रीतिमानस्मि पुत्रक ॥ २५ ॥

विमुञ्चाम्येष ते बाणान् पुत्र युद्धे स्थिरो भव।  
इत्येवमुक्त्वा नाराचैरभ्यवर्षदमित्रहा ॥ २६ ॥

तान् स गाण्डीवनिर्मुक्तान्‌ वज्राशनिसमप्रभान्।  
नाराचानच्छिनद् राजा भल्लैःसर्वांस्त्रिधा द्विधा ॥ २७ ॥

तस्य पार्थः शरैर्दिव्यैर्ध्वजं हेमपरिष्कृतम्।  
सुवर्णतालप्रतिमं क्षुरेणापाहरद् रथात् ॥ २८ ॥  
हयांश्चास्य महाकायान् महावेगानरिंदम ।  
चकार राजन् निर्जीवान् प्रहसन्निव पाण्डवः ॥ २९ ॥

स रथादवतीर्याथ राजा परमकोपनः।  
पदातिः पितरं क्रुद्धो योधयामास पाण्डवम् ॥ ३० ॥

सम्प्रीयमाणः पार्थानामृषभः पुत्रविक्रमात् ।  
नात्यर्थं पीडयामास पुत्रं वज्रधरात्मजः ॥ ३१ ॥

स मन्यमानो विमुखं पितरं बभ्रुवाहनः।  
शरैराशीविषाकारैः पुनरेवार्दयद् बली ॥ ३२ ॥

ततः स बाल्यात् पितरं विव्याध हृदि पत्रिणा।  
निशितेन सुपुङ्खेन बलवद् बभ्रुवाहनः ॥ ३३ ॥

विवेश पाण्डवं राजन् मर्म भित्त्वातिदुःखकृत्।  
स तेनातिभृशं विद्धः पुत्रेण कुरुनन्दनः ॥ ३४ ॥  
महीं जगाम मोहार्तस्ततो राजन् धनंजयः।

तस्मिन् निपतिते वीरे कौरवाणां धुरंधरे ॥ ३५ ॥  
सोऽपि मोहं जगामाथ ततश्चित्राङ्गदासुतः।

व्यायम्य संयुगे राजा दृष्ट्वा च पितरं हतम् ॥ ३६ ॥  
पूर्वमेव स बाणौघैर्गाढविद्धोऽर्जुनेन ह।  
पपात सोऽपि धरणीमालिङ्ग्य रणमूर्धनि ॥ ३७ ॥

भर्तारं निहतं दृष्ट्वा पुत्रं च पतितं भुवि।  
चित्राङ्गदा परित्रस्ता प्रविवेश रणाजिरे ॥ ३८ ॥

शोकसंतप्तहृदया रुदती वेपती भृशम्।  
मणिपूरपतेर्माता ददर्श निहतं पतिम् ॥ ३९ ॥