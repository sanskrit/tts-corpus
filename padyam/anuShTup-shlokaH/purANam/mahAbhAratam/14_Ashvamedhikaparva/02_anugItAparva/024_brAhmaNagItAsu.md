+++
title_full = "024 देवर्षि नारद और देवमतका संवाद एवं उदानके उत्कृष्ट रूपका वर्णन"
title = "०२४ ब्राह्मणगीतासु"

+++


अत्राप्युदाहरन्तीममितिहासं पुरातनम् ।  
नारदस्य च संवादमृषेर्देवमतस्य च ॥ १ ॥

जन्तोः संजायमानस्य किं नु पूर्वं प्रवर्तते।  
प्राणोऽपानः समानो वा व्यानो वोदान एव च ॥ २ ॥

येनायं सृज्यते जन्तुस्ततोऽन्यः पूर्वमेति तम्।  
प्राणद्वन्द्वं हि विज्ञेयं तिर्यगूर्ध्वमधश्च यत् ॥ ३ ॥

केनायं सृज्यते जन्तुः कश्चान्यः पूर्वमेति तम्।  
प्राणद्वन्द्वं च मे ब्रूहि तिर्यगूर्ध्वमधश्च यत् ॥ ४ ॥

संकल्पाज्जायते हर्षः शब्दादपि च जायते।  
रसात् संजायते चापि रूपादपि च जायते ॥ ५ ॥

शुक्राच्छोणितसंसृष्टात् पूर्वं प्राणः प्रवर्तते।  
प्राणेन विकृते शुक्रे ततोऽपानः प्रवर्तते ॥ ६ ॥

शुक्रात् संजायते चापि रसादपि च जायते।  
एतद् रूपमुदानस्य हर्षो मिथुनमन्तरा ॥ ७ ॥

कामात् संजायते शुक्रं शुक्रात् संजायते रजः।  
समानव्यानजनिते सामान्ये शुक्रशोणिते ॥ ८ ॥

प्राणापानाविदं द्वन्द्वमवाक् चोर्ध्वं च गच्छतः।  
व्यानः समानश्चैवोभौ तिर्यग् द्वन्द्वत्वमुच्यते ॥ ९ ॥

अग्निर्वै देवताः सर्वा इति देवस्य शासनम्।  
संजायते ब्राह्मणस्य ज्ञानं बुद्धिसमन्वितम् ॥ १० ॥

तस्य धूमस्तमो रूपं रजो भस्मसु तेजसः।  
सर्वं संजायते तस्य यत्र प्रक्षिप्यते हविः ॥ ११ ॥

सत्त्वात् समानो व्यानश्च इति यज्ञविदो विदुः।  
प्राणापानावाज्यभागौ तयोर्मध्ये हुताशनः ॥ १२ ॥  
एतद् रूपमुदानस्य परमं ब्राह्मणा विदुः।  
निर्द्वन्द्वमिति यत् त्वेतत् तन्मे निगदतः शृणु ॥ १३ ॥

अहोरात्रमिदं द्वन्द्वं तयोर्मध्ये हुताशनः।  
एतद् रूपमुदानस्य परमं ब्राह्मणा विदुः ॥ १४ ॥

सच्चासच्चैव तद् द्वन्द्वं तयोर्मध्ये हुताशनः।  
एतद् रूपमुदानस्य परमं ब्राह्मणा विदुः ॥ १५ ॥

ऊर्ध्वं समानो व्यानश्च व्यस्यते कर्म तेन तत्।  
तृतीयं तु समानेन पुनरेव व्यवस्यते ॥ १६ ॥

शान्त्यर्थं व्यानमेकं च शान्तिर्ब्रह्म सनातनम्।  
एतद् रूपमुदानस्य परमं ब्राह्मणा विदुः ॥ १७ ॥