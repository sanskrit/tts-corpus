+++
title_full = "044 सब पदार्थोंके आदि-अन्तका और ज्ञानकी नित्यताका वर्णन"
title = "०४४ गुरुशिष्यसंवादे"

+++


यदादिमध्यपर्यन्तं ग्रहणोपायमेव च ।  
नामलक्षणसंयुक्तं सर्वं वक्ष्यामि तत्त्वतः ॥ १ ॥

अहः पूर्वं ततो रात्रिर्मासाः शुक्लादयः स्मृताः।  
श्रवणादीनि ऋक्षाणि ऋतवः शिशिरादयः ॥ २ ॥

भूमिरादिस्तु गन्धानां रसानामाप एव च।  
रूपाणां ज्योतिरादित्यः स्पर्शानां वायुरुच्यते ॥ ३ ॥  
शब्दस्यादिस्तथाऽऽकाशमेष भूतकृतो गुणः ।

अतः परं प्रवक्ष्यामि भूतानामादिमुत्तमम् ॥ ४ ॥  
आदित्यो ज्योतिषामादिरग्निर्भूतादिरुच्यते ।  
सावित्री सर्वविद्यानां देवतानां प्रजापतिः ॥ ५ ॥

ओङ्कारः सर्ववेदानां वचसां प्राण एव च।  
यदस्मिन् नियतं लोके सर्वं सावित्रिरुच्यते ॥ ६ ॥

गायत्री च्छन्दसामादिः प्रजानां सर्ग उच्यते।  
गावश्चतुष्पदामादिर्मनुष्याणां द्विजातयः ॥ ७ ॥

श्येनः पतत्रिणामादिर्यज्ञानां हुतमुत्तमम् ।  
सरीसृपाणां सर्वेषां ज्येष्ठः सर्पो द्विजोत्तमाः ॥ ८ ॥

कृतमादिर्युगानां च सर्वेषां नात्र संशयः।  
हिरण्यं सर्वरत्नानामोषधीनां यवास्तथा ॥ ९ ॥

सर्वेषां भक्ष्यभोज्यानामन्नं परममुच्यते ।  
द्रवाणां चैव सर्वेषां पेयानामाप उत्तमाः ॥ १० ॥

स्थावराणां तु भूतानां सर्वेषामविशेषतः।  
ब्रह्मक्षेत्रं सदा पुण्यं प्लक्षः प्रथमतः स्मृतः ॥ ११ ॥

अहं प्रजापतीनां च सर्वेषां नात्र संशयः।  
मम विष्णुरचिन्त्यात्मा स्वयम्भूरिति स स्मृतः ॥ १२ ॥

पर्वतानां महामेरुः सर्वेषामग्रजः स्मृतः।  
दिशां च प्रदिशां चोर्ध्वं दिक्पूर्वा प्रथमा तथा ॥ १३ ॥

तथा त्रिपथगा गङ्गा नदीनामग्रजा स्मृता।  
तथा सरोदपानानां सर्वेषां सागरोऽग्रजः ॥ १४ ॥

देवदानवभूतानां पिशाचोरगरक्षसाम् ।  
नरकिन्नरयक्षाणां सर्वेषामीश्वरः प्रभुः ॥ १५ ॥

आदिर्विश्वस्य जगतो विष्णुर्ब्रह्ममयो महान्।  
भूतं परतरं यस्मात् त्रैलोक्ये नेह विद्यते ॥ १६ ॥

आश्रमाणां च सर्वेषां गार्हस्थ्यं नात्र संशयः।  
लोकानामादिरव्यक्तं सर्वस्यान्तस्तदेव च ॥ १७ ॥

अहान्यस्तमयान्तानि उदयान्ता च शर्वरी।  
सुखस्यान्तं सदा दुःखं दुःखस्यान्तं सदा सुखम् ॥ १८ ॥

सर्वे क्षयान्ता निचयाः पतनान्ताः समुच्छ्रयाः।  
संयोगाश्च वियोगान्ता मरणान्तं च जीवितम् ॥ १९ ॥

सर्वं कृतं विनाशान्तं जातस्य मरणं ध्रुवम्।  
अशाश्वतं हि लोकेऽस्मिन्‌ सदा स्थावरजङ्गमम् ॥ २० ॥

इष्टं दत्तं तपोऽधीतं व्रतानि नियमाश्च ये।  
सर्वमेतद् विनाशान्तं ज्ञानस्यान्तो न विद्यते ॥ २१ ॥

तस्माज्ज्ञानेन शुद्धेन प्रशान्तात्मा जितेन्द्रियः।  
निर्ममो निरहंकारो मुच्यते सर्वपाप्मभिः ॥ २२ ॥