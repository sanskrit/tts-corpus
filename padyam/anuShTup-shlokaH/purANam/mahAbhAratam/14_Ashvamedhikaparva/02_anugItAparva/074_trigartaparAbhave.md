+++
title_full = "074 अर्जुनके द्वारा त्रिगर्तोंकी पराजय"
title = "०७४ त्रिगर्तपराभवे"

+++


त्रिगर्तैरभवद् युद्धं कुतवैरैः किरीटिनः।  
महारथसमाज्ञातैर्हतानां पुत्रनप्तृभिः ॥ १ ॥

ते समाज्ञाय सम्प्राप्तं यज्ञियं तुरगोत्तमम्।  
विषयान्तं ततो वीरा दंशिताः पर्यवारयन् ॥ २ ॥  
रथिनो बद्धतूणीराः सदश्वैः समलंकृतैः।  
परिवार्य हयं राजन् ग्रहीतुं सम्प्रचक्रमुः ॥ ३ ॥

ततः किरीटी संचिन्त्य तेषां तत्र चिकीर्षितम्।  
वारयामास तान् वीरान् सान्त्वपूर्वमरिंदमः ॥ ४ ॥

तदनादृत्य ते सर्वे शरैरभ्यहनंस्तदा।  
तमोरजोभ्यां संछन्नांस्तान् किरीटी न्यवारयत् ॥ ५ ॥

तानब्रवीत् ततो जिष्णुः प्रहसन्निव भारत।  
निवर्तध्वमधर्मज्ञाः श्रेयो जीवितमेव च ॥ ६ ॥

स हि वीरः प्रयास्यन् वै धर्मराजेन वारितः।  
हतबान्धवा न ते पार्थ हन्तव्याः पार्थिवा इति ॥ ७ ॥

स तदा तद् वचः श्रुत्वा धर्मराजस्य धीमतः।  
तान् निवर्तध्वमित्याह न न्यवर्तन्त चापि ते ॥ ८ ॥

ततस्त्रिगर्तराजानं सूर्यवर्माणमाहवे ।  
विचित्य शरजालेन प्रजहास धनंजयः ॥ ९ ॥

ततस्ते रथघोषेण रथनेमिस्वनेन च।  
पूरयन्तो दिशः सर्वा धनंजयमुपाद्रवन् ॥ १० ॥

सूर्यवर्मा ततः पार्थे शराणां नतपर्वणाम्।  
शतान्यमुञ्चद् राजेन्द्र लघ्वस्त्रमभिदर्शयन् ॥ ११ ॥

तथैवान्ये महेष्वासा ये च तस्यानुयायिनः।  
मुमुचुः शरवर्षाणि धनंजयवधैषिणः ॥ १२ ॥

स तान् ज्यामुखनिर्मुक्तैर्बहुभिः सुबहून्‌ शरान्।  
चिच्छेद पाण्डवो राजंस्ते भूमौ न्यपतंस्तदा ॥ १३ ॥

केतुवर्मा तु तेजस्वी तस्यैवावरजो युवा।  
युयुधे भ्रातुरर्थाय पाण्डवेन यशस्विना ॥ १४ ॥

तमापतन्तं सम्प्रेक्ष्य केतुवर्माणमाहवे ।  
अभ्यघ्नन्निशितैर्बाणैर्बीभत्सुः परवीरहा ॥ १५ ॥

केतुवर्मण्यभिहते धृतवर्मा महारथः ।  
रथेनाशु समुत्पत्य शरैर्जिष्णुमवाकिरत् ॥ १६ ॥

तस्य तां शीघ्रतामीक्ष्य तुतोषातीव वीर्यवान्।  
गुडाकेशो महातेजा बालस्य धृतवर्मणः ॥ १७ ॥

न संदधानं ददृशे नाददानं च तं तदा।  
किरन्तमेव स शरान् ददृशे पाकशासनिः ॥ १८ ॥

स तु तं पूजयामास धृतवर्माणमाहवे।  
मनसा तु मुहूर्तं वै रणे समभिहर्षयन् ॥ १९ ॥

तं पन्नगमिव क्रुद्धं कुरुवीरः स्मयन्निव।  
प्रीतिपूर्वं महाबाहुः प्राणैर्न व्यपरोपयत् ॥ २० ॥

स तथा रक्ष्यमाणो वै पार्थेनामिततेजसा।  
धृतवर्मा शरं दीप्तं मुमोच विजये तदा ॥ २१ ॥

स तेन विजयस्तूर्णमासीद् विद्धाः करे भृशम्।  
मुमोच गाण्डिवं मोहात् तत् पपाताथ भूतले ॥ २२ ॥

धनुषः पततस्तस्य सव्यसाचिकराद् विभो।  
बभूव सदृशं रूपं शक्रचापस्य भारत ॥ २३ ॥

तस्मिन् निपतिते दिव्ये महाधनुषि पार्थिवः।  
जहास सस्वनं हासं धृतवर्मा महाहवे ॥ २४ ॥

ततो रोषार्दितो जिष्णुः प्रमृज्य रुधिरं करात्।  
धनुरादत्त तद् दिव्यं शरवर्षैर्ववर्ष च ॥ २५ ॥

ततो हलहलाशब्दो दिवस्पृगभवत् तदा।  
नानाविधानां भूतानां तत्कर्माणि प्रशंसताम् ॥ २६ ॥

ततः सम्प्रेक्ष्य संक्रुद्धं कालान्तकयमोपमम्।  
जिष्णुं त्रैगर्तका योधाः परीताः पर्यवारयन् ॥ २७ ॥

अभिसृत्य परीप्सार्थं ततस्ते धृतवर्मणः।  
परिवव्रुर्गुडाकेशं तत्राक्रुद्ध्यद् धनंजयः ॥ २८ ॥

ततो योधान् जघानाशु तेषां स दश चाष्ट च।  
महेन्द्रवज्रप्रतिमैरायसैर्बहुभिः शरैः ॥ २९ ॥

तान् सम्प्रभग्नान् सम्प्रेक्ष्य त्वरमाणो धनंजयः।  
शरैराशीविषाकारैर्जघान स्वनवद्धसन् ॥ ३० ॥

ते भग्नमनसः सर्वे त्रैगर्तकमहारथाः।  
दिशोऽभिदुद्रुवू राजन् धनंजयशरार्दिताः ॥ ३१ ॥

तमूचुः पुरुषव्याघ्रं संशप्तकनिषूदनम् ।  
तवास्म किंकराः सर्वे सर्वे वै वशगास्तव ॥ ३२ ॥

आज्ञापयस्व नः पार्थ प्रह्वान् प्रेष्यानवस्थितान्।  
करिष्यामः प्रियं सर्वं तव कौरवनन्दन ॥ ३३ ॥

एतदाज्ञाय वचनं सर्वांस्तानब्रवीत् तदा।  
जीवितं रक्षत नृपाः शासनं प्रतिगृह्यताम् ॥ ३४ ॥