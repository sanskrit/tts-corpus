+++
title_full = "036 ब्रह्माजीके द्वारा तमोगुणका, उसके कार्यका और फलका वर्णन"
title = "०३६ गुरुशिष्यसंवादे"

+++


तदव्यक्तमनुद्रिक्तं सर्वव्यापि ध्रुवं स्थिरम्।  
नवद्वारं पुरं विद्यात् त्रिगुणं पञ्चधातुकम् ॥ १ ॥  
एकादशपरिक्षेपं मनोव्याकरणात्मकम् ।  
बुद्धिस्वामिकमित्येतत् परमेकादशं भवेत् ॥ २ ॥

त्रीणि स्रोतांसि यान्यस्मिन्नाप्यायन्ते पुनः पुनः।  
प्रनाड्यस्तिस्र एवैताः प्रवर्तन्ते गुणात्मिकाः ॥ ३ ॥

तमो रजस्तथा सत्त्वं गुणानेतान् प्रचक्षते।  
अन्योन्यमिथुनाः सर्वे तथान्योन्यानुजीविनः ॥ ४ ॥  
अन्योन्यापाश्रयाश्चापि तथान्योन्यानुवर्तिनः ।  
अन्योन्यव्यतिषक्ताश्च त्रिगुणाः पञ्चधातवः ॥ ५ ॥

तमसो मिथुनं सत्त्वं सत्त्वस्य मिथुनं रजः।  
रजसश्चापि सत्त्वं स्यात् सत्त्वस्य मिथुनं तमः ॥ ६ ॥

नियम्यते तमो यत्र रजस्तत्र प्रवर्तते।  
नियम्यते रजो यत्र सत्त्वं तत्र प्रवर्तते ॥ ७ ॥

नैशात्मकं तमो विद्यात् त्रिगुणं मोहसंज्ञितम्।  
अधर्मलक्षणं चैव नियतं पापकर्मसु।  
तामसं रूपमेतत् तु दृश्यते चापि सङ्गतम् ॥ ८ ॥

प्रकृत्यात्मकमेवाहू रजः पर्यायकारकम् ।  
प्रवृत्तं सर्वभूतेषु दृश्यमुत्पत्तिलक्षणम् ॥ ९ ॥

प्रकाशं सर्वभूतेषु लाघवं श्रद्दधानता।  
सात्त्विकं रूपमेवं तु लाघवं साधुसम्मितम् ॥ १० ॥

एतेषां गुणतत्त्वानि वक्ष्यन्ते तत्त्वहेतुभिः।  
समासव्यासयुक्तानि तत्त्वतस्तानि बोधत ॥ ११ ॥

सम्मोहोऽज्ञानमत्यागः कर्मणामविनिर्णयः ।  
स्वप्नः स्तम्भो भयं लोभः स्वतः सुकृतदूषणम् ॥ १२ ॥  
अस्मृतिश्चाविपाकश्च नास्तिक्यं भिन्नवृत्तिता ।  
निर्विशेषत्वमन्धत्वं जघन्यगुणवृत्तिता ॥ १३ ॥  
अकृते कृतमानित्वमज्ञाने ज्ञानमानिता ।  
अमैत्री विकृताभावो ह्यश्रद्धा मूढभावना ॥ १४ ॥  
अनार्जवमसंज्ञत्वं कर्म पापमचेतना ।  
गुरुत्वं सन्नभावत्वमवशित्वमवाग्गतिः ॥ १५ ॥  
सर्व एते गुणा वृत्तास्तामसाः सम्प्रकीर्तिताः।  
ये चान्ये विहिता भावा लोकेऽस्मिन् भावसंज्ञिताः ॥ १६ ॥  
तत्र तत्र नियम्यन्ते सर्वे ते तामसा गुणाः।

परिवादकथा नित्यं देवब्राह्मणवैदिकी ॥ १७ ॥  
अत्यागश्चाभिमानश्च मोहो मन्युस्तथाक्षमा ।  
मत्सरश्चैव भूतेषु तामसं वृत्तमिष्यते ॥ १८ ॥

वृथारम्भा हि ये केचिद् वृथा दानानि यानि च।  
वृथा भक्षणमित्येतत् तामसं वृत्तमिष्यते ॥ १९ ॥

अतिवादोऽतितिक्षा च मात्सर्यमभिमानिता ।  
अश्रद्दधानता चैव तामसं वृत्तमिष्यते ॥ २० ॥

एवंविधाश्च ये केचिल्लोकेऽस्मित्‌ पापकर्मिणः।  
मनुष्या भिन्नमर्यादास्ते सर्वे तामसाः स्मृताः ॥ २१ ॥

तेषां योनीः प्रवक्ष्यामि नियताः पापकर्मिणाम्।  
अवाङ्निरयभावा ये तिर्यङ्निरयगामिनः ॥ २२ ॥

स्थावराणि च भूतानि पशवो वाहनानि च।  
क्रव्यादा दन्दशूकाश्च कृमिकीटविहंगमाः ॥ २३ ॥  
अण्डजा जन्तवश्चैव सर्वे चापि चतुष्पदाः।  
उन्मत्ता बधिरा मूका ये चान्ये पापरोगिणः ॥ २४ ॥  
मग्नास्तमसि दुर्वृत्ताः स्वकर्मकृतलक्षणाः ।  
अवाक्स्रोतस इत्येते मग्नास्तमसि तामसाः ॥ २५ ॥

तेषामुत्कर्षमुद्रेकं वक्ष्याम्यहमतः परम् ।  
यथा ते सुकृताल्ँलोकाल्ँलभन्ते पुण्यकर्मिणः ॥ २६ ॥

अन्यथा प्रतिपन्नास्तु विवृद्धा ये च कर्मणः।  
स्वकर्मनिरतानां च ब्राह्मणानां शुभैषिणाम् ॥ २७ ॥  
संस्कारेणोर्ध्वमायान्ति यतमानाः सलोकताम् ।  
स्वर्गे गच्छन्ति देवानामित्येषा वैदिकी श्रुतिः ॥ २८ ॥

अन्यथा प्रतिपन्नास्ते विबुद्धाः स्वेषु कर्मसु।  
पुनरावृत्तिधर्माणस्ते भवन्तीह मानुषाः ॥ २९ ॥

पापयोनिं समापन्नाश्चाण्डाला मूकचूचुकाः ।  
वर्णान् पर्यायशश्चापि प्राप्नुवन्त्युत्तरोत्तरम् ॥ ३० ॥

शूद्रयोनिमतिक्रम्य ये चान्ये तामसा गुणाः।  
स्रोतोमध्ये समागम्य वर्तन्ते तामसे गुणे ॥ ३१ ॥

अभिष्वङ्गस्तु कामेषु महामोह इति स्मृतः।  
ऋषयो मुनयो देवा मुह्यन्त्यत्र सुखेप्सवः ॥ ३२ ॥

तमो मोहो महामोहस्तामिस्रः क्रोधसंज्ञितः।  
मरणं त्वन्धतामिस्रस्तामिस्रः क्रोध उच्यते ॥ ३३ ॥

वर्णतो गुणतश्चैव योनितश्चैव तत्त्वतः।  
सर्वमेतत्तमो विप्राः कीर्तितं वो यथाविधि ॥ ३४ ॥

कोन्वेतद् बुध्यते साधु कोन्वेतत् साधु पश्यति।  
अतत्त्वे तत्त्वदर्शी यस्तमसस्तत्त्वलक्षणम् ॥ ३५ ॥

तमोगुणा बहुविधाः प्रकीर्तिता  
यथावदुक्तं च तमः परावरम्।  
नरो हि यो वेद गुणानिमान् सदा  
स तामसैः सर्वगुणैः प्रमुच्यते ॥ ३६ ॥