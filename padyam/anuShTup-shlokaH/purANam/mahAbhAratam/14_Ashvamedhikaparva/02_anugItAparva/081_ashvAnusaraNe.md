+++
title_full = "081 उलूपीका अर्जुनके पूछनेपर अपने आगमनका कारण एवं अर्जुनकी पराजयका रहस्य बताना, पुत्र और पत्नीसे विदा लेकर पार्थका पुनः अश्वके पीछे जाना"
title = "०८१ अश्वानुसरणे"

+++


किमागमनकृत्यं ते कौरव्यकुलनन्दिनि ।  
मणिपूरपतेर्मातुस्तथैव च रणाजिरे ॥ १ ॥

कच्चित् कुशलकामासि राज्ञोऽस्य भुजगात्मजे।  
मम वा चपलापाङ्गि कच्चित् त्वं शुभमिच्छसि ॥ २ ॥

कच्चित् ते पृथुलश्रोणि नाप्रियं प्रियदर्शने।  
अकार्षमहमज्ञानादयं वा बभ्रुवाहनः ॥ ३ ॥

कच्चिन्नु राजपुत्री ते सपत्नी चैत्रवाहनी।  
चित्राङ्गदा वरारोहा नापराध्यति किंचन ॥ ४ ॥

तमुवाचोरगपतेर्दुहिता प्रहसन्निव ।  
न मे त्वमपराद्धोऽसि न हि मे बभ्रुवाहनः ॥ ५ ॥  
न जनित्री तथास्येयं मम या प्रेष्यवत् स्थिता।  
श्रूयतां यद् यथा चेदं मया सर्वं विचेष्टितम् ॥ ६ ॥

न मे कोपस्त्वया कार्यः शिरसा त्वां प्रसादये।  
त्वत्प्रियार्थं हि कौरव्य कृतमेतन्मया विभो ॥ ७ ॥

यत्तच्छृणु महाबाहो निखिलेन धनंजय।  
महाभारतयुद्धे यत् त्वया शान्तनवो नृपः ॥ ८ ॥  
अधर्मेण हतः पार्थ तस्यैषा निष्कृतिः कृता।

न हि भीष्मस्त्वया वीर युद्ध्यमानो हि पातितः ॥ ९ ॥  
शिखण्डिना तु संयुक्तस्तमाश्रित्य हतस्त्वया।

तस्य शान्तिमकृत्वा त्वं त्यजेथा यदि जीवितम् ॥ १० ॥  
कर्मणा तेन पापेन पतेथा निरये ध्रुवम्।

एषा तु विहिता शान्तिः पुत्राद् यां प्राप्तवानसि।  
वसुभिर्वसुधापाल गङ्गया च महामते ॥ ११ ॥

पुरा हि श्रुतमेतत् ते वसुभिः कथितं मया।  
गङ्गायास्तीरमाश्रित्य हते शान्तनवे नृप ॥ १२ ॥

आप्लुत्य देवा वसवः समेत्य च महानदीम्।  
इदमूचुर्वचो घोरं भागीरथ्या मते तदा ॥ १३ ॥

एष शान्तनवो भीष्मो निहतः सव्यसाचिना।  
अयुध्यमानः संग्रामे संसक्तोऽन्येन भाविनि।  
तदनेनानुषङ्‌गेण वयमद्य धनंजयम् ॥ १४ ॥  
शापेन योजयामेति तथास्त्विति च साब्रवीत्।

तदहं पितुरावेद्य प्रविश्य व्यथितेन्द्रिया ॥ १५ ॥  
अभवं स च तच्छ्रुत्वा विषादमगमत् परम्।

पिता तु मे वसून् गत्वा त्वदर्थे समयाचत ॥ १६ ॥  
पुनः पुनः प्रसाद्यैतांस्त एनमिदमब्रुवन्।

पुत्रस्तस्य महाभाग मणिपूरेश्वरो युवा ॥ १७ ॥  
स एनं रणमध्यस्थः शरैः पातयिता भुवि।  
एवं कृते स नागेन्द्र मुक्तशापो भविष्यति ॥ १८ ॥

गच्छेति वसुभिश्चोक्तो मम चेदं शशंस सः।  
तच्छ्रुत्वा त्वं मया तस्माच्छापादसि विमोक्षितः ॥ १९ ॥

न हि त्वां देवराजोऽपि समरेषु पराजयेत्।  
आत्मा पुत्रः स्मृतस्तस्मात् तेनेहासि पराजितः ॥ २० ॥

न हि दोषो मम मतः कथं वा मन्यसे विभो।  
इत्येवमुक्तो विजयः प्रसन्नात्माब्रवीदिदम् ॥ २१ ॥

सर्वं मे सुप्रियं देवि यदेतत् कृतवत्यसि।  
इत्युक्त्वा सोऽब्रवीत् पुत्रं मणिपूरपतिं जयः ॥ २२ ॥  
चित्राङ्गदायाः शृण्वत्याः कौरव्यदुहितुस्तदा ।

युधिष्ठिरस्याश्वमेधः परिचैत्रीं भविष्यति ॥ २३ ॥  
तत्रागच्छेः सहामात्यो मातृभ्यां सहितो नृप ॥ २४ ॥

इत्येवमुक्तः पार्थेन स राजा बभ्रुवाहनः।  
उवाच पितरं धीमानिदमस्राविलेक्षणः ॥ २५ ॥

उपयास्यामि धर्मज्ञ भवतः शासनादहम्।  
अश्वमेधे महायज्ञे द्विजातिपरिवेषकः ॥ २६ ॥

मम त्वनुग्रहार्थाय प्रविशस्व पुरं स्वकम्।  
भार्याभ्यां सह धर्मज्ञ मा भूत् तेऽत्र विचारणा ॥ २७ ॥

उषित्वेह निशामेकां सुखं स्वभवने प्रभो।  
पुनरश्वानुगमनं कर्तासि जयतां वर ॥ २८ ॥

इत्युक्तः स तु पुत्रेण तदा वानरकेतनः।  
स्मयन् प्रोवाच कौन्तेयस्तदा चित्राङ्गदासुतम् ॥ २९ ॥

विदितं ते महाबाहो यथा दीक्षां चराम्यहम्।  
न स तावत् प्रवेक्ष्यामि पुरं ते पृथुलोचन ॥ ३० ॥

यथाकामं व्रजत्येष यज्ञियाश्वो नरर्षभ।  
स्वस्ति तेऽस्तु गमिष्यामि न स्थानं विद्यते मम ॥ ३१ ॥

स तत्र विधिवत् तेन पूजितः पाकशासनिः।  
भार्याभ्यामभ्यनुज्ञातः प्रायाद् भरतसत्तमः ॥ ३२ ॥