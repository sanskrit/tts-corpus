+++
title_full = "077 अर्जुनका सैन्धवोंके साथ युद्ध"
title = "०७७ सैन्धवयुद्धे"

+++


(जित्वा प्रसाद्य राजानं भगदत्तसुतं तदा।  
विसृज्य याते तुरगे सैन्धवान् प्रति भारत॥)  
सैन्धवैरभवद् युद्धं ततस्तस्य किरीटिनः।  
हतशेषैर्महाराज हतानां च सुतैरपि ॥ १ ॥

तेऽवतीर्णमुपश्रुत्य विषयं श्वेतवाहनम् ।  
प्रत्युद्ययुरमृष्यन्तो राजानः पाण्डवर्षभम् ॥ २ ॥

अश्वं च तं परामृश्य विषयान्ते विषोपमाः।  
न भयं चक्रिरे पार्थाद् भीमसेनादनन्तरात् ॥ ३ ॥

तेऽविदूराद् धनुष्पाणिं यज्ञियस्य हयस्य च।  
बीभत्सुं प्रत्यपद्यन्त पदातिनमवस्थितम् ॥ ४ ॥

ततस्ते तं महावीर्या राजानः पर्यवारयन्।  
जिगीषन्तो नरव्याघ्रं पूर्वं विनिकृता युधि ॥ ५ ॥

ते नामान्यपि गोत्राणि कर्माणि विविधानि च।  
कीर्तयन्तस्तदा पार्थं शरवर्षैरवाकिरन् ॥ ६ ॥

ते किरन्तः शरव्रातान् वारणप्रतिवारणान्।  
रणे जयमभीप्सन्तः कौन्तेयं पर्यवारयन् ॥ ७ ॥

ते समीक्ष्य च तं कृष्णमुग्रकर्माणमाहवे।  
सर्वे युयुधिरे वीरा रथस्थास्तं पदातिनम् ॥ ८ ॥

ते तमाजघ्निरे वीरं निवातकवचान्तकम्।  
संशप्तकनिहन्तारं हन्तारं सैन्धवस्य च ॥ ९ ॥

ततो रथसहस्रेण हयानामयुतेन च।  
कोष्ठकीकृत्य बीभत्सुं प्रहृष्टमनसोऽभवन् ॥ १० ॥

तं स्मरन्तो वधं वीराः सिन्धुराजस्य चाहवे।  
जयद्रथस्य कौरव्य समरे सव्यसाचिना ॥ ११ ॥

ततः पर्जन्यवत् सर्वे शरवृष्टीरवासृजन्।  
तैः कीर्णः शुशुभे पार्थो रविर्मेघान्तरे यथा ॥ १२ ॥

स शरैः समवच्छन्नश्चकाशे पाण्डवर्षभः।  
पञ्चरान्तरसंचारी शकुन्त इव भारत ॥ १३ ॥

ततो हाहाकृतं सर्वं कौन्तेये शरपीडिते।  
त्रैलोक्यमभवद् राजन् रविरासीच्च निष्प्रभः ॥ १४ ॥

ततो ववौ महाराज मारुतो लोमहर्षणः।  
राहुरग्रसदादित्यं युगपत् सोममेव च ॥ १५ ॥

उल्काश्च जघ्निरे सूर्यं विकीर्यन्त्यः समन्ततः।  
वेपथुश्चाभवद् राजन् कैलासस्य महागिरेः ॥ १६ ॥

मुमुचुः श्वासमत्युष्णं दुःखशोकसमन्विताः ।  
सप्तर्षयो जातभयास्तथा देवर्षयोऽपि च ॥ १७ ॥

शशं चाशु विनिर्भिद्य मण्डलं शशिनोऽपतत्।  
विपरीता दिशश्चापि सर्वा धूमाकुलास्तथा ॥ १८ ॥

रासभारुणसंकाशा धनुष्मन्तः सविद्युतः ।  
आवृत्य गगनं मेघा मुमुचुर्मांसशोणितम् ॥ १९ ॥

एवमासीत् तदा वीरे शरवर्षेण संवृते।  
फाल्गुने भरतश्रेष्ठ तदद्‌भुतमिवाभवत् ॥ २० ॥

तस्य तेनावकीर्णस्य शरजालेन सर्वतः।  
मोहात् पपात गाण्डीवमावापश्च करादपि ॥ २१ ॥

तस्मिन् मोहमनुप्राप्ते शरजालं महत् तदा।  
सैन्धवा मुमुचुस्तूर्णं गतसत्त्वे महारथे ॥ २२ ॥

ततो मोहसमापन्नं ज्ञात्वा पार्थं दिवौकसः।  
सर्वे वित्रस्तमनसस्तस्य शान्तिकृतोऽभवन् ॥ २३ ॥

ततो देवर्षयः सर्वे तथा सप्तर्षयोऽपि च।  
ब्रह्मर्षयश्च विजयं जेपुः पार्थस्य धीमतः ॥ २४ ॥

ततः प्रदीपिते देवैः पार्थतेजसि पार्थिव।  
तस्थावचलवद् धीमान् संग्रामे परमास्त्रवित् ॥ २५ ॥

विचकर्ष धनुर्दिव्यं ततः कौरवनन्दनः।  
यन्त्रस्येवेह शब्दोऽभून्महांस्तस्य पुनः पुनः ॥ २६ ॥

ततः स शरवर्षाणि प्रत्यमित्रान् प्रति प्रभुः।  
ववर्ष धनुषा पार्थो वर्षाणीव पुरंदरः ॥ २७ ॥

ततस्ते सैन्धवा योधाः सर्व एव सराजकाः।  
नादृश्यन्त शरैः कीर्णाः शलभैरिव पादपाः ॥ २८ ॥

तस्य शब्देन वित्रेसुर्भयार्ताश्च विदुद्रुवुः।  
मुमुचुश्चाश्रु शोकार्ताः शुशुचुश्चापि सैन्धवाः ॥ २९ ॥

तांस्तु सर्वान् नरव्याघ्रःसैन्धवान् व्यचरद् बली।  
अलातचक्रवद् राजन् शरजालैः समार्पयत् ॥ ३० ॥

तदिन्द्रजालप्रतिमं बाणजालममित्रहा ।  
विसृज्य दिक्षु सर्वासु महेन्द्र इव वज्रभृत् ॥ ३१ ॥

मेघजालनिभं सैन्यं विदार्य शरवृष्टिभिः।  
विबभौ कौरवश्रेष्ठः शरदीव दिवाकरः ॥ ३२ ॥