+++
title_full = "016 अर्जुनका श्रीकृष्णसे गीताका विषय पूछना और श्रीकृष्णका अर्जुनसे सिद्ध, महर्षि एवं काश्यपका संवाद सुनाना"
title = "०१६"

+++


सभायां वसतोस्तत्र निहत्यारीन् महात्मनोः।  
केशवार्जुनयोः का नु कथा समभवद् द्विज ॥ १ ॥

कृष्णेन सहितः पार्थः स्वं राज्यं प्राप्य केवलम्।  
तस्यां सभायां दिव्यायां विजहार मुदा युतः ॥ २ ॥

तत्र कंचित् सभोद्देशं स्वर्गोद्देशसमं नृप।  
यदृच्छया तौ मुदितौ जग्मतुः स्वजनावृतौ ॥ ३ ॥

ततः प्रतीतः कृष्णेन सहितः पाण्डवोऽर्जुनः।  
निरीक्ष्य तां सभां रम्यामिदं वचनमब्रवीत् ॥ ४ ॥

विदितं मे महाबाहो संग्रामे समुपस्थिते।  
माहात्म्यं देवकीमातस्तच्च ते रूपमैश्वरम् ॥ ५ ॥

यत् तद् भगवता प्रोक्तं पुरा केशव सौहृदात्।  
तत् सर्वं पुरुषव्याघ्र नष्टं मे भ्रष्टचेतसः ॥ ६ ॥

मम कौतूहलं त्वस्ति तेष्वर्थेषु पुनः पुनः।  
भवांस्तु द्वारकां गन्ता नचिरादिव माधव ॥ ७ ॥

एवमुक्तस्तु तं कृष्णः फाल्गुनं प्रत्यभाषत।  
परिष्वज्य महातेजा वचनं वदतां वरः ॥ ८ ॥

श्रावितस्त्वं मया गुह्यं ज्ञापितश्च सनातनम्।  
धर्मं स्वरूपिणं पार्थ सर्वलोकांश्च शाश्वतान् ॥ ९ ॥  
अबुद्ध्या नाग्रहीर्यस्त्वं तन्मे सुमहदप्रियम्।  
न च साद्य पुनर्भूयः स्मृतिर्मे सम्भविष्यति ॥ १० ॥

नूनमश्रद्दधानोऽसि दुर्मेधा ह्यसि पाण्डव।  
न च शक्यं पुनर्वक्तुमशेषेण धनंजय ॥ ११ ॥

स हि धर्मः सुपर्याप्तो ब्रह्मणः पदवेदने।  
न शक्यं तन्मया भूयस्तथा वक्तुमशेषतः ॥ १२ ॥

परं हि ब्रह्म कथितं योगयुक्तेन तन्मया।  
इतिहासं तु वक्ष्यामि तस्मिन्नर्थे पुरातनम् ॥ १३ ॥

यथा तां बुद्धिमास्थाय गतिमग्र्यां गमिष्यसि।  
शृणु धर्मभृतां श्रेष्ठ गदितं सर्वमेव मे ॥ १४ ॥

आगच्छद् ब्राह्मणः कश्चित् स्वर्गलोकादरिंदम।  
ब्रह्मलोकाच्च दुर्धर्षः सोऽस्माभिः पूजितोऽभवत् ॥ १५ ॥  
अस्माभिः परिपृष्टश्च यदाह भरतर्षभ।  
दिव्येन विधिना पार्थ तच्छृणुष्वाविचारयन् ॥ १६ ॥

मोक्षधर्मं समाश्रित्य कृष्ण यन्मामपृच्छथाः।  
भूतानामनुकम्पार्थं यन्मोहच्छेदनं विभो ॥ १७ ॥  
तत् तेऽहं सम्प्रवक्ष्यामि यथावन्मधुसूदन।  
शृणुष्वावहितो भूत्वा गदतो मम माधव ॥ १८ ॥

कश्चिद् विप्रस्तपोयुक्तः काश्यपो धर्मवित्तमः।  
आससाद द्विजं कंचिद् धर्माणामागतागमम् ॥ १९ ॥  
गतागते सुबहुशो ज्ञानविज्ञानपारगम् ।  
लोकतत्त्वार्थकुशलं ज्ञातार्थं सुखदुःखयोः ॥ २० ॥  
जातीमरणतत्त्वज्ञं कोविदं पापपुण्ययोः ।  
द्रष्टारमुच्चनीचानां कर्मभिर्देहिनां गतिम् ॥ २१ ॥

चरन्तं मुक्तवत्सिद्धं प्रशान्तं संयतेन्द्रियम्।  
दीप्यमानं श्रिया ब्राह्म्या क्रममाणं च सर्वशः ॥ २२ ॥  
अन्तर्धानगतिज्ञं च श्रुत्वा तत्त्वेन काश्यपः।  
तथैवान्तर्हितैः सिद्धैर्यान्तं चक्रधरैः सह ॥ २३ ॥  
सम्भाषमाणमेकान्ते समासीनं च तैः सह।  
यदृच्छया च गच्छन्तमसक्तं पवनं यथा ॥ २४ ॥

तं समासाद्य मेधावी स तदा द्विजसत्तमः।  
चरणौ धर्मकामोऽस्य तपस्वी सुसमाहितः।  
प्रतिपेदे यथान्यायं दृष्ट्‌वा तन्महदद्भुतम् ॥ २५ ॥  
विस्मितश्चाद्भुतं दृष्ट्‌वा काश्यपस्तद् द्विजोत्तमम्।  
परिचारेण महता गुरुं तं पर्यतोषयत् ॥ २६ ॥  
उपपन्नं च तत्सर्वं श्रुतचारित्रसंयुतम्।  
भावेनातोषयच्चैनं गुरुवृत्त्या परंतपः ॥ २७ ॥

तस्मै तुष्टः स शिष्याय प्रसन्नो वाक्यमब्रवीत्।  
सिद्धिं परामभिप्रेक्ष्य शृणु मत्तो जनार्दन ॥ २८ ॥

विविधैः कर्मभिस्तात पुण्ययोगैश्च केवलैः।  
गच्छन्तीह गतिं मर्त्या देवलोके च संस्थितिम् ॥ २९ ॥

न क्वचित्‌ सुखमत्यन्तं न क्वचिच्छाश्वती स्थितिः।  
स्थानाच्च महतो भ्रंशो दुःखलब्धात् पुनः पुनः ॥ ३० ॥

अशुभा गतयः प्राप्ताः कष्टा मे पापसेवनात्।  
काममन्युपरीतेन तृष्णया मोहितेन च ॥ ३१ ॥

पुनः पुनश्च मरणं जन्म चैव पुनः पुनः।  
आहारा विविधा भुक्ताः पीता नानाविधाः स्तनाः ॥ ३२ ॥

मातरो विविधा दृष्टाः पितरश्च पृथग्विधाः।  
सुखानि च विचित्राणि दुःखानि च मयानघ ॥ ३३ ॥

प्रियैर्विवासो बहुशः संवासश्चाप्रियैः सह।  
धननाशश्च सम्प्राप्तो लब्ध्वा दुःखेन तद् धनम् ॥ ३४ ॥

अवमानाः सुकष्टाश्च राजतः स्वजनात् तथा।  
शारीरा मानसा वापि वेदना भृशदारुणाः ॥ ३५ ॥

प्राप्ता विमाननाश्चोग्रा वधबन्धाश्च दारुणाः।  
पतनं निरये चैव यातनाश्च यमक्षये ॥ ३६ ॥

जरा रोगाश्च सततं व्यसनानि च भूरिशः।  
लोकेऽस्मिन्ननुभूतानि द्वन्द्वजानि भृशं मया ॥ ३७ ॥

ततः कदाचिन्निर्वेदान्निराकाराश्रितेन च ।  
लोकतन्त्रं परित्यक्तं दुःखार्तेन भृशं मया ॥ ३८ ॥

लोकेऽस्मिन्ननुभूयाहमिमं मार्गमनुष्ठितः ।  
ततः सिद्धिरियं प्राप्ता प्रसादादात्मनो मया ॥ ३९ ॥

नाहं पुनरिहागन्ता लोकानालोकयाम्यहम् ।  
आसिद्धेराप्रजासर्गादात्मनोऽपि गताः शुभाः ॥ ४० ॥

उपलब्धा द्विजश्रेष्ठ तथेयं सिद्धिरुत्तमा।  
इतः परं गमिष्यामि ततः परतरं पुनः ॥ ४१ ॥  
ब्रह्मणः पदमव्यक्तं मा तेऽभूदत्र संशयः।  
नाहं पुनरिहागन्ता मर्त्यलोकं परंतप ॥ ४२ ॥

प्रीतोऽस्मि ते महाप्राज्ञ ब्रूहि किं करवाणि ते।  
यदीप्सुरुपपन्नस्त्वं तस्य कालोऽयमागतः ॥ ४३ ॥

अभिजाने च तदहं यदर्थं मामुपागतः।  
अचिरात् तु गमिष्यामि तेनाहं त्वामचूचुदम् ॥ ४४ ॥

भृशं प्रीतोऽस्मि भवतश्चारित्रेण विचक्षण।  
परिपृच्छस्व कुशलं भाषेयं यत् तवेप्सितम् ॥ ४५ ॥

बहु मन्ये च ते बुद्धिं भृशं सम्पूजयामि च।  
येनाहं भवता बुद्धो मेधावी ह्यसि काश्यप ॥ ४६ ॥