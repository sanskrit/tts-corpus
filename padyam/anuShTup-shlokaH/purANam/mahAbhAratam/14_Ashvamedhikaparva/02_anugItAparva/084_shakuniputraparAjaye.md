+++
title_full = "084 शकुनिपुत्रकी पराजय"
title = "०८४ शकुनिपुत्रपराजये"

+++


शकुनेस्तनयो वीरो गान्धाराणां महारथः।  
प्रत्युद्ययौ गुडाकेशं सैन्येन महता वृतः ॥ १ ॥

हस्त्यश्वरथयुक्तेन पताकाध्वजमालिना ।  
अमृष्यमाणास्ते योधा तृपस्य शकुनेर्वधम् ॥ २ ॥  
अभ्ययुः सहिताः पार्थं प्रगृहीतशरासनाः।

स तानुवाच धर्मात्मा बीभत्सुरपराजितः ॥ ३ ॥  
युधिष्ठिरस्य वचनं न च ते जगृहुर्हितम्।

वार्यमाणाऽपि पार्थेन सान्त्वपूर्वममर्षिताः ॥ ४ ॥  
परिवार्य हयं जग्मुस्ततश्चुक्रोध पाण्डवः।

ततः शिरांसि दीप्ताग्रैस्तेषां चिच्छेद पाण्डवः ॥ ५ ॥  
क्षुरैर्गाण्डीवनिर्मुक्तैर्नातियत्नादिवार्जुनः ।

ते वध्यमानाः पार्थेन हयमुत्सृज्य सम्भ्रमात् ॥ ६ ॥  
न्यवर्तन्त महाराज शरवर्षार्जिता भृशम्।

निरुध्यमानस्तैश्चापि गान्धारैः पाण्डुनन्दनः ॥ ७ ॥  
आदिश्यादिश्य तेजस्वी शिरांस्येषां न्यपातयत्।

वध्यमानेषु तेष्वाजौ गान्धारेषु समन्ततः ॥ ८ ॥  
स राजा शकुनेः पुत्रः पाण्डवं प्रत्यवारयत्।

तं युध्यमानं राजानं क्षत्रधर्मे व्यवस्थितम् ॥ ९ ॥  
पार्थोऽब्रवीन्न मे वध्या राजानो राजशासनात्।  
अलं युद्धेन ते वीर न तेऽस्त्वद्य पराजयः ॥ १० ॥

इत्युक्तस्तदनादृत्य वाक्यमज्ञानमोहितः ।  
स शक्रसमकर्माणं समवाकिरदाशुगैः ॥ ११ ॥

तस्य पार्थः शिरस्त्राणमर्धचन्द्रेण पत्रिणा।  
अपाहरदमेयात्मा जयद्रथशिरो यथा ॥ १२ ॥

तं दृष्ट्वा विस्मयं जग्मुर्गान्धाराः सर्व एव ते।  
इच्छता तेन न हतो राजेत्यसि च तं विदुः॥१३॥

गान्धारराजपुत्रस्तु पलायनकृतक्षणः ।  
ययौ तैरेव सहितस्त्रस्तैः क्षुद्रमृगैरिव ॥ १४ ॥

तेषां तु तरसा पार्थस्तत्रैव परिधावताम्।  
प्रजहारोत्तमाङ्गानि भल्लैः संनतपर्वभिः ॥ १५ ॥

उच्छ्रितांस्तु भुजान् केचिन्नाबुध्यन्त शरैर्हृतान्।  
शरैर्गाण्डीवनिर्मुक्तैः पृथुभिः पार्थचोदितैः ॥ १६ ॥

सम्भ्रान्तनरनागाश्वमपतद् विद्रुतं बलम् ।  
हतविध्वस्तभूयिष्ठमावर्तत मुहुर्मुहुः ॥ १७ ॥

नाभ्यदृश्यन्त वीरस्य केचिदग्रेऽग्र्यकर्मणः ।  
रिपवः पात्यमाना वै ये सहेयुर्धनंजयम् ॥ १८ ॥

ततो गान्धारराजस्य मन्त्रिवृद्धपुरःसरा ।  
जननी निर्ययौ भीता पुरस्कृत्यार्घ्यमुत्तमम् ॥ १९ ॥

सा न्यवारयदव्यग्रं तं पुत्रं युद्धदुर्मदम्।  
प्रसादयामास च तं जिष्णुमक्लिष्टकारिणम् ॥ २० ॥

तां पूजयित्वा बीभत्सुः प्रसादमकरोत् प्रभुः।  
शकुनेश्चापि तनयं सान्त्वयन्निदमब्रवीत् ॥ २१ ॥

न मे प्रियं महाबाहो यत्ते बुद्धिरियं कृता।  
प्रतियोद्धुममित्रघ्न भ्रातैव त्वं ममानघ ॥ २२ ॥

गान्धारीं मातरं स्मृत्वा धृतराष्ट्रकृतेन च।  
तेन जीवसि राजंस्त्वं निहतास्त्वनुगास्तव ॥ २३ ॥

मैवं भूः शाम्यतां वैरं मा ते भूद् बुद्धिरीदृशी।  
गच्छेथास्त्वं परां चैत्रीमश्वमेधे नृपस्य नः ॥ २४ ॥