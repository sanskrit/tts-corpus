+++
title_full = "055 श्रीकृष्णका उत्तंक मुनिको विश्वरूपका दर्शन कराना और मरुदेशमें जल प्राप्त होनेका वरदान देना"
title = "०५५ उत्तङ्कोपाख्याने"

+++


अभिजानामि जगतः कर्तारं त्वां जनार्दन।  
नूनं भवत्प्रसादोऽयमिति मे नास्ति संशयः ॥ १ ॥

चित्तं च सुप्रसन्नं मे त्वद्भावगतमच्युत।  
विनिवृत्तं च मे शापादिति विद्धि परंतप ॥ २ ॥

यदि त्वनुग्रहं कंचित् त्वत्तोऽर्हामि जनार्दन।  
द्रष्टुमिच्छामि ते रूपमैश्वरं तन्निदर्शय ॥ ३ ॥

ततः स तस्मै प्रीतात्मा दर्शयामास तद् वपुः।  
शाश्वतं वैप्णवं धीमान् ददृशे यद् धनंजयः ॥ ४ ॥

स ददर्श महात्मानं विश्वरूपं महाभुजम्।  
सहस्रसूर्यप्रतिमं दीप्तिमत् पावकोपमम् ॥ ५ ॥

सर्वमाकाशमावृत्य तिष्ठन्तं सर्वतोमुखम् ।  
तद् दृष्ट्वा परमं रूपं विष्णोर्वैष्णवमद्‌भुतम्।  
विस्मयं च ययौ विप्रस्तं दृष्ट्वा परमेश्वरम् ॥ ६ ॥

(नमो नमस्ते सर्वात्मन् नारायण परात्पर।  
परमात्मन् पद्मनाभ पुण्डरीकाक्ष माधव॥

हिरण्यगर्भरूपाय संसारोत्तारणाय च ।  
पुरुषाय पुराणाय चान्तर्यामाय ते नमः॥

अविद्यातिमिरादित्यं भवव्याधिमहौषधिम् ।  
संसारार्णवपारं त्वां प्रणमामि गतिर्भव॥

सर्ववेदैकवेद्याय सर्वदेवमयाय च ।  
वासुदेवाय नित्याय नमो भक्तप्रियाय ते॥

दयया दुःखमोहान्मां समुद्धर्तुमिहार्हसि ।  
कर्मभिर्बहुभिः पापैर्बद्धं पाहि जनार्दन॥)

विश्वकर्मन्‌ नमस्तेऽस्तु विश्वात्मन् विश्वसम्भव।  
पद्भ्यां ते पृथिवी व्याप्ता शिरसा चावृतं नभः ॥ ७ ॥

द्यावापृथिव्योर्यन्मध्यं जठरेण तवावृतम् ।  
भुजाभ्यामावृताश्चाशास्त्वमिदं सर्वमच्युत ॥ ८ ॥

संहरस्व पुनर्देव रूपमक्षय्यमुत्तमम् ।  
पुनस्त्वां स्वेन रूपेण द्रष्टुमिच्छामि शाश्वतम् ॥ ९ ॥

तमुवाच प्रसन्नात्मा गोविन्दो जनमेजय।  
वरं वृणीष्वेति तदा तमुत्तङ्कोऽब्रवीदिदम् ॥ १० ॥

पर्याप्त एष एवाद्य वरस्त्वत्तो महाद्युते।  
यत् ते रूपमिदं कृष्ण पश्यामि पुरुषोत्तम ॥ ११ ॥

तमब्रवीत् पुनः कृष्णो मा त्वमत्र विचारय।  
अवश्यमेतत् कर्तव्यममोघं दर्शनं मम ॥ १२ ॥

अवश्यं करणीयं च यद्येतन्मन्यसे विभो।  
तोयमिच्छामि यत्रेष्टं मरुष्वेतद्धि दुर्लभम् ॥ १३ ॥

ततः संहृत्य तत् तेजः प्रोवाचोत्तङ्कमीश्वरः।  
एष्टव्ये सति चिन्त्योऽहमित्युक्त्वा द्वारकां ययौ ॥ १४ ॥

ततः कदाचिद् भगवानुत्तङ्कस्तोयकाङ्क्षया ।  
तृषितः परिचक्राम मरौ सस्मार चाच्युतम् ॥ १५ ॥

ततो दिग्वाससं धीमान् मातङ्गं मलपङ्किनम्।  
अपश्यत मरौ तस्मिन् श्वयूथपरिवारितम् ॥ १६ ॥

भीषणं बद्धनिस्त्रिंशं बाणकार्मुकधारिणम् ।  
तस्याधः स्रोतसोऽपश्यद् वारि भूरि द्विजोत्तमः ॥ १७ ॥

स्मरन्नेव च तं प्राह मातङ्गः प्रहसन्निव।  
एह्युत्तङ्क प्रतीच्छस्व मत्तो वारि भृगूद्वह ॥ १८ ॥  
कृपा हि मे सुमहती त्वां दृष्ट्वा तृट् समाश्रितम्।  
इत्युक्तस्तेन स मुनिस्तत् तोयं नाभ्यनन्दत ॥ १९ ॥

चिक्षेप च स तं धीमान्‌ वाग्भिरुग्राभिरच्युतम्।  
पुनः पुनश्च मातङ्गः पिबस्वेति तमब्रवीत् ॥ २० ॥

न चापिबत् स सक्रोधः क्षुभितेनान्तरात्मना।  
स तथा निश्चयात् तेन प्रत्याख्यातो महात्मना ॥ २१ ॥

श्वभिः सह महाराज तत्रैवान्तरधीयत।  
उत्तङ्कस्तं तथा दृष्ट्वा ततो व्रीडितमानसः ॥ २२ ॥  
मेने प्रलब्धमात्मानं कृष्णेनामित्रघातिना ।

अथ तेनैव मार्गेण शङ्खचक्रगदाधरः ॥ २३ ॥  
आजगाम महाबुद्धिरुत्तङ्कश्चेनमब्रवीत् ।  
न युक्तं तादृशं दातुं त्वया पुरुषसत्तम ॥ २४ ॥  
सलिलं विप्रमुख्येभ्यो मातङ्गस्रोतसा विभो।

इत्युक्तवचनं तं तु महाबुद्धिर्जनार्दनः ॥ २५ ॥  
उत्तङ्कं श्लक्ष्णया वाचा सान्त्वयन्निदमब्रवीत्।

यादृशेनेह रूपेण योग्यं दातुं धृतेन वै ॥ २६ ॥  
तादृशं खलु ते दत्तं यच्च त्वं नावबुध्यथाः।

मया त्वदर्थमुक्तो वै वज्रपाणिः पुरंदरः ॥ २७ ॥  
उत्तङ्कायामृतं देहि तोयरूपमिति प्रभुः।  
स मामुवाच देवेन्द्रो न मर्त्योऽमर्त्यतां व्रजेत् ॥ २८ ॥  
अन्यमस्मै वरं देहीत्यसकृद् भृगुनन्दन।  
अमृतं देयमित्येव मयोक्तः स शचीपतिः ॥ २९ ॥

स मां प्रसाद्य देवेन्द्रः पुनरेवेदमब्रवीत्।  
यदि देयमवश्यं वै मातङ्गोऽहं महामते ॥ ३० ॥  
भूत्वामृतं प्रदास्यामि भार्गवाय महात्मने।  
यद्येवं प्रतिगृह्णाति भार्गवोऽमृतमद्य वै ॥ ३१ ॥  
प्रदातुमेष गच्छामि भार्गवस्यामृतं विभो।  
प्रत्याख्यातस्त्वहं तेन दास्यामि न कथंचन ॥ ३२ ॥

स तथा समयं कृत्वा तेन रूपेण वासवः।  
उपस्थितस्त्वया चापि प्रत्याख्यातोऽमृतं ददत् ॥ ३३ ॥

चाण्डालरूपी भगवान् सुमहांस्ते व्यतिक्रमः।  
यत् तु शक्यं मया कर्तुं भूय एव तवेप्सितम्॥३४॥

तोयेप्सां तव दुर्धर्षां करिष्ये सफलामहम्।  
येष्वहःसु च ते ब्रह्मन् सलिलेप्सा भविष्यति ॥ ३५ ॥  
तदा मरौ भविष्यन्ति जलपूर्णाः पयोधराः।  
रसवच्च प्रदास्यन्ति तोयं ते भृगुनन्दन ॥ ३६ ॥  
उत्तङ्कमेघा इत्युक्ताः ख्यातिं यास्यन्ति चापि ते।

इत्युक्तः प्रीतिमान् विप्रः कृष्णेन स बभूव ह।  
अद्याप्युत्तङ्कमेघाश्च मरौ वर्षन्ति भारत ॥ ३७ ॥