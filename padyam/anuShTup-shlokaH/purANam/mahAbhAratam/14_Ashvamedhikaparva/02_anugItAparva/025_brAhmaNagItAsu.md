+++
title_full = "025 चातुर्होम यज्ञका वर्णन"
title = "०२५ ब्राह्मणगीतासु"

+++


अत्राप्युदाहरन्तीममितिहासं पुरातनम् ।  
चातुर्होत्रविधानस्य विधानमिह यादृशम् ॥ १ ॥

तस्य सर्वस्य विधिवद् विधानमुपदिश्यते।  
शृणु मे गदतो भद्रे रहस्यमिदमद्भुतम् ॥ २ ॥

करणं कर्म कर्ता च मोक्ष इत्येव भाविनि।  
चत्वार एते होतारो यैरिदं जगदावृतम् ॥ ३ ॥

हेतूनां साधनं चैव शृणु सर्वमशेषतः।  
घ्राणं जिह्वा च चक्षुश्च त्वक् च श्रोत्रं च पञ्चमम्।  
मनो बुद्धिश्च सप्तैते विज्ञेया गुणहेतवः ॥ ४ ॥

गन्धो रसश्च रूपं च शब्दः स्पर्शश्च पञ्चमः।  
मन्तव्यमथ बोद्धव्यं सप्तैते कर्महेतवः ॥ ५ ॥

घ्राता भक्षयिता द्रष्टा वक्ता श्रोता च पञ्चमः।  
मन्ता बोद्धा च सप्तैते विज्ञेयाः कर्तृहेतवः ॥ ६ ॥

स्वगुणं भक्षयन्त्येते गुणवन्तः शुभाशुभम्।  
अहं च निर्गुणोऽनन्तः सप्तैते मोक्षहेतवः ॥ ७ ॥

विदुषां बुध्यमानानां स्वं स्वं स्थानं यथाविधि।  
गुणास्ते देवताभूताः सततं भुञ्जते हविः ॥ ८ ॥

अदन्नन्नान्यथोऽविद्वान् ममत्वेनोपपद्यते ।  
आत्मार्थे पाचयन्नन्नं ममत्वेनोपहन्यते ॥ ९ ॥

अभक्ष्यभक्षणं चैव मद्यपानं च हन्ति तम्।  
स चान्नं हन्ति तं चान्नं स हत्वा हन्यते पुनः॥१०॥

हन्ता ह्यन्नमिदं विद्वान् पुनर्जनयतीश्वरः।  
न चान्नाज्जायते तस्मिन् सूक्ष्मो नाम व्यतिक्रमः ॥ ११ ॥

मनसा गम्यते यच्च यच्च वाचा निगद्यते।  
श्रोत्रेण श्रूयते यच्च चक्षुषा यच्च दृश्यते ॥ १२ ॥  
स्पर्शेन स्पृश्यते यच्च घ्राणेन घ्रायते च यत्।  
मनःषष्ठानि संयम्य हवींष्येतानि सर्वशः ॥ १३ ॥  
गुणवत्पावको मह्यं दीव्यतेऽन्तःशरीरगः ।

योगयज्ञः प्रवृत्तो मे ज्ञानवह्निप्रदोद्भवः।  
प्राणस्तोत्रोऽपानशस्त्रः सर्वत्यागसुदक्षिणः ॥ १४ ॥

कर्तानुमन्ता ब्रह्मात्मा होताध्वर्युः कृतस्तुतिः।  
ऋतं प्रशास्ता तच्छस्त्रमपवर्गोऽस्य दक्षिणा ॥ १५ ॥

ऋचश्चाप्यत्र शंसन्ति नारायणविदो जनाः।  
नारायणाय देवाय यदविन्दन् पशून् पुरा ॥ १६ ॥

तत्र सामानि गायन्ति तत्र चाहुर्निदर्शनम्।  
देवं नारायणं भीरु सर्वात्मानं निबोध तम् ॥ १७ ॥