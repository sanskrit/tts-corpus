+++
title_full = "052 श्रीकृष्णका अर्जुनके साथ हस्तिनापुर जाना और वहाँ सबसे मिलकर युधिष्ठिरकी आज्ञा ले सुभद्राके साथ द्वारकाको प्रस्थान करना"
title = "०५२ कृष्णप्रयाणे"

+++


ततोऽभ्यनोदयत् कृष्णो युज्यतामिति दारुकम्।  
मुहूर्तादिव चाचष्ट युक्तमित्येव दारुकः ॥ १ ॥

तथैव चानुयात्रादि चोदयामास पाण्डवः।  
सज्जयध्वं प्रयास्यामो नगरं गजसाह्वयम् ॥ २ ॥

इत्युक्ताः सैनिकास्ते तु सज्जीभूता विशाम्पते।  
आचख्युः सज्जमित्येवं पार्थायामिततेजसे ॥ ३ ॥

ततस्तौ रथमास्थाय प्रयातौ कृष्णपाण्डवौ।  
विकुर्वाणौ कथाश्चित्राः प्रीयमाणौ विशाम्पते ॥ ४ ॥

रथस्थं तु महातेजा वासुदेवं धनंजयः।  
पुनरेवाब्रवीद् वाक्यमिदं भरतसत्तम ॥ ५ ॥

त्वत्प्रसादाज्जयः प्राप्तो राज्ञा वृष्णिकुलोद्वह।  
नियताः शत्रवश्चापि प्राप्तं राज्यमकण्टकम् ॥ ६ ॥

नाथवन्तश्च भवता पाण्डवा मधुसूदन।  
भवन्तं प्लवमासाद्य तीर्णाः स्म कुरुसागरम् ॥ ७ ॥

विश्वकर्मन् नमस्तेऽस्तु विश्वात्मन् विश्वसत्तम।  
तथा त्वामभिजानामि यथा चाहं भवन्मतः ॥ ८ ॥

त्वत्तेजः सम्भवो नित्यं भूतात्मा मधुसूदन।  
रतिः क्रीडामयी तुभ्यं माया ते रोदसी विभो ॥ ९ ॥

त्वयि सर्वमिदं विश्वं यदिदं स्थाणु जङ्गमम्।  
त्वं हि सर्वं विकुरुषे भूतग्रामं चतुर्विधम् ॥ १० ॥

पृथिवीं चान्तरिक्षं च द्यां चैव मधुसूदन।  
हसितं तेऽमला ज्योत्स्ना ऋतवश्चेन्द्रियाणि ते ॥ ११ ॥

प्राणो वायुः सततगः क्रोधो मृत्युः सनातनः।  
प्रसादे चापि पद्मा श्रीर्नित्यं त्वयि महामते ॥ १२ ॥

रतिस्तुष्टिर्धृतिः क्षान्तिर्मतिः कान्तिश्चराचरम् ।  
त्वमेवेह युगान्तेषु निधनं प्रोच्यसेऽनघ ॥ १३ ॥

सुदीर्घेणापि कालेन न ते शक्या गुणा मया।  
आत्मा च परमात्मा च नमस्ते नलिनेक्षण ॥ १४ ॥

विदितो मे सुदुर्धर्ष नारदाद् देवलात् तथा।  
कृष्णद्वैपायनाच्चैव तथा कुरुपितामहात् ॥ १५ ॥

त्वयि सर्वं समासक्तं त्वमेवैको जनेश्वरः।  
यच्चानुग्रहसंयुक्तमेतदुक्तं त्वयानघ ॥ १६ ॥  
एतत् सर्वमहं सम्यगाचरिष्ये जनार्दन।

इदं चाद्‌भुतमत्यन्तं कृतमस्मत्प्रियेप्सया ॥ १७ ॥  
यत्पापो निहतः संख्ये कौरव्यो धृतराष्ट्रजः।

त्वया दग्धं हि तत्सैन्यं मया विजितमाहवे ॥ १८ ॥  
भवता तत्कृतं कर्म येनावाप्तो जयो मया।

दुर्योधनस्य संग्रामे तव बुद्धिपराक्रमैः ॥ १९ ॥  
कर्णस्य च वधोपायो यथावत् सम्प्रदर्शितः।  
सैन्धवस्य च पापस्य भूरिश्रवस एव च ॥ २० ॥

अहं च प्रीयमाणेन त्वया देवकिनन्दन।  
यदुक्तस्तत् करिष्यामि न हि मेऽत्र विचारणा ॥ २१ ॥

राजानं च समासाद्य धर्मात्मानं युधिष्ठिरम्।  
चोदयिष्यामि धर्मज्ञ गमनार्थं तवानघ ॥ २२ ॥  
रुचितं हि ममैतत्ते द्वारकागमनं प्रभो।  
अचिरादेव द्रष्टा त्वं मातुलं मे जनार्दन ॥ २३ ॥  
बलदेवं च दुर्धर्षं तथान्यान् वृष्णिपुङ्गवान्।

एवं सम्भाषमाणौ तौ प्राप्तौ वारणसाह्वयम् ॥ २४ ॥  
तथा विविशतुश्चोभौ सम्प्रहृष्टनराकुलम् ।

तौ गत्वा धृतराष्ट्रस्य गृहं शक्रगृहोपमम् ॥ २५ ॥  
ददृशाते महाराज धृतराष्ट्रं जनेश्वरम्।  
विदुरं च महाबुद्धिं राजानं च युधिष्ठिरम् ॥ २६ ॥

भीमसेनं च दुर्धर्षं माद्रीपुत्रौ च पाण्डवौ।  
धृतराष्ट्रमुपासीनं युयुत्सुं चापराजितम् ॥ २७ ॥  
गान्धारीं च महाप्रज्ञां पृथां कृष्णां च भामिनीम्।  
सुभद्राद्याश्च ताः सर्वा भरतानां स्त्रियस्तथा ॥ २८ ॥  
ददृशाते स्त्रियः सर्वा गान्धारीपरिचारिकाः।

ततः समेत्य राजानं धृतराष्ट्रमरिंदमौ ॥ २९ ॥  
निवेद्य नामधेये स्वे तस्य पादावगृह्णताम्।  
गान्धार्याश्च पृथायाश्च धर्मराजस्य चैव हि ॥ ३० ॥  
भीमस्य च महात्मानौ तथा पादावगृह्णताम्।

क्षत्तारं चापि संगृह्य पृष्ट्त्वा कुशलमव्ययम् ॥ ३१ ॥  
(परिष्वज्य महात्मानं वैश्यापुत्रं महारथम्।)  
तैः सार्धं नृपतिं वृद्धं ततस्तौ पर्युपासताम्।

ततो निशि महाराजो धृतराष्ट्रः कुरूद्वहान् ॥ ३२ ॥  
जनार्दनं च मेधावी व्यसर्जयत वै गृहान्।  
तेऽनुज्ञाता नृपतिना ययुः स्वं स्वं निवेशनम् ॥ ३३ ॥

धनंजयगृहानेव ययौ कृष्णस्तु वीर्यवान्।  
तत्रार्चितो यथान्यायं सर्वकामैरुपस्थितः ॥ ३४ ॥

कृष्णः सुष्वाप मेधावी धनंजयसहायवान्।  
प्रभातायां तु शर्वर्यां कृत्वा पौर्वाह्णिकीं क्रियाम् ॥ ३५ ॥  
धर्मराजस्य भवनं जग्मतुः परमार्चितौ।  
यत्रास्ते स सहामात्यो धर्मराजो महाबलः ॥ ३६ ॥

तौ प्रविश्य महात्मानौ तद् गृहं परमार्चितम्।  
धर्मराजं ददृशतुर्देवराजमिवाश्विनौ ॥ ३७ ॥

समासाद्य तु राजानं वार्ष्णेयकुरुपुङ्गवौ।  
निषीदतुरनुज्ञातौ प्रीयमाणेन तेन तौ ॥ ३८ ॥

ततः स राजा मेधावी विवक्षू प्रेक्ष्य तावुभौ।  
प्रोवाच वदतां श्रेष्ठो वचनं राजसत्तमः ॥ ३९ ॥

विवक्षू हि युवां मन्ये वीरौ यदुकुरूद्वहौ।  
ब्रूतं कर्तास्मि सर्वं वां नचिरान्मा विचार्यताम् ॥ ४० ॥

इत्युक्तः फाल्गुनस्तत्र धर्मराजानमब्रवीत् ।  
विनीतवदुपागम्य वाक्यं वाक्यविशारदः ॥ ४१ ॥

अयं चिरोषितो राजन् वासुदेवः प्रतापवान्।  
भवन्तं समनुज्ञाप्य पितरं द्रष्टुमिच्छति ॥ ४२ ॥  
स गच्छेदभ्यनुज्ञातो भवता यदि मन्यसे।  
आनर्तनगरीं वीरस्तदनुज्ञातुमर्हसि ॥ ४३ ॥

पुण्डरीकाक्ष भद्रं ते गच्छ त्वं मधुसूदन।  
पुरीं द्वारवतीमद्य द्रष्टुं शूरसुतं प्रभो ॥ ४४ ॥

रोचते मे महाबाहो गमनं तव केशव।  
मातुलश्चिरदृष्टो मे त्वया देवी च देवकी ॥ ४५ ॥

समेत्य मातुलं गत्वा बलदेवं च मानद।  
पूजयेथा महाप्राज्ञ मद्वाक्येन यथार्हतः ॥ ४६ ॥

स्मरेथाश्चापि मां नित्यं भीमं च बलिनां वरम्।  
फाल्गुनं सहदेवं च नकुलं चैव मानद ॥ ४७ ॥

आनर्तानवलोक्य त्वं पितरं च महाभुज।  
वृष्णींश्च पुनरागच्छेर्हयमेधे ममानघ ॥ ४८ ॥

स गच्छ रत्नान्यादाय विविधानि वसूनि च।  
यच्चाप्यन्यन्मनोज्ञं ते तदप्यादत्स्व सात्वत ॥ ४९ ॥  
इयं च वसुधा कृत्स्ना प्रसादात् तव केशव।  
अस्मानुपगता वीर निहताश्चापि शत्रवः ॥ ५० ॥

एवं ब्रुवति कौरव्ये धर्मराजे युधिष्ठिरे।  
वासुदेवो वरः पुंसामिदं वचनमब्रवीत् ॥ ५१ ॥

तवैव रत्नानि धनं च केवलं  
धरा तु कृत्स्ना तु महाभुजाद्य वै।  
यदस्ति चान्यद् द्रविणं गृहे मम  
त्वमेव तस्येश्वर नित्यमीश्वरः ॥ ५२ ॥

तथेत्यथोक्तः प्रतिपूजितस्तदा  
गदाग्रजो धर्मसुतेन वीर्यवान् ।  
पितृष्वसारं त्ववदद् यथाविधि  
सम्पूजितश्चाप्यगमत् प्रदक्षिणम् ॥ ५३ ॥

तया स सम्यक् प्रतिनन्दितस्तत-  
स्तथैव सर्वैर्विदुरादिभिस्तथा ।  
विनिर्ययौ नागपुराद् गदाग्रजो  
रथेन दिव्येन चतुर्भुजः स्वयम् ॥ ५४ ॥

रथे सुभद्रामधिरोप्य भाविनीं  
युधिष्ठिरस्यानुमते जनार्दनः ।  
पितृष्वसुश्चापि तथा महाभुजो  
विनिर्ययौ पौरजनाभिसंवृतः ॥ ५५ ॥

तमन्वयाद् वानरवर्यकेतनः  
ससात्यकिर्माद्रवतीसुतावपि ।  
अगाधबुद्धिर्विदुरश्च माधवं  
स्वयं च भीमो गजराजविक्रमः ॥ ५६ ॥

निवर्तयित्वा कुरुराष्ट्रवर्धनां-  
स्ततः स सर्वान् विदुरं च वीर्यवान्।  
जनार्दनो दारुकमाह सत्वरः  
प्रचोदयाश्वानिति सात्यकिं तथा ॥ ५७ ॥

ततो ययौ शत्रुगणप्रमर्दनः  
शिनिप्रवीरानुगतो जनार्दनः ।  
यथा निहत्यारिगणं शतक्रतु-  
र्दिवं तथाऽऽनर्तपुरीं प्रतापवान् ॥ ५८ ॥