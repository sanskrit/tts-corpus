+++
title_full = "035 श्रीकृष्णके द्वारा अर्जुनसे मोक्ष-धर्मका वर्णन—गुरु और शिष्यके संवादमें ब्रह्मा और महर्षियोंके प्रश्नोत्तर"
title = "०३५ गुरुशिष्यसंवादे"

+++


ब्रह्म यत्परमं ज्ञेयं तन्मे व्याख्यातुमर्हसि।  
भवतो हि प्रसादेन सूक्ष्मे मे रमते मतिः ॥ १ ॥

अत्राप्युदाहरन्तीममितिहासं पुरातनम् ।  
संवादं मोक्षसंयुक्तं शिष्यस्य गुरुणा सह ॥ २ ॥  
कश्चिद् ब्राह्मणमासीनमाचार्यं संशितव्रतम् ।  
शिष्यः पप्रच्छ मेधावी किंस्विच्छ्रेयः परंतप ॥ ३ ॥  
भगवन्तं प्रपन्नोऽहं निःश्रेयसपरायणः ।  
याचे त्वां शिरसा विप्र यद् ब्रूयां ब्रूहि तन्मम॥४॥

तमेवंवादिनं पार्थ शिष्यं गुरुरुवाच ह।  
सर्वं तु ते प्रवक्ष्यामि यत्र वै संशयो द्विज॥५॥

इत्युक्तः स कुरुश्रेष्ठ गुरुणा गुरुवत्सलः।  
प्राञ्जलिः परिपप्रच्छ यत्तच्छृणु महामते ॥ ६ ॥

कुतश्चाहं कुतश्च त्वं तत्सत्यं ब्रूहि यत्परम्।  
कुतो जातानि भूतानि स्थावराणि चराणि च ॥ ७ ॥

केन जीवन्ति भूतानि तेषामायुश्च किं परम्।  
किं सत्यं किं तपो विप्र के गुणाः सद्भिरीरिताः॥८॥

के पन्थानः शिवाश्च स्युः किं सुखं किं च दुष्कृतम्।  
एतान् मे भगवन् प्रश्नान् याथातथ्येन सुव्रत ॥ ९ ॥  
वक्तुमर्हसि विप्रर्षे यथावदिह तत्त्वतः।  
त्वदन्यः कश्चन प्रश्नानेतान् वक्तुमिहार्हति ॥ १० ॥  
ब्रूहि धर्मविदां श्रेष्ठ परं कौतूहलं मम।  
मोक्षधर्मार्थकुशलो भवाल्ँलोकेषु गीयते ॥ ११ ॥

सर्वसंशयरांच्छेत्ता त्वदन्यो न च विद्यते।  
संसारभीरवश्चैव मोक्षकामास्तथा वयम् ॥ १२ ॥

तस्मै सम्प्रतिपन्नाय यथावत् परिपृच्छते।  
शिष्याय गुणयुक्ताय शान्ताय प्रियवर्तिने ॥ १३ ॥  
छायाभूताय दान्ताय यतते ब्रह्मचारिणे।  
तान् प्रश्नानब्रवीत् पार्थ मेधावी स धृतव्रतः।  
गुरुः कुरुकुलश्रेष्ठ सम्यक् सर्वानरिंदम ॥ १४ ॥

ब्रह्मणोक्तमिदं सर्वमृषिप्रवरसेवितम् ।  
वेदविद्यां समाश्रित्य तत्त्वभूतार्थभावनम् ॥ १५ ॥

ज्ञानं त्वेव परं विद्मः संन्यासं तप उत्तमम्।  
यस्तु वेद निराबाधं ज्ञानतत्त्वं विनिश्चयात्।  
सर्वभूतस्थमात्मानं स सर्वगतिरिष्यते ॥ १६ ॥

यो विद्वान् सहसंवासं विवासं चैव पश्यति।  
तथैवैकत्वनानात्वे स दुःखात् परिमुच्यते ॥ १७ ॥

यो न कामयते किंचिन्न किंचिदभिमन्यते।  
इहलोकस्थ एवैष ब्रह्मभूयाय कल्पते ॥ १८ ॥

प्रधानगुणतत्त्वज्ञः सर्वभूतविधानवित् ।  
निर्ममो निरहङ्कारो मुच्यते नात्र संशयः ॥ १९ ॥

अव्यक्तबीजप्रभवो बुद्धिस्कन्धमयो महान् ।  
महाहङ्कारविटप इन्द्रियाङ्कुरकोटरः ॥ २० ॥  
महाभूतविशेषश्च विशेषप्रतिशाखवान् ।  
सदापर्णः सदापुष्पः सदा शुभफलोदयः ॥ २१ ॥  
अजीवः सर्वभूतानां ब्रह्मबीजः सनातनः।  
एतज्ज्ञात्वा च तत्त्वानि ज्ञानेन परमासिना ॥ २२ ॥  
छित्त्वा चामरतां प्राप्य जहाति मृत्युजन्मनी।

भूतभव्यभविष्यादि धर्मकामार्थनिश्चयम् ।  
सिद्धसंघपरिज्ञातं पुराकल्पं सनातनम् ॥ २३ ॥  
प्रवक्ष्येऽहं महाप्राज्ञ पदमुत्तममद्य ते।  
बुद्ध्वा यदिह संसिद्धा भवन्तीह मनीषिणः ॥ २४ ॥

उपगम्यर्षयः पूर्वं जिज्ञासन्तः परस्परम्।  
प्रजापतिभरद्वाजौ गौतमो भार्गवस्तथा ॥ २५ ॥  
वसिष्ठः कश्यपश्चैव विश्वामित्रोऽत्रिरेव च।  
मार्गान् सर्वान् परिक्रम्य परिश्रान्ताः स्वकर्मभिः ॥ २६ ॥  
ऋषिमाङ्गिरसं वृद्धं पुरस्कृत्य तु ते द्विजाः।  
ददृशुर्ब्रह्मभवने ब्रह्माणं वीतकल्मषम् ॥ २७ ॥  
तं प्रणम्य महात्मानं सुखासीनं महर्षयः।  
पप्रच्छुर्विनयोपेता नैःश्रेयसमिदं परम् ॥ २८ ॥

कथं कर्म क्रियात्‌ साधु कथं मुच्येत किल्बिषात्।  
के नो मार्गाः शिवाश्च स्युः किं सत्यं किं च दुष्कृतम्॥२९॥

कौ चोभौ कर्मणां मार्गौ प्राप्नुयुर्दक्षिणोत्तरौ।  
प्रलयं चापवर्गं च भूतानां प्रभवाप्ययौ ॥ ३० ॥

इत्युक्तः स मुनिश्रेष्ठैर्यदाह प्रपितामहः।  
तत् तेऽहं सम्प्रवक्ष्यामि शृणु शिष्य यथागमम् ॥ ३१ ॥

सत्याद् भूतानि जातानि स्थावराणि चराणि च।  
तपसा तानि जीवन्ति इति तद् वित्त सुव्रताः।  
स्वां योनिं समतिक्रम्य वर्तन्ते स्वेन कर्मणा ॥ ३२ ॥

सत्यं हि गुणसंयुक्तं नियतं पञ्चलक्षणम् ॥ ३३ ॥

ब्रह्म सत्यं तपः सत्यं सत्यं चैव प्रजापतिः।  
सत्याद् भूतानि जातानि सत्यं भूतमयं जगत् ॥ ३४ ॥

तस्मात् सत्यमया विप्रा नित्यं योगपरायणाः।  
अतीतक्रोधसंतापा नियता धर्मसेविनः ॥ ३५ ॥

अन्योन्यनियतान् वैद्यान् धर्मसेतुप्रवर्तकान् ।  
तानहं सम्प्रवक्ष्यामि शाश्वताल्लोँकभावनान् ॥ ३६ ॥

चातुर्विद्यं तथा वर्णाश्चातुराश्रमिकान् पृथक्।  
धर्ममेकं चतुष्पादं नित्यमाहुर्मनीषिणः ॥ ३७ ॥

पन्थानं वः प्रवक्ष्यामि शिवं क्षेमकरं द्विजाः।  
नियतं ब्रह्मभावाय गतं पूर्वं मनीषिभिः ॥ ३८ ॥

गदन्तस्तं मयाद्येह पन्थानं दुर्विदं परम्।  
निबोधत महाभागा निखिलेन परं पदम् ॥ ३९ ॥

ब्रह्मचारिकमेवाहुराश्रमं प्रथमं पदम् ।  
गार्हस्थ्यं तु द्वितीयं स्याद्‌ वानप्रस्थमतः परम्।  
ततः परं तु विज्ञेयमध्यात्मं परमं पदम् ॥ ४० ॥

ज्योतिराकाशमादित्यो वायुरिन्द्रः प्रजापतिः ।  
नोपैति यावदध्यात्मं तावदेतान् न पश्यति ॥ ४१ ॥

तस्योपायं प्रवक्ष्यामि पुरस्तात् तं निबोधत।  
फलमूलानिलभुजां मुनीनां वसतां वने ॥ ४२ ॥  
वानप्रस्थं द्विजातीनां त्रयाणामुपदिश्यते ।  
सर्वेषामेव वर्णानां गार्हस्थ्यं तद् विधीयते ॥ ४३ ॥

श्रद्धालक्षणमित्येवं धर्मं धीराः प्रचक्षते।  
इत्येवं देवयाना वः पन्थानः परिकीर्तिताः।  
सद्भिरध्यासिता धीरैः कर्मभिर्धर्मसेतवः ॥ ४४ ॥

एतेषां पृथगध्यास्ते यो धर्मं संशितव्रतः।  
कालात् पश्यति भूतानां सदैव प्रभवाप्ययौ ॥ ४५ ॥

अतस्तत्त्वानि वक्ष्यामि याथातथ्येन हेतुना।  
विषयस्थानि सर्वाणि वर्तमानानि भागशः ॥ ४६ ॥

महानात्मा तथाव्यक्तमहंकारस्तथैव च ।  
इन्द्रियाणि दशैकं च महाभूतानि पञ्च च ॥ ४७ ॥  
विशेषाः पञ्चभूतानामिति सर्गः सनातनः।  
चतुर्विंशतिरेका च तत्त्वसंख्या प्रकीर्तिता ॥ ४८ ॥

तत्त्वानामथ यो वेद सर्वेषां प्रभवाप्ययौ।  
स धीरः सर्वभूतेषु न मोहमधिगच्छति ॥ ४९ ॥

तत्त्वानि यो वेदयते यथातथं  
गुणांश्च सर्वानखिलांश्च देवताः ।  
विधूतपाप्मा प्रविमुच्य बन्धनं  
स सर्वलोकानमलान् समश्नुते ॥ ५० ॥