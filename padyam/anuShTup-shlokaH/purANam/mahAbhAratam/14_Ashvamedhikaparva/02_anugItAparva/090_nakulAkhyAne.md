+++
title_full = "090 युधिष्ठिरके यज्ञमें एक नेवलेका उञ्छ-वृत्तिधारी ब्राह्मणके द्वारा किये गये सेरभर सत्तूदानकी महिमा उस अश्वमेधयज्ञसे भी बढ़कर बतलाना"
title = "०९० नकुलाख्याने"

+++


पितामहस्य मे यज्ञे धर्मराजस्य धीमतः।  
यदाश्चर्यमभूत् किंचित् तद् भवान् वक्तुमर्हति ॥ १ ॥

श्रूयतां राजशार्दूल महदाश्चर्यमुत्तमम् ।  
अश्वमेधे महायज्ञे निवृत्ते यदभूत् प्रभो ॥ २ ॥

तर्पितेषु द्विजाग्र्येषु ज्ञातिसम्बन्धिबन्धुषु ।  
दीनान्धकृपणे वापि तदा भरतसत्तम ॥ ३ ॥  
घुष्यमाणे महादाने दिक्षु सर्वासु भारत।  
पतत्सु पुष्पवर्षेषु धर्मराजस्य मूर्धनि ॥ ४ ॥  
नीलाक्षस्तत्र नकुलो रुक्मपार्श्वस्तदानघ ।  
वज्राशनिसमं नादममुञ्चद् वसुधाधिप ॥ ५ ॥

सकृदुत्सृज्य तन्नादं त्रासयानो मृगद्विजान्।  
मानुषं वचनं प्राह धृष्टो बिलशयो महान् ॥ ६ ॥

सक्तुप्रस्थेन वो नायं यज्ञस्तुल्यो नराधिपाः।  
उञ्छवृत्तेर्वदान्यस्य कुरुक्षेत्रनिवासिनः ॥ ७ ॥

तस्य तद् वचनं श्रुत्वा नकुलस्य विशाम्पते।  
विस्मयं परमं जग्मुः सर्वे ते ब्राह्मणर्षभाः ॥ ८ ॥

ततः समेत्य नकुलं पर्यपृच्छन्त ते द्विजाः।  
कुतस्त्वं समनुप्राप्तो यज्ञं साधुसमागमम् ॥ ९ ॥

किं बलं परमं तुभ्यं किं श्रुतं किं परायणम्।  
कथं भवन्तं विद्याम यो नो यज्ञं विगर्हसे ॥ १० ॥

अविलुप्यागमं कृत्स्नं विविधैर्यज्ञियैः कृतम्।  
यथागमं यथान्यायं कर्तव्यं च तथा कृतम् ॥ ११ ॥

पूजार्हाः पूजिताश्चात्र विधिवच्छास्त्रदर्शनात् ।  
मन्त्राहुतिहुतश्चाग्निर्दत्तं देयममत्सरम् ॥ १२ ॥

तुष्टा द्विजातयश्चात्र दानैर्बहुविधैरपि ।  
क्षत्रियाश्च सुयुद्धेन श्राद्धैश्चापि पितामहाः ॥ १३ ॥  
पालनेन विशस्तुष्टाः कामैस्तुष्टा वरस्त्रियः।  
अनुक्रोशैस्तथा शूद्रा दानशेषैः पृथग्जनाः ॥ १४ ॥  
ज्ञातिसम्बन्धिनस्तुष्टाः शौचेन च तृपस्य नः।  
देवा हविर्भिः पुण्यैश्च रक्षणैः शरणागताः ॥ १५ ॥

यदत्र तथ्यं तद् ब्रूहि सत्यं सत्यं द्विजातिषु।  
यथाश्रुतं यथादृष्टं पृष्टो ब्राह्मणकाम्यया ॥ १६ ॥  
श्रद्धेयवाक्यः प्राज्ञस्त्वं दिव्यं रूपं बिभर्षि च।  
समागतश्च विप्रैस्त्वं तद् भवान् वक्तुमर्हति ॥ १७ ॥

इति पृष्टो द्विजैस्तैः स प्रहसन्‌ नकुलोऽब्रवीत्।  
नैषा मृषा मया वाणी प्रोक्ता दर्पेण वा द्विजाः॥१८॥

यन्मयोक्तमिदं वाक्यं युष्माभिश्चाप्युपश्रुतम् ।  
सक्तुप्रस्थेन वो नायं यज्ञस्तुल्यो द्विजर्षभाः ॥ १९ ॥

इत्यवश्यं मयैतद् वो वक्तव्यं द्विजसत्तमाः।  
शृणुताव्यग्रमनसः शंसतो मे यथातथम् ॥ २० ॥

अनुभूतं च दृष्टं च यन्मयाद्‌भुतमुत्तमम्।  
उञ्छवृत्तेर्वदान्यस्य कुरुक्षेत्रनिवासिनः ॥ २१ ॥

स्वर्गं येन द्विजाः प्राप्तः सभार्यः ससुतस्नुषः।  
यथा चार्धं शरीरस्य ममेदं काञ्चनीकृतम् ॥ २२ ॥

हन्त वो वर्तयिष्यामि दानस्य फलमुत्तमम्।  
न्यायलब्धस्य सूक्ष्मस्य विप्रदत्तस्य यद् द्विजाः ॥ २३ ॥

धर्मक्षेत्रे कुरुक्षेत्रे धर्मज्ञैर्बहुभिर्वृते ।  
उञ्छवृत्तिर्द्विजः कश्चित् कापोतिरभवत् तदा ॥ २४ ॥

सभार्यः सह पुत्रेण सस्नुषस्तपसि स्थितः।  
बभूव शुक्लवृत्तः स धर्मात्मा नियतेन्द्रियः ॥ २५ ॥

षष्ठे काले सदा विप्रो भुङ्क्ते तैः सह सुव्रतः।  
षष्ठे काले कदाचित् तु तस्याहारो न विद्यते ॥ २६ ॥  
भुङ्‌क्तेऽन्यस्मिन् कदाचित् स षष्ठे काले द्विजोत्तमः।

कदाचिद् धर्मिणस्तस्य दुर्भिक्षे सति दारुणे ॥ २७ ॥  
नाविद्यत तदा विप्राः संचयस्तन्निबोधत।  
क्षीणौषधिसमावेशे द्रव्यहीनोऽभवत् तदा ॥ २८ ॥

काले कालेऽस्य सम्प्राप्ते नैव विद्येत भोजनम्।  
क्षुधापरिगताः सर्वे प्रातिष्ठन्त तदा तु ते ॥ २९ ॥  
उञ्छं तदा शुक्लपक्षे मध्यं तपति भास्करे।

उष्णार्तश्च क्षुधार्तश्च विप्रस्तपसि संस्थितः ॥ ३० ॥  
उञ्छमप्राप्तवानेव ब्राह्मणः क्षुच्छ्रमान्वितः ।  
स तथैव क्षुधाविष्टः सार्धं परिजनेन ह ॥ ३१ ॥  
क्षपयामास तं कालं कृच्छ्रप्राणो द्विजोत्तमः।

अथ षष्ठे गते काले यवप्रस्थमुपार्जयन् ॥ ३२ ॥  
यवप्रस्थं तु तं सक्तूनकुर्वन्त तपस्विनः।  
कृतजप्याह्निकास्ते तु हुत्वा चाग्निं यथाविधि ॥ ३३ ॥  
कुडवं कुडवं सर्वे व्यभजन्त तपस्विनः।

अथागच्छद् द्विजः कश्चिदतिथिर्भुञ्जतां तदा ॥ ३४ ॥  
ते तं दृष्ट्वातिथिं प्राप्तं प्रहृष्टमनसोऽभन्।  
तेऽभिवाद्य सुखप्रश्नं पृष्ट्वा तमतिथिं तदा ॥ ३५ ॥

विशुद्धमनसो दान्ताः श्रद्धादमसमन्विताः ।  
अनसूयवो विक्रोधाः साधवो वीतमत्सराः ॥ ३६ ॥  
त्यक्तमानमदक्रोधा धर्मज्ञा द्विजसत्तमाः ।  
स ब्रह्मचर्यं गोत्रं ते तस्य ख्यात्वा परस्परम् ॥ ३७ ॥  
कुटीं प्रवेशयामासुः क्षुधार्तमतिथिं तदा।

इदमर्घ्यं च पाद्यं च बृसी चेयं तवानघ ॥ ३८ ॥  
शुचयः सक्तवश्चेमे नियमोपार्जिताः प्रभो।  
प्रतिगृह्णीष्व भद्रं ते मया दत्ता द्विजर्षभ ॥ ३९ ॥

इत्युक्तः प्रतिगृह्याथ सक्तूनां कुडवं द्विजः।  
भक्षयामास राजेन्द्र न च तुष्टिं जगाम सः ॥ ४० ॥

स उञ्छवृत्तिस्तं प्रेक्ष्य क्षुधापरिगतं द्विजम्।  
आहारं चिन्तयामास कथं तुष्टो भवेदिति ॥ ४१ ॥

तस्य भार्याब्रवीद् वाक्यं मद्भागो दीयतामिति।  
गच्छत्वेष यथाकामं परितुष्टो द्विजोत्तमः ॥ ४२ ॥

इति ब्रुवन्तीं तां साध्वीं भार्यां स द्विजसत्तमः।  
क्षुधापरिगतां ज्ञात्वा तान् सक्तून् नाभ्यनन्दत ॥ ४३ ॥

आत्मानुमानतो विद्वान् स तु विप्रर्षभस्तदा।  
जानन् वृद्धां क्षुधार्तां च श्रान्तां ग्लानां तपस्विनीम् ॥ ४४ ॥  
त्वगस्थिभूतां वेपन्तीं ततो भार्यामुवाच ह।

अपि कीटपतङ्गानां मृगाणां चैव शोभने ॥ ४५ ॥  
स्त्रियो रक्ष्याश्च पोष्याश्च न त्वेवं वक्तुमर्हसि।

अनुकम्प्यो नरः पत्न्या पुष्टो रक्षित एव च ॥ ४६ ॥

प्रपतेद्‌ यशसो दीप्तात्‌ स च लोकान् न चाप्नुयात्।  
धर्मकामार्थकार्याणि शुश्रूषा कुलसंततिः ॥ ४७ ॥  
दारेष्वधीनो धर्मश्च पितॄणामात्मनस्तथा ।

न वेत्ति कर्मतो भार्यारक्षणे योऽक्षमः पुमान् ॥ ४८ ॥  
अयशो महदाप्नोति नरकांश्चैव गच्छति।

इत्युक्ता सा ततः प्राह धर्मार्थौ नौ समौ द्विज॥४९॥  
सक्तुप्रस्थचतुर्भागं गृहाणेमं प्रसीद मे।

सत्यं रतिश्च धर्मश्च स्वर्गश्च गुणनिर्जितः ॥ ५० ॥  
स्त्रीणां पतिसमाधीनं कांक्षितं च द्विजर्षभ।

ऋतुर्मातुः पितुर्बीजं दैवतं परमं पतिः ॥ ५१ ॥  
भर्तुः प्रसादान्नारीणां रतिपुत्रफलं तथा।

पालनाद्धि पतिस्त्वं मे भर्तासि भरणाच्च मे ॥ ५२ ॥  
पुत्रप्रदानाद् वरदस्तस्मात् सक्तून् प्रयच्छ मे।

जरापरिगतो वृद्धः क्षुधार्तो दुर्बलो भृशम् ॥ ५३ ॥  
उपवासपरिश्रान्तो यदा त्वमपि कर्शितः।

इत्युक्तः स तया सक्तून् प्रगृह्येदं वचोऽब्रवीत् ॥ ५४ ॥  
द्विज सक्तूनिमान् भूयः प्रतिगृह्णीष्व सत्तम।

स तान् प्रगृह्य भुक्त्वा च न तुष्टिमगमद् द्विजः।  
तमुञ्छवृत्तिरालक्ष्य ततश्चिन्तापरोऽभवत् ॥ ५५ ॥

सक्तूनिमान् प्रगृह्य त्वं देहि विप्राय सत्तम।  
इत्येव सुकृतं मन्ये तस्मादेतत् करोम्यहम् ॥ ५६ ॥

भवान् हि परिपाल्यो मे सर्वदैव प्रयत्नतः।  
साधूनां काङ्क्षितं यस्मात्‌ पितुर्वृद्धस्य पालनम् ॥ ५७ ॥

पुत्रार्थो विहितो ह्येष वार्धके परिपालनम्।  
श्रुतिरेषा हि विप्रर्षे त्रिषु लोकेषु शाश्वती ॥ ५८ ॥

प्राणधारणमात्रेण शक्यं कर्तुं तपस्त्वया।  
प्राणो हि परमो धर्मः स्थितो देहेषु देहिनाम् ॥ ५९ ॥

अपि वर्षसहस्री त्वं बाल एव मतो मम।  
उत्पाद्य पुत्रं हि पिता कृतकृत्यो भवेत् सुतात् ॥ ६० ॥

बालानां क्षुद् बलवती जानाम्येतदहं प्रभो।  
वृद्धोऽहं धारयिष्यामि त्वं बली भव पुत्रक ॥ ६१ ॥

जीर्णेन वयसा पुत्र न मां क्षुद् बाधतेऽपि च।  
दीर्घकालं तपस्तप्तं न मे मरणतो भयम् ॥ ६२ ॥

अपत्यमस्मि ते पुंसस्त्राणात् पुत्र इति स्मृतः।  
आत्मा पुत्रः स्मृतस्तस्मात् त्राह्यात्मानमिहात्मना ॥ ६३ ॥

रूपेण सदृशस्त्वं मे शीलेन च दमेन च।  
परीक्षितश्च बहुधा सक्तूनादद्मि ते सुत ॥ ६४ ॥

इत्युक्त्वाऽऽदाय तान्‌ सक्तून् प्रीतात्मा द्विजसत्तमः।  
प्रहसन्निव विप्राय स तस्मै प्रददौ तदा ॥ ६५ ॥

भुक्त्वा तानपि सक्तून् स नैव तुष्टो बभूव ह।  
उञ्छवृत्तिस्तु धर्मात्मा व्रीडामनुजगाम ह ॥ ६६ ॥

तं वै वधूः स्थिता साध्वी ब्राह्मणप्रियकाम्यया।  
सक्तूनादाय संहृष्टा श्वशुरं वाक्यमब्रवीत् ॥ ६७ ॥

संतानात् तव संतानं मम विप्र भविष्यति।  
सक्तूनिमानतिथये गृहीत्वा सम्प्रयच्छ मे ॥ ६८ ॥

तव प्रसादान्निर्वृत्ता मम लोकाः किलाक्षयाः।  
पुत्रेण तानवाप्नोति यत्र गत्वा न शोचति ॥ ६९ ॥

धर्माद्या हि यथा त्रेता वह्नित्रेता तथैव च।  
तथैव पुत्रपौत्राणां स्वर्गस्त्रेता किलाक्षयः ॥ ७० ॥

पितॄन् ऋणात् तारयति पुत्र इत्यनुशुश्रुम।  
पुत्रपौत्रैश्च नियतं साधुलोकानुपाश्नुते ॥ ७१ ॥

वातातपविशीर्णाङ्गीं त्वां विवर्णां निरीक्ष्य वै।  
कर्षितों सुव्रताचारे क्षुधाविह्वलचेतसम् ॥ ७२ ॥  
कथं सक्तून् ग्रहीष्यामि भूत्वा धर्मोपघातकः।  
कल्याणवृत्ते कल्याणि नैवं त्वं वक्तुमर्हसि ॥ ७३ ॥

षष्ठे काले व्रतवतीं शौचशीलतपोऽन्विताम्।  
कृच्छ्रवृत्तिं निराहारां द्रक्ष्यामि त्वां कथं शुभे ॥ ७४ ॥

बाला क्षुधार्ता नारी च रक्ष्या त्वं सततं मया।  
उपवासपरिश्रान्ता त्वं हि बान्धवनन्दिनी ॥ ७५ ॥

गुरोर्मम गुरुस्त्वं वै यतो दैवतदैवतम्।  
देवातिदेवस्तस्मात् त्वं सक्तूनादत्स्व मे प्रभो ॥ ७६ ॥

देहः प्राणश्च धर्मश्च शुश्रूषार्थमिदं गुरोः।  
तव विप्र प्रसादेन लोकान् प्राप्स्यामहे शुभान् ॥ ७७ ॥

अवेक्ष्या इति कृत्वाहं दृढभक्तेति वा द्विज।  
चिन्त्या ममेयमिति वा सक्तूनादातुमर्हसि ॥ ७८ ॥

अनेन नित्यं साध्वी त्वं शीलवृत्तेन शोभसे।  
या त्वं धर्मव्रतोपेता गुरुवृत्तिमवेक्षसे ॥ ७९ ॥  
तस्मात्‌ सक्तून् ग्रहीष्यामि वधु नार्हसि वञ्चनाम्।  
गणयित्वा महाभागे त्वां हि धर्मभृतां वरे ॥ ८० ॥

इत्युक्त्वा तानुपादाय सक्तून् प्रादाद् द्विजातये।  
ततस्तुष्टोऽभवद् विप्रस्तस्य साधोर्महात्मनः ॥ ८१ ॥

प्रीतात्मा स तु तं वाक्यमिदमाह द्विजर्षभम्।  
वाग्मी तदा द्विजश्रेष्ठो धर्मः पुरुषविग्रहः ॥ ८२ ॥

शुद्धेन तव दानेन न्यायोपात्तेन धर्मतः।  
यथाशक्ति विसृष्टेन प्रीतोऽस्मि द्विजसत्तम।  
अहो दानं घुष्यते ते स्वर्गे स्वर्गनिवासिभिः ॥ ८३ ॥

गगनात् पुष्पवर्षं च पश्येदं पतितं भुवि।  
सुरर्षिदेवगन्धर्वा ये च देवपुरःसराः ॥ ८४ ॥  
स्तुवन्तो देवदूताश्च स्थिता दानेन विस्मिताः।

ब्रह्मर्षयो विमानस्था ब्रह्मलोकचराश्च ये ॥ ८५ ॥  
काङ्क्षन्ते दर्शनं तुभ्यं दिवं व्रज द्विजर्षभ।

पितृलोकगताः सर्वे तारिताः पितरस्त्वया ॥ ८६ ॥  
अनागताश्च बहवः सुबहूनि युगान्युत।

ब्रह्मचर्येण दानेन यज्ञेन तपसा तथा ॥ ८७ ॥  
असंकरेण धर्मेण तस्माद् गच्छ दिवं द्विज।

श्रद्धया परया यस्त्वं तपश्चरसि सुव्रत ॥ ८८ ॥  
तस्माद् देवाश्च दानेन प्रीता ब्राह्मणसत्तम।

सर्वमेतद्धि यस्मात् ते दत्तं शुद्धेन चेतसा ॥ ८९ ॥  
कृच्छ्रकाले ततः स्वर्गो विजितः कर्मणा त्वया।

क्षुधा निर्णुदति प्रज्ञां धर्मबुद्धिं व्यपोहति ॥ ९० ॥  
क्षुधापरिगतज्ञानो धृतिं त्यजति चैव ह।  
बुभुक्षां जयते यस्तु स स्वर्गं जयते ध्रुवम् ॥ ९१ ॥

यदा दानरुचिः स्याद् वै तदा धर्मो न सीदति।  
अनवेक्ष्य सुतस्नेहं कलत्रस्नेहमेव च ॥ ९२ ॥  
धर्ममेव गुरुं ज्ञात्वा तृष्णा न गणिता त्वया।

द्रव्यागमो नृणां सूक्ष्मः पात्रे दानं ततः परम् ॥ ९३ ॥  
कालः परतरो दानाच्छ्रद्धा चैव ततः परा।  
स्वर्गद्वारं सुसूक्ष्मं हि नरैर्मोहान्न दृश्यते ॥ ९४ ॥

स्वर्गार्गलं लोभबीजं रागगुप्तं दुरासदम्।  
तं तु पश्यन्ति पुरुषा जितक्रोधा जितेन्द्रियाः ॥ ९५ ॥  
ब्राह्मणास्तपसा युक्ता यथाशक्ति प्रदायिनः।

सहस्रशक्तिश्च शतं शतशक्तिर्दशापि च ॥ ९६ ॥  
दद्यादपश्च यः शक्त्या सर्वे तुल्यफलाः स्मृताः।

रन्तिदेवो हि नृपतिरपः प्रादादकिंचनः ॥ ९७ ॥  
शुद्धेन मनसा विप्र नाकपृष्ठं ततो गतः।

न धर्मः प्रीयते तात दानैर्दत्तैर्महाफलैः ॥ ९८ ॥  
न्यायलब्धैर्यथा सूक्ष्मैः श्रद्धापूतैः स तुष्यति।

गोप्रदानसहस्राणि द्विजेभ्योऽदान्नृगो नृपः ॥ ९९ ॥  
एकां दत्त्वा स पारक्यां नरकं समपद्यत।

आत्ममांसप्रदानेन शिबिरौशीनरो नृपः ॥ १०० ॥  
प्राप्य पुण्यकृताल्ँलोकान् मोदते दिवि सुव्रतः।

विभवो न नृणां पुण्यं स्वशक्त्या स्वर्जितं सताम् ॥ १०१ ॥  
न यज्ञैर्विविधैर्विप्र यथान्यायेन संचितैः।

क्रोधाद् दानफलं हन्ति लोभात् स्वर्गं न गच्छति ॥ १०२ ॥  
न्यायवृत्तिर्हि तपसा दानवित् स्वर्गमश्नुते।

न राजसूयैर्बहुभिरिष्ट्वा विपुलदक्षिणैः ॥ १०३ ॥  
न चाश्वमेधैर्बहुभिः फलं सममिदं तव।  
सक्तुप्रस्थेन विजितो ब्रह्मलोकस्त्वयाक्षयः ॥ १०४ ॥

विरजो ब्रह्मसदनं गच्छ विप्र यथासुखम्।  
सर्वेषां वो द्विजश्रेष्ठ दिव्यं यानमुपस्थितम् ॥ १०५ ॥

आरोहत यथाकामं धर्मोऽस्मि द्विज पश्य माम्।  
तारितो हि त्वया देहो लोके कीर्तिः स्थिरा च ते॥१०६॥  
सभार्यः सहपुत्रश्च सस्नुषश्च दिवं व्रज।

इत्युक्तवाक्ये धर्मे तु यानमारुह्य स द्विजः ॥ १०७ ॥  
सदारः ससुतश्चैव सस्नुषश्च दिवं गतः।

तस्मिन् विप्रे गते स्वर्गं ससुते सस्नुषे तदा ॥ १०८ ॥  
भार्याचतुर्थे धर्मज्ञे ततोऽहं निःसृतो बिलात्।

ततस्तु सक्तुगन्धेन क्लेदेन सलिलस्य च ॥ १०९ ॥  
दिव्यपुष्पविमर्दाश्च साधोर्दानलवैश्च तैः ।  
विप्रस्य तपसा तस्य शिरो मे काञ्चनीकृतम् ॥ ११० ॥

तस्य सत्याभिसंधस्य सक्तुदानेन चैव ह।  
शरीरार्धं च मे विप्राः शातकुम्भमयं कृतम् ॥ १११ ॥

पश्यतेमं सुविपुलं तपसा तस्य धीमतः।  
कथमेवंविधं स्याद् वै पार्श्वमन्यदिति द्विजाः ॥ ११२ ॥

तपोवनानि यज्ञांश्च हृष्टोऽभ्येमि पुनः पुनः।  
यज्ञं त्वहमिमं श्रुत्वा कुरुराजस्य धीमतः ॥ ११३ ॥  
आशया परया प्राप्तो न चाहं काञ्चनीकृतः।

ततो मयोक्तं तद् वाक्यं प्रहस्य ब्राह्मणर्षभाः ॥ ११४ ॥  
सक्तुप्रस्थेन यज्ञोऽयं सम्मितो नेति सर्वथा।

सक्तुप्रस्थलवैस्तैर्हि तदाहं काञ्चनीकृतः ॥ ११५ ॥  
नहि यज्ञो महानेष सदृशस्तैर्मतो मम।

इत्युक्त्वा नकुलः सर्वान् यज्ञे द्विजवरांस्तदा ॥ ११६ ॥  
जगामादर्शनं तेषां विप्रास्ते च ययुर्गृहान् ॥ ११७ ॥

एतत् ते सर्वमाख्यातं मया परपुरंजय।  
यदाश्चर्यमभूत् तत्र वाजिमेधे महाक्रतौ ॥ ११८ ॥

न विस्मयस्ते नृपते यज्ञे कार्यः कथंचन।  
ऋषिकोटिसहस्राणि तपोभिर्ये दिवं गताः ॥ ११९ ॥

अद्रोहः सर्वभूतेषु संतोषः शीलमार्जवम्।  
तपो दमश्च सत्यं च प्रदानं चेति सम्मितम् ॥ १२० ॥