+++
title_full = "019 गुरु-शिष्यके संवादमें मोक्षप्राप्तिके उपायका वर्णन"
title = "०१९"

+++


यः स्यादेकायने लीनस्तूष्णीं किंचिदचिन्तयन्।  
पूर्वं पूर्वं परित्यज्य स तीर्णो बन्धनाद् भवेत् ॥ १ ॥

सर्वमित्रः सर्वंसहः शमे रक्तो जितेन्द्रियः।  
व्यपेतभयमन्युश्च आत्मवान् मुच्यते नरः ॥ २ ॥

आत्मवत् सर्वभूतेषु यश्चरेन्नियतः शुचिः।  
अमानी निरभीमानः सर्वतो मुक्त एव सः ॥ ३ ॥

जीवितं मरणं चोभे सुखदुःखे तथैव च।  
लाभालाभे प्रियद्वेष्ये यः समः स च मुच्यते ॥ ४ ॥

न कस्यचित् स्पृहयते नावजानाति किंचन।  
निर्द्वन्द्वो वीतरागात्मा सर्वथा मुक्त एव सः ॥ ५ ॥

अनमित्रश्च निर्बन्धुरनपत्यश्च यः क्वचित्।  
त्यक्तधर्मार्थकामश्च निराकाङ्क्षी च मुच्यते ॥ ६ ॥

नैव धर्मी न चाधर्मी पूर्वोपचितहायकः।  
धातुक्षयप्रशान्तात्मा निर्द्वन्द्वः स विमुच्यते ॥ ७ ॥

अकर्मवान्‌ विकाङ्क्षश्च पश्येज्जगदशाश्वतम् ।  
अश्वत्थसदृशं नित्यं जन्ममृत्युजरायुतम् ॥ ८ ॥  
वैराग्यबुद्धिः सततमात्मदोषव्यपेक्षकः ।  
आत्मबन्धविनिर्मोक्षं स करोत्यचिरादिव ॥ ९ ॥

अगन्धमरसस्पर्शमशब्दमपरिग्रहम् ।  
अरूपमनभिज्ञेयं दृष्ट्‌वाऽऽत्मानं विमुच्यते ॥ १० ॥

पञ्चभूतगुणैर्हीनममूर्तिमदहेतुकम् ।  
अगुणं गुणभोक्तारं यः पश्यति स मुच्यते ॥ ११ ॥

विहाय सर्वसंकल्पान् बुद्‌ध्या शारीरमानसान्।  
शनैर्निर्वाणमाप्नोति निरिन्धन इवानलः ॥ १२ ॥

सर्वसंस्कारनिर्मुक्तो निर्द्वन्द्वो निष्परिग्रहः ।  
तपसा इन्द्रियग्रामं यश्चरेन्मुक्त एव सः ॥ १३ ॥

विमुक्तः सर्वसंस्कारैस्ततो ब्रह्म सनातनम्।  
परमाप्नोति संशान्तमचलं नित्यमक्षरम् ॥ १४ ॥

अतः परं प्रवक्ष्यामि योगशास्त्रमनुत्तमम्।  
युञ्जन्तः सिद्धमात्मानं यथा पश्यन्ति योगिनः ॥ १५ ॥

तस्योपदेशं वक्ष्यामि यथावत् तन्निबोध मे।  
यैर्द्वारैश्चारयन्नित्यं पश्यत्यात्मानमात्मनि ॥ १६ ॥

इन्द्रियाणि तु संहृत्य मन आत्मनि धारयेत्।  
तीव्रं तप्त्वा तपः पूर्वं मोक्षयोगं समाचरेत् ॥ १७ ॥

तपस्वी सततं युक्तो योगशास्त्रमथाचरेत्।  
मनीषी मनसा विप्रः पश्यन्नात्मानमात्मनि ॥ १८ ॥

स चेच्छक्नोत्ययं साधुर्योक्तुमात्मानमात्मनि ।  
तत एकान्तशीलः स पश्यत्यात्मानमात्मनि ॥ १९ ॥

संयतः सततं युक्त आत्मवान् विजितेन्द्रियः।  
तथा य आत्मनाऽऽत्मानं सम्प्रयुक्तः प्रपश्यति ॥ २० ॥

यथा हि पुरुषः स्वप्ने दृष्ट्‌वा पश्यत्यसाविति।  
तथा रूपमिवात्मानं साधुयुक्तः प्रपश्यति ॥ २१ ॥

इषीकां च यथा मुञ्जात् कश्चिन्निष्कृष्य दर्शयेत्।  
योगी निष्कृष्य चात्मानं तथा पश्यति देहतः ॥ २२ ॥

मुञ्जं शरीरमित्याहुरिषीकामात्मनि श्रिताम् ।  
एतन्निदर्शनं प्रोक्तं योगविद्भिरनुत्तमम् ॥ २३ ॥

यदा हि युक्तमात्मानं सम्यक् पश्यति देहभृत्।  
न तस्येहेश्वरः कश्चित् त्रैलोक्यस्यापि यः प्रभुः ॥ २४ ॥

अन्यान्याश्चैव तनवो यथेष्टं प्रतिपद्यते।  
विनिवृत्य जरां मृत्युं न शोचति न हृष्यति ॥ २५ ॥

देवानामपि देवत्वं युक्तः कारयते वशी।  
ब्रह्म चाव्ययमाप्नोति हित्वा देहमशाश्वतम् ॥ २६ ॥

विनश्यत्सु च भूतेषु न भयं तस्य जायते।  
क्लिश्यमानेषु भूतेषु न स क्लिश्यति केनचित् ॥ २७ ॥

दुःखशोकमयैर्घोरैः सङ्गस्नेहसमुद्भवैः ।  
न विचाल्यति युक्तात्मा निःस्पृहः शान्तमानसः ॥ २८ ॥

नैनं शस्त्राणि विध्यन्ते न मृत्युश्चास्य विद्यते।  
नातः सुखतरं किंचिल्लोके क्वचन दृश्यते ॥ २९ ॥

सम्यग्युक्त्वा स आत्मानमात्मन्येव प्रतिष्ठते।  
विनिवृत्तजरादुःखः सुखं स्वपिति चापि सः ॥ ३० ॥

देहान्यथेष्टमभ्येति हित्वेमां मानुषीं तनुम्।  
निर्वेदस्तु न कर्तव्यो भुञ्जानेन कथंचन ॥ ३१ ॥

सम्यग्युक्तो यदाऽऽत्मानमात्मन्येव प्रपश्यति ।  
तदैव न स्पृहयते साक्षादपि शतक्रतोः ॥ ३२ ॥

योगमेकान्तशीलस्तु यथा विन्दति तच्छृणु।  
दृष्टपूर्वां दिशं चिन्त्य यस्मिन् संनिवसेत् पुरे ॥ ३३ ॥  
पुरस्याभ्यन्तरे तस्य मनः स्थाप्यं न बाह्यतः।

पुरस्याभ्यन्तरे तिष्ठन् यस्मिन्नावसथे वसेत्।  
तस्मिन्नावसथे धार्यं सबाह्याभ्यन्तरं मनः ॥ ३४ ॥

प्रचिन्त्यावसथे कृत्स्नं यस्मिन् काले स पश्यति।  
तस्मिन् काले मनश्चास्य न च किंचन बाह्यतः ॥ ३५ ॥

संनियम्येन्द्रियग्रामं निर्घोषं निर्जने वने।  
कायमभ्यन्तरं कृत्स्नमेकाग्रः परिचिन्तयेत् ॥ ३६ ॥

दन्तांस्तालु च जिह्वां च गलं ग्रीवां तथैव च।  
हृदयं चिन्तयेच्चापि तथा हृदयबन्धनम् ॥ ३७ ॥

इत्युक्तः स मया शिष्यो मेधावी मधुसूदन।  
पप्रच्छ पुनरेवेमं मोक्षधर्मं सुदुर्वचम् ॥ ३८ ॥

भुक्तं भुक्तमिदं कोष्ठे कथमन्नं विपच्यते।  
कथं रसत्वं व्रजति शोणितत्वं कथं पुनः ॥ ३९ ॥

तथा मांसं च मेदश्च स्नाय्वस्थीनि च योषिति।  
कथमेतानि सर्वाणि शरीराणि शरीरिणाम् ॥ ४० ॥  
वर्धते वर्धमानस्य वर्धते च कथं बलम्।  
निरोधानां निर्गमनं मलानां च पृथक् पृथक् ॥ ४१ ॥

कुतो वायं प्रश्वसिति उच्छ्‌वसित्यपि वा पुनः।  
कं च देशमधिष्ठाय तिष्ठत्यात्मायमात्मनि ॥ ४२ ॥

जीवः कथं वहति च चेष्टमानः कलेवरम्।  
किं वर्णं कीदृशं चैव निवेशयति वै पुनः ॥ ४३ ॥  
याथातथ्येन भगवन् वक्तुमर्हसि मेऽनघ।

इति सम्परिपृष्टोऽहं तेन विप्रेण माधव ॥ ४४ ॥  
प्रत्यब्रुवं महाबाहो यथाश्रुतमरिंदम ।

यथा स्वकोष्ठे प्रक्षिप्य भाण्डं भाण्डमना भवेत् ॥ ४५ ॥  
तथा स्वकाये प्रक्षिप्य मनो द्वारैरनिश्चलैः।  
आत्मानं तत्र मार्गेत प्रमादं परिवर्जयेत् ॥ ४६ ॥

एवं सततमुद्युक्तः प्रीतात्मा नचिरादिव।  
आसादयति तद् ब्रह्म यद् दृष्ट्‌वा स्यात् प्रधानवित् ॥ ४७ ॥

न त्वसौ चक्षुषा ग्राह्यो न च सर्वैरपीन्द्रियैः।  
मनसैव प्रदीपेन महानात्मा प्रदृश्यते ॥ ४८ ॥

सर्वतःपाणिपादान्तः सर्वतोऽक्षिशिरोमुखः ।  
सर्वतः श्रुतिमाल्ँलोके सर्वमावृत्य तिष्ठति ॥ ४९ ॥

जीवो निष्क्रान्तमात्मानं शरीरात् सम्प्रपश्यति।  
स तमुत्सृज्य देहे स्वं धारयन् ब्रह्म केवलम् ॥ ५० ॥  
आत्मानमालोकयति मनसा प्रहसन्निव ।  
तदेवमाश्रयं कृत्वा मोक्षं याति ततो मयि ॥ ५१ ॥

इदं सर्वरहस्यं ते मया प्रोक्तं द्विजोत्तम।  
आपृच्छे साधयिष्यामि गच्छ विप्र यथासुखम् ॥ ५२ ॥

इत्युक्तः स तदा कृष्ण मया शिष्यो महातपाः।  
अगच्छत यथाकामं ब्राह्मणः संशितव्रतः ॥ ५३ ॥

इत्युक्त्वा स तदा वाक्यं मां पार्थ द्विजसत्तमः।  
मोक्षधर्माश्रितः सम्यक् तत्रैवान्तरधीयत ॥ ५४ ॥

कच्चिदेतत् त्वया पार्थ श्रुतमेकाग्रचेतसा।  
तदापि हि रथस्थस्त्वं श्रुतवानेतदेव हि ॥ ५५ ॥

नैतत् पार्थ सुविज्ञेयं व्यामिश्रेणेति मे मतिः।  
नरेणाकृतसंज्ञेन विशुद्धेनान्तरात्मना ॥ ५६ ॥

सुरहस्यमिदं प्रोक्तं देवानां भरतर्षभ।  
कच्चिन्नेदं श्रुतं पार्थ मनुष्येणेह कर्हिचित् ॥ ५७ ॥

न ह्येतच्छ्रोतुमर्होऽन्यो मनुष्यस्त्वामृतेऽनघ ।  
नैतदद्य सुविज्ञेयं व्यामिश्रेणान्तरात्मना ॥ ५८ ॥

क्रियावद्भिर्हि कौन्तेय देवलोकः समावृतः।  
न चैतदिष्टं देवानां मर्त्यरूपनिवर्तनम् ॥ ५९ ॥

परा हि सा गतिः पार्थ यत् तद् ब्रह्म सनातनम्।  
यत्रामृतत्वं प्राप्नोति त्यक्त्वा देहं सदा सुखी ॥ ६० ॥

इमं धर्मं समास्थाय येऽपि स्युः पापयोनयः।  
स्त्रियो वैश्यास्तथा शूद्रास्तेऽपि यान्ति परां गतिम् ॥ ६१ ॥

किं पुनर्ब्राह्मणाः पार्थ क्षत्रिया वा बहुश्रुताः।  
स्वधर्मरतयो नित्यं ब्रह्मलोकपरायणाः ॥ ६२ ॥

हेतुमच्चैतदुद्दिष्टमुपायाश्चास्य साधने ।  
सिद्धिं फलं च मोक्षश्च दुःखस्य च विनिर्णयः ॥ ६३ ॥

नातः परं सुखं त्वन्यत् किंचित् स्याद् भरतर्षभ।  
बुद्धिमान् श्रद्दधानश्च पराक्रान्तश्च पाण्डव ॥ ६४ ॥  
यः परित्यज्यते मर्त्यो लोकसारमसारवत्।  
एतैरुपायैः स क्षिप्रं परां गतिमवाप्नुते ॥ ६५ ॥

एतावदेव वक्तव्यं नातो भूयोऽस्ति किंचन।  
षण्मासान् नित्ययुक्तस्य योगः पार्थ प्रवर्तते ॥ ६६ ॥