+++
title_full = "059 भगवान् श्रीकृष्णका द्वारकामें जाकर रैवतक पर्वतपर महोत्सवमें सम्मिलित होना और सबसे मिलना"
title = "०५९ द्वारकाप्रवेशे"

+++


उत्तङ्कस्य वरं दत्त्वा गोविन्दो द्विजसत्तम।  
अत ऊर्ध्वं महाबाहुः किं चकार महायशाः ॥ १ ॥

उत्तङ्काय वरं दत्त्वा प्रायात् सात्यकिना सह।  
द्वारकामेव गोविन्दः शीघ्रवेगैर्महाहयैः ॥ २ ॥

सरांसि सरितश्चैव वनानि च गिरींस्तथा।  
अतिक्रम्याससादाथ रम्यां द्वारवतीं पुरीम् ॥ ३ ॥  
वर्तमाने महाराज महे रैवतकस्य च।  
उपायात् पुण्डरीकाक्षो युयुधानानुगस्तदा ॥ ४ ॥

अलंकृतस्तु स गिरिर्नानारूपैर्विचित्रितैः ।  
बभौ रत्नमयैः कोशैः संवृतः पुरुषर्षभ ॥ ५ ॥

काञ्चनस्रग्भिरग्र्याभिः सुमनोभिस्तथैव च ।  
वासोभिश्च महाशैलः कल्पवृक्षैस्तथैव च ॥ ६ ॥

दीपवृक्षैश्च सौवर्णैरभीक्ष्णमुपशोभितः ।  
गुहानिर्झरदेशेषु दिवाभूतो बभूव ह ॥ ७ ॥

पताकाभिर्विचित्राभिः सघण्टाभिः समन्ततः ।  
पुम्भिः स्त्रीभिश्च संघुष्टः प्रगीत इव चाभवत् ॥ ८ ॥

अतीव प्रेक्षणीयोऽभून्मेरुर्मुनिगणैरिव ।  
मत्तानां हृष्टरूपाणां स्त्रीणां पुंसां च भारत ॥ ९ ॥  
गायतां पर्वतेन्द्रस्य दिवस्पृगिव निःस्वनः।

प्रमत्तमत्तसम्मत्तक्ष्वेडितोत्क्रुष्टसंकुलः ॥ १० ॥  
तथा किलकिलाशब्दैर्भूधरोऽभून्मनोहरः ।

विपणापणवान् रम्यो भक्ष्यभोज्यविहारवान् ॥ ११ ॥  
वस्त्रमाल्योत्करयुतो वीणावेणुमृदङ्गवान् ।  
सुरामैरेयमिश्रेण भक्ष्यभोज्येन चैव ह ॥ १२ ॥  
दीनान्धकृपणादिभ्यो दीयमानेन चानिशम् ।  
बभौ परमकल्याणो महस्तस्य महागिरेः ॥ १३ ॥

पुण्यावसथवान् वीर पुण्यकृद्भिर्निषेवितः ।  
विहारो वृष्णिवीराणां महे रैवतकस्य ह ॥ १४ ॥  
स नगो वेश्मसंकीर्णो देवलोक इवाबभौ।

तदा च कृष्णसांनिध्यमासाद्य भरतर्षभ ॥ १५ ॥  
(स्तुवन्त्यन्तर्हिता देवा गन्धर्वाश्च सहर्षिभिः।

साधकः सर्वधर्माणामसुराणां विनाशकः ।  
त्वं स्रष्टा सृज्यमाधारं कारणं धर्मवेदवित्॥  
त्वया यत् क्रियते देव न जानीमोऽत्र मायया।  
केवलं त्वाभिजानीमः शरणं परमेश्वरम्॥  
ब्रह्मादीनां च गोविन्द सांनिध्यं शरणं नमः॥

इति स्तुतेऽमानुषैश्च पूजिते देवकीसुते।)  
शक्रसद्मप्रतीकाशो बभूव स हि शैलराट्।

ततः सम्पूज्यमानः स विवेश भवनं शुभम् ॥ १६ ॥  
गोविन्दः सात्यकिश्चैव जगाम भवनं स्वकम्।

विवेश च प्रहृष्टात्मा चिरकालप्रवासतः ॥ १७ ॥  
कृत्वा नसुकरं कर्म दानवेष्विव वासवः।

उपायान्तं तु वार्ष्णेयं भोजवृष्ण्यन्धकास्तथा ॥ १८ ॥  
अभ्यगच्छन् महात्मानं देवा इव शतक्रतुम्।

स तानभ्यर्च्य मेधावी पृष्ट्वा च कुशलं तदा।  
अभ्यवादयत प्रीतः पितरं मातरं तदा ॥ १९ ॥

ताभ्यां स सम्परिष्वक्तः सान्त्वितश्च महाभुजः।  
उपोपविष्टैः सर्वैस्तैर्वृष्णिभिः परिवारितः ॥ २० ॥

स विश्रान्तो महातेजाः कृतपादावनेजनः।  
कथयामास तत्सर्वं पृष्टः पित्रा महाहवम् ॥ २१ ॥