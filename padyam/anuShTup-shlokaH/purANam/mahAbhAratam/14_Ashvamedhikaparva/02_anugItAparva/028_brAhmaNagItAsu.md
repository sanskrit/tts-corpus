+++
title_full = "028 ज्ञानी पुरुषकी स्थिति तथा अध्वर्यु और यतिका संवाद"
title = "०२८ ब्राह्मणगीतासु"

+++


गन्धान् न जिघ्रामि रसान् न वेद्मि  
रूपं न पश्यामि न च स्पृशामि।  
न चापि शब्दान् विविधान् शृणोमि  
न चापि संकल्पमुपैमि कंचित् ॥ १ ॥

अर्थानिष्टान् कामयते स्वभावः  
सर्वान् द्वेष्यान् प्रद्विषते स्वभावः।  
कामद्वेषायुद्भवतः स्वभावात्  
प्राणापानौ जन्तुदेहान्निवेश्य ॥ २ ॥

तेभ्यश्चान्यांस्तेषु नित्यांश्च भावान्  
भूतात्मानं लक्षयेरन् शरीरे ।  
तस्मिंस्तिष्ठन्नास्मि सक्तः कथंचित्  
कामक्रोधाभ्यां जरया मृत्युना च ॥ ३ ॥

अकामयानस्य च सर्वकामा-  
नविद्विषाणस्य च सर्वदोषान् ।  
न मे स्वभावेषु भवन्ति लेपा-  
स्तोयस्य बिन्दोरिव पुष्करेषु ॥ ४ ॥

नित्यस्य चैतस्य भवन्त्यनित्या  
निरीक्ष्यमाणस्य बहुस्वभावान् ।  
न सज्जते कर्मसु भोगजालं  
दिवीव सूर्यस्य मयूखजालम् ॥ ५ ॥

अत्राप्युदाहरन्तीममितिहासं पुरातनम् ।  
अध्वर्युयतिसंवादं तं निबोध यशस्विनि ॥ ६ ॥

प्रोक्ष्यमाणं पशुं दृष्ट्‌वा यज्ञकर्मण्यथाब्रवीत्।  
यतिरध्वर्युमासीनो हिंसेयमिति कुत्सयन् ॥ ७ ॥

तमध्वर्युः प्रत्युवाच नायं छागो विनश्यति।  
श्रेयसा योक्ष्यते जन्तुर्यदि श्रुतिरियं तथा ॥ ८ ॥

यो ह्यस्य पार्थिवो भागः पृथिवीं स गमिष्यति।  
यदस्य वारिजं किंचिदपस्तत् सम्प्रवेक्ष्यति ॥ ९ ॥

सूर्यं चक्षुर्दिशः श्रीत्रं प्राणोऽस्य दिवमेव च।  
आगमे वर्तमानस्य न मे दोषोऽस्ति कश्चन ॥ १० ॥

प्राणैर्वियोगे च्छागस्य यदि श्रेयः प्रपश्यसि।  
छागार्थे वर्तते यज्ञो भवतः किं प्रयोजनम् ॥ ११ ॥

अत्र त्वां मन्यतां भ्राता पिता माता सखेति च।  
मन्त्रयस्वैनमुन्नीय परवन्तं विशेषतः ॥ १२ ॥

एवमेवानुमन्येरंस्तान् भवान् द्रष्टुमर्हति ।  
तेषामनुमतं श्रुत्वा शक्या कर्तुं विचारणा ॥ १३ ॥

प्राणा अप्यस्य छागस्य प्रापितास्ते स्वयोनिषु।  
शरीरं केवलं शिष्टं निश्चेष्टमिति मे मतिः ॥ १४ ॥

इन्धनस्य तु तुल्येन शरीरेण विचेतसा।  
हिंसानिर्वेष्टुकामानामिन्धनं पशुसंज्ञितम् ॥ १५ ॥

अहिंसा सर्वधर्माणामिति वृद्धानुशासनम् ।  
यदिहिंस्रं भवेत् कर्म तत् कार्यमिति विद्महे ॥ १६ ॥

अहिंसेति प्रतिज्ञेयं यदि वक्ष्याम्यतः परम्।  
शक्यं बहुविधं कर्तुं भवता कार्यदूषणम् ॥ १७ ॥

अहिंसा सर्वभूतानां नित्यमस्मासु रोचते।  
प्रत्यक्षतः साधयामो न परोक्षमुपास्महे ॥ १८ ॥

भूमेर्गन्धगुणान् भुङ्‌क्षे पिबस्यापोमयान् रसान्।  
ज्योतिषां पश्यसे रूपं स्पृशस्यनिलजान् गुणान् ॥ १९ ॥  
शृणोष्याकाशजान् शब्दान् मनसा मन्यसे मतिम्।  
सर्वाण्येतानि भूतानि प्राणा इति च मन्यसे ॥ २० ॥

प्राणादाने निवृत्तोऽसि हिंसायां वर्तते भवान्।  
नास्ति चेष्टा विना हिंसां किं वा त्वं मन्यसे द्विज॥२१॥

अक्षरं च क्षरं चैव द्वैधीभावोऽयमात्मनः।  
अक्षरं तत्र सद्भावः स्वभावः क्षर उच्यते ॥ २२ ॥

प्राणो जिह्वा मनः सत्त्वं सद्भावो रजसा सह।  
भावैरेतैर्विमुक्तस्य निर्द्वन्द्वस्य निराशिषः ॥ २३ ॥  
समस्य सर्वभूतेषु निर्ममस्य जितात्मनः।  
समन्तात् परिमुक्तस्य न भयं विद्यते क्वचित् ॥ २४ ॥

सद्भिरेवेह संवासः कार्यो मतिमतां वर।  
भवतो हि मतं श्रुत्वा प्रतिभाति मतिर्मम ॥ २५ ॥  
भगवन् भगवद्‌बुद्ध्या प्रतिपन्नो ब्रवीम्यहम्।  
व्रतं मन्त्रकृतं कर्तुर्नापराधोऽस्ति मे द्विज ॥ २६ ॥

उपपत्त्या यतिस्तूष्णीं वर्तमानस्ततः परम्।  
अध्वर्युरपि निर्मोहः प्रचचार महामखे ॥ २७ ॥

एवमेतादृशं मोक्षं सुसूक्ष्मं ब्राह्मणा विदुः।  
विदित्वा चानुतिष्ठन्ति क्षेत्रज्ञेनार्थदर्शिना ॥ २८ ॥