+++
title_full = "089 युधिष्ठिरका ब्राह्मणोंको दक्षिणा देना और राजाओंको भेंट देकर विदा करना"
title = "०८९ अश्वमेधसमाप्तौ"

+++


श्रपयित्वा पशूनन्यान् विधिवद् द्विजसत्तमाः।  
तं तुरङ्गं यथाशास्त्रमालभन्त द्विजातयः ॥ १ ॥

ततः संश्रप्य तुरगं विधिवद् याजकास्तदा।  
उपसंवेशयन् राजंस्ततस्तां द्रुपदात्मजाम् ॥ २ ॥  
कलाभिस्तिसृभी राजन् यथाविधि मनस्विनीम्।

उद्‌धृत्य तु वपां तस्य यथाशास्त्रं द्विजातयः ॥ ३ ॥  
श्रपयामासुरव्यग्रा विधिवद् भरतर्षभ ।

तं वपाधूमगन्धं तु धर्मराजः सहानुजैः ॥ ४ ॥  
उपाजिघ्रद् यथाशास्त्रं सर्वपापापहं तदा।

शिष्टान्यङ्गानि यान्यासंस्तस्याश्वस्य नराधिप ॥ ५ ॥  
तान्यग्नौ जुहुवुर्धीराः समस्ताः षोडशर्त्विजः।

संस्थाप्यैवं तस्य राज्ञस्तं यज्ञं शक्रतेजसः ॥ ६ ॥  
व्यासः सशिष्यो भगवान् वर्धयामास तं नृपम्।

ततो युधिष्ठिरः प्रादाद् ब्राह्मणेभ्ये यथाविधि ॥ ७ ॥  
कोटीः सहस्रं निष्काणां व्यासाय तु वसुंधराम्।

प्रतिगृह्य धरां राजन् व्यासः सत्यवतीसुतः ॥ ८ ॥  
अब्रवीद् भरतश्रेष्ठं धर्मराजं युधिष्ठिरम्।

वसुधा भवतस्त्वेषा संन्यस्ता राजसत्तम ॥ ९ ॥  
निष्क्रयो दीयतां मह्यं ब्राह्मणा हि धनार्थिनः।

युधिष्ठिरस्तु तान् विप्रान् प्रत्युवाच महामनाः ॥ १० ॥  
भ्रातृभिः सहितो धीमान् मध्ये राज्ञां महात्मनाम्।

अश्वमेधे महायज्ञे पृथिवी दक्षिणा स्मृता ॥ ११ ॥  
अर्जुनेन जिता चेयमृत्विग्भ्यः प्रापिता मया।  
वनं प्रवेक्ष्ये विप्राग्र्या विभजध्वं महीमिमाम् ॥ १२ ॥  
चतुर्धा पृथिवीं कृत्वा चातुर्होत्रप्रमाणतः।  
नाहमादातुमिच्छामि ब्रह्मस्वं द्विजसत्तमाः ॥ १३ ॥  
इदं नित्यं मनो विप्रा भ्रातॄणां चैव मे सदा।

इत्युक्तवति तस्मिंस्तु भ्रातरो द्रौपदी च सा ॥ १४ ॥  
एवमेतदिति प्राहुस्तदभूल्लोमहर्षणम् ।

ततोऽन्तरिक्षे वागासीत् साधु साध्विति भारत ॥ १५ ॥  
तथैव द्विजसंघानां शंसतां विबभौ स्वनः।

द्वैपायनस्तथा कृष्णः पुनरेव युधिष्ठिरम् ॥ १६ ॥  
प्रोवाच मध्ये विप्राणामिदं सम्पूजयन् मुनिः।

दत्तैषा भवता मह्यं तां ते प्रतिददाम्यहम् ॥ १७ ॥  
हिरण्यं दीयतामेभ्यो ब्राह्मणेभ्यो धरास्तु ते।

ततोऽब्रवीद् वासुदेवो धर्मराजं युधिष्ठिरम् ॥ १८ ॥  
यथाऽऽह भगवान् व्यासस्तथा त्वं कर्तुमर्हसि।

इत्युक्तः स कुरुश्रेष्ठः प्रीतात्मा भ्रातृभिः सह ॥ १९ ॥  
कोटिकोटिकृतां प्रादाद् दक्षिणां त्रिगुणां क्रतोः।

न करिष्यति तल्लोके कश्चिदन्यो नराधिपः ॥ २० ॥  
यत् कृतं कुरुराजेन मरुत्तस्यानुकुर्वता।

प्रतिगृह्य तु तद् रत्नं कृष्णद्वैपायनो मुनिः ॥ २१ ॥  
ऋत्विग्भ्यः प्रददौ विद्वांश्चतुर्धा व्यभजंश्च ते।

धरण्या निष्क्रयं दत्त्वा तद्धिरण्यं युधिष्ठिरः ॥ २२ ॥  
धूतपापो जितस्वर्गो मुमुदे भ्रातृभिः सह।

ऋत्विजस्तमपर्यन्तं सुवर्णनिचयं तथा ॥ २३ ॥  
व्यभजन्त द्विजातिभ्यो यथोत्साहं यथासुखम्।

यज्ञवाटे च यत् किंचिद् हिरण्यं सविभूषणम् ॥ २४ ॥  
तोरणानि च यूपांश्च घटान् पात्रीस्तथेष्टकाः।  
युधिष्ठिराभ्यनुज्ञाताः सर्वं तद् व्यभजन् द्विजाः ॥ २५ ॥

अनन्तरं द्विजातिभ्यः क्षत्रिया जह्रिरे वसु।  
तथा विट्शूद्रसंघाश्च तथान्ये म्लेच्छजातयः ॥ २६ ॥

ततस्ते ब्राह्मणाः सर्वे मुदिता जग्मुरालयान्।  
तर्पिता वसुना तेन धर्मराजेन धीमता ॥ २७ ॥

स्वमंशं भगवान् व्यासः कुन्त्यै साक्षाद्धि मानतः।  
प्रददौ तस्य महतो हिरण्यस्य महाद्युतिः ॥ २८ ॥

श्वशुरात् प्रीतिदायं तं प्राप्य सा प्रीतमानसा।  
चकार पुण्यकं तेन सुमहत् संघशः पृथा ॥ २९ ॥

गत्वा त्ववभृथं राजा विपाप्मा भ्रातृभिः सह।  
सभाज्यमानः शुशुभे महेन्द्रस्त्रिदशैरिव ॥ ३० ॥

पाण्डवाश्च महीपालैः समेतैरभिसंवृताः ।  
अशोभन्त महाराज ग्रहास्तारागणैरिव ॥ ३१ ॥

राजभ्योऽपि ततः प्रादाद् रत्नानि विविधानि च।  
गजानश्वानलंकारान् स्त्रियो वासांसि काञ्चनम् ॥ ३२ ॥

तद् धनौघमपर्यन्तं पार्थः पार्थिवमण्डले।  
विसृजन् शुशुभे राजन् यथा वैश्रवणस्तथा ॥ ३३ ॥

आनीय च तथा वीरं राजानं बभ्रुवाहनम्।  
प्रदाय विपुलं वित्तं गृहान् प्रास्थापयत् तदा ॥ ३४ ॥

दुःशलायाश्च तं पौत्रं बालकं भरतर्षभ।  
स्वराज्येऽथ पितुर्धीमान् स्वसुः प्रीत्या न्यवेशयत् ॥ ३५ ॥

नृपतींश्चैव तान्‌ सर्वान् सुविभक्तान्‌ सुपूजितान्।  
प्रस्थापयामास वशी कुरुराजो युधिष्ठिरः ॥ ३६ ॥

गोविन्दं च महात्मानं बलदेवं महाबलम्।  
तथान्यान्‌ वृष्णिवीरांश्च प्रद्युम्नाद्यान् सहस्रशः ॥ ३७ ॥  
पूजयित्वा महाराज यथाविधि महाद्युतिः।  
भ्रातृभिः सहितो राजा प्रास्थापयदरिंदमः ॥ ३८ ॥

एवं बभूव यज्ञः स धर्मराजस्य धीमतः।  
बह्वन्नधनरत्नौघः सुरामैरेयसागरः ॥ ३९ ॥  
सर्पिःपङ्का ह्रदा यत्र बभूवुश्चान्नपर्वताः।  
रसालाकर्दमा नद्यो बभूवुर्भरतर्षभ ॥ ४० ॥

भक्ष्यखाण्डवरागाणां क्रियतां भुज्यतां तथा।  
पशूनां बध्यतां चैव नान्तं ददृशिरे जनाः ॥ ४१ ॥

मत्तप्रमत्तमुदितं सुप्रीतयुवतीजनम् ।  
मृदङ्गशङ्खनादैश्च मनोरममभूत् तदा ॥ ४२ ॥

दीयतां भुज्यतां चेष्टं दिवारात्रमवारितम्।  
तं महोत्सवसंकाशं हृष्टपुष्टजनाकुलम् ॥ ४३ ॥  
कथयन्ति स्म पुरुषा नानादेशनिवासिनः।

वर्षित्वा धनधाराभिः कामै रत्नै रसैस्तथा।  
विपाप्मा भरतश्रेष्ठः कृतार्थः प्राविशत् पुरम् ॥ ४४ ॥