+++
title_full = "058 कुण्डल लेकर उत्तंकका लौटना, मार्गमें उन कुण्डलोंका अपहरण होना तथा इन्द्र और अग्निदेवकी कृपासे फिर उन्हें पाकर गुरुपत्नीको देना"
title = "०५८ उत्तङ्कोपाख्याने"

+++


स मित्रसहमासाद्य अभिज्ञानमयाचत ।  
तस्मै ददावभिज्ञानं स चेक्ष्वाकुवरस्तदा ॥ १ ॥

न चैवैषा गतिः क्षेम्या न चान्या विद्यते गतिः।  
एतन्मे मतमाज्ञाय प्रयच्छ मणिकुण्डले ॥ २ ॥

इत्युक्तस्तामुत्तङ्कस्तु भर्तुर्वाक्यमथाब्रवीत् ।  
श्रुत्वा च सा तदा प्रादात् ततस्ते मणिकुण्डले ॥ ३ ॥

अवाप्य कुण्डले ते तु राजानं पुनरब्रवीत्।  
किमेतद् गुह्यवचनं श्रोतुमिच्छामि पार्थिव ॥ ४ ॥

प्रजानिसर्गाद् विप्रान् वै क्षत्रियाः पूजयन्ति ह।  
विप्रेभ्यश्चापि बहवो दोषाः प्रादुर्भवन्ति वै ॥ ५ ॥

सोऽहं द्विजेभ्यः प्रणतो विप्राद् दोषमवाप्तवान्।  
गतिमन्यां न पश्यामि मदयन्तीसहायवान् ॥ ६ ॥

न चान्यामपि पश्यामि गतिं गतिमतां वर।  
स्वर्गद्वारस्य गमने स्थाने चेह द्विजोत्तम ॥ ७ ॥

न हि राज्ञा विशेषेण विरुद्धेन द्विजातिभिः।  
शक्यं हि लोके स्थातुं वै प्रेत्य वा सुखमेधितुम्॥८॥

तदिष्टे ते मया दत्ते एते स्वे मणिकुण्डले।  
यः कृतस्तेऽद्य समयः सफलं तं कुरुष्व मे ॥ ९ ॥

राजंस्तथेह कर्तास्मि पुनरेष्यामि ते वशम्।  
प्रश्नं च कंचित् प्रष्टुं त्वां निवृत्तोऽस्मि परंतप ॥ १० ॥

ब्रूहि विप्र यथाकामं प्रतिवक्तास्मि ते वचः।  
छेत्तास्मि संशयं तेऽद्य न मेऽत्रास्ति विचारणा ॥ ११ ॥

प्राहुर्वाक्‌संयतं विप्रं धर्मनैपुणदर्शिनः ।  
मित्रेषु यश्च विषमः स्तेन इत्येव तं विदुः ॥ १२ ॥

स भवान् मित्रतामद्य सम्प्राप्तो मम पार्थिव।  
स मे बुद्धिं प्रयच्छस्व सम्मतां पुरुषर्षभ ॥ १३ ॥

अवाप्तार्थोऽहमद्येह भवांश्च पुरुषादकः ।  
भवत्सकाशमागन्तुं क्षमं मम न वेति वै ॥ १४ ॥

क्षमं चेदिह वक्तव्यं तव द्विजवरोत्तम।  
मत्समीपं द्विजश्रेष्ठ नागन्तव्यं कथंचन ॥ १५ ॥

एवं तव प्रपश्यामि श्रेयो भृगुकुलोद्वह।  
आगच्छतो हि ते विप्र भवेन्मृत्युर्न संशयः ॥ १६ ॥

इत्युक्तः स तदा राज्ञा क्षमं बुद्धिमता हितम्।  
अनुज्ञाप्य स राजानमहल्यां प्रतिजग्मिवान् ॥ १७ ॥

गृहीत्वा कुण्डले दिव्ये गुरुपत्न्याः प्रियंकरः।  
जवेन महता प्रायाद् गौतमस्याश्रमं प्रति ॥ १८ ॥

यथा तयो रक्षणं च मदयन्त्याभिभाषितम्।  
तथा ते कुण्डले बद्ध्वा तदा कृष्णाजिनेऽनयत् ॥ १९ ॥

स कस्मिंश्चित् क्षुधाविष्टः फलभारसमन्वितम्।  
बिल्वं ददर्श विप्रर्षिरारुरोह च तं ततः ॥ २० ॥  
शाखामासज्य तस्यैव कृष्णाजिनमरिंदम ।  
पातयामास बिल्वानि तदा स द्विजपुङ्गवः ॥ २१ ॥

अथ पातयमानस्य बिल्वापहृतचक्षुषः ।  
न्यपतंस्तानि बिल्वानि तस्मिन्नेवाजिने विभो ॥ २२ ॥  
यस्मिंस्ते कुण्डले बद्धे तदा द्विजवरेण वै।

बिल्वप्रहारैस्तस्याथ व्यशीर्यद् बन्धनं ततः ॥ २३ ॥  
सकुण्डलं तदजिनं पपात सहसा तरोः।

विशीर्णबन्धने तस्मिन् गते कृष्णाजिने महीम् ॥ २४ ॥  
अपश्यद् भुजगः कश्चित्‌ ते तत्र मणिकुण्डले।  
ऐरावतकुलोद्भूतः शीघ्रो भूत्वा तदा हि सः ॥ २५ ॥  
विदश्यास्येन वल्मीकं विवेशाथ स कुण्डले।

ह्रियमाणे तु दृष्ट्वा स कुण्डले भुजगेन ह ॥ २६ ॥  
पपात वृक्षात् सोद्वेगो दुःखात् परमकोपनः।  
स दण्डकाष्ठमादाय वल्मीकमखनत् तदा ॥ २७ ॥

अहानि त्रिंशदव्यग्रः पञ्च चान्यानि भारत।  
क्रोधामर्षाभिसंतप्तस्तदा ब्राह्मणसत्तमः ॥ २८ ॥

तस्य वेगमसह्यं तमसहन्ती वसुन्धरा।  
दण्डकाष्ठाभिनुन्नाङ्गी चचाल भृशमाकुला ॥ २९ ॥

ततः खनत एवाथ विप्रर्षेर्धरणीतलम्।  
नागलोकस्य पन्थानं कर्तुकामस्य निश्चयात् ॥ ३० ॥  
रथेन हरियुक्तेन तं देशमुपजग्मिवान्।  
वज्रपाणिर्महातेजास्तं ददर्श द्विजोत्तमम् ॥ ३१ ॥

स तु तं ब्राह्मणो भूत्वा तस्य दुःखेन दुःखितः।  
उत्तङ्कमब्रवीत् वाक्यं नैतच्छक्यं त्वयेति वै ॥ ३२ ॥  
इतो हि नागलोको वै योजनानि सहस्रशः।  
न दण्डकाष्ठसाध्यं च मन्ये कार्यमिदं तव ॥ ३३ ॥

नागलोके यदि ब्रह्मन् न शक्ये कुण्डले मया।  
प्राप्तुं प्राणान्‌ विमोक्ष्यामि पश्यतस्तु द्विजोत्तम ॥ ३४ ॥

यदा स नाशकत् तस्य निश्चयं कर्तुमन्यथा।  
वज्रपाणिस्तदा दण्डं वज्रास्त्रेण युयोज ह ॥ ३५ ॥

ततो वज्रप्रहारैस्तैर्दार्यमाणा वसुन्धरा ।  
नागलोकस्य पन्थानमकरोज्जनमेजय ॥ ३६ ॥

स तेन मार्गेण तदा नागलोकं विवेश ह।  
ददर्श नागलोकं च योजनानि सहस्रशः ॥ ३७ ॥

प्राकारनिचयैर्दिव्यैर्मणिमुक्तास्वलंकृतैः ।  
उपपन्नं महाभाग शातकुम्भमयैस्तथा ॥ ३८ ॥

वापीः स्फटिकसोपाना नदीश्च विमलोदकाः।  
ददर्श वृक्षांश्च बहून् नानाद्विजगणायुतान् ॥ ३९ ॥

तस्य लोकस्य च द्वारं स ददर्श भृगूद्वहः।  
पञ्चयोजनविस्तारमायतं शतयोजनम् ॥ ४० ॥

नागलोकमुत्तङ्कस्तु प्रेक्ष्य दीनोऽभवत् तदा।  
निराशश्चाभवत् तत्र कुण्डलाहरणे पुनः ॥ ४१ ॥

तत्र प्रोवाच तुरगस्तं कृष्णश्वेतवालधिः।  
ताम्रास्यनेत्रः कौरव्य प्रज्वलन्निव तेजसा ॥ ४२ ॥

धमस्वापानमेतन्मे ततस्त्वं विप्र लप्स्यसे।  
ऐरावतसुतेनेह तवानीते हि कुण्डले ॥ ४३ ॥

मा जुगुप्सां कृथाः पुत्र त्वमत्रार्थे कथंचन।  
त्वयैतद्धि समाचीर्णं गौतमस्याश्रमे तदा ॥ ४४ ॥

कथं भवन्तं जानीयामुपाध्यायाश्रमं प्रति।  
यन्मया चीर्णपूर्वं हि श्रोतुमिच्छामि तद्‌ध्यहम् ॥ ४५ ॥

गुरोर्गुरुं मां जानीहि ज्वलनं जातवेदसम्।  
त्वया ह्यहं सदा विप्र गुरोरर्थेऽभिपूजितः ॥ ४६ ॥  
विधिवत् सततं विप्र शुचिना भृगुनन्दन।  
तस्माच्छ्रेयो विधास्यामि तवैवं कुरु मा चिरम् ॥ ४७ ॥

इत्युक्तस्तु तथाकार्षीदुत्तङ्कश्चित्रभानुना ।  
घृतार्चिः प्रीतिमांश्चापि प्रजज्वाल दिधक्षया ॥ ४८ ॥

ततोऽस्य रोमकूपेभ्यो धम्यतस्तत्र भारत।  
घनः प्रादुरभूद् धूमो नागलोकभयावहः ॥ ४९ ॥

तेन धूमेन महता वर्धमानेन भारत।  
नागलोके महाराज न प्राज्ञायत किंचन ॥ ५० ॥

हाहाकृतमभूत् सर्वमैरावतनिवेशनम् ।  
वासुकिप्रमुखानां च नागानां जनमेजय ॥ ५१ ॥  
न प्राकाशन्त वेश्मानि धूमरुद्धानि भारत।  
नीहारसंवृतानीव वनानि गिरयस्तथा ॥ ५२ ॥

ते धूमरक्तनयना वह्नितेजोऽभितापिताः ।  
आजग्मुर्निश्चयं ज्ञातुं भार्गवस्य महात्मनः ॥ ५३ ॥

श्रुत्वा च निश्चयं तस्य महर्षेरतितेजसः।  
सम्भ्रान्तनयनाः सर्वे पूजां चक्रुर्यथाविधि ॥ ५४ ॥

सर्वे प्राञ्जलयो नागा वृद्धबालपुरोगमाः।  
शिरोभिः प्रणिपत्योचुः प्रसीद भगवन्निति ॥ ५५ ॥

प्रसाद्य ब्राह्मणं ते तु पाद्यमर्घ्यं निवेद्य च।  
प्रायच्छन् कुण्डले दिव्ये पन्नगाः परमार्चिते ॥ ५६ ॥

ततः स पूजितो नागैस्तदोत्तङ्कः प्रतापवान्।  
अग्निं प्रदक्षिणं कृत्वा जगाम गुरुसद्म तत् ॥ ५७ ॥

स गत्वा त्वरितो राजन् गौतमस्य निवेशनम्।  
प्रायच्छत् कुण्डले दिव्ये गुरुपत्न्यास्तदानघ ॥ ५८ ॥

वासुकिप्रमुखानां च नागानां जनमेजय।  
सर्वं शशंस गुरवे यथावद् द्विजसत्तमः ॥ ५९ ॥

एवं महात्मना तेन त्रील्लोँकान् जनमेजय।  
परिक्रम्याहृते दिव्ये ततस्ते मणिकुण्डले ॥ ६० ॥

एवंप्रभावः स मुनिरुत्तङ्को भरतर्षभ।  
परेण तपसा युक्तो यन्मां त्वं परिपृच्छसि ॥ ६१ ॥