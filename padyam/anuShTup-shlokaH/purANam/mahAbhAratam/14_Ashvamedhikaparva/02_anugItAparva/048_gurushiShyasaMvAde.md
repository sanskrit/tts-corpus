+++
title_full = "048 आत्मा और परमात्माके स्वरूपका विवेचन"
title = "०४८ गुरुशिष्यसंवादे"

+++


केचिद् ब्रह्ममयं वृक्षं केचिद् ब्रह्मवनं महत्।  
केचित्तु ब्रह्म चाव्यक्तं केचित् परमनामयम्।  
मन्यन्ते सर्वमप्येतदव्यक्तप्रभवाव्ययम् ॥ १ ॥

उच्छ्‌वामात्रमपि चेद् योऽन्तकाले समो भवेत्।  
आत्मानमुपसङ्गम्य सोऽमृतत्वाय कल्पते ॥ २ ॥

निमेषमात्रमपि चेत् संयम्यात्मानमात्मनि ।  
गच्छत्यात्मप्रसादेन विदुषां प्राप्तिमव्ययाम् ॥ ३ ॥

प्राणायामैरथ प्राणान् संयम्य स पुनः पुनः।  
दशद्वादशभिर्वापि चतुर्विंशात् परं ततः ॥ ४ ॥

एवं पूर्वं प्रसन्नात्मा लभते यद् यदिच्छति।  
अव्यक्तात् सत्त्वमुद्रिक्तममृतत्वाय कल्पते ॥ ५ ॥  
सत्त्वात् परतरं नान्यत् प्रशंसन्तीह तद्विदः।

अनुमानाद् विजानीमः पुरुषं सत्त्वसंश्रयम्।  
न शक्यमन्यथा गन्तुं पुरुषं द्विजसत्तमाः ॥ ६ ॥

क्षमा धृतिरहिंसा च समता सत्यमार्जवम्।  
ज्ञानं त्यागोऽथ संन्यासः सात्त्विकं वृत्तमिष्यते ॥ ७ ॥

एतेनैवानुमानेन मन्यन्ते वै मनीषिणः।  
सत्त्वं च पुरुषश्चैव तत्र नास्ति विचारणा ॥ ८ ॥

आहुरेके च विद्वांसो ये ज्ञानपरिनिष्ठिताः।  
क्षेत्रज्ञसत्त्वयोरैक्यमित्येतन्नोपपद्यते ॥ ९ ॥

पृथग्भूतं ततः सत्त्वमित्येतदविचारितम् ।  
पृथग्भावश्च विज्ञेयः सहजश्चापि तत्त्वतः ॥ १० ॥

तथैवैकत्वनानात्वमिष्यते विदुषां नयः ।  
मशकोदुम्बरे चैक्यं पृथक्त्वमपि दृश्यते ॥ ११ ॥

मत्स्यो यथान्यः स्यादप्सु सम्प्रयोगस्तथा तयोः।  
सम्बन्धस्तोयबिन्दूनां पर्णे कोकनदस्य च ॥ १२ ॥

इत्युक्तवन्तस्ते विप्रास्तदा लोकपितामहम् ।  
पुनः संशयमापन्नाः पप्रच्छुर्मुनिसत्तमाः ॥ १३ ॥