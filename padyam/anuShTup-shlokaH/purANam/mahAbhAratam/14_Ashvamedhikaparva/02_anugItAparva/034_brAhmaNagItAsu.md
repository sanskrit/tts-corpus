+++
title_full = "034 भगवान् श्रीकृष्णके द्वारा ब्राह्मण, ब्राह्मणी और क्षेत्रज्ञका रहस्य बतलाते हुए ब्राह्मण-गीताका उपसंहार"
title = "०३४ ब्राह्मणगीतासु"

+++


नेदमल्पात्मना शक्यं वेदितुं नाकृतात्मना।  
बहु चाल्पं च संक्षिप्तं विप्लुतं च मतं मम॥१॥

उपायं तं मम ब्रूहि येनैषा लभ्यते मतिः।  
तन्मन्ये कारणं त्वत्तो यत एषा प्रवर्तते ॥ २ ॥

अरणीं ब्राह्मणीं विद्धि गुरुरस्योत्तरारणिः।  
तपःश्रुतेऽभिमथ्नीतो ज्ञानाग्निर्जायते ततः ॥ ३ ॥

यदिदं ब्राह्मणो लिङ्गं क्षेत्रज्ञ इति संज्ञितम्।  
ग्रहीतुं येन यच्छक्यं लक्षणं तस्य तत् क्व नु॥४॥

अलिङ्गो निर्गुणश्चैव कारणं नास्य लक्ष्यते।  
उपायमेव वक्ष्यामि येन गृह्येत वा न वा ॥ ५ ॥

सम्यगुपायो दृष्टश्च भ्रमरैरिव लक्ष्यते।  
कर्मबुद्धिरबुद्धित्वाज्ज्ञानलिङ्गैरिवाश्रितम् ॥ ६ ॥

इदं कार्यमिदं नेति न मोक्षेषूपदिश्यते।  
पश्यतः शृण्वतो बुद्धिरात्मनो येषु जायते ॥ ७ ॥

यावन्त इह शक्येरंस्तावन्तोंऽशान् प्रकल्पयेत्।  
अव्यक्तान् व्यक्तरूपांश्च शतशोऽथ सहस्रशः ॥ ८ ॥

सर्वान्ननार्थयुक्तांश्च सर्वान् प्रत्यक्षहेतुकान् ।  
यतः परं न विद्येत ततोऽभ्यासे भविष्यति ॥ ९ ॥

ततस्तु तस्या ब्राह्मण्या मतिः क्षेत्रज्ञसंक्षये।  
क्षेत्रज्ञानेन परतः क्षेत्रज्ञेभ्यः प्रवर्तते ॥ १० ॥

क्व नु सा ब्राह्मणी कृष्ण क्व चासौ ब्राह्मणर्षभः।  
याभ्यां सिद्धिरियं प्राप्ता तावुभौ वद मेऽच्युत ॥ ११ ॥

मनो मे ब्राह्मणं विद्धि बुद्धिं मे विद्धि ब्राह्मणीम्।  
क्षेत्रज्ञ इति यश्चोक्तः सोऽहमेव धनंजय ॥ १२ ॥