+++
title_full = "033 ब्राह्मणका पत्नीके प्रति अपने ज्ञाननिष्ठ स्वरूपका परिचय देना"
title = "०३३ ब्राह्मणगीतासु"

+++


नाहं तथा भीरु चरामि लोके  
यथा त्वं मां तर्जयसे स्वबुद्‌ध्या।  
विप्रोऽस्मि मुक्तोऽस्मि वनेचरोऽस्मि  
गृहस्थधर्मा व्रतवांस्तथास्मि ॥ १ ॥  
नाहमस्मि यथा मां त्वं पश्यसे च शुभाशुभे।  
मया व्याप्तमिदं सर्वं यत् किंचिज्जगतीगतम् ॥ २ ॥

ये केचिज्जन्तवो लोके जङ्गमाः स्थावराश्च ह।  
तेषां मामन्तकं विद्धि दारूणामिव पावकम् ॥ ३ ॥

राज्यं पृथिव्यां सर्वस्यामथवापि त्रिविष्टपे।  
तथा बुद्धिरियं वेत्ति बुद्धिरेव धनं मम ॥ ४ ॥

एकः पन्था ब्राह्मणानां येन गच्छन्ति तद्विदः।  
गृहेषु वनवासेषु गुरुवासेषु भिक्षुषु ॥ ५ ॥

लिङ्गैर्बहुभिरव्यग्रैरेका बुद्धिरुपास्यते ।  
नानालिङ्गाश्रमस्थानां येषां बुद्धिः शमात्मिका ॥ ६ ॥  
ते भावमेकमायान्ति सरितः सागरं यथा।

बुद्‌ध्यायं गम्यते मार्गः शरीरेण न गम्यते।  
आद्यन्तवन्ति कर्माणि शरीरं कर्मबन्धनम् ॥ ७ ॥

तस्मात् ते सुभगे नास्ति परलोककृतं भयम्।  
तद्भावभावनिरता ममैवात्मानमेष्यसि ॥ ८ ॥