+++
title_full = "017 काश्यपके प्रश्नोंके उत्तरमें सिद्ध महात्माद्वारा जीवकी विविध गतियोंका वर्णन"
title = "०१७"

+++


ततस्तस्योपसंगृह्य पादौ प्रश्नान् सुदुर्वचान्।  
पप्रच्छ तांश्च धर्मान् स प्राह धर्मभृतां वरः ॥ १ ॥

कथं शरीरं च्यवते कथं चैवोपपद्यते।  
कथं कष्टाच्च संसारात् संसरन् परिमुच्यते ॥ २ ॥

आत्मा च प्रकृतिं मुक्त्वा तच्छरीरं विमुञ्चति।  
शरीरतश्च निर्मुक्तः कथमन्यत् प्रपद्यते ॥ ३ ॥

कथं शुभाशुभे चायं कर्मणी स्वकृते नरः।  
उपभुङ्क्ते क्व वा कर्म विदेहस्यावतिष्ठते ॥ ४ ॥

एवं संचोदितः सिद्धः प्रश्नांस्तान् प्रत्यभाषत।  
आनुपूर्व्येण वार्ष्णेय तन्मे निगदतः शृणु ॥ ५ ॥

आयुःकीर्तिकराणीह यानि कृत्यानि सेवते।  
शरीरग्रहणे यस्मिंस्तेषु क्षीणेषु सर्वशः ॥ ६ ॥  
आयुःक्षयपरीतात्मा विपरीतानि सेवते ।  
बुद्धिर्व्यावर्तते चास्य विनाशे प्रत्युपस्थिते ॥ ७ ॥

सत्त्वं बलं च कालं च विदित्वा चात्मनस्तथा।  
अतिवेलमुपाश्नाति स्वविरुद्धान्यनात्मवान् ॥ ८ ॥

यदायमतिकष्टानि सर्वाण्युपनिषेवते ।  
अत्यर्थमपि वा भुङ्क्ते न वा भुङ्क्ते कदाचन ॥ ९ ॥

दुष्टान्नामिषपानं च यदन्योन्यविरोधि च।  
गुरु चाप्यमितं भुङ्क्ते नातिजीर्णेऽपि वा पुनः ॥ १० ॥

व्यायाममतिमात्रं च व्यवायं चोपसेवते।  
सततं कर्मलोभाद् वा प्राप्तं वेगं विधारयेत् ॥ ११ ॥

रसाभियुक्तमन्नं वा दिवा स्वप्नं च सेवते।  
अपक्वानागते काले स्वयं दोषान् प्रकोपयेत् ॥ १२ ॥

स्वदोषकोपनाद् रोगं लभते मरणान्तिकम्।  
अपि वोद्बन्धनादीनि परीतानि व्यवस्यति ॥ १३ ॥

तस्य तैः कारणैर्जन्तोः शरीरं च्यवते तदा।  
जीवितं प्रोच्यमानं तद् यथावदुपधारय ॥ १४ ॥

ऊष्मा प्रकुपितः काये तीव्रवायुसमीरितः।  
शरीरमनुपर्येत्य सर्वान् प्राणान् रुणद्धि वै ॥ १५ ॥

अत्यर्थं बलवानूष्मा शरीरे परिकोपितः।  
भिनत्ति जीवस्थानानि मर्माणि विद्धि तत्त्वतः ॥ १६ ॥

ततः सवेदनः सद्यो जीवः प्रच्यवते क्षरात्।  
शरीरं त्यजते जन्तुश्छिद्यमानेषु मर्मसु ॥ १७ ॥

वेदनाभिः परीतात्मा तद् विद्धि द्विजसत्तम।  
जातीमरणसंविग्नाः सततं सर्वजन्तवः ॥ १८ ॥

दृश्यन्ते संत्यजन्तश्च शरीराणि द्विजर्षभ।  
गर्भसंक्रमणे चापि मर्मणामतिसर्पणे ॥ १९ ॥  
तादृशीमेव लभते वेदनां मानवः पुनः।  
भिन्नसंधिरथ क्लेदमद्भिः स लभते नरः ॥ २० ॥

यथा पञ्चसु भूतेषु सम्भूतत्वं नियच्छति।  
शैत्यात् प्रकुपितः काये तीव्रवायुसमीरितः ॥ २१ ॥  
यः स पञ्चसु भूतेषु प्राणापाने व्यवस्थितः।  
स गच्छत्यूर्ध्वगो वायुः कृच्छ्रान्मुक्त्वा शरीरिणः ॥ २२ ॥

शरीरं च जहात्येवं निरुच्छ्‌वासश्च दृश्यते।  
स निरूष्मा निरुच्छ्‌वासो निःश्रीको हतचेतनः ॥ २३ ॥  
ब्रह्मणा सम्परित्यक्तो मृत इत्युच्यते नरैः।

स्रोतोभिर्यैर्विजानाति इन्द्रियार्थान् शरीरभृत् ॥ २४ ॥  
तैरेव न विजानाति प्राणानाहारसम्भवान्।  
तत्रैव कुरुते काये यः स जीवः सनातनः ॥ २५ ॥

तथा यद्यद् भवेद् युक्तं संनिपाते क्वचित् क्वचित्।  
तत्तन्मर्म विजानीहि शास्त्रदृष्टं हि तत् तथा ॥ २६ ॥

तेषु मर्मसु भिन्नेषु ततः स समुदीरयन्।  
आविश्य हृदयं जन्तोः सत्त्वं चाशु रुणद्धि वै ॥ २७ ॥

ततः सचेतनो जन्तुर्नाभिजानाति किंचन।  
तमसा संवृतज्ञानः संवृतेष्वेव मर्मसु।  
स जीवो निरधिष्ठानश्चाल्यते मातरिश्वना ॥ २८ ॥

ततः स तं महोच्छ्‌वासं भृशमुच्छ्‌वस्य दारुणम्।  
निष्क्रामन् कम्पयत्याशु तच्छरीरमचेतनम् ॥ २९ ॥

स जीवः प्रच्युतः कायात् कर्मभिः स्वैः समावृतः।  
अभितः स्वैः शुभैः पुण्यैः पापैर्वाप्युपपद्यते ॥ ३० ॥

ब्राह्मणा ज्ञानसम्पन्ना यथावच्छ्रुतनिश्चयाः ।  
इतरं कृतपुण्यं वा तं विजानन्ति लक्षणैः ॥ ३१ ॥

यथान्धकारे खद्योतं लीयमानं ततस्ततः।  
चक्षुष्मन्तः प्रपश्यन्ति तथा च ज्ञानचक्षुषः ॥ ३२ ॥  
पश्यन्त्येवंविधं सिद्धा जीवं दिव्येन चक्षुषा।  
च्यवन्तं जायमानं च योनिं चानुप्रवेशितम् ॥ ३३ ॥

तस्य स्थानानि दृष्टानि त्रिविधानीह शास्त्रतः।  
कर्मभूमिरियं भूमिर्यत्र तिष्ठन्ति जन्तवः ॥ ३४ ॥

ततः शुभाशुभं कृत्वा लभन्ते सर्वदेहिनः।  
इहैवोच्चावचान् भोगान् प्राप्नुवन्ति स्वकर्मभिः ॥ ३५ ॥

इहैवाशुभकर्माणः कर्मभिर्निरयं गताः ।  
अवाग्गतिरियं कष्टा यत्र पच्यन्ति मानवाः।  
तस्मात्‌ सुदुर्लभो मोक्षो रक्ष्यश्चात्मा ततो भृशम् ॥ ३६ ॥

ऊर्ध्वं तु जन्तवो गत्वा येषु स्थानेष्ववस्थिताः।  
कीर्त्यमानानि तानीह तत्त्वतः संनिबोध मे ॥ ३७ ॥

नच्छ्रुत्वा नैष्ठिकीं बुद्धिं बुद्ध्येथाः कर्मनिश्चयम्।  
तारारूपाणि सर्वाणि यत्रैतच्चन्द्रमण्डलम् ॥ ३८ ॥  
यत्र विभ्राजते लोके स्वभासा सूर्यमण्डलम्।  
स्थानान्येतानि जानीहि जनानां पुण्यकर्मणाम् ॥ ३९ ॥

कर्मक्षयाच्च ते सर्वे च्यवन्ते वै पुनः पुनः।  
तत्रापि च विशेषोऽस्ति दिवि नीचोच्चमध्यमः ॥ ४० ॥

न च तत्रापि संतोषो दृष्ट्‌वा दीप्ततरां श्रियम्।  
इत्येता गतयः सर्वाः पृथक्ते समुदीरिताः ॥ ४१ ॥

उपपत्तिं तु वक्ष्यामि गर्भस्याहमतः परम्।  
तथा तन्मे निगदतः शृणुष्वावहितो द्विज ॥ ४२ ॥