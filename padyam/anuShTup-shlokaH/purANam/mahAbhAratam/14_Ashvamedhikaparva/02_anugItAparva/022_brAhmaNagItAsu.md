+++
title_full = "022 मन-बुद्धि और इन्द्रियरूप सप्त होताओंका, यज्ञ तथा मन-इन्द्रिय-संवादका वर्णन"
title = "०२२ ब्राह्मणगीतासु"

+++


अत्राप्युदाहरन्तीममितिहासं पुरातनम् ।  
सुभगे सप्तहोतॄणां विधानमिह यादृशम् ॥ १ ॥

घ्राणश्चक्षुश्च जिह्वा च त्वक् श्रोत्रं चैव पञ्चमम्।  
मनो बुद्धिश्च सप्तैते होतारः पृथगाश्रिताः ॥ २ ॥  
सूक्ष्मेऽवकाशे तिष्ठन्तो न पश्यन्तीतरेतरम्।  
एतान्‌ वै सप्तहोतॄंस्त्वं स्वभावाद् विद्धि शोभने ॥ ३ ॥

सूक्ष्मेऽवकाशे सन्तस्ते कथं नान्योन्यदर्शिनः।  
कथंस्वभावा भगवन्नेतदाचक्ष्व मे प्रभो ॥ ४ ॥

गुणाज्ञानमविज्ञानं गुणज्ञानमभिज्ञता ।  
परस्परं गुणानेते नाभिजानन्ति कर्हिचित् ॥ ५ ॥

जिह्वा चक्षुस्तथा श्रोत्रं वाङ्‌मनो बुद्धिरेव च।  
न गन्धानधिगच्छन्ति घ्राणस्तानधिगच्छति ॥ ६ ॥

घ्राणं चक्षुस्तथा श्रोत्रं वाङ्‌मनो बुद्धिरेव च।  
न रसानधिगच्छन्ति जिह्वा तानधिगच्छति ॥ ७ ॥

घ्राणं जिह्वा तथा श्रोत्रं वाङ्‌मनो बुद्धिरेव च।  
न रूपाण्यधिगच्छन्ति चक्षुस्तान्यधिगच्छति ॥ ८ ॥

घ्राणं जिह्वा ततश्चक्षुः श्रोत्रं बुद्धिर्मनस्तथा।  
न स्पर्शानधिगच्छन्ति त्वक् च तानधिगच्छति ॥ ९ ॥

घ्राणं जिह्वा च चक्षुश्च वाङ्‌मनो बुद्धिरेव च।  
न शब्दानधिगच्छन्ति श्रोत्रं तानधिगच्छति ॥ १० ॥

घ्राणं जिह्वा च चक्षुश्च त्वक् श्रोत्रं बुद्धिरेव च।  
संशयं नाधिगच्छन्ति मनस्तमधिगच्छति ॥ ११ ॥

घ्राणं जिह्वा च चक्षुश्च त्वक् श्रोत्रं मन एव च।  
न निष्ठामधिगच्छन्ति बुद्धिस्तामधिगच्छति ॥ १२ ॥

अत्राप्युदाहरन्तीममितिहासं पुरातनम् ।  
इन्द्रियाणां च संवादं मनसश्चैव भामिनि ॥ १३ ॥

नाघ्राति मामृते घ्राणं रसं जिह्वा न वेत्ति च।  
रूपं चक्षुर्न गृह्णाति त्वक् स्पर्शं नावबुध्यते ॥ १४ ॥  
न श्रोत्रं बुध्यते शब्दं मया हीनं कथंचन।  
प्रवरं सर्वभूतानामहमस्मि सनातनम् ॥ १५ ॥

अगाराणीव शून्यानि शान्तार्चिष इवाग्नयः।  
इन्द्रियाणि न भासन्ते मया हीनानि नित्यशः ॥ १६ ॥

काष्ठानीवार्द्रशुष्काणि यतमानैरपीन्द्रियैः ।  
गुणार्थान् नाधिगच्छन्ति मामृते सर्वजन्तवः ॥ १७ ॥

एवमेतद् भवेत् सत्यं यथैतन्मन्यते भवान्।  
ऋतेऽस्मानस्मदर्थांस्त्वं भोगान् भुङ्‌क्ते भवान् यदि ॥ १८ ॥

यद्यस्मासु प्रलीनेषु तर्पणं प्राणधारणम्।  
भोगान् भुङ्‌क्ते भवान् सत्यं यथैतन्मन्यते तथा ॥ १९ ॥

अथवास्मासु लीनेषु तिष्ठत्सु विषयेषु च।  
यदि संकल्पमात्रेण भुङ्‌क्ते भोगान् यथार्थवत् ॥ २० ॥  
अथ चेन्मन्यसे सिद्धिमस्मदर्थेषु नित्यदा।  
घ्राणेन रूपमादत्स्व रसमादत्स्व चक्षुषा ॥ २१ ॥  
श्रोत्रेण गन्धानादत्स्व स्पर्शानादत्स्व जिह्वया।  
त्वचा च शब्दमादत्स्व बुद्ध्या स्पर्शमथापि च ॥ २२ ॥

बलवन्तो ह्यनियमा नियमा दुर्बलीयसाम्।  
भोगानपूर्वानादत्स्व नोच्छिष्टं भोक्तुमर्हति ॥ २३ ॥

यथा हि शिष्यः शास्तारं श्रुत्यर्थमभिधावति।  
ततः श्रुतमुपादाय श्रुत्यर्थमुपतिष्ठति ॥ २४ ॥  
विषयानेवमस्माभिर्दर्शितानभिमन्यसे ।  
अनागतानतीतांश्च स्वप्ने जागरणे तथा ॥ २५ ॥

वैमनस्यं गतानां च जन्तूनामल्पचेतसाम्।  
अस्मदर्थे कृते कार्ये दृश्यते प्राणधारणम् ॥ २६ ॥

बहूनपि हि संकल्पान् मत्वा स्वप्नानुपास्य च।  
बुभुक्षया पीड्यमानो विषयानेव धावति ॥ २७ ॥

अगारमद्वारमिव प्रविश्य  
संकल्पभोगान् विषये निबद्धान् ।  
प्राणक्षये शान्तिमुपैति नित्यं  
दारुक्षयेऽग्निर्ज्वलितो यथैव ॥ २८ ॥

कामं तु नः स्वेषु गुणेषु सङ्गः  
कामं च नान्योन्यगुणोपलब्धिः ।  
अस्मान् विना नास्ति तवोपलब्धि-  
स्तावदृते त्वां न भजेत् प्रहर्षः ॥ २९ ॥