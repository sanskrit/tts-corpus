+++
title_full = "047 मुक्तिके साधनोंका, देहरूपी वृक्षका तथा ज्ञान-खड्गसे उसे काटनेका वर्णन"
title = "०४७ गुरुशिष्यसंवादे"

+++


संन्यासं तप इत्याहुर्वृद्धा निश्चितवादिनः।  
ब्राह्मणा ब्रह्मयोनिस्था ज्ञानं ब्रह्म परं विदुः ॥ १ ॥

अतिदूरात्मकं ब्रह्म वेदविद्याव्यपाश्रयम् ।  
निर्द्वन्द्वं निर्गुणं नित्यमचित्त्यगुणमुत्तमम् ॥ २ ॥  
ज्ञानेन तपसा चैव धीराः पश्यन्ति तत् परम्।

निर्णिक्तमनसः पूता व्युत्क्रान्तरजसोऽमलाः ॥ ३ ॥  
तपसा क्षेममध्वानं गच्छन्ति परमेश्वरम्।  
संन्यासनिरता नित्यं ये च ब्रह्मविदो जनाः ॥ ४ ॥

तपः प्रदीप इत्याहुराचारो धर्मसाधकः।  
ज्ञानं वै परमं विद्यात् संन्यासं तप उत्तमम् ॥ ५ ॥

यस्तु वेद निराधारं ज्ञानं तत्त्वविनिश्चयात्।  
सर्वभूतस्थमात्मानं स सर्वगतिरिष्यते ॥ ६ ॥

यो विद्वान् सहवासं च विवासं चैव पश्यति।  
तथैवैकत्वनानात्वे स दुःखात् प्रतिमुच्यते ॥ ७ ॥

यो न कामयते किंचिन्न किंचिदवमन्यते।  
इहलोकस्थ एवैष ब्रह्मभूयाय कल्पते ॥ ८ ॥

प्रधानगुणतत्त्वज्ञः सर्वभूतप्रधानवित् ।  
निर्ममो निरहंकारो मुच्यते नात्र संशयः ॥ ९ ॥

निर्द्वन्द्वो निर्नमस्कारो निःस्वधाकार एव च।  
निर्गुणं नित्यमद्वन्द्वं प्रशमेनैव गच्छति ॥ १० ॥

हित्वा गुणमयं सर्वं कर्म जन्तुः शुभाशुभम्।  
उभे सत्यानृते हित्वा मुच्यते नात्र संशयः ॥ ११ ॥

अव्यक्तयोनिप्रभवो बुद्धिस्कन्धमयो महान् ।  
महाहंकारविटप इन्द्रियाङ््कुरकोटरः ॥ १२ ॥  
महाभूतविशालश्च विशेषयति शाखिनः ।  
सदापत्रः सदापुष्पः शुभाशुभफलोदयः ॥ १३ ॥  
आजीव्यः सर्वभूतानां ब्रह्मवृक्षः सनातनः।  
एनं छित्त्वा च भित्त्वा च तत्त्वज्ञानासिना बुधः ॥ १४ ॥  
हित्वा सङ्गमयान् पाशान् मृत्युजन्मजरोदयान्।  
निर्ममो निरहङ्कारो मुच्यते नात्र संशयः ॥ १५ ॥

द्वाविमौ पक्षिणौ नित्यौ संक्षेपौ चाप्यचेतनौ।  
एताभ्यां तु परो योऽन्यश्चेतनावान् स उच्यते ॥ १६ ॥

अचेतनः सत्त्वसंख्याविमुक्तः  
सत्त्वात् परं चेतयतेऽन्तरात्मा ।  
स क्षेत्रवित् सर्वसंख्यातबुद्धि-  
र्गुणातिगो मुच्यते सर्वपापैः ॥ १७ ॥