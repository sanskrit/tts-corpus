+++
title_full = "026 अन्तर्यामीकी प्रधानता"
title = "०२६ ब्राह्मणगीतासु"

+++


एकः शास्ता न द्वितीयोऽस्ति शास्ता  
यो हृच्छयस्तमहमनुब्रवीमि ।  
तेनैव युक्तः प्रवणादिवोदकं  
यथा नियुक्तोऽस्मि तथा वहामि ॥ १ ॥

एको गुरुर्नास्ति ततो द्वितीयो  
यो हृच्छयस्तमहमनुब्रवीमि ।  
तेनानुशिष्टा गुरुणा सदैव  
पराभूता दानवाः सर्व एव ॥ २ ॥

एको बन्धुर्नास्ति ततो द्वितीयो  
यो हृच्छयस्तमहमनुब्रवीमि ।  
तेनानुशिष्टा बान्धवा बन्धुमन्तः  
सप्तर्षयश्चैव दिवि प्रभान्ति ॥ ३ ॥

एकः श्रोता नास्ति ततो द्वितीयो  
यो हृच्छयस्तमहमनुब्रवीमि ।  
तस्मिन् गुरौ गुरुवासं निरुष्य  
शक्रो गतः सर्वलोकामरत्वम् ॥ ४ ॥

एको द्वेष्टा नास्ति ततो द्वितीयो  
यो हृच्छयस्तमहमनुब्रवीमि ।  
तेनानुशिष्टा गुरुणा सदैव  
लोके द्विष्टाः पन्नगाः सर्व एव ॥ ५ ॥

अत्राप्युदाहरन्तीममितिहासं पुरातनम् ।  
प्रजापतौ पन्नगानां देवर्षीणां च संविदम् ॥ ६ ॥

देवर्षयश्च नागाश्चाप्यसुराश्च प्रजापतिम् ।  
पर्यपृच्छन्नुपासीनाः श्रेयो नः प्रोच्यतामिति ॥ ७ ॥

तेषां प्रोवाच भगवान् श्रेयः समनुपृच्छताम्।  
ओमित्येकाक्षरं ब्रह्म ते श्रुत्वा प्राद्रवन् दिशः ॥ ८ ॥

तेषां प्रद्रवमाणानामुपदेशार्थमात्मनः ।  
सर्पाणां दंशने भावः प्रवृत्तः पूर्वमेव तु ॥ ९ ॥  
असुराणां प्रवृत्तस्तु दम्भभावः स्वभावजः।  
दानं देवा व्यवसिता दममेव महर्षयः ॥ १० ॥

एकं शास्तारमासाद्य शब्देनैकेन संस्कृताः।  
नाना व्यवसिताः सर्वे सर्पदेवर्षिदानवाः ॥ ११ ॥

शृणोत्ययं प्रोच्यमानं गृह्णाति च यथातथम्।  
पृच्छातस्तदतो भूयो गुरुरन्यो न विद्यते ॥ १२ ॥

तस्य चानुमते कर्म ततः पश्चात् प्रवर्तते।  
गुरुर्बोद्धा च श्रोता च द्वेष्टा च हृदि निःसृतः॥१३॥

पापेन विचरल्लोँके पापचारी भवत्ययम्।  
शुभेन विचरल्लोँके शुभचारी भवत्युत ॥ १४ ॥

कामचारी तु कामेन य इन्द्रियसुखे रतः।  
ब्रह्मचारी सदैवैष य इन्द्रियजये रतः ॥ १५ ॥

अपेतव्रतकर्मा तु केवलं ब्रह्मणि स्थितः।  
ब्रह्मभूतश्चरल्लोँके ब्रह्मचारी भवत्ययम् ॥ १६ ॥

ब्रह्मैव समिधस्तस्य ब्रह्माग्निर्ब्रह्मसम्भवः ।  
आपो ब्रह्म गुरुर्ब्रह्म स ब्रह्मणि समाहितः ॥ १७ ॥

एतदेवेदृशं सूक्ष्मं ब्रह्मचर्यं विदुर्बुधाः।  
विदित्वा चान्वपद्यन्त क्षेत्रज्ञेनानुदर्शिताः ॥ १८ ॥