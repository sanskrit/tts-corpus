+++
title_full = "041 अहंकारकी उत्पत्ति और उसके स्वरूपका वर्णन"
title = "०४१ गुरुशिष्यसंवादे"

+++


य उत्पन्नो महान् पूर्वमहंकारः स उच्यते।  
अहमित्येव सम्भूतो द्वितीयः सर्ग उच्यते ॥ १ ॥

अहंकारश्च भूतादिर्वैकारिक इति स्मृतः।  
तेजसश्चेतना धातुः प्रजासर्गः प्रजापतिः ॥ २ ॥

देवानां प्रभवो देवो मनसश्च त्रिलोककृत्।  
अहमित्येव तत्सर्वमभिमन्ता स उच्यते ॥ ३ ॥

अध्यात्मज्ञानतृप्तानां मुनीनां भावितात्मनाम् ।  
स्वाध्यायक्रतुसिद्धानामेष लोकः सनातनः ॥ ४ ॥

अहंकारेणाहरतो गुणानिमान्  
भूतादिरेवं सृजते स भूतकृत्।  
वैकारिकः सर्वमिदं विचेष्टते  
स्वतेजसा रञ्जयते जगत् तथा ॥ ५ ॥