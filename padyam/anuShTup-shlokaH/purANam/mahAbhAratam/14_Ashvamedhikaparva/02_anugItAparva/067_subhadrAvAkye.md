+++
title_full = "067 परीक्षित्\u200cको जिलानेके लिये सुभद्राकी श्रीकृष्णसे प्रार्थना"
title = "०६७ सुभद्रावाक्ये"

+++


उत्थितायां पृथायां तु सुभद्रा भ्रातरं तदा।  
दृष्ट्वा चुक्रोश दुःखार्ता वचनं चेदमब्रवीत् ॥ १ ॥

पुण्डरीकाक्ष पश्य त्वं पौत्रं पार्थस्य धीमतः।  
परिक्षीणेषु कुरुषु परिक्षीणं गतायुषम् ॥ २ ॥

इषीका द्रोणपुत्रेण भीमसेनार्थमुद्यता ।  
सोत्तरायां निपतिता विजये मयि चैव ह ॥ ३ ॥

सेयं विदीर्णे हृदये मयि तिष्ठति केशव।  
यन्न पश्यामि दुर्धर्ष सहपुत्रं तु तं प्रभो ॥ ४ ॥

किं नु वक्ष्यति धर्मात्मा धर्मराजो युधिष्ठिरः।  
भीमसेनार्जुनौ चापि माद्रवत्याः सुतौ च तौ ॥ ५ ॥  
श्रुत्वाभिमन्योस्तनयं जातं च मृतमेव च।  
मुषिता इव वार्ष्णेय द्रोणपुत्रेण पाण्डवाः ॥ ६ ॥

अभिमन्युः प्रियः कृष्ण भ्रातॄणां नात्र संशयः।  
ते श्रुत्वा किं नु वक्ष्यन्ति द्रोणपुत्रास्त्रनिर्जिताः ॥ ७ ॥

भवितातः परं दुःखं किं तदन्यज्जनार्दन।  
अभिमन्योः सुतात् कृष्ण मृताज्जातादरिंदम ॥ ८ ॥

साहं प्रसादये कृष्ण त्वामद्य शिरसा नता।  
पृथेयं द्रौपदी चैव ताः पश्य पुरुषोत्तम ॥ ९ ॥

यदा द्रोणसुतो गर्भान् पाण्डूनां हन्ति माधव।  
तदा किल त्वया द्रौणिः क्रुद्धेनोक्तोऽरिमर्दन ॥ १० ॥

अकामं त्वां करिष्यामि ब्रह्मबन्धो नराधम।  
अहं संजीवयिष्यामि किरीटितनयात्मजम् ॥ ११ ॥

इत्येतद् वचनं श्रुत्वा जानानाहं बलं तव।  
प्रसादये त्वां दुर्धर्ष जीवतामभिमन्युजः ॥ १२ ॥

यद्येतत् त्वं प्रतिश्रुत्य न करोषि वचः शुभम्।  
सकलं वृष्णिशार्दूल मृतां मामवधारय ॥ १३ ॥

अभिमन्योः सुतो वीर न संजीवति यद्ययम्।  
जीवति त्वयि दुर्धर्ष किं करिष्याम्यहं त्वया ॥ १४ ॥

संजीवयैनं दुर्धर्ष मृतं त्वमभिमन्युजम्।  
सदृशाक्षसुतं वीर सस्यं वर्षन्निवाम्बुदः ॥ १५ ॥

त्वं हि केशव धर्मात्मा सत्यवान् सत्यविक्रमः।  
स तां वाचमृतां कर्तुमर्हसि त्वमरिंदम ॥ १६ ॥

इच्छन्नपि हि लोकांस्त्रीन् जीवयेथा मृतानिमान्।  
किं पुनर्दयितं जातं स्वस्रीयस्यात्मजं मृतम् ॥ १७ ॥

प्रभावज्ञास्मि ते कृष्ण तस्मात् त्वां याचयाम्यहम्।  
कुरुष्व पाण्डुपुत्राणामिमं परमनुग्रहम् ॥ १८ ॥

स्वसेति वा महाबाहो हतपुत्रेति वा पुनः।  
प्रपन्ना मामियं चेति दयां कर्तुमिहार्हसि ॥ १९ ॥