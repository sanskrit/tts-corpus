+++
title_full = "156 ब्राह्मणपरिवारका कष्ट दूर करनेके लिये कुन्तीकी भीमसेनसे बातचीत तथा ब्राह्मणके चिन्तापूर्ण उद्\u200cगार"
title = "१५६ ब्राह्मण-विलापः"

+++


एकचक्रां गतास्ते तु कुन्तीपुत्रा महारथाः।  
अत ऊर्ध्वं द्विजश्रेष्ठ किमकुर्वत पाण्डवाः ॥ १ ॥

एकचक्रां गतास्ते तु कुन्तीपुत्रा महारथाः।  
ऊषुर्नातिचिरं कालं ब्राह्मणस्य निवेशने ॥ २ ॥

रमणीयानि पश्यन्तो वनानि विविधानि च।  
पार्थिवानपि चोद्देशान् सरितश्च सरांसि च ॥ ३ ॥  
चेरुर्भैक्षं तदा ते तु सर्व एव विशाम्पते।  
बभूवुर्नागराणां च स्वैर्गुणैः प्रियदर्शनाः ॥ ४ ॥

(दर्शनीया द्विजाः शुद्धा देवगर्भोपमाः शुभाः।  
भैक्षानर्हाश्च राज्यार्हाः सुकुमारास्तपस्विनः ॥  
सर्वलक्षणसम्पन्ना भैक्षं नार्हन्ति नित्यशः।  
कार्यार्थिनश्चरन्तीति तर्कयन्त इति ब्रुवन्॥  
बन्धूनामागमान्नित्यमुपचिन्त्य तु नागराः ।  
भाजनानि च पूर्णानि भक्ष्यभोज्यैरकारयन्॥  
मौनव्रतेन संयुक्ता भैक्षं गृह्णन्ति पाण्डवाः।  
माता चिरगतान् दृष्ट्‌वा शोचन्तीति च पाण्डवाः।  
त्वरमाणा निवर्तन्ते मातृगौरवयन्त्रिताः ॥)

निवेदयन्ति स्म तदा कुन्त्या भैक्षं सदा निशि।  
तया विभक्तान् भागांस्ते भुञ्जते स्म पृथक् पृथक् ॥ ५ ॥

अर्धं ते भुञ्जते वीराः सह मात्रा परंतपाः।  
अर्धं सर्वस्य भैक्षस्य भीमो भुङ्क्ते महाबलः ॥ ६ ॥

तथा तु तेषां वसतां तस्मिन् राष्ट्रे महात्मनाम्।  
अतिचक्राम सुमहान् कालोऽथ भरतर्षभ ॥ ७ ॥

ततः कदाचित् भैक्षाय गतास्ते पुरुषर्षभाः।  
संगत्या भीमसेनस्तु तत्रास्ते पृथया सह ॥ ८ ॥

अथार्तिजं महाशब्दं ब्राह्मणस्य निवेशने।  
भृशमुत्पतितं घोरं कुन्ती शुश्राव भारत ॥ ९ ॥

रोरूयमाणांस्तान् दृष्ट्‌वा परिदेवयतश्च सा।  
कारुण्यात् साधुभावाच्च कुन्ती राजन् न चक्षमे ॥ १० ॥

मथ्यमानेन दुःखेन हृदयेन पृथा तदा।  
उवाच भीमं कल्याणी कृपान्वितमिदं वचः ॥ ११ ॥  
वसाम सुसुखं पुत्र ब्राह्मणस्य निवेशने।  
अज्ञाता धार्तराष्ट्रस्य सत्कृता वीतमन्यवः ॥ १२ ॥

सा चिन्तये सदा पुत्र ब्राह्मणस्यास्य किं न्वहम्।  
प्रियं कुर्यामिति गृहे यत् कुर्युरुषिताः सुखम् ॥ १३ ॥

एतावान् पुरुषस्तात कृतं यस्मिन् न नश्यति।  
यावच्च कुर्यादन्योऽस्य कुर्यादभ्यधिकं ततः ॥ १४ ॥

तदिदं ब्राह्मणस्यास्य दुःखमापतितं ध्रुवम्।  
तत्रास्य यदि साहाय्यं कुर्यामुपकृतं भवेत् ॥ १५ ॥

ज्ञायतामस्य यद् दुःखं यतश्चैव समुत्थितम्।  
विदित्वा व्यवसिष्यामि यद्यपि स्यात् सुदुष्करम् ॥ १६ ॥

एवं तौ कथयन्तौ च भूयः शुश्रुवतुः स्वनम्।  
आर्तिजं तस्य विप्रस्य सभार्यस्य विशाम्पते ॥ १७ ॥

अन्तःपुरं ततस्तस्य ब्राह्मणस्य महात्मनः।  
विवेश त्वरिता कुन्ती बद्धवत्सेव सौरभी ॥ १८ ॥

ततस्तं ब्राह्मणं तत्र भार्यया च सुतेन च।  
दुहित्रा चैव सहितं ददर्शावनताननम् ॥ १९ ॥

धिगिदं जीवितं लोके गतसारमनर्थकम्।  
दुःखमूलं पराधीनं भृशमप्रियभागि च ॥ २० ॥

जीविते परमं दुःखं जीविते परमो ज्वरः।  
जीविते वर्तमानस्य दुःखानामागमो ध्रुवः ॥ २१ ॥

आत्मा ह्येको हि धर्मार्थौ कामं चैव निषेवते।  
एतैश्च विप्रयोगोऽपि दुःखं परमनन्तकम् ॥ २२ ॥

आहुः केचित् परं मोक्षं स च नास्ति कथंचन।  
अर्थप्राप्तौ तु नरकः कृत्स्न एवोपपद्यते ॥ २३ ॥

अर्थेप्सुता परं दुःखमर्थप्राप्तौ ततोऽधिकम्।  
जातस्नेहस्य चार्थेषु विप्रयोगे महत्तरम् ॥ २४ ॥

न हि योगं प्रपश्यामि येन मुच्येयमापदः।  
पुत्रदारेण वा सार्धं प्राद्रवेयमनामयम् ॥ २५ ॥

यतितं वै मया पूर्वं वेत्थ ब्राह्मणि तत् तथा।  
क्षेमं यतस्ततो गन्तुं त्वया तु मम न श्रुतम्॥२६॥

इह जाता विवृद्धास्मि पिता चापि ममेति वै।  
उक्तवत्यसि दुर्मेधे याच्यमाना मयासकृत् ॥ २७ ॥

स्वर्गतोऽपि पिता वृद्धस्तथा माता चिरं तव।  
बान्धवा भूतपूर्वाश्च तत्र वासे तु का रतिः ॥ २८ ॥

सोऽयं ते बन्धुकामाया अशृण्वत्या वचो मम।  
बन्धुप्रणाशः सम्प्राप्तो भृशं दुःखकरो मम ॥ २९ ॥

अथवा मद्विनाशोऽयं न हि शक्ष्यामि कंचन।  
परित्यक्तुमहं बन्धुं स्वयं जीवन् नृशंसवत् ॥ ३० ॥

सहधर्मचरीं दान्तां नित्यं मातृसमां मम।  
सखायं विहितां देवैर्नित्यं परमिकां गतिम् ॥ ३१ ॥

पित्रा मात्रा च विहितां सदा गार्हस्थ्यभागिनीम्।  
वरयित्वा यथान्यायं मन्त्रवत् परिणीय च ॥ ३२ ॥

कुलीनां शीलसम्पन्नामपत्यजननीमपि ।  
त्वामहं जीवितस्यार्थे साध्वीमनपकारिणीम् ॥ ३३ ॥  
परित्यक्तुं न शक्ष्यामि भार्यां नित्यमनुव्रताम्।  
कुत एव परित्यक्तुं सुतं शक्ष्याम्यहं स्वयम् ॥ ३४ ॥  
बालमप्राप्तवयसमजातव्यञ्जनाकृतिम् ।  
भर्तुरर्थाय निक्षिप्तां न्यासं धात्रा महात्मना ॥ ३५ ॥  
यया दौहित्रजाल्ँलोकानाशंसे पितृभिः सह।  
स्वयमुत्पाद्य तां बालां कथमुत्स्रष्टुमुत्सहे ॥ ३६ ॥

मन्यन्ते केचिदधिकं स्नेहं पुत्रे पितुर्नराः।  
कन्यायां केचिदपरे मम तुल्यावुभौ स्मृतौ ॥ ३७ ॥

यस्यां लोकाः प्रसूतिश्च स्थिता नित्यमथो सुखम्।  
अपापां तामहं बालां कथमुत्स्रष्टुमुत्सहे ॥ ३८ ॥

आत्मानमपि चोत्सृज्य तप्स्यामि परलोकगः।  
त्यक्ता ह्येते मया व्यक्तं नेह शक्ष्यन्ति जीवितुम् ॥ ३९ ॥

एषां चान्यतमत्यागो नृशंसो गर्हितो बुधैः।  
आत्मत्यागे कृते चेमे मरिष्यन्ति मया विना ॥ ४० ॥

स कृच्छ्रामहमापन्नो न शक्तस्तर्तुमापदम्।  
अहो धिक् कां गतिं त्वद्य गमिष्यामि सबान्धवः।  
सर्वैः सह मृतं श्रेयो न च मे जीवितं क्षमम्॥४१॥