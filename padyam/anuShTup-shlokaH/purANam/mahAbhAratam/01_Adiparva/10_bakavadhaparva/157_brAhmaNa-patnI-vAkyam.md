+++
title_full = "157 ब्राह्मणीका स्वयं मरनेके लिये उद्यत होकर पतिसे जीवित रहनेके लिये अनुरोध करना"
title = "१५७ ब्राह्मण-पत्नी-वाक्यम्"

+++


न संतापस्त्वया कार्यः प्राकृतेनेव कर्हिचित्।  
न हि संतापकालोऽयं वैद्यस्य तव विद्यते ॥ १ ॥

अवश्यं निधनं सर्वैर्गन्तव्यमिह मानवैः।  
अवश्यम्भाविन्यर्थे वै संतापो नेह विद्यते ॥ २ ॥

भार्या पुत्रोऽथ दुहिता सर्वमात्मार्थमिष्यते।  
व्यथां जहि सुबुद्ध्या त्वं स्वयं यास्यामि तत्र च॥३॥  
एतद्धि परमं नार्याः कार्यं लोके सनातनम्।  
प्राणानपि परित्यज्य यद् भर्तृहितमाचरेत् ॥ ४ ॥

तच्च तत्र कृतं कर्म तवापीदं सुखावहम्।  
भवत्यमुत्र चाक्षय्यं लोकेऽस्मिंश्च यशस्करम् ॥ ५ ॥

एष चैव गुरुर्धर्मो यं प्रवक्ष्याम्यहं तव।  
अर्थश्च तव धर्मश्च भूयानत्र प्रदृश्यते ॥ ६ ॥

यदर्थमिष्यते भार्या प्राप्तः सोऽर्थस्त्वया मयि।  
कन्या चैका कुमारश्च कृताहमनृणा त्वया ॥ ७ ॥

समर्थः पोषणे चासि सुतयो रक्षणे तथा।  
न त्वहं सुतयोः शक्ता तथा रक्षणपोषणे ॥ ८ ॥

मम हि त्वद्विहीनायाः सर्वप्राणधनेश्वर।  
कथं स्यातां सुतौ बालौ भरेयं च कथं त्वहम्॥९॥

कथं हि विधवानाथा बालपुत्रा विना त्वया।  
मिथुनं जीवयिष्यामि स्थिता साधुगते पथि ॥ १० ॥

अहंकृतावलिप्तैश्च प्रार्थ्यमानामिमां सुताम् ।  
अयुक्तैस्तव सम्बन्धे कथं शक्ष्यामि रक्षितुम् ॥ ११ ॥

उत्सृष्टमामिषं भूमौ प्रार्थयन्ति यथा खगाः।  
प्रार्थयन्ति जनाः सर्वे पतिहीनां तथा स्त्रियम् ॥ १२ ॥  
साहं विचाल्यमाना वै प्रार्थ्यमाना दुरात्मभिः।  
स्थातुं पथि न शक्ष्यामि सज्जनेष्टे द्विजोत्तम ॥ १३ ॥

कथं तव कुलस्यैकामिमां बालामनागसम्।  
पितृपैतामहे मार्गे नियोक्तुमहमुत्सहे ॥ १४ ॥

कथं शक्ष्यामि बालेऽस्मिन्‌ गुणानाधातुमीप्सितान्।  
अनाथे सर्वतो लुप्ते यथा त्वं धर्मदर्शिवान् ॥ १५ ॥

इमामपि च ते बालामनाथां परिभूय माम्।  
अनर्हाः प्रार्थयिष्यन्ति शूद्रा वेदश्रुतिं यथा ॥ १६ ॥

तां चैदहं न दित्सेयं त्वद्‌गुणैरुपबृंहिताम्।  
प्रमथ्यैनां हरेयुस्ते हविर्ध्वाङ्‌क्षा इवाध्वरात् ॥ १७ ॥

सम्प्रेक्षमाणा पुत्रं ते नानुरूपमिवात्मनः।  
अनर्हवशमापन्नामिमां चापि सुतां तव ॥ १८ ॥  
अवज्ञाता च लोकेषु तथाऽऽत्मानमजानती।  
अवलिप्तैर्नरैर्ब्रह्मन् मरिष्यामि न संशयः ॥ १९ ॥

तौ च हीनौ मया बालौ त्वया चैव तथाऽऽत्मजौ।  
विनश्येतां न संदेहो मत्स्याविव जलक्षये ॥ २० ॥

त्रितयं सर्वथाप्येवं विनशिष्यत्यसंशयम् ।  
त्वया विहीनं तस्मात् त्वं मां परित्यक्तुमर्हसि ॥ २१ ॥

व्युष्टिरेषा परा स्त्रीणां पूर्वं भर्तुः परां गतिम्।  
गन्तुं ब्रह्मन् सपुत्राणामिति धर्मविदो विदुः ॥ २२ ॥

(मितं ददाति हि पिता मितं माता मितं सुतः।  
अमितस्य हि दातारं का पतिं नाभिनन्दति॥)

परित्यक्तः सुतश्चायं दुहितेयं तथा मया।  
बान्धवाश्च परित्यक्तास्त्वदर्थं जीवितं च मे ॥ २३ ॥

यज्ञैस्तपोभिर्नियमैर्दानैश्च विविधैस्तथा ।  
विशिष्यते स्त्रिया भर्तुर्नित्यं प्रियहिते स्थितिः ॥ २४ ॥

तदिदं यच्चिकीर्षामि धर्मं परमसम्मतम्।  
इष्टं चैव हितं चैव तव चैव कुलस्य च॥२५॥

इष्टानि चाप्यपत्यानि द्रव्याणि सुहृदः प्रियाः।  
आपद्धर्मप्रमोक्षाय भार्या चापि सतां मतम् ॥ २६ ॥

आपदर्थे धनं रक्षेद् दारान् रक्षेद् धनैरपि।  
आत्मानं सततं रक्षेद् दारैरपि धनैरपि ॥ २७ ॥

दृष्टादृष्टफलार्थं हि भार्या पुत्रो धनं गृहम्।  
सर्वमेतद् विधातव्यं बुधानामेष निश्चयः ॥ २८ ॥

एकतो वा कुलं कृत्स्नमात्मा वा कुलवर्धनः।  
न समं सर्वमेवेति बुधानामेष निश्चयः ॥ २९ ॥

स कुरुष्व मया कार्यं तारयात्मानमात्मना।  
अनुजानीहि मामार्य सुतौ मे परिपालय ॥ ३० ॥

अवध्यां स्त्रियमित्याहुर्धर्मज्ञा धर्मनिश्चये ।  
धर्मज्ञान् राक्षसानाहुर्न हन्यात् स च मामपि ॥ ३१ ॥

निस्संशयं वधः पुंसां स्त्रीणां संशयितो वधः।  
अतो मामेव धर्मज्ञ प्रस्थापयितुमर्हसि ॥ ३२ ॥

भुक्तं प्रियाण्यवाप्तानि धर्मश्च चरितो महान्।  
त्वत् प्रसूतिः प्रिया प्राप्ता न मां तप्स्यत्यजीवितम् ॥ ३३ ॥

जातपुत्रा च वृद्धा च प्रियकामा च ते सदा।  
समीक्ष्यैतदहं सर्वं व्यवसायं करोम्यतः ॥ ३४ ॥

उत्सृज्यापि हि मामार्य प्राप्स्यस्यन्यामपि स्त्रियम्।  
ततः प्रतिष्ठितो धर्मो भविष्यति पुनस्तव ॥ ३५ ॥

न चाप्यधर्मः कल्याण बहुपत्नीकृतां नृणाम्।  
स्त्रीणामधर्मः सुमहान् भर्तुः पूर्वस्य लङ्घने ॥ ३६ ॥

एतत् सर्वं समीक्ष्य त्वमात्मत्यागं च गर्हितम्।  
आत्मानं तारयाद्याशु कुलं चेमौ च दारकौ ॥ ३७ ॥

एवमुक्तस्तया भर्ता तां समालिङ्ग्य भारत।  
मुमोच बाष्पं शनकैः सभार्यो भृशदुःखितः ॥ ३८ ॥