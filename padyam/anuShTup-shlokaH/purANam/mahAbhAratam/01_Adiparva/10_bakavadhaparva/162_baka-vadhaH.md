+++
title_full = "162 भीमसेनका भोजन-सामग्री लेकर बकासुरके पास जाना और स्वयं भोजन करना तथा युद्ध करके उसे मार गिराना"
title = "१६२ बक-वधः"

+++


उपपन्नमिदं मातस्त्वया यद् बुद्धिपूर्वकम्।  
आर्तस्य ब्राह्मणस्यैतदनुक्रोशादिदं कृतम् ॥ १ ॥

ध्रुवमेष्यति भीमोऽयं निहत्य पुरुषादकम्।  
सर्वथा ब्राह्मणस्यार्थे यदनुक्रोशवत्यसि ॥ २ ॥

यथा त्विदं न विन्देयुर्नरा नगरवासिनः।  
तथायं ब्राह्मणो वाच्यः परिग्राह्यश्च यत्नतः ॥ ३ ॥

(युधिष्ठिरेण सम्मन्त्र्य ब्राह्मणार्थमरिंदम ।  
कुन्ती प्रविश्य तान् सर्वान् सान्त्वयामास भारत॥)  
ततो रात्र्यां व्यतीतायामन्नमादाय पाण्डवः।  
भीमसेनो ययौ तत्र यत्रासौ पुरुषादकः ॥ ४ ॥  
आसाद्य तु वनं तस्य रक्षसः पाण्डवो बली।  
आजुहाव ततो नाम्ना तदन्नमुपपादयन् ॥ ५ ॥

ततः स राक्षसः क्रुद्धो भीमस्य वचनात् तदा।  
आजगाम सुसंक्रुद्धो यत्र भीमो व्यवस्थितः ॥ ६ ॥

महाकायो महावेगो दारयन्निव मेदिनीम्।  
लोहिताक्षः करालश्च लोहितश्मश्रुमूर्धजः ॥ ७ ॥

आकर्णाद् भिन्नवक्त्रश्च शङ्कुर्णो बिभीषणः।  
त्रिशिखां भ्रुकुटिं कृत्वा संदश्य दशनच्छदम् ॥ ८ ॥

भुञ्जानमन्नं तं दृष्ट्वा भीमसेनं स राक्षसः।  
विवृत्य नयने क्रुद्ध इदं वचनमब्रवीत् ॥ ९ ॥

कोऽयमन्नमिदं भुङ्क्ते मदर्थमुपकल्पितम् ।  
पश्यतो मम दुर्बुद्धिर्यियासुर्यमसादनम् ॥ १० ॥

भीमसेनस्ततः श्रुत्वा प्रहसन्निव भारत।  
राक्षसं तमनादृत्य भुङ्क्त एव पराङ्‌मुखः ॥ ११ ॥

रवं स भैरवं कृत्वा समुद्यम्य करावुभौ।  
अभ्यद्रवद् भीमसेनं जिघांसुः पुरुषादकः ॥ १२ ॥

तथापि परिभूयैनं प्रेक्षमाणो वृकोदरः।  
राक्षसं भुङ्क्त एवान्नं पाण्डवः परवीरहा ॥ १३ ॥  
अमर्षेण तु सम्पूर्णः कुन्तीपुत्रं वृकोदरम्।  
जघान पृष्ठे पाणिभ्यामुभाभ्यां पृष्ठतः स्थितः ॥ १४ ॥

तथा बलवता भीमः पाणिभ्यां भृशमाहतः।  
नैवावलोकयामास राक्षसं भुङ्क्त एव सः ॥ १५ ॥

ततः स भूयः संक्रुद्धो वृक्षमादाय राक्षसः।  
ताडयिष्यंस्तदा भीमं पुनरभ्यद्रवद् बली ॥ १६ ॥

ततो भीमः शनैर्भुक्त्वा तदन्नं पुरुषर्षभः।  
वार्युपस्पृश्य संहृष्टस्तस्थौ युधि महाबलः ॥ १७ ॥

क्षिप्तं क्रुद्धेन तं वृक्षं प्रतिजग्राह वीर्यवान्।  
सव्येन पाणिना भीमः प्रहसन्निव भारत ॥ १८ ॥

ततः स पुनरुद्यम्य वृक्षान् बहुविधान् बली।  
प्राहिणोद् भीमसेनाय तस्मै भीमश्च पाण्डवः ॥ १९ ॥

तद् वृक्षयुद्धमभवन्महीरुहविनाशनम् ।  
घोररूपं महाराज नरराक्षसराजयोः ॥ २० ॥

नाम विश्राव्य तु बकः समभिद्रुत्य पाण्डवम्।  
भुजाभ्यां परिजग्राह भीमसेनं महाबलम् ॥ २१ ॥

भीमसेनोऽपि तद् रक्षः परिरभ्य महाभुजः।  
विस्फुरन्तं महाबाहुं विचकर्ष बलाद् बली ॥ २२ ॥

स कृष्यमाणो भीमेन कर्षमाणश्च पाण्डवम्।  
समयुज्यत तीव्रेण क्लमेन पुरुषादकः ॥ २३ ॥

तयोर्वेगेन महता पृथिवी समकम्पत।  
पादपांश्च महाकायांश्चूर्णयामासतुस्तदा ॥ २४ ॥

हीयमानं तु तद् रक्षः समीक्ष्य पुरुषादकम्।  
निष्पिष्य भूमौ जानुभ्यां समाजघ्ने वृकोदरः ॥ २५ ॥

ततोऽस्य जानुना पृष्ठमवपीड्य बलादिव।  
बाहुना परिजग्राह दक्षिणेन शिरोधराम् ॥ २६ ॥  
सव्येन च कटीदेशे गृह्य वाससि पाण्डवः।  
तद् रक्षो द्विगुणं चक्रे रुवन्तं भैरवं रवम् ॥ २७ ॥

ततोऽस्य रुधिरं वक्त्रात् प्रादुरासीद् विशाम्पते।  
भज्यमानस्य भीमेन तस्य घोरस्य रक्षसः ॥ २८ ॥