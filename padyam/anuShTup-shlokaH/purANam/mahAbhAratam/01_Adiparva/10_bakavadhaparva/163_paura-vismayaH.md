+++
title_full = "163 बकासुरके वधसे राक्षसोंका भयभीत होकर पलायन और नगरनिवासियोंकी प्रसन्नता"
title = "१६३ पौर-विस्मयः"

+++


ततः स भग्नपार्श्वाङ्गो नदित्वा भैरवं रवम्।  
शैलराजप्रतीकाशो गतासुरभवद् बकः ॥ १ ॥

तेन शब्देन वित्रस्तो जनस्तस्याथ रक्षसः।  
निष्पपात गृहाद् राजन् सहैव परिचारिभिः ॥ २ ॥  
तान् भीतान् विगतज्ञानान् भीमः प्रहरतां वरः।  
सान्त्वयामास बलवान् समये च न्यवेशयत् ॥ ३ ॥  
न हिंस्या मानुषा भूयो युष्माभिरिति कर्हिचित्।  
हिंसतां हि वधः शीघ्रमेवमेव भवेदिति ॥ ४ ॥

तस्य तद् वचनं श्रुत्वा तानि रक्षांसि भारत।  
एवमस्त्विति तं प्राहुर्जगृहुः समयं च तम् ॥ ५ ॥

ततः प्रभृति रक्षांसि तत्र सौम्यानि भारत।  
नगरे प्रत्यदृश्यन्त नरैर्नगरवासिभिः ॥ ६ ॥

ततो भीमस्तमादाय गतासुं पुरुषादकम्।  
द्वारदेशे विनिक्षिप्य जगामानुपलक्षितः ॥ ७ ॥

दृष्ट्वा भीमबलोद्भूतं बकं विनिहतं तदा।  
ज्ञातयोऽस्य भयोद्विग्नाः प्रतिजग्मुस्ततस्ततः ॥ ८ ॥

ततः स भीमस्तं हत्वा गत्वा ब्राह्मणवेश्म तत्।  
आचचक्षे यथावृत्तं राज्ञः सर्वमशेषतः ॥ ९ ॥

ततो नरा विनिष्क्रान्ता नगरात् कल्यमेव तु।  
ददृशुर्निहतं भूमौ राक्षसं रुधिरोक्षितम् ॥ १० ॥

तमद्रिकूटसदृशं विनिकीर्णं भयानकम् ।  
दृष्ट्वा संहृष्टरोमाणो बभूवुस्तत्र नागराः ॥ ११ ॥

एकचक्रां ततो गत्वा प्रवृत्तिं प्रददुः पुरे।  
ततः सहस्रशो राजन् नरा नगरवासिनः ॥ १२ ॥  
तत्राजग्मुर्बकं द्रष्टुं सस्त्रीवृद्धकुमारकाः ।  
ततस्ते विस्मिताः सर्वे कर्म दृष्ट्वातिमानुषम्।  
दैवतान्यर्चयांचक्रुः सर्व एव विशाम्पते ॥ १३ ॥

ततः प्रगणयामासुः कस्य वारोऽद्य भोजने।  
ज्ञात्वा चागम्य तं विप्रं पप्रच्छुः सर्व एव ते॥१४॥

एवं पृष्टः स बहुशो रक्षमाणश्च पाण्डवान्।  
उवाच नागरान् सर्वानिदं विप्रर्षभस्तदा ॥ १५ ॥

आज्ञापितं मामशने रुदन्तं सह बन्धुभिः।  
ददर्श ब्राह्मणः कश्चिन्मन्त्रसिद्धो महामनाः ॥ १६ ॥

परिपृच्छ्य स मां पूर्वं परिक्लेशं पुरस्य च।  
अब्रवीद् ब्राह्मणश्रेष्ठो विश्वास्य प्रहसन्निव ॥ १७ ॥

प्रापयिष्याम्यहं तस्मा अन्नमेतद् दुरात्मने।  
मन्निमित्तं भयं चापि न कार्यमिति चाब्रवीत् ॥ १८ ॥

स तदन्नमुपादाय गतो बकवनं प्रति।  
तेन नूनं भवेदेतत् कर्म लोकहितं कृतम् ॥ १९ ॥

ततस्ते ब्राह्मणाः सर्वे क्षत्रियाश्च सुविस्मिताः।  
वैश्याः शूद्राश्च मुदिताश्चक्रुर्ब्रह्ममहं तदा ॥ २० ॥

ततो जानपदाः सर्वे आजग्मुर्नगरं प्रति।  
तदद्भुततमं द्रष्टुं पार्थास्तत्रैव चावसन् ॥ २१ ॥