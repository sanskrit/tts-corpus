+++
title_full = "160 कुन्ती और ब्राह्मणकी बातचीत"
title = "१६० कुन्ती-समाश्वासनम्"

+++


न विषादस्त्वया कार्यो भयादस्मात् कथंचन।  
उपायः परिदृष्टोऽत्र तस्मान्मोक्षाय रक्षसः ॥ १ ॥

एकस्तव सुतो बालः कन्या चैका तपस्विनी।  
न चैतयोस्तथा पत्न्या गमनं तव रोचये ॥ २ ॥

मम पञ्च सुता ब्रह्मंस्तेषामेको गमिष्यति।  
त्वदर्थं बलिमादाय तस्य पापस्य रक्षसः ॥ ३ ॥

नाहमेतत् करिष्यामि जीवितार्थी कथंचन।  
ब्राह्मणस्यातिथेश्चैव स्वार्थ प्राणान् वियोजयन् ॥ ४ ॥

न त्वेतदकुलीनासु नाधर्मिष्ठासु विद्यते।  
यद् ब्राह्मणार्थं विसृजेदात्मानमपि चात्मजम् ॥ ५ ॥

आत्मनस्तु मया श्रेयो बोद्धव्यमिति रोचते।  
ब्रह्मवध्याऽऽत्मवध्या वा श्रेयानात्मवधो मम ॥ ६ ॥  
ब्रह्मवध्या परं पापं निष्कृतिर्नात्र विद्यते।  
अबुद्धिपूर्वं कृत्वापि वरमात्मवधो मम ॥ ७ ॥

न त्वहं वधमाकाङ्क्षे स्वयमेवात्मनः शुभे।  
परैः कृते वधे पापं न किंचिन्मयि विद्यते ॥ ८ ॥

अभिसंधिकृते तस्मिन् ब्राह्मणस्य वधे मया।  
निष्कृतिं न प्रपश्यामि नृशंसं क्षुद्रमेव च ॥ ९ ॥  
आगतस्य गृहं त्यागस्तथैव शरणार्थिनः।  
याचमानस्य च वधो नृशंसो गर्हितो बुधैः ॥ १० ॥

कुर्यान्न निन्दितं कर्म न नृशंसं कथंचन।  
इति पूर्वे महात्मान आपद्धर्मविदो विदुः ॥ ११ ॥  
श्रेयांस्तु सहदारस्य विनाशोऽद्य मम स्वयम्।  
ब्राह्मणस्य वधं नाहमनुमंस्ये कदाचन ॥ १२ ॥

ममाप्येषा मतिर्ब्रह्मन् विप्रा रक्ष्या इति स्थिरा।  
न चाप्यनिष्टः पुत्रो मे यदि पुत्रशतं भवेत् ॥ १३ ॥  
न चासौ राक्षसः शक्तो मम पुत्रविनाशने।  
वीर्यवान् मन्त्रसिद्धश्च तेजस्वी च सुतो मम ॥ १४ ॥

राक्षसाय च तत् सर्वं प्रापयिष्यति भोजनम्।  
मोक्षयिष्यति चात्मानमिति मे निश्चिता मतिः ॥ १५ ॥

समागताश्च वीरेण दृष्टपूर्वाश्च राक्षसाः।  
बलवन्तो महाकाया निहताश्चाप्यनेकशः ॥ १६ ॥

न त्विदं केषुचिद् ब्रह्मन् व्याहर्तव्यं कथंचन।  
विद्यार्थिनो हि मे पुत्रान् विप्रकुर्युः कुतूहलात् ॥ १७ ॥

गुरुणा चाननुज्ञातो ग्राहयेद् यत् सुतो मम।  
न स कुर्यात् तथा कार्यं विद्ययेति सतां मतम्॥१८॥

एवमुक्तस्तु पृथया स विप्रो भार्यया सह।  
हृष्टः सम्पूजयामास तद्वाक्यममृतोपमम् ॥ १९ ॥

ततः कुन्ती च विप्रश्च सहितावनिलात्मजम्।  
तमब्रूतां कुरुष्वेति स तथेत्यब्रवीच्च तौ ॥ २० ॥