+++
title_full = "159 कुन्तीके पूछनेपर ब्राह्मणका उनसे अपने दुःखका कारण बताना"
title = "१५९ बकवृत्तान्तः"

+++


कुतोमूलमिदं दुःखं ज्ञातुमिच्छामि तत्त्वतः।  
विदित्वाप्यपकर्षेयं शक्यं चेदपकर्षितुम् ॥ १ ॥

उपपन्नं सतामेतद् यद् ब्रवीषि तपोधने।  
न तु दुःखमिदं शक्यं मानुषेण व्यपोहितुम् ॥ २ ॥

समीपे नगरस्यास्य बको वसति राक्षसः।  
(इतो गव्यूतिमात्रेऽस्ति यमुनागह्वरे गुहा।  
तस्यां घोरः स वसति जिघांसुः पुरुषादकः॥)  
ईशो जनपदस्यास्य पुरस्य च महाबलः ॥ ३ ॥  
पुष्टो मानुषमांसेन दुर्बुद्धिः पुरुषादकः।  
(तेनेयं पुरुषादेन भक्ष्यमाणा दुरात्मना।  
अनाथा नगरी नाथं त्रातारं नाधिगच्छति॥)  
रक्षत्यसुरराण्नित्यमिमं जनपदं बली ॥ ४ ॥  
नगरं चैव देशं च रक्षोबलसमन्वितः।  
तत्कृते परचक्राच्च भूतेभ्यश्च न नो भयम् ॥ ५ ॥

वेतनं तस्य विहितं शालिवाहस्य भोजनम्।  
महिषौ पुरुषश्चैको यस्तदादाय गच्छति ॥ ६ ॥

एकैकश्चापि पुरुषस्तत् प्रयच्छति भोजनम्।  
स वारो बहुभिर्वर्षैर्भवत्यसुकरो नरैः ॥ ७ ॥

तद्विमोक्षाय ये केचिद् यतन्ति पुरुषाः क्वचित्।  
सपुत्रदारांस्तान् हत्वा तद् रक्षो भक्षयत्युत ॥ ८ ॥

वेत्रकीयगृहे राजा नायं नयमिहास्थितः।  
उपायं तं न कुरुते यत्नादपि स मन्दधीः।  
अनामयं जनस्यास्य येन स्यादद्य शाश्वतम् ॥ ९ ॥

एतदर्हा वयं नूनं वसामो दुर्बलस्य ये।  
विषये नित्यवास्तव्याः कुराजानमुपाश्रिताः ॥ १० ॥

ब्राह्मणाः कस्य वक्तव्याः कस्य वाच्छन्दचारिणः।  
गुणैरेते हि वत्स्यन्ति कामगाः पक्षिणो यथा ॥ ११ ॥

राजानं प्रथमं विन्देत् ततो भार्यां ततो धनम्।  
त्रयस्य संचयेनास्य ज्ञातीन् पुत्रांश्च तारयेत् ॥ १२ ॥

विपरीतं मया चेदं त्रयं सर्वमुपार्जितम्।  
तदिमामापदं प्राप्य भृशं तप्यामहे वयम् ॥ १३ ॥

सोऽयमस्माननुप्राप्तो वारः कुलविनाशनः ।  
भोजनं पुरुषश्चैकः प्रदेयं वेतनं मया ॥ १४ ॥

न च मे विद्यते वित्तं संक्रेतुं पुरुषं क्वचित्।  
सुहृज्जनं प्रदातुं च न शक्ष्यामि कदाचन ॥ १५ ॥

गतिं चैव न पश्यामि तस्मान्मोक्षाय रक्षसः।  
सोऽहं दुःखार्णवे मग्नो महत्यसुकरे भृशम् ॥ १६ ॥

सहैवैतैर्गमिष्यामि बान्धवैरद्य राक्षसम् ।  
ततो नः सहितान् क्षुद्रः सर्वानेवोपभोक्ष्यति ॥ १७ ॥