+++
title_full = "100 शान्तनुके रूप, गुण और सदाचारकी प्रशंसा, गंगाजीके द्वारा सुशिक्षित पुत्रकी प्राप्ति तथा देवव्रतकी भीष्म-प्रतिज्ञा"
title = "१०० देवदत्त-प्राप्तिः"

+++


स राजा शान्तनुर्धीमान् देवराजर्षिसत्कृतः।  
धर्मात्मा सर्वलोकेषु सत्यवागिति विश्रुतः ॥ १ ॥

दमो दानं क्षमा बुद्धिर्ह्रीर्धृतिस्तेज उत्तमम्।  
नित्यान्यासन् महासत्त्वे शान्तनौ पुरुषर्षभे ॥ २ ॥

एवं स गुणसम्पन्नो धर्मार्थकुशलो नृपः।  
आसीद् भरतवंशस्य गोप्ता सर्वजनस्य च ॥ ३ ॥

कम्बुग्रीवः पृथुव्यंसो मत्तवारणविक्रमः ।  
अन्वितः परिपूर्णार्थैः सर्वैर्नृपतिलक्षणैः ॥ ४ ॥

तस्य कीर्तिमतो वृत्तमवेक्ष्म सततं नराः।  
धर्म एव परः कामादर्थाच्चेति व्यवस्थिताः ॥ ५ ॥

एतान्यासन् महासत्त्वे शान्तनौ पुरुषर्षभे।  
न चास्य सदृशः कश्चिद् धर्मतः पार्थिवोऽभवत् ॥ ६ ॥

वर्तमानं हि धर्मेषु सर्वधर्मभृतां वरम्।  
तं महीपा महीपालं राजराज्येऽभ्यषेचयन् ॥ ७ ॥

वीतशोकभयाबाधाः सुखस्वप्ननिबोधनाः ।  
पतिं भारत गोप्तारं समपद्यन्त भूमिपाः ॥ ८ ॥

तेन कीर्तिमता शिष्टाः शक्रप्रतिमतेजसा।  
यज्ञदानक्रियाशीलाः समपद्यन्त भूमिपाः ॥ ९ ॥

शान्तनुप्रमुखैर्गुप्ते लोके नृपतिभिस्तदा ।  
नियमात् सर्ववर्णानां धर्मोत्तरमवर्तत ॥ १० ॥

ब्रह्म पर्यचरत् क्षत्रं विशः क्षत्रमनुव्रताः।  
ब्रह्मक्षत्रानुरक्ताश्च शूद्राः पर्यचरन् विशः ॥ ११ ॥

स हास्तिनपुरे रम्ये कुरूणां पुटभेदने।  
वसन् सागरपर्यन्तामन्वशासद् वसुन्धराम् ॥ १२ ॥

स देवराजसदृशो धर्मज्ञः सत्यवागृजुः।  
दानधर्मतपोयोगाच्छ्रिया परमया युतः ॥ १३ ॥

अरागद्वेषसंयुक्तः सोमवत् प्रियदर्शनः ।  
तेजसा सूर्यकल्पोऽभूद् वायुवेगसमो जवे।  
अन्तकप्रतिमः कोपे क्षमया पृथिवीसमः ॥ १४ ॥

वधः पशुवराहाणां तथैव मृगपक्षिणाम्।  
शान्तनौ पृथिवीपाले नावर्तत तथा नृप ॥ १५ ॥

ब्रह्मधर्मोत्तरे राज्ये शान्तनुर्विनयात्मवान् ।  
समं शशास भूतानि कामरागविवर्जितः ॥ १६ ॥

देवर्षिपितृयज्ञार्थमारभ्यन्त तदा क्रियाः ।  
न चाधर्मेण केषांचित् प्राणिनामभवद् वधः ॥ १७ ॥

असुखानामनाथानां तिर्यग्योनिषु वर्तताम् ।  
स एव राजा सर्वेषां भूतानामभवत् पिता ॥ १८ ॥

तस्मिन् कुरुपतिश्रेष्ठे राजराजेश्वरे सति।  
श्रिता वागभवत् सत्यं दानधर्माश्रितं मनः ॥ १९ ॥

स समाः षोडशाष्टौ च चतस्रोऽष्टौ तथापराः।  
रतिमप्राप्नुवन् स्त्रीषु बभूव वनगोचरः ॥ २० ॥

तथारूपस्तथाचारस्तथावृत्तस्तथाश्रुतः ।  
गाङ्गेयस्तस्य पुत्रोऽभून्नाम्ना देवव्रतो वसुः ॥ २१ ॥

सर्वास्त्रेषु स निष्णातः पार्थिवेष्वितरेषु च।  
महाबलो महासत्त्वो महावीर्यो महारथः ॥ २२ ॥

स कदाचिन्मृगं विद्ध्वा गङ्गामनुसरन् नदीम्।  
भागीरथीमल्पजलां शान्तनुर्दृष्टवान् नृपः ॥ २३ ॥

तां दृष्ट्‌वा चिन्तयामास शान्तनुः पुरुषर्षभः।  
स्वन्दते किं त्वियं नाद्य सरिच्छ्रेष्ठा यथा पुरा ॥ २४ ॥

ततो निमित्तमन्विच्छन् ददर्श स महामनाः।  
कुमारं रूपसम्पन्नं बृहन्तं चारुदर्शनम् ॥ २५ ॥  
दिव्यमस्त्रं विकुर्वाणं यथा देवं पुरन्दरम्।  
कृत्स्नां गङ्गां समावृत्य शरैस्तीक्ष्णैरवस्थितम् ॥ २६ ॥

तां शरैराचितां दृष्ट्‌वा नदीं गङ्गां तदन्तिके।  
अभवद् विस्मितो राजा दृष्ट्‌वा कर्मातिमानुषम् ॥ २७ ॥

जातमात्रं पुरा दृष्ट्‌वा तं पुत्रं शान्तनुस्तदा।  
नोपलेभे स्मृतिं धीमानभिज्ञातुं तमात्मजम् ॥ २८ ॥

स तु तं पितरं दृष्ट्‌वा मोहयामास मायया।  
सम्मोह्य तु ततः क्षिप्रं तत्रैवान्तरधीयत ॥ २९ ॥

तदद्भुतं ततो दृष्ट्‌वा तत्र राजा स शान्तनुः।  
शङ्कमानः सुतं गङ्गामब्रवीद् दर्शयेति ह ॥ ३० ॥

दर्शयामास तं गङ्गा बिभ्रती रूपमुत्तमम्।  
गृहीत्वा दक्षिणे पाणौ तं कुमारमलंकृतम् ॥ ३१ ॥

अलंकृतामाभरणैर्विरजोऽम्बरसंवृताम् ।  
दृष्टपूर्वामपि स तां नाभ्यजानात् स शान्तनुः ॥ ३२ ॥

यं पुत्रमष्टमं राजंस्त्वं पुरा मय्यविन्दथाः।  
स चायं पुरुषव्याघ्र सर्वास्त्रविदनुत्तमः ॥ ३३ ॥

गृहाणेमं महाराज मया संवर्धितं सुतम्।  
आदाय पुरुषव्याघ्र नयस्वैनं गृहं विभो ॥ ३४ ॥

वेदानधिजगे साङ्गान् वसिष्ठादेष वीर्यवान्।  
कृतास्त्रः परमेष्वासो देवराजसमो युधि ॥ ३५ ॥

सुराणां सम्मतो नित्यमसुराणां च भारत।  
उशना वेद यच्छास्त्रमयं तद् वेद सर्वशः ॥ ३६ ॥

तथैवाङ्गिरसः पुत्रः सुरासुरनमस्कृतः ।  
यद् वेद शास्त्रं तच्चापि कृत्स्नमस्मिन् प्रतिष्ठितम् ॥ ३७ ॥  
तव पुत्रे महाबाहौ साङ्गोपाङ्गं महात्मनि।  
ऋषिः परैरनाधृष्यो जामदग्न्यः प्रतापवान् ॥ ३८ ॥  
यदस्त्रं वेद रामश्च तदेतस्मिन् प्रतिष्ठितम्।  
महेष्वासमिमं राजन् राजधर्मार्थकोविदम् ॥ ३९ ॥  
मया दत्तं निजं पुत्रं वीरं वीर गृहं नय।

(इत्युक्त्वा सा महाभागा तत्रैवान्तरधीयत।)  
तयैवं समनुज्ञातः पुत्रमादाय शान्तनुः ॥ ४० ॥  
भ्राजमानं यथादित्यमाययौ स्वपुरं प्रति।  
पौरवस्तु पुरीं गत्वा पुरन्दरपुरोपमाम् ॥ ४१ ॥  
सर्वकामसमृद्धार्थं मेने सोऽऽत्मानमात्मना ।  
पौरवेषु ततः पुत्रं राज्यार्थमभयप्रदम् ॥ ४२ ॥  
गुणवन्तं महात्मानं यौवराज्येऽभ्यषेचयत् ।  
पौरवाञ्छान्तनोः पुत्रः पितरं च महायशाः ॥ ४३ ॥  
राष्ट्रं च रञ्जयामास वृत्तेन भरतर्षभ।  
स तथा सह पुत्रेण रममाणो महीपतिः ॥ ४४ ॥  
वर्तयामास वर्षाणि चत्वार्यमितविक्रमः ।  
स कदाचिद् वनं यातो यमुनामभितो नदीम् ॥ ४५ ॥

महीपतिरनिर्देश्यमाजिघ्रद् गन्धमुत्तमम् ।  
तस्य प्रभवमन्विच्छन् विचचार समन्ततः ॥ ४६ ॥

स ददर्श तदा कन्यां दाशानां देवरूपिणीम्।  
तामपृच्छत् स दृष्ट्वैव कन्यामसितलोचनाम् ॥ ४७ ॥

कस्य त्वमसि का चासि किं च भीरु चिकीर्षसि।  
साब्रवीद् दाशकन्यास्मि धर्मार्थं वाहये तरिम् ॥ ४८ ॥  
पितुर्नियोगाद् भद्रं ते दाशराज्ञो महात्मनः।  
रूपमाधुर्यगन्धैस्तां संयुक्तां देवरूपिणीम् ॥ ४९ ॥  
समीक्ष्य राजा दाशेयीं कामयामास शान्तनुः।  
स गत्वा पितरं तस्या वरयामास तां तदा ॥ ५० ॥

पर्यपूच्छत् ततस्तस्याः पितरं सोऽऽत्मकारणात्।  
स च तं प्रत्युवाचेदं दाशराजो महीपतिम् ॥ ५१ ॥

जातमात्रैव मे देया वराय वरवर्णिनी।  
हृदि कामस्तु मे कश्चित् तं निबोध जनेश्वर ॥ ५२ ॥

यदीमां धर्मपत्नीं त्वं मत्तः प्रार्थयसेऽनघ।  
सत्यवागसि सत्येन समयं कुरु मे ततः ॥ ५३ ॥

समयेन प्रदद्यां ते कन्यामहमिमां नृप।  
न हि मे त्वत्समः कश्चिद् वरो जातु भविष्यति॥५४॥

श्रुत्वा तव वरं दाश व्यवस्येयमहं तव।  
दातव्यं चेत् प्रदास्यामि न त्वदेयं कथंचन ॥ ५५ ॥

अस्यां जायेत यः पुत्रः स राजा पृथिवीपते।  
त्वदूर्ध्वमभिषेक्तव्यो नान्यः कश्चन पार्थिव ॥ ५६ ॥

नाकामयत तं दातुं वरं दाशाय शान्तनुः।  
शरीरजेन तीव्रेण दह्यमानोऽपि भारत ॥ ५७ ॥

स चिन्तयन्नेव तदा दाशकन्यां महीपतिः।  
प्रत्ययाद्धास्तिनपुरं कामोपहतचेतनः ॥ ५८ ॥

ततः कदाचिच्छोचन्तं शान्तनुं ध्यानमास्थितम्।  
पुत्रो देवव्रतोऽभ्येत्य पितरं वाक्यमब्रवीत् ॥ ५९ ॥

सर्वतो भवतः क्षेमं विधेयाः सर्वपार्थिवाः।  
तत् किमर्थमिहाभीक्ष्णं परिशोचसि दुःखितः ॥ ६० ॥

ध्यायन्निव च मां राजन्नाभिभाषसि किंचन।  
न चाश्वेन विनिर्यासि विवर्णो हरिणः कृशः ॥ ६१ ॥

व्याधिमिच्छामि ते ज्ञातुं प्रतिकुर्यां हि तत्र वै।  
एवमुक्तः स पुत्रेण शान्तनुः प्रत्यभाषत ॥ ६२ ॥

असंशयं ध्यानपरो यथा वत्स तथा शृणु।  
अपत्यं नस्त्वमेवैकः कुले महति भारत ॥ ६३ ॥

शस्त्रनित्यश्च सततं पौरुषे पर्यवस्थितः।  
अनित्यतां च लोकानामनुशोचामि पुत्रक ॥ ६४ ॥

कथंचित्‌ तव गाङ्गेय विपत्तौ नास्ति नः कुलम्।  
असंशयं त्वमेवैकः शतादपि वरः सुतः ॥ ६५ ॥

न चाप्यहं वृथा भूयो दारान् कर्तुमिहोत्सहे।  
संतानस्याविनाशाय कामये भद्रमस्तु ते ॥ ६६ ॥

अनपत्यतैकपुत्रत्वमित्याहुर्धर्मवादिनः ।  
(चक्षुरेकं च पुत्रश्च अस्ति नास्ति च भारत।  
चक्षुर्नाशे तनोर्नाशः पुत्रनाशे कुलक्षयः॥)  
अग्निहोत्रं त्रयीविद्यासंतानमपि चाक्षयम् ॥ ६७ ॥  
सर्वाण्येतान्यपत्यस्य कलां नार्हन्ति षोडशीम्।

एवमेतन्मनुष्येषु तच्च सर्वप्रजास्विति ॥ ६८ ॥

यदपत्यं महाप्राज्ञ तत्र मे नास्ति संशयः।  
एषा त्रयीपुराणानां देवतानां च शाश्वती ॥ ६९ ॥  
(अपत्यं कर्म विद्या च त्रीणि ज्योतींषि भारत।  
यदिदं कारणं तात सर्वमाख्यातमञ्जसा॥)

त्वं च शूरः सदामर्षी शस्त्रनित्यश्च भारत।  
नान्यत्र युद्धात् तस्मात् ते निधनं विद्यते क्वचित् ॥ ७० ॥

सोऽस्मि संशयमापन्नस्त्वयि शान्ते कथं भवेत्।  
इति ते कारणं तात दुःखस्योक्तमशेषतः ॥ ७१ ॥

ततस्तत्कारणं राज्ञो ज्ञात्वा सर्वमशेषतः।  
देवव्रतो महाबुद्धिः प्रज्ञया चान्वचिन्तयत् ॥ ७२ ॥

अभ्यगच्छत् तदैवाशु वृद्धामात्यं पितुर्हितम्।  
तमपृच्छत् तदाभ्येत्य पितुस्तच्छोककारणम् ॥ ७३ ॥

तस्मै स कुरुमुख्याय यथावत् परिपृच्छते।  
वरं शशंस कन्यां तामुद्दिश्य भरतर्षभ ॥ ७४ ॥

(सूतं भूयोऽपि संतप्त आह्वयामास वै पितुः॥  
सूतस्तु कुरुमुख्यस्य उपयातस्तदाज्ञया ।  
तमुवाच महाप्राज्ञो भीष्मो वै सारथिं पितुः॥

त्वं सारथे पितुर्मह्यं सखासि रथयुग् यतः।  
अपि जानासि यदि वै कस्यां भावो नृपस्य तु॥  
यथा वक्ष्यसि मे पृष्टः करिष्ये न तदन्यथा।

दाशकन्या नरश्रेष्ठ तत्र भावः पितुर्गतः।  
वृतः स नरदेवेन तदा वचनमब्रवीत्॥  
योऽस्यां पुमान् भवेद् गर्भः स राजा त्वदनन्तरम्।  
नाकामयत तं दातुं पिता तव वरं तदा॥  
स चापि निश्चयस्तस्य न च दद्यामतोऽन्यथा।  
एवं ते कथितं वीर कुरुष्व यदनन्तरम्॥)

ततो देवव्रतो वृद्धैः क्षत्रियैः सहितस्तदा।  
अभिगम्य दाशराजं कन्यां वव्रे पितुः स्वयम् ॥ ७५ ॥

तं दाशः प्रतिजग्राह विधिवत् प्रतिपूज्य च।  
अब्रवीच्चैनमासीनं राजसंसदि भारत ॥ ७६ ॥

(राज्यशुल्का प्रदातव्या कन्येयं याचतां वर।  
अपत्यं यद् भवेत् तस्याः स राजास्तु पितुः परम्॥)

त्वमेव नाथः पर्याप्तः शान्तनोर्भरतर्षभ।  
पुत्रः शस्त्रभृतां श्रेष्ठः किं तु वक्ष्यामि ते वचः॥७७॥

को हि सम्बन्धकं श्लाघ्यमीप्सितं यौनमीदृशम्।  
अतिक्रामन्न तप्येत साक्षादपि शतक्रतुः ॥ ७८ ॥

अपत्यं चैतदार्यस्य यो युष्माकं समो गुणैः।  
यस्य शुक्रात् सत्यवती सम्भूता वरवर्णिनी ॥ ७९ ॥

तेन मे बहुशस्तात पिता ते परिकीर्तितः।  
अर्हः सत्यवतीं बोढुं धर्मज्ञः स नराधिपः ॥ ८० ॥

अर्थितश्चापि राजर्षिः प्रत्याख्यातः पुरा मया।  
स चाप्यासीत् सत्यवत्या भृशमर्थी महायशाः ॥ ८१ ॥  
कन्यापितृत्वात्‌ किंचित्‌ तु वक्ष्यामि त्वां नराधिप।  
बलवत्सपत्नतामत्र दोषं पश्यामि केवलम् ॥ ८२ ॥

यस्य हि त्वं सपत्नः स्या गन्धर्वस्यासुरस्य वा।  
न स जातु चिरं जीवेत् त्वयि क्रुद्धे परंतप॥८३॥

एतावानत्र दोषो हि नान्यः कश्चन् पार्थिव।  
एतज्जानीहि भद्रं ते दानादाने परंतप ॥ ८४ ॥

एवमुक्तस्तु गाङ्गेयस्तद्युक्तं प्रत्यभाषत ।  
शृण्वतां भूमिपालानां पितुरर्थाय भारत ॥ ८५ ॥

इदं मे व्रतमादत्स्व सत्यं सत्यवतां वर।  
नैव जातो न वाजात ईदृशं वक्तुमुत्सहेत् ॥ ८६ ॥

एवमेतत् करिष्यामि यथा त्वमनुभाषसे।  
योऽस्यां जनिष्यते पुत्रः स नो राजा भविष्यति ॥ ८७ ॥

इत्युक्तः पुनरेवाथ तं दाशः प्रत्यभाषत।  
चिकीर्षुर्दुष्करं कर्म राज्यार्थे भरतर्षभ ॥ ८८ ॥

त्वमेव नाथः सम्प्राप्तः शान्तनोरमितद्युते।  
कन्यायाश्चैव धर्मात्मन् प्रभुर्दानाय चेश्वरः ॥ ८९ ॥

इदं तु वचनं सौम्य कार्यं चैव निबोध मे।  
कौमारिकाणां शीलेन वक्ष्याम्यहमरिन्दम ॥ ९० ॥

यत् त्वया सत्यवत्यर्थे सत्यधर्मपरायण।  
राजमध्ये प्रतिज्ञातमनुरूपं तवैव तत् ॥ ९१ ॥

नान्यथा तन्महाबाहो संशयोऽत्र न कश्चन।  
तवापत्यं भवेद् यत् तु तत्र नः संशयो महान्॥९२॥

तस्यैतन्मतमाज्ञाय सत्यधर्मपरायणः ।  
प्रत्यजानात् तदा राजन् पितुः प्रियचिकीर्षया ॥ ९३ ॥

दाशराज निबोधेदं वचनं मे नरोत्तम।  
(ऋषयो वाथवा देवा भूतान्यन्तर्हितानि च।  
यानि यानीह शृण्वन्तु नास्ति वक्ता हि मत्समः॥  
इदं वचनमादत्स्व सत्येन मम जल्पतः।)  
शृण्वतां भूमिपालानां यद् ब्रवीमि पितुः कृते ॥ ९४ ॥

राज्यं तावत् पूर्वमेव मया त्यक्तं नराधिपाः।  
अपत्यहेतोरपि च करिष्येऽद्य विनिश्चयम् ॥ ९५ ॥

अद्यप्रभृति मे दाश ब्रह्मचर्यं भविष्यति।  
अपुत्रस्यापि मे लोका भविष्यन्त्यक्षया दिवि ॥ ९६ ॥

(न हि जन्मप्रभृत्युक्तं मम किंचिदिहानृतम्।  
यावत् प्राणा ध्रियन्ते वै मम देहं समाश्रिताः॥  
तावन्न जनयिष्यामि पित्रे कन्यां प्रयच्छ मे।  
परित्यजाम्बहं राज्यं मैथुनं चापि सर्वशः॥  
ऊर्ध्वरेता भविष्यामि दाश सत्यं ब्रवीमि ते।)

तस्य तद् वचनं श्रुत्वा सम्प्रहृष्टतनूरुहः।  
ददानीत्येव तं दाशो धर्मात्मा प्रत्यभाषत ॥ ९७ ॥

ततोऽन्तरिक्षेऽप्सरसो देवाः सर्षिगणास्तदा ।  
अभ्यवर्षन्त कुसुमैर्भीष्मोऽयमिति चाब्रुवन् ॥ ९८ ॥

ततः स पितुरर्थाय तामुवाच यशस्विनीम्।  
अधिरोह रथं मातर्गच्छावः स्वगृहानिति ॥ ९९ ॥

एवमुक्त्वा तु भीष्मस्तां रथमारोप्य भाविनीम्।  
आगम्य हास्तिनपुरं शान्तनोः संन्यवेदयत् ॥ १०० ॥

तस्य तद् दुष्करं कर्म प्रशशंसुर्नराधिपाः।  
समेताश्च पृथक् चैव भीष्मोऽयमिति चाब्रुवन् ॥ १०१ ॥

नच्छ्रुत्वा दुष्करं कर्म कृतं भीष्मेण शान्तनुः।  
स्वच्छन्दमरणं तुष्टो ददौ तस्मै महात्मने ॥ १०२ ॥

न ते मृत्युः प्रभविता यावज्जीवितुमिच्छसि।  
त्वत्तो ह्यनुज्ञां सम्प्राप्य मृत्युः प्रभवितानघ ॥ १०३ ॥