+++
title_full = "098 शान्तनु और गंगाका कुछ शर्तोंके साथ सम्बन्ध, वसुओंका जन्म और शापसे उद्धार तथा भीष्मकी उत्पत्ति"
title = "०९८ गङ्गा-पुत्र-हननम्"

+++


एतच्छ्रुत्वा वचो राज्ञः सस्मितं मृदु वल्गु च।  
(यशस्विनी च साऽऽगच्छच्छान्तनोर्भूतये तदा।  
सा च दृष्ट्वा नृपश्रेष्ठं चरन्तं तीरमाश्रितम्॥)  
वसूनां समयं स्मृत्वाथाभ्यगच्छदनिन्दिता ॥ १ ॥  
(प्रजार्थिनी राजपुत्रं शान्तनुं पृथिवीपतिम्।  
प्रतीपवचनं चापि संस्मृत्यैव स्वयं नृप॥  
कालोऽयमिति मत्वा सा वसूनां शापचोदिता।)  
उवाच चैव राज्ञः सा ह्लादयन्ती मनो गिरा।  
भविष्यामि महीपाल महिषी ते वशानुगा ॥ २ ॥

यत् तु कुर्यामहं राजञ्छुभं वा यदि वाशुभम्।  
न तद् वारयितव्यास्मि न वक्तव्या तथाप्रियम् ॥ ३ ॥

एवं हि वर्तमानेऽहं त्वयि वत्स्यामि पार्थिव।  
वारिता विप्रियं चोक्ता त्यजेयं त्वामसंशयम् ॥ ४ ॥

तथेति सा यदा तूक्ता तदा भरतसत्तम।  
प्रहर्षमतुलं लेभे प्राप्य तं पार्थिवोत्तमम् ॥ ५ ॥

(रथमारोप्य तां देवीं जगाम स तया सह।  
सा च शान्तनुमभ्यागात् साक्षाल्लक्ष्मीरिवापरा॥)

आसाद्य शान्तनुस्तां च बुभुजे कामतो वशी।  
न प्रष्टव्येति मन्वानो न स तां किंचिदूचिवान् ॥ ६ ॥

स तस्याः शीलवृत्तेन रूपौदार्यगुणेन च।  
उपचारेण च रहस्तुतोष जगतीपतिः ॥ ७ ॥

दिव्यरूपा हि सा देवी गङ्गा त्रिपथगामिनी।  
मानुषं विग्रहं कृत्वा श्रीमन्तं वरवर्णिनी ॥ ८ ॥  
भाग्योपनतकामस्य भार्या चोपनताभवत् ।  
शान्तनोर्नृपसिंहस्य देवराजसमद्युतेः ॥ ९ ॥

सम्भोगस्नेहचातुर्यैर्हावभावसमन्वितैः ।  
राजानं रमयामास यथा रेमे तथैव सः ॥ १० ॥

स राजा रतिसक्तत्वादुत्तमस्त्रीगुणैर्हृतः ।  
संवत्सरानृतून् मासान् बुबुधे न बहून् गतान् ॥ ११ ॥

रममाणस्तया सार्धं यथाकामं नरेश्वरः।  
अष्टावजनयत् पुत्रांस्तस्याममरसंनिभान् ॥ १२ ॥

जातं जातं च सा पुत्रं क्षिपत्यम्भसि भारत।  
प्रीणाम्यहं त्वामित्युक्त्वा गङ्गा स्रोतस्यमज्जयत् ॥ १३ ॥

तस्य तन्न प्रियं राज्ञः शान्तनोरभवत् तदा।  
न च तां किंचनोवाच त्यागाद् भीतो महीपतिः ॥ १४ ॥

अथैनामष्टमे पुत्रे जाते प्रहसतीमिव।  
उवाच राजा दुःखार्तः परीप्सन् पुत्रमात्मनः ॥ १५ ॥

मा वधीः कस्य कासीति किं हिनत्सि सुतानिति।  
पुत्रघ्नि सुमहत् पापं सम्प्राप्तं ते सुगर्हितम् ॥ १६ ॥

पुत्रकाम न ते हन्मि पुत्रं पुत्रवतां वर।  
जीर्णस्तु मम वासोऽयं यथा स समयः कृतः ॥ १७ ॥

अहं गङ्गा जह्नुसुता महर्षिगणसेविता।  
देवकार्यार्थसिद्ध्यर्थमुषिताहं त्वया सह ॥ १८ ॥

इमेऽष्टौ वसवो देवा महाभागा महौजसः।  
वसिष्ठशापदोषेण मानुषत्वमुपागताः ॥ १९ ॥

तेषां जनयिता नान्यस्त्वदृते भुवि विद्यते।  
मद्विधा मानुषी धात्री लोके नास्तीह काचन ॥ २० ॥

तस्मात् तज्जननीहेतोर्मानुषत्वमुपागता ।  
जनयित्वा वसूनष्टौ जिता लोकास्त्वयाक्षयाः ॥ २१ ॥

देवानां समयस्त्वेष वसूनां संश्रुतो मया।  
जातं जातं मोक्षयिष्ये जन्मतो मानुषादिति ॥ २२ ॥

तत् ते शापाद् विनिर्मुक्ता आपवस्य महात्मनः।  
स्वस्ति तेऽस्तु गमिष्यामि पुत्रं पाहि महाव्रतम् ॥ २३ ॥

(अयं तव सुतस्तेषां वीर्येण कुलनन्दनः।  
सम्भूतोऽति जनानन्यान् भविष्यति न संशयः॥)

एष पर्यायवासो मे वसूनां संनिधौ कृतः।  
मत्प्रसूतिं विजानीहि गङ्गादत्तमिमं सुतम् ॥ २४ ॥