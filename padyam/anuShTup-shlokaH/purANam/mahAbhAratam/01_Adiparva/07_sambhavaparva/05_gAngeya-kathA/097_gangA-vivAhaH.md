+++
title_full = "097 राजा प्रतीपका गंगाको पुत्रवधूके रूपमें स्वीकार करना और शान्तनुका जन्म, राज्याभिषेक तथा गंगासे मिलना"
title = "०९७ गङ्गा-विवाहः"

+++


ततः प्रतीपो राजाऽऽसीत् सर्वभूतहितः सदा।  
निषसाद समा बह्वीर्गङ्गाद्वारगतो जपन् ॥ १ ॥

तस्य रूपगुणोपेता गङ्गा स्त्रीरूपधारिणी।  
उत्तीर्य सलिलात् तस्माल्लोभनीयतमाकृतिः ॥ २ ॥  
अधीयानस्य राजर्षेर्दिव्यरूपा मनस्विनी ।  
दक्षिणं शालसंकाशमूरुं भेजे शुभानना ॥ ३ ॥

प्रतीपस्तु महीपालस्तामुवाच यशस्विनीम् ।  
करोमि किं ते कल्याणि प्रियं यत्‌ तेऽभिकाङ्क्षितम् ॥ ४ ॥

त्वामहं कामये राजन् भजमानां भजस्व माम्।  
त्यागः कामवतीनां हि स्त्रीणां सद्भिर्विगर्हितः ॥ ५ ॥

नाहं परस्त्रियं कामाद् गच्छेयं वरवर्णिनि।  
न चासवर्णां कल्याणि धर्म्यमेतद्धि मे व्रतम् ॥ ६ ॥

नाश्रेयस्यस्मि नागम्या न वक्तव्या च कर्हिचित्।  
भजन्तीं भज मां राजन् दिव्यां कन्यां वरस्त्रियम् ॥ ७ ॥

त्वया निवृत्तमेतत् तु यन्मां चोदयसि प्रियम्।  
अन्यथा प्रतिपन्नं मां नाशयेद् धर्मविप्लवः ॥ ८ ॥

प्राप्य दक्षिणमूरुं मे त्वमाश्लिष्टा वराङ्गने।  
अपत्यानां स्नुषाणां च भीरु विद्ध्येतदासनम् ॥ ९ ॥

सव्योरुः कामिनीभोग्यस्त्वया स च विवर्जितः।  
तस्मादहं नाचरिष्ये त्वयि कामं वराङ्गने ॥ १० ॥

स्नुषा मे भव सुश्रोणि पुत्रार्थं त्वां वृणोम्यहम्।  
स्नुषापक्षं हि वामोरु त्वमागम्य समाश्रिता ॥ ११ ॥

एवमप्यस्तु धर्मज्ञ संयुज्येयं सुतेन ते।  
त्वद्भक्त्या तु भजिष्यामि प्रख्यातं भारतं कुलम् ॥ १२ ॥

पृथिव्यां पार्थिवा ये च तेषां यूयं परायणम्।  
गुणा न हि मया शक्या वक्तुं वर्षशतैरपि ॥ १३ ॥

कुलस्य ये वः प्रथितास्तत्साधुत्वमथोत्तमम्।  
समयेनेह धर्मज्ञ आचरेयं च यद् विभो ॥ १४ ॥  
तत् सर्वमेव पुत्रस्ते न मीमांसेत कर्हिचित्।  
एवं वसन्ती पुत्रे ते वर्धयिष्याम्यहं रतिम् ॥ १५ ॥  
पुत्रैः पुण्यैः प्रियैश्चैव स्वर्गं प्राप्स्यति ते सुतः।

तथेत्युक्ता तु सा राजंस्तत्रैवान्तरधीयत ॥ १६ ॥

पुत्रजन्म प्रतीक्षन् वै स राजा तदधारयत्।  
एतस्मिन्नेव काले तु प्रतीपः क्षत्रियर्षभः ॥ १७ ॥  
तपस्तेपे सुतस्यार्थे सभार्यः कुरुनन्दन।

(प्रतीपस्य तु भार्यायां गर्भः श्रीमानवर्धत।  
श्रिया परमया युक्तः शरच्छुक्ले यथा शशी॥  
ततस्तु दशमे मासि प्राजायत रविप्रभम्।  
कुमारं देवगर्भाभं प्रतीपमहिषी तदा॥)  
तयोः समभवत् पुत्रो वृद्धयोः स महाभिषः ॥ १८ ॥

शान्तस्य जज्ञे संतानस्तस्मादासीत् स शान्तनुः।

(तस्य जातस्य कृत्यानि प्रतीपोऽकारयत् प्रभुः।  
जातकर्मादि विप्रेण वेदोक्तैः कर्मभिस्तदा॥

नामकर्म च विप्रास्तु चक्रुः परमसत्कृतम्।  
शान्तनोरवनीपाल वेदोक्तैः कर्मभिस्तदा ॥

ततः संवर्धितो राजा शान्तनुर्लोकपालकः।  
स तु लेभे परां निष्ठां प्राप्य धर्मविदां वरः॥  
धनुर्वेदे च वेदे च गतिं स परमां गतः।  
यौवनं चापि सम्प्राप्तः कुमारो वदतां वरः॥)

संस्मरंश्चाक्षयाल्ँलोकान् विजातान् स्वेन कर्मणा ॥ १९ ॥  
पुण्यकर्मकृदेवासीच्छान्तनुः कुरुसत्तमः ।  
प्रतीपः शान्तनुं पुत्रं यौवनस्थं ततोऽन्वशात् ॥ २० ॥

पुरा स्त्री मां समभ्यागाच्छान्तनो भूतये तव।  
त्वामाव्रजेद् यदि रहः सा पुत्र वरवर्णिनी ॥ २१ ॥  
कामयानाभिरूपाढ्या दिव्या स्त्री पुत्रकाम्यया।  
सा त्वया नानुयोक्तव्या कासि कस्यासि चाङ्गने ॥ २२ ॥

यच्च कुर्यान्न तत् कर्म सा प्रष्टव्या त्वयानघ।  
मन्नियोगाद् भजन्तीं तां भजेथा इत्युवाच तम् ॥ २३ ॥

एवं संदिश्य तनयं प्रतीपः शान्तनुं तदा।  
स्वे च राज्येऽभिषिच्यैनं वनं राजा विवेश ह ॥ २४ ॥

स राजा शान्तनुर्धीमान् देवराजसमद्युतिः।  
बभूव मृगयाशीलः शान्तनुर्वनगोचरः ॥ २५ ॥

स मृगान् महिषांश्चैव विनिघ्नन् राजसत्तमः।  
गङ्गामनुचचारैकः सिद्धचारणसेविताम् ॥ २६ ॥

स कदाचिन्महाराज ददर्श परमां स्त्रियम्।  
जाज्वल्यमानां वपुषा साक्षाच्छ्रियमिवापराम् ॥ २७ ॥

सर्वानवद्यां सुदतीं दिव्याभरणभूषिताम् ।  
सूक्ष्माम्बरधरामेकां पद्मोदरसमप्रभाम् ॥ २८ ॥

तां दृष्ट्‌वा हृष्टरोमाभूद् विस्मितो रूपसम्पदा।  
पिबन्निव च नेत्राभ्यां नातृप्यत नराधिपः ॥ २९ ॥

सा च दृष्ट्वैव राजानं विचरन्तं महाद्युतिम्।  
स्नेहादागतसौहार्दा नातृप्यत विलासिनी ॥ ३० ॥

तामुवाच ततो राजा सान्त्वयञ्शलक्ष्णया गिरा।  
देवी वा दानवी वा त्वं गन्धर्वी चाथ वाप्सराः॥३१॥  
यक्षी वा पन्नगी वापि मानुषी वा सुमध्यमे।  
याचे त्वां सुरगर्भाभे भार्या मे भव शोभने ॥ ३२ ॥