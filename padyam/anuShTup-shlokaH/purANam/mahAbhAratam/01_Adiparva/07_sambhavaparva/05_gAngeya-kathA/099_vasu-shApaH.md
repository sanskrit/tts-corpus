+++
title_full = "099 महर्षि वसिष्ठद्वारा वसुओंको शाप प्राप्त होनेकी कथा"
title = "०९९ वसु-शापः"

+++


आपवो नाम को न्वेष वसूनां किं च दुष्कृतम्।  
यस्याभिशापात् ते सर्वे मानुषीं योनिमागताः ॥ १ ॥

अनेन च कुमारेण त्वया दत्तेन किं कृतम्।  
यस्य चैव कृतेनायं मानुषेषु निवत्स्यति ॥ २ ॥

ईशा वै सर्वलोकस्य वसवस्ते च वै कथम्।  
मानुषेषूदपद्यन्त तन्ममाचक्ष्व जाह्नवि ॥ ३ ॥

एवमुक्ता तदा गङ्गा राजानमिदमब्रवीत्।  
भर्तारं जाह्नवी देवी शान्तनुं पुरुषर्षभ ॥ ४ ॥

यं लेभे वरुणः पुत्रं पुरा भरतसत्तम।  
वसिष्ठनामा स मुनिः ख्यात आपव इत्युत ॥ ५ ॥

तस्याश्रमपदं पुण्यं मृगपक्षिसमन्वितम् ।  
मेरोः पार्श्वे नगेन्द्रस्य सर्वर्तुकुसुमावृतम् ॥ ६ ॥

स वारुणिस्तपस्तेपे तस्मिन् भरतसत्तम।  
वने पुण्यकृतां श्रेष्ठः स्वादुमूलफलोदके ॥ ७ ॥

दक्षस्य दुहिता या तु सुरभीत्यभिशब्दिता।  
गां प्रजाता तु सा देवी कश्यपाद् भरतर्षभ ॥ ८ ॥

अनुग्रहार्थं जगतः सर्वकामदुहां वरा।  
तां लेभे गां तु धर्मात्मा होमधेनुं स वारुणिः॥९॥

सा तस्मिंस्तापसारण्ये वसन्ती मुनिसेविते।  
चचार पुण्ये रम्ये च गौरपेतभया तदा ॥ १० ॥

अथ तद् वनमाजग्मुः कदाचिद् भरतर्षभ।  
पृथ्वाद्या वसवः सर्वे देवा देवर्षिसेवितम् ॥ ११ ॥

ते सदारा वनं तच्च व्यचरन्त समन्ततः।  
रेमिरे रमणीयेषु पर्वतेषु वनेषु च ॥ १२ ॥

तत्रैकस्याथ भार्या तु वसोर्वासवविक्रम।  
संचरन्ती वने तस्मिन् गां ददर्श सुमध्यमा ॥ १३ ॥

नन्दिनीं नाम राजेन्द्र सर्वकामधुगुत्तमाम्।  
सा विस्मयसमाविष्टा शीलद्रविणसम्पदा ॥ १४ ॥

द्यवे वै दर्शयामास तां गां गोवृषभेक्षण।  
आपीनां च सुदोग्ध्रीं च सुवालधिखुरां शुभाम् ॥ १५ ॥  
उपपन्नां गुणैः सर्वैः शीलेनानुत्तमेन च।  
एवंगुणसमायुक्तां वसवे वसुनन्दिनी ॥ १६ ॥  
दर्शयामास राजेन्द्र पुरा पौरवनन्दन।  
द्यौस्तदा तां तु दृष्ट्वैव गां गजेन्द्रेन्द्रविक्रम ॥ १७ ॥  
उवाच राजंस्तां देवीं तस्या रूपगुणान् वदन्।  
एषा गौरुत्तमा देवी वारुणेरसितेक्षणा ॥ १८ ॥  
ऋषेस्तस्य वरारोहे यस्येदं वनमुत्तमम्।  
अस्याः क्षीरं पिबेन्मर्त्यः स्वादु यो वै सुमध्यमे ॥ १९ ॥  
दशवर्षसहस्राणि स जीवेत् स्थिरयौवनः।  
एतच्छ्रुत्वा तु सा देवी नृपोत्तम सुमध्यमा ॥ २० ॥  
तमुवाचानवद्याङ्गी भर्तारं दीप्ततेजसम् ।  
अस्ति मे मानुषे लोके नरदेवात्मजा सखी ॥ २१ ॥

नाम्ना जितवती नाम रूपयौवनशालिनी।  
उशीनरस्य राजर्षेः सत्यसंधस्य धीमतः ॥ २२ ॥  
दुहिता प्रथिता लोके मानुषे रूपसम्पदा।  
तस्या हेतोर्महाभाग सवत्सां गां ममेप्सिताम् ॥ २३ ॥

आनयस्वामरश्रेष्ठ त्वरितं पुण्यवर्धन ।  
यावदस्याः पयः पीत्वा सा सखी मम मानद ॥ २४ ॥  
मानुषेषु भवत्वेका जरारोगविवर्जिता ।  
एतन्मम महाभाग कर्तुमर्हस्यनिन्दित ॥ २५ ॥

प्रियं प्रियतरं ह्यस्मान्नास्ति मेऽन्यत् कथंचन।  
एतच्छ्रुत्वा वचस्तस्या देव्याः प्रियचिकीर्षया ॥ २६ ॥  
पृथ्वाद्यैर्भ्रातृभिः सार्धं द्यौस्तदा तां जहार गाम्।  
तया कमलपत्राक्ष्या नियुक्तो द्यौस्तदा नृप ॥ २७ ॥  
ऋषेस्तस्य तपस्तीव्रं न शशाक निरीक्षितुम्।  
हृता गौः सा सदा तेन प्रपातस्तु न तर्कितः॥२८॥

अथाश्रमपदं प्राप्तः फलान्यादाय वारुणिः।  
न चापश्यत् स गां तत्र सवत्सां काननोत्तमे ॥ २९ ॥

ततः स मृगयामास वने तस्मिंस्तपोधनः।  
नाध्यगच्छच्च मृगयंस्तां गां मुनिरुदारधीः ॥ ३० ॥

ज्ञात्वा तथापनीतां तां वसुभिर्दिव्यदर्शनः।  
ययौ क्रोधवशं सद्यः शशाप च वसूंस्तदा ॥ ३१ ॥

यस्मान्मे वसवो जह्नुर्गां वै दोग्ध्रीं सुवालधिम्।  
तस्मात् सर्वे जनिष्यन्ति मानुषेषु न संशयः ॥ ३२ ॥

एवं शशाप भगवान् वसूंस्तान् भरतर्षभ।  
वशं क्रोधस्य सम्प्राप्त आपवो मुनिसत्तमः ॥ ३३ ॥

शप्त्वा च तान् महाभागस्तपस्येव मनो दधे।  
एवं स शप्तवान् राजन् वसूनष्टौ तपोधनः ॥ ३४ ॥  
महाप्रभावो ब्रह्मर्षिर्देवान् क्रोधसमन्वितः ।  
अथाश्रमपदं प्राप्तास्ते वै भूयो महात्मनः ॥ ३५ ॥  
शप्ताः स्म इति जानन्त ऋषिं तमुपचक्रमुः।  
प्रसादयन्तस्तमृषिं वसवः पार्थिवर्षभ ॥ ३६ ॥  
लेभिरे न च तस्मात् ते प्रसादमृषिसत्तमात्।  
आपवात् पुरुषव्याघ्र सर्वधर्मविशारदात् ॥ ३७ ॥

उवाच च स धर्मात्मा शप्ता यूयं धरादयः।  
अनुसंवत्सरात् सर्वे शापमोक्षमवाप्स्यथ ॥ ३८ ॥

अयं तु यत्कृते यूयं मया शप्ताः स वत्स्यति।  
द्यौस्तदा मानुषे लोके दीर्घकालं स्वकर्मणा ॥ ३९ ॥

नानृतं तच्चिकीर्षामि क्रुद्धो युष्मान् यदब्रुवम्।  
न प्रजास्यति चाप्येष मानुषेषु महामनाः ॥ ४० ॥

भविष्यति च धर्मात्मा सर्वशास्त्रविशारदः।  
पितुः प्रियहिते युक्तः स्त्रीभोगान् वर्जयिष्यति ॥ ४१ ॥

एवमुक्त्वा वसून् सर्वान् स जगाम महानृषिः।  
ततो मामुपजग्मुस्ते समेता वसवस्तदा ॥ ४२ ॥

अयाचन्त च मां राजन् वरं तच्च मया कृतम्।  
जाताञ्जातान् प्रक्षिपास्मान् स्वयं गङ्गे त्वमम्भसि ॥ ४३ ॥

एवं तेषामहं सम्यक् शप्तानां राजसत्तम।  
मोक्षार्थं मानुषाल्लोकाद् यथावत्‌ कृतवत्यहम् ॥ ४४ ॥

अयं शापादृषेस्तस्य एक एव नृपोत्तम।  
द्यौ राजन् मानुषे लोके चिरं वत्स्यति भारत ॥ ४५ ॥

(अयं देवव्रतश्चैव गङ्गादत्तश्च मे सुतः।  
द्विनामा शान्तनोः पुत्रः शान्तनोरधिको गुणैः॥  
अयं कुमारः पुत्रस्ते विवृद्धः पुनरेष्यति।  
अहं च ते भविष्यामि आह्वानोपगता नृप॥)

एतदाख्याय सा देवी तत्रैवान्तरधीयत।  
आदाय च कुमारं तं जगामाथ यथेप्सितम् ॥ ४६ ॥

स तु देवव्रतो नाम गाङ्गेय इति चाभवत्।  
द्युनामा शान्तनोः पुत्रः शान्तनोरधिको गुणैः ॥ ४७ ॥

शान्तनुश्चापि शोकार्तो जगाम स्वपुरं ततः।  
तस्याहं कीर्तयिष्यामि शान्तनोरधिकान् गुणान् ॥ ४८ ॥

महाभाग्यं च नृपतेर्भारतस्य महात्मनः।  
यस्येतिहासो द्युतिमान् महाभारतमुच्यते ॥ ४९ ॥