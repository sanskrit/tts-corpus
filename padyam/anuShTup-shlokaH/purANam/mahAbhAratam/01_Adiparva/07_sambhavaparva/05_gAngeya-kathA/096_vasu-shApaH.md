+++
title_full = "096 महाभिषको ब्रह्माजीका शाप तथा शापग्रस्त वसुओंके साथ गंगाकी बातचीत"
title = "०९६ वसु-शापः"

+++


इक्ष्वाकुवंशप्रभवो राजाऽऽसीत् पृथिवीपतिः ।  
महाभिष इति ख्यातः सत्यवाक् सत्यविक्रमः ॥ १ ॥  
सोऽश्वमेधसहस्रेण राजसूयशतेन च ।  
तोषयामास देवेशं स्वर्गं लेभे ततः प्रभुः ॥ २ ॥

ततः कदाचिद् ब्रह्माणमुपासांचक्रिरे सुराः।  
तत्र राजर्षयो ह्यासन् स च राजा महाभिषः ॥ ३ ॥

अथ गङ्गा सरिच्छ्रेष्ठा समुपायात् पितामहम्।  
तस्या वासः समुद्धूतं मारुतेन शशिप्रभम् ॥ ४ ॥

ततोऽभवन् सुरगणाः सहसावाङ्‌मुखास्तदा ।  
महाभिषस्तु राजर्षिरशङ्को दृष्टवान् नदीम् ॥ ५ ॥

सोऽपध्यातो भगवता ब्रह्मणा तु महाभिषः।  
उक्तश्च जातो मर्त्येषु पुनर्लोकानवाप्स्यसि ॥ ६ ॥  
ययाऽऽहृतमनाश्चासि गङ्गया त्वं हि दुर्मते।  
सा ते वै मानुषे लोके विप्रियाण्याचरिष्यति ॥ ७ ॥

यदा ते भविता मन्युस्तदा शापाद् विमोक्ष्यसे।

स चिन्तयित्वा नृपतिर्नृपानन्यांस्तपोधनान् ॥ ८ ॥  
प्रतीपं रोचयामास पितरं भूरितेजसम्।  
महाभिषं तु तं दृष्ट्‌वा नदी धैर्याच्च्युतं नृपम् ॥ ९ ॥  
तमेव मनसा ध्यायन्त्युपावर्तत् सरिद्वरा।  
सा तु विध्वस्तवपुषः कश्मलाभिहतान् नृप ॥ १० ॥  
ददर्श पथि गच्छन्ती वसून् देवान् दिवौकसः।  
तथारूपांश्च तान् दृष्ट्वा पप्रच्छ सरितां वरा ॥ ११ ॥

किमिदं नष्टरूपाः स्थ कच्चित् क्षेमं दिवौकसाम्।  
तामूचुर्वसवो देवाः शप्ताः स्मो वै महानदि ॥ १२ ॥  
अल्पेऽपराधे संरम्भाद् वसिष्ठेन महात्मना।  
विमूढा हि वयं सर्वे प्रच्छन्नमृषिसत्तमम् ॥ १३ ॥  
संध्यां वसिष्ठमासीनं तमत्यभिसृताः पुरा।  
तेन कोपाद् वयं शप्ता योनौ सम्भवतेति ह ॥ १४ ॥

न निवर्तयितुं शक्यं यदुक्तं ब्रह्मवादिना।  
त्वमस्मान् मानुषी भूत्वा सृज पुत्रान्-वसून् भुवि ॥ १५ ॥

न मानुषीणां जठरं प्रविशेम वयं शुभे।  
इत्युक्ता तैश्च वसुभिस्तथेत्युक्त्वाब्रवीदिदम् ॥ १६ ॥

मर्त्येषु पुरुषश्रेष्ठः को वः कर्ता भविष्यति।

प्रतीपस्य सुतो राजा शान्तनुर्लोकविश्रुतः।  
भविता मानुषे लोके स नः कर्ता भविष्यति ॥ १७ ॥

ममाप्येवं मतं देवा यथा मां वदतानघाः।  
प्रियं तस्य करिष्यामि युष्माकं चैतदीप्सितम् ॥ १८ ॥

जातान् कुमारान् स्वानप्सु प्रक्षेप्तुं वै त्वमर्हसि।  
यथा न चिरकालं नो निष्कृतिः स्यात् त्रिलोकगे ॥ १९ ॥

एवमेतत् करिष्यामि पुत्रस्तस्य विधीयताम्।  
नास्य मोघः संगमः स्यात् पुत्रहेतोर्मया सह ॥ २० ॥

तुरीयार्धं प्रदास्यामो वीर्यस्यैकैकशो वयम्।  
तेन वीर्येण पुत्रस्ते भविता तस्य चेप्सितः ॥ २१ ॥

न सम्पत्स्यति मर्त्येषु पुनस्तस्य तु संततिः।  
तस्मादपुत्रः पुत्रस्ते भविष्यति स वीर्यवान् ॥ २२ ॥

एवं ते समयं कृत्वा गङ्गया वसवः सह।  
जग्मुः संहृष्टमनसो यथासंकल्पमञ्जसा ॥ २३ ॥