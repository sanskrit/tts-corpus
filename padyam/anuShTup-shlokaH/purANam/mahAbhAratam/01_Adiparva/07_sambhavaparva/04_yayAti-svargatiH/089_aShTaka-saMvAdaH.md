+++
title_full = "089 ययाति और अष्टकका संवाद"
title = "०८९ अष्टक-संवादः"

+++


अहं ययातिर्नहुषस्य पुत्रः  
पूरोः पिता सर्वभूतावमानात् ।  
प्रभ्रंशितः सुरसिद्धर्षिलोकात्  
परिच्युतः प्रपताम्यल्पपुण्यः ॥ १ ॥

अहं हि पूर्वो वयसा भवद्भ्य-  
स्तेनाभिवादं भवतां न प्रयुञ्जे।  
यो विद्यया तपसा जन्मना वा  
वृद्धः स पूज्यो भवति द्विजानाम् ॥ २ ॥

अवादीस्त्वं वयसा यः प्रवृद्धः  
स वै राजन् नाभ्यधिकः कथ्यते च।  
यो विद्यया तपसा सम्प्रवृद्धः  
स एव पूज्यो भवति द्विजानाम् ॥ ३ ॥

प्रतिकूलं कर्मणां पापमाहु-  
स्तद् वर्ततेऽप्रवणे पापलोक्यम् ।  
सन्तोऽसतां नानुवर्तन्ति चैतद्  
यथा चैषामनुकूलास्तथाऽऽसन् ॥ ४ ॥

अभूद् धनं मे विपुलं गतं तद्  
विचेष्टमानो नाधिगन्ता तदस्मि ।  
एवं प्रधार्यात्महिते निविष्टो  
यो वर्तते स विजानाति धीरः ॥ ५ ॥

महाधनो यो यजते सुयज्ञै-  
र्यः सर्वविद्यासु विनीतबुद्धिः ।  
वेदानधीत्य तपसाऽऽयोज्य देहं  
दिवं समायात् पुरुषो वीतमोहः ॥ ६ ॥

न जातु हृष्येन्महता धनेन  
वेदानधीयीतानहंकृतः स्यात् ।  
नानाभावा बहवो जीवलोके  
दैवाधीना नष्टचेष्टाधिकाराः ।  
तत् तत् प्राप्य न विहन्येत धीरो  
दिष्टं बलीय इति मत्वाऽऽत्मबुद्ध्या ॥ ७ ॥

सुखं हि जन्तुर्यदि वापि दुःखं  
दैवाधीनं विन्दते नात्मशक्त्या ।  
तस्माद् दिष्टं बलवन्मन्यमानो  
न संज्वरेन्नापि हृष्येत् कथंचित् ॥ ८ ॥

दुःखैर्न तप्येन्न सुखैः प्रहृष्येत्  
समेन वर्तेत सदैव धीरः।  
दिष्टं बलीय इति मन्यमानो  
न संज्वरेन्नापि हृष्येत् कथंचित् ॥ ९ ॥

भये न मुह्याम्यष्टकाहं कदाचित्  
संतापो मे मानसो नास्ति कश्चित्।  
धाता यथा मां विदधीत लोके  
ध्रुवं तथाहं भवितेति मत्वा ॥ १० ॥

संस्वेदजा अण्डजाश्चोद्भिदश्च  
सरीसृपाः कृमयोऽथाप्सु मत्स्याः ।  
तथाश्मानस्तृणकाष्ठं च सर्वे  
दिष्टक्षये स्वां प्रकृतिं भजन्ति ॥ ११ ॥

अनित्यतां सुखदुःखस्य बुद्ध्वा  
कस्मात् संतापमष्टकाहं भजेयम् ।  
किं कुर्यां वै किं च कृत्वा न तप्ये  
तस्मात् संतापं वर्जयाम्यप्रमत्तः ॥ १२ ॥

(दुःखे न खिद्येन्न सुखेन माद्येत्  
समेन वर्तेत स धीरधर्मा।  
दिष्टं बलीयः समवेक्ष्य बुद्‌ध्या  
न सज्जते चात्र भृशं मनुष्यः॥)

एवं ब्रुवाणं नृपतिं ययाति-  
मथाष्टकः पुनरेवान्वपृच्छत् ।  
मातामहं सर्वगुणोपपन्नं  
तत्र स्थितं स्वर्गलोके यथावत् ॥ १३ ॥

ये ये लोकाः पार्थिवेन्द्र प्रधाना-  
स्त्वया भुक्ता यं च कालं यथावत्।  
तान् मे राजन् ब्रूहि सर्वान् यथावत्  
क्षेत्रज्ञवद् भाषसे त्वं हि धर्मान् ॥ १४ ॥

राजाहमासमिह सार्वभौम-  
स्ततो लोकान् महतश्चाजयं वै।  
तत्रावसं वर्षसहस्रमात्रं  
ततो लोकं परमस्म्यभ्युपेतः ॥ १५ ॥

ततः पुरीं पुरुहूतस्य रम्यां  
सहस्रद्वारां शतयोजनायताम् ।  
अध्यावसं वर्षसहस्रमात्रं  
ततो लोकं परमस्म्यभ्युपेतः ॥ १६ ॥

ततो दिव्यमजंर प्राप्य लोकं  
प्रजापतेर्लोकपतेर्दुरापम् ।  
तत्रावसं वर्षसहस्रमात्रं  
ततो लोकं परमस्म्यभ्युपेतः ॥ १७ ॥

स देवदेवस्य निवेशने च  
विहृत्य लोकानवसं यथेष्टम् ।  
सम्पूज्यमानस्त्रिदशैः समस्तै-  
स्तुल्यप्रभावद्युतिरीश्वराणाम् ॥ १८ ॥

तथावसं नन्दने कामरूपी  
संवत्सराणामयुतं शतानाम् ।  
सहाप्सरोभिर्विहरन् पुण्यगन्धान्  
पश्यन् नगान् पुष्पितांश्चारुरूपान् ॥ १९ ॥

तत्र स्थितं मां देवसुखेषु सक्तं  
कालेऽतीते महति ततोऽतिमात्रम् ।  
दूतो देवानामब्रवीदुग्ररूपो  
ध्वंसेत्युच्चैस्त्रिः प्लुतेन स्वरेण ॥ २० ॥

एतावन्मे विदितं राजसिंह  
ततो भ्रष्टोऽहं नन्दनात् क्षीणपुण्यः।  
वाचोऽश्रौषं चान्तरिक्षे सुराणां  
सानुक्रोशाः शोचतां मां नरेन्द्र ॥ २१ ॥

अहो कष्टं क्षीणपुण्यो ययातिः  
पतत्यसौ पुण्यकृत् पुण्यकीर्तिः ।  
तानब्रुवं पतमानस्ततोऽहं  
सतां मध्ये निपतेयं कथं नु ॥ २२ ॥

तैराख्याता भवतां यज्ञभूमिः  
समीक्ष्य चेमां त्वरितमुपागतोऽस्मि ।  
हविर्गन्धं देशिकं यज्ञभूमे-  
र्धूमापाङ्गं प्रतिगृह्य प्रतीतः ॥ २३ ॥