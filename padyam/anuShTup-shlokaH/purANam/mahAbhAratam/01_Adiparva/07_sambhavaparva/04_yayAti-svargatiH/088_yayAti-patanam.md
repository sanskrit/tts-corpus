+++
title_full = "088 ययातिका स्वर्गसे पतन और अष्टकका उनसे प्रश्न करना"
title = "०८८ ययाति-पतनम्"

+++


सर्वाणि कर्माणि समाप्य राजन्  
गृहं परित्यज्य वनं गतोऽसि।  
तत् त्वां पृच्छामि नहुषस्य पुत्र  
केनासि तुल्यस्तपसा ययाते ॥ १ ॥

नाहं देवमनुष्येषु गन्धर्वेषु महर्षिषु।  
आत्मनस्तपसा तुल्यं कंचित् पश्यामि वासव ॥ २ ॥

यदावमंस्थाः सदृशः श्रेयसश्च  
अल्पीयसश्चाविदितप्रभावः ।  
तस्माल्लोकास्त्वन्तवन्तस्तवेमे  
क्षीणे पुण्ये पतितास्यद्य राजन् ॥ ३ ॥

सुरर्षिगन्धर्वनरावमानात्  
क्षयं गता मे यदि शक्र लोकाः।  
इच्छाम्यहं सुरलोकाद् विहीनः  
सतां मध्ये पतितुं देवराज ॥ ४ ॥

सतां सकाशे पतितासि राजं-  
श्च्युतः प्रतिष्ठां यत्र लब्धासि भूयः।  
एतद् विदित्वा च पुनर्ययाते  
त्वं मावमंस्थाः सदृशः श्रेयसश्च ॥ ५ ॥

ततः प्रहायामरराजजुष्टान्  
पुण्याल्ँलोकान् पतमानं ययातिम् ।  
सम्प्रेक्ष्य राजर्षिवरोऽष्टकस्त-  
मुवाच सद्धर्मविधानगोप्ता ॥ ६ ॥

कस्त्वं युवा वासवतुल्यरूपः  
स्वतेजसा दीप्यमानो यथाग्निः ।  
पतस्युदीर्णाम्बुधरान्धकारात्  
खात् खेचराणां प्रवरो यथार्कः ॥ ७ ॥

दृष्ट्‌वा च त्वां सूर्यपथात् पतन्तं  
वैश्वानरार्कद्युतिमप्रमेयम् ।  
किं नु स्विदेतत् पततीति सर्वे  
वितर्कयन्तः परिमोहिताः स्मः ॥ ८ ॥

दृष्ट्‌वा च त्वां धिष्ठितं देवमार्गे  
शक्रार्कविष्णुप्रतिमप्रभावम् ।  
अभ्युद्‌गतास्त्वां वयमद्य सर्वे  
तत्त्वं प्रपाते तव जिज्ञासमानाः ॥ ९ ॥

न चापि त्वां धृष्णुमः प्रष्टुमग्रे  
न च त्वमस्मान् पृच्छसि ये वयं स्मः।  
तत् त्वां पृच्छामि स्पृहणीयरूप  
कस्य त्वं वा किंनिमित्तं त्वमागाः ॥ १० ॥

भयं तु ते व्येतु विषादमोहौ  
त्यजाशु चैवेन्द्रसमप्रभाव ।  
त्वां वर्तमानं हि सतां सकाशे  
नालं प्रसोढुं बलहापि शक्रः ॥ ११ ॥

सन्तः प्रतिष्ठा हि सुखच्युतानां  
सतां सदैवामरराजकल्प ।  
ते संगताः स्थावरजङ्गमेशाः  
प्रतिष्ठितस्त्वं सदृशेषु सत्सु ॥ १२ ॥

प्रभुरग्निः प्रतपने भूमिरावपने प्रभुः।  
प्रभुः सूर्यः प्रकाशित्वे सतां चाभ्यागतः प्रभुः ॥ १३ ॥