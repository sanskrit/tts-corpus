+++
title_full = "093 राजा ययातिका वसुमान् और शिबिके प्रतिग्रहको अस्वीकार करना तथा अष्टक आदि चारों राजाओंके साथ स्वर्गमें जाना"
title = "०९३ ययाति-द्वितीय-स्वर्गतिः"

+++


पृच्छामि त्वां वसुमानौषदश्वि-  
र्यद्यस्ति लोको दिवि मे नरेन्द्र।  
यद्यन्तरिक्षे प्रथितो महात्मन्  
क्षेत्रज्ञं त्वां तस्य धर्मस्य मन्ये ॥ १ ॥

यदन्तरिक्षं पृथिवी दिशश्च  
यत्तेजसा तपते भानुमांश्च ।  
लोकास्तावन्तो दिवि संस्थिता वै  
ते नान्तवन्तः प्रतिपालयन्ति ॥ २ ॥

तांस्ते ददानि मा प्रपत प्रपातं  
ये मे लोकास्तव ते वै भवन्तु।  
क्रीणीष्वैतांस्तृणकेनापि राजन्  
प्रतिग्रहस्ते यदि धीमन् प्रदुष्टः ॥ ३ ॥

न मिथ्याहं विक्रयं वै स्मरामि  
वृथा गृहीतं शिशुकाच्छङ्कमानः ।  
कुर्यां न चैवाकृतपूर्वमन्यै-  
र्विधित्समानः किमु तत्र साधु ॥ ४ ॥

तांस्त्वं लोकान् प्रतिपद्यस्व राजन्  
मया दत्तान् यदि नेष्टः क्रयस्ते।  
अहं न तान् वै प्रतिगन्ता नरेन्द्र  
सर्वे लोकास्तव ते वै भवन्तु ॥ ५ ॥

पृच्छामि त्वां शिबिरौशीनरोऽहं  
ममापि लोका यदि सन्तीह तात।  
यद्यन्तरिक्षे यदि वा दिवि श्रिताः  
क्षेत्रज्ञं त्वां तस्य धर्मस्य मन्ये ॥ ६ ॥

यत् त्वं वाचा हृदयेनापि साधून्  
परीप्समानान् नावमंस्था नरेन्द्र ।  
तेनानन्ता दिवि लोकाः श्रितास्ते  
विद्युद्रूपाः स्वनवन्तो महान्तः ॥ ७ ॥

तांस्त्वं लोकान् प्रतिपद्यस्व राजन्  
मया दत्तान् यदि नेष्टः क्रयस्ते।  
न चाहं तान् प्रतिपत्स्ये ह दत्त्वा  
यत्र गत्वा नानुशोचन्ति धीराः ॥ ८ ॥

यथा त्वमिन्द्रप्रतिमप्रभाव-  
स्ते चाप्यनन्ता नरदेव लोकाः।  
तथाद्य लोके न रमेऽन्यदत्ते  
तस्माच्छिबे नाभिनन्दामि देयम् ॥ ९ ॥

न चेदेकैकशो राजल्ँलोकान् नः प्रतिनन्दसि।  
सर्वे प्रदाय भवते गन्तारो नरकं वयम् ॥ १० ॥

यदर्होऽहं तद् यतध्वं सन्तः सत्याभिनन्दिनः।  
अहं तन्नाभिजानामि यत् कृतं न मया पुरा ॥ ११ ॥

कस्यैते प्रतिदृश्यन्ते रथाः पञ्च हिरण्मयाः।  
यानारुह्य नरो लोकानभिवाञ्छति शाश्वतान् ॥ १२ ॥

युष्मानेते वहिष्यन्ति रथाः पञ्च हिरण्मयाः।  
उच्चैः सन्तः प्रकाशन्ते ज्वलन्तोऽग्निशिखा इव ॥ १३ ॥

(एतस्मिन्नन्तरे चैव माधवी तु तपोधना।  
मृगचर्मपरीताङ्गी परिणामे मृगव्रतम् ॥  
मृगैः सह चरन्ती सा मृगाहारविचेष्टिता।  
यज्ञवाटं मृगगणैः प्रविश्य भृशविस्मिता॥  
आघ्रायन्ती धूमगन्धं मृगैरेव चचार सा।

यज्ञवाटमटन्ती सा पुत्रांस्तानपराजितान् ॥  
पश्यन्ती यज्ञमाहात्म्यं मुदं लेभे च माधवी।

असंस्पृशन्तं वसुधां ययातिं नाहुषं तदा॥  
दिविष्ठं प्राप्तमाज्ञाय ववन्दे पितरं तदा।

भवत्या यत् कृतमिदं वन्दनं वरवर्णिनि।  
कोऽयं देवोऽथवा राजा यदि जानासि मे वद॥

शृणुध्वं सहिताः पुत्रा नाहुषोऽयं पिता मम।  
ययातिर्मम पुत्राणां मातामह इति श्रुतः॥  
पूरुं मे भ्रातरं राज्ये समावेश्य दिवं गतः।  
केन वा कारणेनैव इह प्राप्तो महायशाः॥

तस्यास्तद् वचनं श्रुत्वा स्थानभ्रष्टेति चाब्रवीत्।  
सा पुत्रस्य वचः श्रुत्वा सम्भ्रमाविष्टचेतना॥  
माधवी पितरं प्राह दौहित्रपरिवारितम्।

तपसा निर्जिताल्ँलोकान् प्रतिगृह्णीष्व मामकान्।  
पुत्राणामिव पौत्राणां धर्मादधिगतं धनम्॥  
स्वार्थमेव वदन्तीह ऋषयो वेदपारगाः।  
तस्माद् दानेन तपसा अस्माकं दिवमाव्रज॥

यदि धर्मफलं ह्येतच्छोभनं भविता तथा।  
दुहित्रा चैव दौहित्रैस्तारितोऽहं महात्मभिः॥

तस्मात् पवित्रं दौहित्रमद्यप्रभृति पैतृके।  
भविष्यति न संदेहः पितॄणां प्रीतिवर्धनम्॥

त्रीणि श्राद्धे पवित्राणि दौहित्रः कुतपस्तिलाः।  
त्रीणि चात्र प्रशंसन्ति शौचमक्रोधमत्वराम्॥  
भोक्तारः परिवेष्टारः श्रावितारः पवित्रकाः।

दिवसस्याष्टमे भागे मन्दीभवति भास्करे।  
स कालः कुतपो नाम पितॄणां दत्तमक्षयम्॥

तिलाः पिशाचाद् रक्षन्ति दर्भा रक्षन्ति राक्षसात्।  
रक्षन्ति श्रोत्रियाः पङ्क्तिं यतिभिर्भुक्तमक्षयम्॥

लब्ध्वा पात्रं तु विद्वांसं श्रोत्रियं सुव्रतं शुचिम्।  
स कालः कालतो दत्तं नान्यथा काल इष्यते॥

एवमुक्त्वा ययातिस्तु पुनः प्रोवाच बुद्धिमान्।  
सर्वे ह्यवभृथस्नातास्त्वरध्वं कार्यगौरवात् ॥)

आतिष्ठस्व रथान् राजन् विक्रमस्व विहायसम्।  
वयमप्यनुयास्यामो यदा कालो भविष्यति ॥ १४ ॥

सर्वैरिदानीं गन्तव्यं सह स्वर्गजितो वयम्।  
एष नो विरजाः पन्था दृश्यते देवसद्मनः ॥ १५ ॥

तेऽधिरुह्य रथान् सर्वे प्रयाता नृपसत्तमाः।  
आक्रमन्तो दिवं भाभिर्धर्मेणावृत्य रोदसी ॥ १६ ॥

(अष्टकश्च शिबिश्चैव काशिराजः प्रतर्दनः।  
ऐक्ष्वाकवो वसुमनाश्चत्वारो भूमिपाश्च ह॥  
सर्वे ह्यवभृथस्नाताः स्वर्गताः साधवः सह।)

अहं मन्ये पूर्वमेकोऽस्मि गन्ता  
सखा चेन्द्रः सर्वथा मे महात्मा।  
कस्मादेवं शिबिरौशीनरोऽय-  
मेकोऽत्यगात् सर्ववेगेन वाहान् ॥ १७ ॥

अददद् देवयानाय यावद् वित्तमविन्दत।  
उशीनरस्य पुत्रोऽयं तस्माच्छ्रेष्ठो हि वः शिबिः ॥ १८ ॥

दानं तपः सत्यमथापि धर्मो  
ह्रीः श्रीः क्षमा सौम्यमथो विधित्सा।  
राजन्नेतान्यप्रमेयाणि राज्ञः  
शिबेः स्थितान्यप्रतिमस्य बुद्ध्या ॥ १९ ॥

एवंवृत्तो ह्रीनिषेवश्च यस्मात्  
तस्माच्छिबिरत्यगाद् वै रथेन ।

अथाष्टकः पुनरेवान्वपृच्छ-  
न्मातामहं कौतुकेनेन्द्रकल्पम् ॥ २० ॥

पृच्छामि त्वां नृपते ब्रूहि सत्यं  
कुतश्च कश्चासि सुतश्च कस्य।  
कृतं त्वया यद्धि न तस्य कर्ता  
लोके त्वदन्यः क्षत्रियो ब्राह्मणो वा ॥ २१ ॥

ययातिरस्मि नहुषस्य पुत्रः  
पूरोः पिता सार्वभौमस्त्विहासम् ।  
गुह्यं चार्थं मामकेभ्यो ब्रवीमि  
मातामहोऽहं भवतां प्रकाशम् ॥ २२ ॥

सर्वामिमां पृथिवीं निर्जिगाय  
प्रादामहं छादनं ब्राह्मणेभ्यः ।  
मेध्यानश्वानेकशतान् सुरूपां-  
स्तदा देवाः पुण्यभाजो भवन्ति ॥ २३ ॥

अदामहं पृथिवीं ब्राह्मणेभ्यः  
पूर्णामिमामखिलां वाहनेन ।  
गोभिः सुवर्णेन धनैश्च मुख्यै-  
स्तदाददं गाः शतमर्बुदानि ॥ २४ ॥

सत्येन वै द्यौश्च वसुन्धरा च  
तथैवाग्निर्ज्वलते मानुषेषु ।  
न मे वृथा व्याहृतमेव वाक्यं  
सत्यं हि सन्तः प्रतिपूजयन्ति ॥ २५ ॥

यदष्टक प्रब्रवीमीह सत्यं  
प्रतर्दनं चौषदशिंव तथैव ।  
सर्वे च लोका मुनयश्च देवाः  
सत्येन पूज्या इति मे मनोगतम् ॥ २६ ॥

यो नः स्वर्गजितः सर्वान् यथा वृत्तं निवेदयेत्।  
अनसूयुर्द्विजाग्र्येभ्यः स लभेन्नः सलोकताम् ॥ २७ ॥

एवं राजा स महात्मा ह्यतीव  
स्वैर्दौहित्रैस्तारितोऽमित्रसाहः ।  
त्यक्त्वा महीं परमोदारकर्मा  
स्वर्गं गतः कर्मभिर्व्याप्य पृथ्वीम् ॥ २८ ॥