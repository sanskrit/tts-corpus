+++
title_full = "087 इन्द्रके पूछनेपर ययातिका अपने पुत्र पूरुको दिये हुए उपदेशकी चर्चा करना"
title = "०८७ इन्द्र-ययाति-संवादः"

+++


स्वर्गतः स तु राजेन्द्रो निवसन् देववेश्मनि।  
पूजितस्त्रिदशैः साध्यैर्मरुद्भिर्वसुभिस्तथा ॥ १ ॥

देवलोकं ब्रह्मलोकं संचरन् पुण्यकृद् वशी।  
अवसत् पृथिवीपालो दीर्घकालमिति श्रुतिः ॥ २ ॥

स कदाचिन्नृपश्रेष्ठो ययातिः शक्रमागमत्।  
कथान्ते तत्र शक्रेण स पृष्टः पृथिवीपतिः ॥ ३ ॥

यदा स पूरुस्तव रूपेण राजन्  
जरां गृहीत्वा प्रचचार भूमौ।  
तदा च राज्यं सम्प्रदायैव तस्मै  
त्वया किमुक्तः कथयेह सत्यम् ॥ ४ ॥

गङ्गायमुनयोर्मध्ये कृत्स्नोऽयं विषयस्तव ।  
मध्ये पृथिव्यास्त्वं राजा भ्रातरोऽन्त्याधिपास्तव ॥ ५ ॥

(न च कुर्यान्नरो दैन्यं शाठ्यं क्रोधं तथैव च।  
जैह्म्यं च मत्सरं वैरं सर्वत्रैव न कारयेत्॥  
मातरं पितरं चैव विद्वांसं च तपोधनम्।  
क्षमावन्तं च देवेन्द्र नावमन्येत बुद्धिमान्॥  
शक्तस्तु क्षमते नित्यमशक्तः क्रुध्यते नरः।  
दुर्जनः सुजनं द्वेष्टि दुर्बलो बलवत्तरम्॥  
रूपवन्तमरूपी च धनवन्तं च निर्धनः।  
अकर्मी कर्मिणं द्वेष्टि धार्मिकं च न धार्मिकः॥  
निर्गुणो गुणवन्तं च शक्रैतत् कलिलक्षणम्।)

अक्रोधनः क्रोधनेभ्यो विशिष्ट-  
स्तथा तितिक्षुरतितिक्षोर्विशिष्टः ।  
अमानुषेभ्यो मानुषाश्च प्रधाना  
विद्वांस्तथैवाविदुषः प्रधानः ॥ ६ ॥

आक्रुश्यमानो नाक्रोशेन्मन्युरेव तितिक्षतः ।  
आक्रोष्टारं निर्दहति सुकृतं चास्य विन्दति ॥ ७ ॥

नारुन्तुदः स्यान्न नृशंसवादी  
न हीनतः परमभ्याददीत ।  
ययास्य वाचा पर उद्विजेत  
न तां वदेदुषतीं पापलोक्याम् ॥ ८ ॥

अरुन्तुदं परुषं तीक्ष्णवाचं  
वाक्कण्टकैर्वितुदन्तं मनुष्यान् ।  
विद्यादलक्ष्मीकतमं जनानां  
मुखे निबद्धां निर्ऋतिं वहन्तम् ॥ ९ ॥

सद्भिः पुरस्तादभिपूजितः स्यात्  
सद्भिस्तथा पृष्ठतो रक्षितः स्यात्।  
सदासतामतिवादांस्तितिक्षेत्  
सतां वृत्तं चाददीतार्यवृत्तः ॥ १० ॥

वाक्सायका वदनान्निष्पतन्ति  
यैराहतः शोचति रात्र्यहानि ।  
परस्य नामर्मसु ते पतन्ति  
तान् पण्डितो नावसृजेत् परेषु ॥ ११ ॥

न हीदृशं संवननं त्रिषु लोकेषु विद्यते।  
दया मैत्री च भूतेषु दानं च मधुरा च वाक्॥१२॥

तस्मात् सान्त्वं सदा वाच्यं न वाच्यं परुषं क्वचित्।  
पूज्यान् सम्पूजयेद् दद्यान्न च याचेत् कदाचन ॥ १३ ॥