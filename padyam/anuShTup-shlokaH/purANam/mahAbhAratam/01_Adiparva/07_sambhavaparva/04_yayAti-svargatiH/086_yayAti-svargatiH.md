+++
title_full = "086 वनमें राजा ययातिकी तपस्या और उन्हें स्वर्गलोककी प्राप्ति"
title = "०८६ ययाति-स्वर्गतिः"

+++


एवं स नाहुषो राजा ययातिः पुत्रमीप्सितम्।  
राज्येऽभिषिच्य मुदितो वानप्रस्थोऽभवन्मुनिः ॥ १ ॥

उषित्वा च वने वासं ब्राह्मणैः संशितव्रतः।  
फलमूलाशनो दान्तस्ततः स्वर्गमितो गतः ॥ २ ॥

स गतः स्वर्निवासं तं निवसन् मुदितः सुखी।  
कालेन चातिमहता पुनः शक्रेण पातितः ॥ ३ ॥  
निपतन् प्रच्युतः स्वर्गादप्राप्तो मेदिनीतलम्।  
स्थित आसीदन्तरिक्षे स तदेति श्रुतं मया ॥ ४ ॥

तत एव पुनश्चापि गतः स्वर्गमिति श्रुतम्।  
राज्ञा वसुमता सार्धमष्टकेन च वीर्यवान् ॥ ५ ॥  
प्रतर्दनेन शिबिना समेत्य किल संसदि।

कर्मणा केन स दिवं पुनः प्राप्तो महीपतिः ॥ ६ ॥

सर्वमेतदशेषेण श्रोतुमिच्छामि तत्त्वतः ।  
कथ्यमानं त्वया विप्र विप्रर्षिगणसंनिधौ ॥ ७ ॥

देवराजसमो ह्यासीद् ययातिः पृथिवीपतिः।  
वर्धनः कुरुवंशस्य विभावसुसमद्युतिः ॥ ८ ॥

तस्य विस्तीर्णयशसः सत्यकीर्तेर्महात्मनः ।  
चरितं श्रोतुमिच्छामि दिवि चेह च सर्वशः ॥ ९ ॥

हन्त ते कथयिष्यामि ययातेरुत्तमां कथाम्।  
दिवि चेह च पुण्यार्थां सर्वपापप्रणाशिनीम् ॥ १० ॥

ययातिर्नाहुषो राजा पूरुं पुत्रं कनीयसम्।  
राज्येऽभिषिच्य मुदितः प्रवव्राज वनं तदा ॥ ११ ॥  
अन्त्येषु स विनिक्षिप्य पुत्रान् यदुपुरोगमान्।  
फलमूलाशनो राजा वने संन्यवसच्चिरम् ॥ १२ ॥

शंसितात्मा जितक्रोधस्तर्पयन् पितृदेवताः ।  
अग्नींश्च विधिवज्जुह्वन् वानप्रस्थविधानतः ॥ १३ ॥

अतिथीन् पूजयामास वन्येन हविषा विभुः।  
शिलोञ्छवृत्तिमास्थाय शेषान्नकृतभोजनः ॥ १४ ॥

पूर्णं वर्षसहस्रं च एवंवृत्तिरभून्नृपः।  
अब्भक्षः शरदस्त्रिंशदासीन्नियतवामङ्‌मनाः ॥ १५ ॥

ततश्च वायुभक्षोऽभूत् संवत्सरमतन्द्रितः ।  
तथा पञ्चाग्निमध्ये च तपस्तेपे च वत्सरम् ॥ १६ ॥

एकपादः स्थितश्चासीत् षण्मासाननिलाशनः ।  
पुण्यकीर्तिस्ततः स्वर्गे जगामावृत्य रोदसी ॥ १७ ॥