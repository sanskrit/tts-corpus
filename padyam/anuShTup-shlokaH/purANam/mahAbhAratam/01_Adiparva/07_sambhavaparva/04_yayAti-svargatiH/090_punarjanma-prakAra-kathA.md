+++
title_full = "090 अष्टक और ययातिका संवाद"
title = "०९० पुनर्जन्म-प्रकार-कथा"

+++


यदावसो नन्दने कामरूपी  
संवत्सराणामयुतं शतानाम् ।  
किं कारणं कार्तयुगप्रधान  
हित्वा च त्वं वसुधामन्वपद्यः ॥ १ ॥

ज्ञातिः सुहृत् स्वजनो वा यथेह  
क्षीणे वित्ते त्यज्यते मानवैर्हि।  
तथा तत्र क्षीणपुण्यं मनुष्यं  
त्यजन्ति सद्यः सेश्वरा देवसङ्घाः ॥ २ ॥

तस्मिन् कथं क्षीणपुण्या भवन्ति  
सम्मुह्यते मेऽत्र मनोऽतिमात्रम् ।  
किं वा विशिष्टाः कस्य धामोपयान्ति  
तद् वै ब्रूहि क्षेत्रवित् त्वं मतो मे ॥ ३ ॥

इमं भौमं नरकं ते पतन्ति  
लालप्यमाना नरदेव सर्वे ।

क्षीणा विवृद्धिं बहुधा व्रजन्ति ॥ ४ ॥

तस्मादेतद् वर्जनीयं नरेन्द्र  
दुष्टं लोके गर्हणीयं च कर्म।  
आख्यातं ते पार्थिव सर्वमेव  
भूयश्चेदानीं वद किं ते वदामि ॥ ५ ॥

यदा तु तान् वितुदन्ते वयांसि  
तथा गृध्राः शितिकण्ठाः पतङ्गाः।  
कथं भवन्ति कथमाभवन्ति  
न भौममन्यं नरकं शृणोमि ॥ ६ ॥

ऊर्ध्वं देहात् कर्मणा जृम्भमाणाद्  
व्यक्तं पृथिव्यामनुसंचरन्ति ।  
इमं भौमं नरकं ते पतन्ति  
नावेक्षन्ते वर्षपूगाननेकान् ॥ ७ ॥

षष्टिं सहस्राणि पतन्ति व्योम्नि  
तथा अशीतिं परिवत्सराणि ।  
तान् वै तुदन्ति पततः प्रपातं  
भीमा भौमा राक्षसास्तीक्ष्णदंष्ट्राः ॥ ८ ॥

यदेनसस्ते पततस्तुदन्ति  
भीमा भौमा राक्षसास्तीक्ष्णदंष्ट्राः ।  
कथं भवन्ति कथमाभवन्ति  
कथंभूता गर्भभूता भवन्ति ॥ ९ ॥

अस्रं रेतः पुष्पफलानुपृक्त-  
मन्वेति तद् वै पुरुषेण सृष्टम्।  
स वै तस्या रज आपद्यते वै  
स गर्भभूतः समुपैति तत्र ॥ १० ॥

वनस्पतीनोषधीश्चाविशन्ति  
अपो वायुं पृथिवीं चान्तरिक्षम्।  
चतुष्पदं द्विपदं चापि सर्व-  
मेवम्भूता गर्भभूता भवन्ति ॥ ११ ॥

अन्यद् वपुर्विदधातीह गर्भ-  
मुताहोस्वित् स्वेन कायेन याति।  
आपद्यमानो नरयोनिमेता-  
माचक्ष्व मे संशयात् प्रब्रवीमि ॥ १२ ॥

शरीरभेदाभिसमुच्छ्रयं च  
चक्षुःश्रोत्रे लभते केन संज्ञाम्।  
एतत् तत्त्वं सर्वमाचक्ष्व पृष्टः  
क्षेत्रज्ञं त्वां तात मन्याम सर्वे ॥ १३ ॥

वायुः समुत्कर्षति गर्भयोनि-  
मृतौ रेतः पुष्परसानुपृक्तम् ।  
स तत्र तन्मात्रकृताधिकारः  
क्रमेण संवर्धयतीह गर्भम् ॥ १४ ॥

स जायमानो विगृहीतमात्रः  
संज्ञामधिष्ठाय ततो मनुष्यः ।  
स श्रोत्राभ्यां वेदयतीह शब्दं  
स वै रूपं पश्यति चक्षुषा च ॥ १५ ॥

घ्राणेन गन्धं जिह्वयाथो रसं च  
त्वचा स्पर्शं मनसा वेद भावम्।  
इत्यष्टकेहोपहितं हि विद्धि  
महात्मनां प्राणभृतां शरीरे ॥ १६ ॥

यः संस्थितः पुरुषो दह्यते वा  
निखन्यते वापि निकृष्यते वा।  
अभावभूतः स विनाशमेत्य  
केनात्मना चेतयते परस्तात् ॥ १७ ॥

हित्वा सोऽसून् सुप्तवन्निष्टनित्वा  
पुरोधाय सुकृतं दुष्कृतं वा।  
अन्यां योनिं पवनाग्रानुसारी  
हित्वा देहं भजते राजसिंह ॥ १८ ॥

पुण्यां योनिं पुण्यकृतो व्रजन्ति  
पापां योनिं पापकृतो व्रजन्ति।  
कीटाः पतङ्गाश्च भवन्ति पापा  
न मे विवक्षास्ति महानुभाव ॥ १९ ॥  
चतुष्पदा द्विपदाः षट्‌पदाश्च  
तथाभूता गर्भभूता भवन्ति ।  
आख्यातमेतन्निखिलेन सर्वं  
भूयस्तु किं पृच्छसि राजसिंह ॥ २० ॥

किंस्वित् कृत्वा लभते तात लोकान्  
मर्त्यः श्रेष्ठांस्तपसा विद्यया वा।  
तन्मे पृष्टः शंस सर्वं यथाव-  
च्छुभाल्ँलोकान् येन गच्छेत् क्रमेण ॥ २१ ॥

तपश्च दानं च शमो दमश्च  
ह्रीरार्जवं सर्वभूतानुकम्पा ।  
स्वर्गस्य लोकस्य वदन्ति सन्तो  
द्वाराणि सप्तैव महान्ति पुंसाम्।  
नश्यन्ति मानेन तमोऽभिभूताः  
पुंसः सदैवेति वदन्ति सन्तः ॥ २२ ॥

अधीयानः पण्डितं मन्यमानो  
यो विद्यया हन्ति यशः परेषाम्।  
तस्यान्तवन्तश्च भवन्ति लोका  
न चास्य तद् ब्रह्म फलं ददाति ॥ २३ ॥

चत्वारि कर्माण्यभयंकराणि  
भयं प्रयच्छन्त्ययथाकृतानि ।  
मानाग्निहोत्रमुत मानमौनं  
मानेनाधीतमुत मानयज्ञः ॥ २४ ॥

न मानमान्यो मुदमाददीत  
न संतापं प्राप्नुयाच्चावमानात् ।  
सन्तः सतः पूजयन्तीह लोके  
नासाधवः साधुबुद्धिं लभन्ते ॥ २५ ॥

इति दद्यामिति यज इत्यधीय इति व्रतम्।  
इत्येतानि भयान्याहुस्तानि वर्ज्यानि सर्वशः ॥ २६ ॥

ये चाश्रयं वेदयन्ते पुराणं  
मनीषिणो मानसमार्गरुद्धम् ।  
तद्वः श्रेयस्तेन संयोगमेत्य  
परां शान्तिं प्राप्नुयुः प्रेत्य चेह ॥ २७ ॥