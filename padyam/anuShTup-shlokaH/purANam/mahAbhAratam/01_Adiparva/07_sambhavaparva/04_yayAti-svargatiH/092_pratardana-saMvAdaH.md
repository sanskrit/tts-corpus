+++
title_full = "092 अष्टक-ययाति-संवाद और ययातिद्वारा दूसरोंके दिये हुए पुण्यदानको अस्वीकार करना"
title = "०९२ प्रतर्दन-संवादः"

+++


कतरस्त्वनयोः पूर्वं देवानामेति सात्मताम्।  
उभयोर्धावतो राजन् सूर्याचन्द्रमसोरिव ॥ १ ॥

अनिकेतो गृहस्थेषु कामवृत्तेषु संयतः।  
ग्राम एव वसन् भिक्षुस्तयोः पूर्वतरं गतः ॥ २ ॥

अवाप्य दीर्घमायुस्तु यः प्राप्तो विकृतिं चरेत्।  
तप्यते यदि तत् कृत्वा चरेत् सोऽन्यत् तपस्ततः ॥ ३ ॥

पापानां कर्मणां नित्यं बिभियाद् यस्तु मानवः।  
सुखमप्याचरन् नित्यं सोऽत्यन्तं सुखमेधते ॥ ४ ॥

तद् वै नृशंसं तदसत्यमाहु-  
र्यः सेवतेऽधर्ममनर्थबुद्धिः ।  
अर्थोऽप्यनीशस्य तथैव राजं-  
स्तदार्जवं स समाधिस्तदार्यम् ॥ ५ ॥

केनासि हूतः प्रहितोऽसि राजन्  
युवा स्रग्वी दर्शनीयः सुवर्चाः।  
कुत आयातः कतरस्यां दिशि त्व-  
मुताहोस्वित् पार्थिवं स्थानमस्ति ॥ ६ ॥

इमं भौमं नरकं क्षीणपुण्यः  
प्रवेष्टुमुर्वीं गगनाद् विप्रहीणः ।  
उक्त्वाहं वः प्रपतिष्याम्यनन्तरं  
त्वरन्ति मां लोकपा ब्रह्मणो ये ॥ ७ ॥

सतां सकाशे तु वृतः प्रपात-  
स्ते संगता गुणवन्तस्तु सर्वे।  
शक्राच्च लब्धो हि वरो मयैष  
पतिष्यता भूमितलं नरेन्द्र ॥ ८ ॥

पृच्छामि त्वां मा प्रपत प्रपातं  
यदि लोकाः पार्थिव सन्ति मेऽत्र।  
यद्यन्तरिक्षे यदि वा दिवि स्थिताः  
क्षेत्रज्ञं त्वां तस्य धर्मस्य मन्ये ॥ ९ ॥

यावत् पृथिव्यां विहितं गवाश्वं  
सहारण्यैः पशुभिः पार्वतैश्च ।  
तावल्लोका दिवि ते संस्थिता वै  
तथा विजानीहि नरेन्द्रसिंह ॥ १० ॥

तांस्ते ददामि मा प्रपत प्रपातं  
ये मे लोका दिवि राजेन्द्र सन्ति।  
यद्यन्तरिक्षे यदि वा दिवि श्रिता-  
स्तानाक्रम क्षिप्रमपेतमोहः ॥ ११ ॥

नास्मद्विधो ब्राह्मणो ब्रह्मविच्च  
प्रतिग्रहे वर्तते राजमुख्य ।  
यथा प्रदेयं सततं द्विजेभ्य-  
स्तथाददं पूर्वमहं नरेन्द्र ॥ १२ ॥

नाब्राह्मणः कृपणो जातु जीवेद्  
याच्ञापि स्याद् ब्राह्मणी वीरपत्नी।  
सोऽहं नैवाकृतपूर्वं चरेयं  
विधित्समानः किमु तत्र साधु ॥ १३ ॥

पृच्छामि त्वां स्पृहणीयरूप  
प्रतर्दनोऽहं यदि मे सन्ति लोकाः।  
यद्यन्तरिक्षे यदि वा दिवि श्रिताः  
क्षेत्रज्ञं त्वां तस्य धर्मस्य मन्ये ॥ १४ ॥

सन्ति लोका बहवस्ते नरेन्द्र  
अप्येकैकः सप्तसप्ताप्यहानि ।  
मधुच्युतो घृतपृक्ता विशोका-  
स्ते नान्तवन्तः प्रतिपालयन्ति ॥ १५ ॥

तांस्ते ददानि मा प्रपत प्रपातं  
ये मे लोकास्तव ते वै भवन्तु।  
यद्यन्तरिक्षे यदि वा दिवि श्रिता-  
स्तानाक्रम क्षिप्रमपेतमोहः ॥ १६ ॥

न तुल्यतेजाः सुकृतं कामयेत  
योगक्षेमं पार्थिव पार्थिवः सन्।  
दैवादेशादापदं प्राप्य विद्वां-  
श्चरेन्नृशंसं न हि जातु राजा ॥ १७ ॥

धर्म्यं मार्गं यतमानो यशस्यं  
कुर्यान्नृपो धर्ममवेक्षमाणः ।  
न मद्विधो धर्मबुद्धिः प्रजानन्  
कुर्यादेवं कृपणं मां यथाऽऽत्थ ॥ १८ ॥

कुर्यादपूर्वं न कृतं यदन्यै-  
र्विधित्समानः किमु तत्र साधु।  
(धर्माधर्मौ सुविनिश्चित्य सम्यक्  
कार्याकार्येष्वप्रमत्तश्चरेद् यः ।  
स वै धीमान् सत्यसन्धः कृतात्मा  
राजा भवेल्लोकपालो महिम्ना ॥  
यदा भवेत् संशयो धर्मकार्ये  
कामार्थे वा यत्र विन्दन्ति सम्यक्।  
कार्यं तत्र प्रथमं धर्मकार्यं  
न तौ कुर्यादर्थकामौ स धर्मः॥)  
ब्रुवाणमेनं नृपतिं ययातिं  
नृपोत्तमो वसुमानब्रवीत् तम् ॥ १९ ॥