+++
title_full = "135 कर्णका रंगभूमिमें प्रवेश तथा राज्याभिषेक"
title = "१३५ कर्ण-राज्य-लाभः"

+++


दत्तेऽवकाशे पुरुषैर्विस्मयोत्फुल्ललोचनैः ।  
विवेश रङ्गं विस्तीर्णं कर्णः परपुरंजयः ॥ १ ॥

सहजं कवचं बिभ्रत् कुण्डलोद्योतिताननः।  
सधनुर्बद्धनिस्त्रिंशः पादचारीव पर्वतः ॥ २ ॥

कन्यागर्भः पृथुयशाः पृथायाः पृथुलोचनः।  
तीक्ष्णांशोर्भास्करस्यांशः कर्णोऽरिगणसूदनः ॥ ३ ॥

सिंहर्षभगजेन्द्राणां बलवीर्यपराक्रमः ।  
दीप्तिकान्तिद्युतिगुणैः सूर्येन्दुज्वलनोपमः ॥ ४ ॥

प्रांशुः कनकतालाभः सिंहसंहननो युवा।  
असंख्येयगुणः श्रीमान् भास्करस्यात्मसम्भवः ॥ ५ ॥

स निरीक्ष्य महाबाहुः सर्वतो रङ्गमण्डलम्।  
प्रणामं द्रोणकृपयोर्नात्यादृतमिवाकरोत् ॥ ६ ॥

स समाजजनः सर्वो निश्चलः स्थिरलोचनः।  
कोऽयमित्यागतक्षोभः कौतूहलपरोऽभवत् ॥ ७ ॥

सोऽब्रवीन्मेघगम्भीरस्वरेण वदतां वरः ।  
भ्राता भ्रातरमज्ञातं सावित्रः पाकशासनिम् ॥ ८ ॥

पार्थ यत् ते कृतं कर्म विशेषवदहं ततः।  
करिष्ये पश्यतां नॄणां माऽऽत्मना विस्मयं गमः ॥ ९ ॥

असमाप्ते ततस्तस्य वचने वदतां वर।  
यन्त्रोत्क्षिप्त इवोत्तस्थौ क्षिप्रं वै सर्वतो जनः ॥ १० ॥

प्रीतिश्च मनुजव्याघ्र दुर्योधनमुपाविशत् ।  
ह्रीश्च क्रोधश्च बीभत्सुं क्षणेनान्वाविवेश ह ॥ ११ ॥

ततो द्रोणाभ्यनुज्ञातः कर्णः प्रियरणः सदा।  
यत् कृतं तत्र पार्थेन तच्चकार महाबलः ॥ १२ ॥

अथ दुर्योधनस्तत्र भ्रातृभिः सह भारत।  
कर्णं परिष्वज्य मुदा ततो वचनमब्रवीत् ॥ १३ ॥

स्वागतं ते महाबाहो दिष्ट्या प्राप्तोऽसि मानद।  
अहं च कुरुराज्यं च यथेष्टमुपभुज्यताम् ॥ १४ ॥

कृतं सर्वमहं मन्ये सखित्वं च त्वया वृणे।  
द्वन्द्वयुद्धं च पार्थेन कर्तुमिच्छाम्यहं प्रभो ॥ १५ ॥

भुङ्क्ष्व भोगान् मया सार्धं बन्धूनां पियकृद् भव।  
दुर्हृदां कुरु सर्वेषां मूर्ध्नि पादमरिंदम ॥ १६ ॥

ततः क्षिप्तमिवात्मानं मत्वा पार्थोऽभ्यभाषत।  
कर्णं भ्रातृसमूहस्य मध्येऽचलमिव स्थितम् ॥ १७ ॥

अनाहूतोपसृष्टानामनाहूतोपजल्पिनाम् ।  
ये लोकास्तान् हतः कर्ण मया त्वं प्रतिपत्स्यसे ॥ १८ ॥

रङ्गोऽयं सर्वसामान्यः किमत्र तव फाल्गुन।  
वीर्यश्रेष्ठाश्च राजानो बलं धर्मोऽनुवर्तते ॥ १९ ॥

किं क्षेपैर्दुर्बलायासैः शरैः कथय भारत।  
गुरोः समक्षं यावत् ते हराम्यद्य शिरः शरैः ॥ २० ॥

ततो द्रोणाभ्यनुज्ञातः पार्थः परपुरंजयः।  
भ्रातृभिस्त्वरयाऽऽश्लिष्टो रणायोपजगाम तम् ॥ २१ ॥

ततो दुर्योधनेनापि सभ्रात्रा समरोद्यतः।  
परिष्वक्तः स्थितः कर्णः प्रगृह्य सशरं धनुः ॥ २२ ॥

ततः सविद्युत्स्यनितैः सेन्द्रायुधपुरोगमैः ।  
आवृतं गगनं मेघैर्बलाकापङ्क्तिहासिभिः ॥ २३ ॥

ततः स्नेहाद्धरिहयं दृष्ट्वा रङ्गावलोकिनम्।  
भास्करोऽप्यनयन्नाशं समीपोपगतान् घनान् ॥ २४ ॥

मेघच्छायोपगूढस्तु ततोऽदृश्यत फाल्गुनः ।  
सूर्यातपपरिक्षिप्तः कर्णोऽपि समदृश्यत ॥ २५ ॥

धार्तराष्ट्रा यतः कर्णस्तस्मिन् देशो व्यवस्थिताः।  
भारद्वाजः कृपो भीष्मो यतः पार्थस्ततोऽभवन् ॥ २६ ॥

द्विधा रंगः समभवत् स्त्रीणां द्वैधमजायत।  
कुन्तिभोजसुता मोहं विज्ञातार्था जगाम ह ॥ २७ ॥

तां तथा मोहमापन्नां विदुरः सर्वधर्मवित्।  
कुन्तीमाश्वासयामास प्रेष्याभिश्चन्दनोदकैः ॥ २८ ॥

ततः प्रत्यागतप्राणा तावुभौ परिदंशितौ।  
पुत्रौ दृष्ट्वा सुसम्भ्रान्ता नान्वपद्यत किंचन ॥ २९ ॥

तावुद्यतमहाचापौ कृपः शारद्वतोऽब्रवीत् ।  
द्वन्द्वयुद्धसमाचारे कुशलः सर्वधर्मवित् ॥ ३० ॥

अयं पृथायास्तनयः कनीयान् पाण्डुनन्दनः।  
कौरवो भवता सार्धं द्वन्द्वयुद्धं करिष्यति ॥ ३१ ॥  
त्वमप्येवं महाबाहो मातरं पितरं कुलम्।  
कथयस्व नरेन्द्राणां येषां त्वं कुलभूषणम् ॥ ३२ ॥

ततो विदित्वा पार्थस्त्वां प्रतियोत्स्यति वा न वा।  
वृथाकुलसमाचारैर्न युध्यन्ते नृपात्मजाः ॥ ३३ ॥

एवमुक्तस्य कर्णस्य व्रीडावनतमाननम् ।  
बभौ वर्षाम्बुविक्लिन्नं पद्ममागलितं यथा ॥ ३४ ॥

आचार्य त्रिविधा योनी राज्ञां शास्त्रविनिश्चये।  
सत्कुलीनश्च शूरश्च यश्च सेनां प्रकर्षति ॥ ३५ ॥

यद्ययं फाल्गुनो युद्धे नाराज्ञा योद्‌धुमिच्छति।  
तस्मादेषोऽङ्गविषये मया राज्येऽभिषिच्यते ॥ ३६ ॥

(ततो राजानमामन्त्र्य गाङ्गेयं च पितामहम्।  
अभिषेकस्य सम्भारान् समानीय द्विजातिभिः॥)  
ततस्तस्मिन् क्षणे कर्णः सलाजकुसुमैर्घटैः।  
काञ्चनैः काञ्चने पीठे मन्त्रविद्भिर्महारथः ॥ ३७ ॥  
अभिषिक्तोऽङ्गराज्ये स श्रिया युक्तो महाबलः।  
(समौलिहारकेयूरैः सहस्ताभरणाङ्गदैः ।  
राजलिङ्गैस्तथान्यैश्च भूषितो भूषणैः शुभैः॥)  
सच्छत्रवालव्यजनो जयशब्दोत्तरेण च ॥ ३८ ॥

(सभाज्यमानो विप्रैश्च प्रदत्त्वा ह्यमितं वसु।)  
उवाच कौरवं राजन् वचनं स वृषस्तदा।  
अस्य राज्यप्रदानस्य सदृशं किं ददानि ते ॥ ३९ ॥  
प्रब्रूहि राजशार्दूल कर्ता ह्यस्मि तथा नृप।  
अत्यन्तं सख्यमिच्छामीत्याह तं स सुयोधनः ॥ ४० ॥

एवमुक्तस्ततः कर्णस्तथेति प्रत्युवाच तम्।  
हर्षाच्चोभौ समाश्लिष्य परां मुदमवापतुः ॥ ४१ ॥