+++
title_full = "134 भीमसेन, दुर्योधन तथा अर्जुनके द्वारा अस्त्र-कौशलका प्रदर्शन"
title = "१३४ कर्ण-प्रवेशः"

+++


कुरुराजे हि रङ्गस्थे भीमे च बलिनां वरे।  
पक्षपातकृतस्नेहः स द्विधेवाभवज्जनः ॥ १ ॥

ही वीर कुरुराजेति ही भीम इति जल्पताम्।  
पुरुषाणां सुविपुलाः प्रणादाः सहसोत्थिताः ॥ २ ॥

ततः क्षुब्धार्णवनिभं रंगमालोक्य बुद्धिमान्।  
भारद्वाजः प्रियं पुत्रमश्वत्थामानमब्रवीत् ॥ ३ ॥

वारयैतौ महावीर्यौ कृतयोग्यावुभावपि ।  
मा भूद् रङ्गप्रकोपोऽयं भीमदुर्योधनोद्भवः ॥ ४ ॥

(तत उत्थाय वेगेन अश्वत्थामा न्यवारयत्।  
गुरोराज्ञा भीम इति गान्धारे गुरुशासनम्।  
अलं योग्यकृतं वेगमलं साहसमित्युत॥)  
ततस्तावुद्यतगदौ गुरुपुत्रेण वारितौ ।  
युगान्तानिलसंक्षुब्धौ महावेलाविवार्णवौ ॥ ५ ॥

ततो रङ्गाङ्गणगतो द्रोणो वचनमब्रवीत्।  
निवार्य वादित्रगणं महामेघनिभस्वनम् ॥ ६ ॥

यो मे पुत्रात् प्रियतरः सर्वशस्त्रविशारदः।  
ऐन्द्रिरिन्द्रानुजसमः स पार्थो दृश्यतामिति ॥ ७ ॥

आचार्यवचनेनाथ कृतस्वस्त्ययनो युवा ।  
बद्धगोधाङ्गुलित्राणः पूर्णतूणः सकार्मुकः ॥ ८ ॥  
काञ्चनं कवचं बिभ्रत् प्रत्यदृश्यत फाल्गुनः।  
सार्कः सेन्द्रायुधतडित् ससंध्य इव तोयदः ॥ ९ ॥

ततः सर्वस्य रङ्गस्य समुत्पिञ्जलकोऽभवत्।  
प्रावाद्यन्त च वाद्यानि सशङ्खानि समन्ततः ॥ १० ॥

एष कुन्तीसुतः श्रीमानेष मध्यमपाण्डवः।  
एष पुत्रो महेन्द्रस्य कुरूणामेष रक्षिता ॥ ११ ॥  
एषोऽस्त्रविदुषां श्रेष्ठ एष धर्मभृतां वरः।  
एष शीलवतां चापि शीलज्ञाननिधिः परः ॥ १२ ॥  
इत्येवं तुमुला वाचः शृण्वत्याः प्रेक्षकेरिताः।  
कुन्त्याः प्रस्रवसंयुक्तैरस्रैः क्लिन्नमुरोऽभवत् ॥ १३ ॥

तेन शब्देन महता पूर्णश्रुतिरथाब्रवीत्।  
धृतराष्ट्रो नरश्रेष्ठो विदुरं हृष्टमानसः ॥ १४ ॥

क्षत्तः क्षुब्धार्णवनिभः किमेष सुमहास्वनः।  
सहसैवोत्थितो रङ्गे भिन्दन्निव नभस्तलम् ॥ १५ ॥

एष पार्थो महाराज फाल्गुनः पाण्डुनन्दनः।  
अवतीर्णः सकवचस्तत्रैष सुमहास्वनः ॥ १६ ॥

धन्योऽस्म्यनुगृहीतोऽस्मि रक्षितोऽस्मि महामते ।  
पृथारणिसमुद्भूतैस्त्रिभिः पाण्डववह्निभिः ॥ १७ ॥

तस्मिन् प्रमुदिते रङ्गे कथंचित् प्रत्युपस्थिते।  
दर्शयामास बीभत्सुराचार्यायास्त्रलाघवम् ॥ १८ ॥  
आग्नेयेनासृजद् वह्निं वारुणेनासृजत् पयः।  
वायव्येनासृजद् वायुं पार्जन्येनासृजद् घनान् ॥ १९ ॥

भौमेन प्राविशद् भूमिं पार्वतेनासृजद् गिरीन्।  
अन्तर्धानेन चास्त्रेण पुनरन्तर्हितोऽभवत् ॥ २० ॥

क्षणात् प्रांशुः क्षणाद् ह्रस्वः क्षणाच्च रथधूर्गतः।  
क्षणेन रथमध्यस्थः क्षणेनावतरन्महीम् ॥ २१ ॥

सुकुमारं च सूक्ष्मं च गुरुं चापि गुरुप्रियः।  
सौष्ठवेनाभिसंक्षिप्तः सोऽविध्यद् विविधैः शरैः ॥ २२ ॥

भ्रमतश्च वराहस्य लोहस्य प्रमुखे समम्।  
पञ्च बाणानसंयुक्तान् सम्मुमोचैकबाणवत् ॥ २३ ॥

गव्ये विषाणकोषे च चले रज्ज्ववलम्बिनि।  
निचखान महावीर्यः सायकानेकविंशतिम् ॥ २४ ॥

इत्येवमादि सुमहत् खड्गे धनुषि चानघ।  
गदायां शस्त्रकुशलो मण्डलानि ह्यदर्शयत् ॥ २५ ॥

ततः समाप्तभूयिष्ठे तस्मिन् कर्मणि भारत।  
मन्दीभूते समाजे च वादित्रस्य च निःस्वने ॥ २६ ॥  
द्वारदेशात् समुद्भूतो माहात्म्यबलसूचकः ।  
वज्रनिष्पेषसदृशः शुश्रुवे भुजनिःस्वनः ॥ २७ ॥

दीर्यन्ते किं नु गिरयः किंस्विद् भूमिर्विदीर्यते।  
किंस्विदापूर्यते व्योम जलधाराघनैर्घनैः ॥ २८ ॥

रङ्गस्यैवं मतिरभूत् क्षणेन वसुधाधिप।  
द्वारं चाभिमुखाः सर्वे बभूवुः प्रेक्षकास्तदा ॥ २९ ॥

पञ्चभिर्भ्रातृभिः पार्थैर्द्रोणः परिवृतो बभौ।  
पञ्चतारेण संयुक्तः सावित्रेणेव चन्द्रमाः ॥ ३० ॥

अश्वत्थाम्ना च सहितं भ्रातॄणां शतमूर्जितम्।  
दुर्योधनममित्रघ्नमुत्थितं पर्यवारयत् ॥ ३१ ॥  
स तैस्तदा भ्रातृभिरुद्यतायुधै-  
र्गदाग्रपाणिः समवस्थितैर्वृतः ।  
बभौ यथा दानवसंक्षये पुरा  
पुरन्दरो देवगणैः समावृतः ॥ ३२ ॥