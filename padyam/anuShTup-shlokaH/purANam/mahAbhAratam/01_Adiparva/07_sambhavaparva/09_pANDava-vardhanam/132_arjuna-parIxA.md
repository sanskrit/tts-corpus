+++
title_full = "132 अर्जुनके द्वारा लक्ष्यवेध, द्रोणका ग्राहसे छुटकारा और अर्जुनको ब्रह्मशिर नामक अस्त्रकी प्राप्ति"
title = "१३२ अर्जुन-परीक्षा"

+++


ततो धनंजयं द्रोणः स्मयमानोऽभ्यभाषत।  
त्वयेदानीं प्रहर्तव्यमेतल्लक्ष्यं विलोक्यताम् ॥ १ ॥

मद्वाक्यसमकालं ते मोक्तव्योऽत्र भवेच्छरः।  
वितत्य कार्मुकं पुत्र तिष्ठ तावन्मुहूर्तकम् ॥ २ ॥

एवमुक्तः सव्यसाची मण्डलीकृतकार्मुकः ।  
तस्थौ भासं समुद्दिश्य गुरुवाक्यप्रचोदितः ॥ ३ ॥

मुहूर्तादिव तं द्रोणस्तथैव समभाषत।  
पश्यस्येनं स्थितं भासं द्रुमं मामपि चार्जुन ॥ ४ ॥

पश्याम्येकं भासमिति द्रोणं पार्थोऽभ्यभाषत।  
न तु वृक्षं भवन्तं वा पश्यामीति च भारत॥५॥

ततः प्रीतमना द्रोणो मुहूर्तादिव तं पुनः।  
प्रत्यभाषत दुर्धर्षः पाण्डवानां महारथम् ॥ ६ ॥

भासं पश्यसि यद्येनं तथा ब्रूहि पुनर्वचः।  
शिरः पश्यामि भासस्य न गात्रमिति सोऽब्रवीत् ॥ ७ ॥

अर्जुनेनैवमुक्तस्तु द्रोणो हृष्टतनूरुहः ।  
मुञ्चस्वेत्यब्रवीत् पार्थं स मुमोचाविचारयन् ॥ ८ ॥

ततस्तस्य नगस्थस्य क्षुरेण निशितेन च।  
शिर उत्कृत्य तरसा पातयामास पाण्डवः ॥ ९ ॥

तस्मिन् कर्मणि संसिद्धे पर्यष्वजत पाण्डवम्।  
मेने च द्रुपदं संख्ये सानुबन्धं पराजितम् ॥ १० ॥

कस्यचित् त्वथ कालस्य सशिष्योऽङ्गिरसां वरः।  
जगाम गङ्गामभितो मज्जितुं भरतर्षभ ॥ ११ ॥

अवगाढमथो द्रोणं सलिले सलिलेचरः।  
ग्राहो जग्राह बलवाञ्जङ्घान्ते कालचोदितः ॥ १२ ॥

स समर्थोऽपि मोक्षाय शिष्यान् सर्वानचोदयत्।  
ग्राहं हत्वा मोक्षयध्वं मामिति त्वरयन्निव ॥ १३ ॥

तद्वाक्यसमकालं तु बीभत्सुर्निशितैः शरैः।  
अवार्यैः पञ्चभिर्ग्राहं मग्नमम्भस्यताडयत् ॥ १४ ॥

इतरे त्वथ सम्मूढास्तत्र तत्र प्रपेदिरे।  
तं तु दृष्ट्वा क्रियोपेतं द्रोणोऽमन्यत पाण्डवम् ॥ १५ ॥  
विशिष्टं सर्वशिष्येभ्यः प्रीतिमांश्चाभवत् तदा।  
स पार्थबाणैर्बहुधा खण्डशः परिकल्पितः ॥ १६ ॥  
ग्राहः पञ्चत्वमापेदे जङ्घां त्यक्त्वा महात्मनः।  
अथाब्रवीन्महात्मानं भारद्वाजो महारथम् ॥ १७ ॥

गृहाणेदं महाबाहो विशिष्टमतिदुर्धरम् ।  
अस्त्रं ब्रह्मशिरो नाम सप्रयोगनिवर्तनम् ॥ १८ ॥

न च ते मानुषेष्वेतत् प्रयोक्तव्यं कथंचन।  
जगद् विनिर्दहेदेतदल्पतेजसि पातितम् ॥ १९ ॥

असामान्यमिदं तात लोकेष्वस्त्रं निगद्यते।  
तद् धारयेथाः प्रयतः शृणु चेदं वचो मम ॥ २० ॥

बाधेतामानुषः शत्रुर्यदि त्वां वीर कश्चन।  
तद्वधाय प्रयुञ्जीथास्तदस्त्रमिदमाहवे ॥ २१ ॥

तथेति सम्प्रतिश्रुत्य बीभत्सुः स कृताञ्जलिः।  
जग्राह परमास्त्रं तदाह चैनं पुनर्गुरुः।  
भविता त्वत्समो नान्यः पुमाल्ँलोके धनुर्धरः ॥ २२ ॥