+++
title_full = "130 द्रोणका द्रुपदसे तिरस्कृत हो हस्तिनापुरमें आना, राजकुमारोंसे उनकी भेंट, उनकी बीटा और अँगूठीको कुएँमेंसे निकालना एवं भीष्मका उन्हें अपने यहाँ सम्मानपूर्वक रखना"
title = "१३० द्रोण-नियुक्तिः"

+++


ततो द्रुपदमासाद्य भारद्वाजः प्रतापवान्।  
अब्रवीत् पार्थिवं राजन् सखायं विद्धि मामिह ॥ १ ॥

इत्येवमुक्तः सख्या स प्रीतिपूर्वं जनेश्वरः।  
भारद्वाजेन पाञ्चालो नामृष्यत वचोऽस्य तत् ॥ २ ॥

सक्रोधामर्षजिह्मभ्रूः कषायीकृतलोचनः ।  
ऐश्वर्यमदसम्पन्नो द्रोणं राजाब्रवीदिदम् ॥ ३ ॥

अकृतेयं तव प्रज्ञा ब्रह्मन् नातिसमञ्जसा।  
यन्मां ब्रवीषि प्रसभं सखा तेऽहमिति द्विज ॥ ४ ॥

न हि राज्ञामुदीर्णानामेवम्भूतैर्नरैः क्वचित्।  
सख्यं भवति मन्दात्मन् श्रिया हीनैर्धनच्युतैः ॥ ५ ॥

सौहृदान्यपि जीर्यन्ते कालेन परिजीर्यतः।  
सौहृदं मे त्वया ह्यासीत् पूर्वं सामर्थ्यबन्धनम् ॥ ६ ॥

न सख्यमजरं लोके हृदि तिष्ठति कस्यचित्।  
कालो ह्येनं विहरति क्रोधो वैनं हरत्युत ॥ ७ ॥

मैवं जीर्णमुपास्स्व त्वं सख्यं भवत्वपाकृधि।  
आसीत् सख्यं द्विजश्रेष्ठ त्वया मेऽर्थनिबन्धनम् ॥ ८ ॥

न दरिद्रो वसुमतो नाविद्वान् विदुषः सखा।  
न शूरस्य सखा क्लीबः सखिपूर्वं किमिष्यते ॥ ९ ॥

ययोरेव समं वित्तं ययोरेव समं श्रुतम्।  
तयोर्विवाहः सख्यं च न तु पुष्टविपुष्टयोः ॥ १० ॥

नाश्रोत्रियः श्रोत्रियस्य नारथी रथिनः सखा।  
नाराजा पार्थिवस्यापि सखिपूर्वं किमिष्यते ॥ ११ ॥

द्रुपदेनैवमुक्तस्तु भारद्वाजः प्रतापवान् ।  
मुहूर्तं चिन्तयित्वा तु मन्युनाभिपरिप्लुतः ॥ १२ ॥  
स विनिश्चित्य मनसा पाञ्चालं प्रति बुद्धिमान्।  
जगाम कुरुमुख्यानां नगरं नागसाह्वयम् ॥ १३ ॥

स नागपुरमागम्य गौतमस्य निवेशने।  
भारद्वाजोऽवसत् तत्र प्रच्छन्नं द्विजसत्तमः ॥ १४ ॥

ततोऽस्य तनुजः पार्थान् कृपस्यानन्तरं प्रभुः।  
अस्त्राणि शिक्षयामास नाबुध्यन्त च तं जनाः ॥ १५ ॥

एवं स तत्र गूढात्मा कंचित् कालमुवास ह।  
कुमारास्त्वथ निष्क्रम्य समेता गजसाह्वयात् ॥ १६ ॥  
क्रीडन्तो वीटया तत्र वीराः पर्यचरन् मुदा।  
पपात कूपे सा वीटा तेषां वै क्रीडतां तदा॥१७॥

ततस्ते यत्नमातिष्ठन् वीटामुद्धर्तुमादृताः ।  
न च ते प्रत्यपद्यन्त कर्म वीटोपलब्धये ॥ १८ ॥

ततोऽन्योन्यमवैक्षन्त व्रीडयावनताननाः ।  
तस्या योगमविन्दन्तो भृशं चोत्कण्ठिताभवन् ॥ १९ ॥

तेऽपश्यन् ब्राह्मणं श्याममापन्नं पलितं कृशम्।  
कृत्यवन्तमदूरस्थमग्निहोत्रपुरस्कृतम् ॥ २० ॥

ते तं दृष्ट्वा महात्मानमुपगम्य कुमारकाः।  
भग्नोत्साहक्रियात्मानो ब्राह्मणं पर्यवारयन् ॥ २१ ॥

अथ द्रोणः कुमारांस्तान्‌ दृष्ट्वा कृत्यवतस्तदा।  
प्रहस्य मन्दं पैशल्यादभ्यभाषत वीर्यवान् ॥ २२ ॥

अहो वो धिग् बलं क्षात्रं धिगेतां वः कृतास्त्राताम्।  
भरतस्यान्वये जाता ये वीटां नाधिगच्छत ॥ २३ ॥

वीटां च मुद्रिकां चैव ह्यहमेतदपि द्वयम्।  
उद्धरेयमिषीकाभिर्भोजनं मे प्रदीयताम् ॥ २४ ॥

एवमुक्त्वा कुमारांस्तान् द्रोणः स्वाङ्गुलिवेष्टनम्।  
कूपे निरुदके तस्मिन्नपातयदरिंदमः ॥ २५ ॥

ततोऽब्रवीत् तदा द्रोणं कुन्तीपुत्रो युधिष्ठिरः।

कृपस्यानुमते ब्रह्मन् भिक्षामाप्नुहि शाश्वतीम् ॥ २६ ॥  
एवमुक्तः प्रत्युवाच प्रहस्य भरतानिदम्।

एषा मुष्टिरिषीकाणां मयास्त्रेणाभिमन्त्रिता ॥ २७ ॥

अस्या वीर्यं निरीक्षध्वं यदन्यस्य न विद्यते।  
भेत्स्यामीषीकया वीटां तामिषीकां तथान्यया ॥ २८ ॥

तामन्यया समायोगे वीटाया ग्रहणं मम।

ततो यथोक्तं द्रोणेन तत् सर्वं कृतमञ्जसा ॥ २९ ॥

तदवेक्ष्य कुमारास्ते विस्मयोत्फुल्ललोचनाः ।  
आश्चर्यमिदमत्यन्तमिति मत्वा वचोऽब्रुवन् ॥ ३० ॥

मुद्रिकामपि विप्रर्षे शीघ्रमेतां समुद्धर।

ततः शरं समादाय धनुर्द्रोणो महायशाः ॥ ३१ ॥  
शरेण विद्ध्वा मुद्रां तामूर्ध्वमावाहयत् प्रभुः।  
सशरं समुपादाय कूपादङ्गुलिवेष्टनम् ॥ ३२ ॥  
ददौ ततः कुमाराणां विस्मितानामविस्मितः।  
मुद्रिकामुद्‌धृतां दृष्ट्वा तमाहुस्ते कुमारकाः ॥ ३३ ॥

अभिवादयामहे ब्रह्मन् नैतदन्येषु विद्यते।  
कोऽसि कस्यासि जानीमो वयं किं करवामहे ॥ ३४ ॥

एवमुक्तस्ततो द्रोणः प्रत्युवाच कुमारकान्।

आचक्षध्वं च भीष्माय रूपेण च गुणैश्च माम् ॥ ३५ ॥  
स एव सुमहातेजाः साम्प्रतं प्रतिपत्स्यते।

तथेत्युक्त्वा च गत्वा च भीष्ममूचुः कुमारकाः ॥ ३६ ॥  
ब्राह्मणस्य वचस्तथ्यं तच्च कर्म तथाविधम्।  
भीष्मः श्रुत्वा कुमाराणां द्रोणं तं प्रत्यजानत ॥ ३७ ॥

युक्तरूपः स हि गुरुरित्येवमनुचिन्त्य च।  
अथैनमानीय तदा स्वयमेव सुसत्कृतम् ॥ ३८ ॥  
परिपप्रच्छ निपुणं भीष्मः शस्त्रभृतां वरः।  
हेतुमागमने तच्च द्रोणः सर्वं न्यवेदयत् ॥ ३९ ॥

महर्षेरग्निवेशस्य सकाशमहमच्युत ।  
अस्त्रार्थमगमं पूर्वं धनुर्वेदजिघृक्षया ॥ ४० ॥

ब्रह्मचारी विनीतात्मा जटिलो बहुलाः समाः।  
अवसं सुचिरं तत्र गुरुशुश्रूषणे रतः ॥ ४१ ॥

पाञ्चालो राजपुत्रश्च यज्ञसेनो महाबलः।  
इष्वस्त्रहेतोर्न्यवसत् तस्मिन्नेव गुरौ प्रभुः ॥ ४२ ॥

स मे तत्र सखा चासीदुपकारी प्रियश्च मे।  
तेनाहं सह संगम्य वर्तयन् सुचिरं प्रभो ॥ ४३ ॥

बाल्यात् प्रभृति कौरव्य सहाध्ययनमेव च।  
स मे सखा सदा तत्र प्रियवादी प्रियंकरः ॥ ४४ ॥

अब्रवीदिति मां भीष्म वचनं प्रीतिवर्धनम्।  
अहं प्रियतमः पुत्रः पितुर्द्रोण महात्मनः ॥ ४५ ॥

अभिषेक्ष्यति मां राज्ये स पाञ्चालो यदा तदा।  
त्वद्भोग्यं भविता तात सखे सत्येन ते शपे ॥ ४६ ॥  
मम भोगाश्च वित्तं च त्वदधीनं सुखानि च।  
एवमुक्त्वाथ वव्राज कृतास्त्रः पूजितो मया ॥ ४७ ॥

तच्च वाक्यमहं नित्यं मनसा धारयंस्तदा।  
सोऽहं पितृनियोगेन पुत्रलोभाद् यशस्विनीम् ॥ ४८ ॥  
नातिकेशीं महाप्रज्ञामुपयेमे महाव्रताम् ।  
अग्निहोत्रे च सत्रे च दमे च सततं रताम्॥४९॥

अलभद् गौतमी पुत्रमश्वत्थामानमौरसम् ।  
भीमविक्रमकर्माणमादित्यसमतेजसम् ॥ ५० ॥

पुत्रेण तेन प्रीतोऽहं भरद्वाजो मया यथा।  
गोक्षीरं पिबतो दृष्ट्वा धनिनस्तत्र पुत्रकान्।  
अश्वत्थामारुदद् बालस्तन्मे संदेहयद् दिशः ॥ ५१ ॥

न स्नातकोऽवसीदेत वर्तमानः स्वकर्मसु।  
इति संचिन्त्य मनसा तं देशं बहुशो भ्रमन् ॥ ५२ ॥  
विशुद्धमिच्छन् गाङ्गेय धर्मोपेतं प्रतिग्रहम्।  
अन्तादन्तं परिक्रम्य नाध्यगच्छं पयस्विनीम् ॥ ५३ ॥

अथ पिष्टोदकेनैनं लोभयन्ति कुमारकाः।  
पीत्वा पिष्टरसं बालः क्षीरं पीतं मयापि च ॥ ५४ ॥  
ननर्तोत्थाय कौरव्य हृष्टो बाल्याद् विमोहितः।  
तं दृष्ट्वा नृत्यमानं तु बालैः परिवृतं सुतम् ॥ ५५ ॥  
हास्यतामुपसम्प्राप्तं कश्मलं तत्र मेऽभवत्।  
द्रोणं धिगस्त्वधनिनं यो धनं नाधिगच्छति ॥ ५६ ॥

पिष्टोदकं सुतो यस्य पीत्वा क्षीरस्य तृष्णया।  
नृत्यति स्म मुदाविष्टः क्षीरं पीतं मयाप्युत ॥ ५७ ॥  
इति सम्भाषतां वाचं श्रुत्वा मे बुद्धिरच्यवत्।  
आत्मानं चात्मना गर्हन् मनसेदं व्यचिन्तयम् ॥ ५८ ॥  
अपि चाहं पुरा विप्रैर्वर्जितो गर्हितो वसे।  
परोपसेवां पापिष्ठां न च कुर्यां धनेप्सया ॥ ५९ ॥

इति मत्वा प्रियं पुत्रं भीष्मादाय ततो ह्यहम्।  
पूर्वस्नेहानुरागित्वात् सदारः सौमकिं गतः ॥ ६० ॥

अभिषिक्तं तु श्रुत्वैव कृतार्थोऽस्मीति चिन्तयन्।  
प्रियं सखायं सुप्रीतो राज्यस्थं समुपागमम् ॥ ६१ ॥

संस्मरन् संगमं चैव वचनं चैव तस्य तत्।  
ततो द्रुपदमागम्य सखिपूर्वमहं प्रभो ॥ ६२ ॥  
अब्रुवं पुरुषव्याघ्र सखायं विद्धि मामिति।  
उपस्थितस्तु द्रुपदं सखिवच्चास्मि संगतः ॥ ६३ ॥

स मां निराकारमिव प्रहसन्निदमब्रवीत्।  
अकृतेयं तव प्रज्ञा ब्रह्मन् नातिसमञ्जसा ॥ ६४ ॥

यदात्थ मां त्वं प्रसभं सखा तेऽहमिति द्विज।  
संगतानीह जीर्यन्ति कालेन परिजीर्यतः ॥ ६५ ॥

सौहृदं मे त्वया ह्यासीत् पूर्वं सामर्थ्यबन्धनम्।  
नाश्रोत्रियः श्रोत्रियस्य नारथी रथिनः सखा ॥ ६६ ॥

साम्याद्धि सख्यं भवति वैषम्यान्नोपपद्यते।  
न सख्यमजरं लोके विद्यते जातु कस्यचित् ॥ ६७ ॥

कालो वैनं विहरति क्रोधो वैनं हरत्युत।  
मैवं जीर्णमुपास्स्व त्वं सत्यं भवत्वपाकृधि ॥ ६८ ॥

आसीत् सख्यं द्विजश्रेष्ठ त्वया मेऽर्थनिबन्धनम्।  
न ह्यनाढ्यः सखाढ्यस्य नाविद्वान् विदुषः सखा ॥ ६९ ॥  
न शूरस्य सखा क्लीबः सखिपूर्वं किमिष्यते।  
न हि राज्ञामुदीर्णानामेवम्भूतैर्नरैः क्वचित् ॥ ७० ॥  
सख्यं भवति मन्दात्मन् श्रियाहीनैर्धनच्युतैः।  
नाश्रोत्रियः श्रोत्रियस्य नारथी रथिनः सखा ॥ ७१ ॥  
नाराजा पार्थिवस्यापि सखिपूर्वं किमिष्यते।  
अहं त्वया न जानामि राज्यार्थे संविदं कृताम् ॥ ७२ ॥

एकरात्रं तु ते ब्रह्मन् कामं दास्यामि भोजनम्।  
एवमुक्तस्त्वहं तेन सदारः प्रस्थितस्तदा ॥ ७३ ॥

तां प्रतिज्ञां प्रतिज्ञाय यां कर्तास्म्यचिरादिव।  
द्रुपदेनैवमुक्तोऽहं मन्युनाभिपरिप्लुतः ॥ ७४ ॥

अभ्यागच्छं कुरून् भीष्म शिष्यैरर्थी गुणान्वितैः।  
ततोऽहं भवतः कामं संवर्धयितुमागतः ॥ ७५ ॥  
इदं नागपुरं रम्यं ब्रूहि किं करवाणि ते।

एवमुक्तस्तदा भीष्मो भारद्वाजमभाषत ॥ ७६ ॥

अपज्यं क्रियतां चापं साध्वस्त्रं प्रतिपादय।  
भुङ्क्ष्व भोगान् भृशं प्रीतः पूज्यमानः कुरुक्षये ॥ ७७ ॥

कुरूणामस्ति यद् वित्तं राज्यं चेदं सराष्ट्रकम्।  
त्वमेव परमो राजा सर्वे च कुरवस्तव ॥ ७८ ॥

यच्च ते प्रार्थितं ब्रह्मन् कृतं तदिति चिन्त्यताम्।  
दिष्ट्या प्राप्तोऽसि विप्रर्षे महान् मेऽनुग्रहः कृतः ॥ ७९ ॥