+++
title_full = "129 कृपाचार्य, द्रोण और अश्वत्थामाकी उत्पत्ति तथा द्रोणको परशुरामजीसे अस्त्र-शस्त्रकी प्राप्तिकी कथा"
title = "१२९ आचार्योत्पत्तिः"

+++


कृपस्यापि मम ब्रह्मन् सम्भवं वक्तुमर्हसि।  
शरस्तम्बात् कथं जज्ञे कथं वास्त्राण्यवाप्तवान् ॥ १ ॥

महर्षेर्गौतमस्यासीच्छरद्वान् नाम गौतमः ।  
पुत्रः किल महाराज जातः सह शरैर्विभो ॥ २ ॥  
न तस्य वेदाध्ययने तथा बुद्धिरजायत।  
यथास्य बुद्धिरभवद् धनुर्वेदे परंतप ॥ ३ ॥

अधिजग्मुर्यथा वेदांस्तपसा ब्रह्मचारिणः ।  
तथा स तपसोपेतः सर्वाण्यस्त्राण्यवाप ह ॥ ४ ॥

धनुर्वेदपरत्वाच्च तपसा विपुलेन च।  
भृशं संतापयामास देवराजं स गौतमः ॥ ५ ॥

ततो जानपदीं नाम देवकन्यां सुरेश्वरः।  
प्राहिणोत् तपसो विघ्नं कुरु तस्येति कौरव ॥ ६ ॥

सा हि गत्वाऽऽश्रमं तस्य रमणीयं शरद्वतः।  
धनुर्बाणधरं बाला लोभयामास गौतमम् ॥ ७ ॥

तामेकवसनां दृष्ट्‌वा गौतमोऽप्सरसं वने।  
लोकेऽप्रतिमसंस्थानां प्रोत्फुल्लनयनोऽभवत् ॥ ८ ॥

धनुश्च हि शरास्तस्य कराभ्यामपतन् भुवि।  
वेपथुश्चापि तां दृष्ट्वा शरीरे समजायत ॥ ९ ॥

स तु ज्ञानगरीयस्त्वात् तपसश्च समर्थनात्।  
अवतस्थे महाप्राज्ञो धैर्येण परमेण ह ॥ १० ॥

यस्तस्य सहसा राजन् विकारः समदृश्यत।  
तेन सुस्राव रेतोऽस्य स च तन्नान्वबुध्यत ॥ ११ ॥

धनुश्च सशरं त्यक्त्वा तथा कृष्णाजिनानि च।  
स विहायाश्रमं तं च तां चैवाप्सरसं मुनिः ॥ १२ ॥  
जगाम रेतस्तत् तस्य शरस्तम्बे पपात च।  
शरस्तम्बे च पतितं द्विधा तदभवन्नृप ॥ १३ ॥

तस्याथ मिथुनं जज्ञे गौतमस्य शरद्वतः।  
मृगयां चरतो राज्ञः शन्तनोस्तु यदृच्छया ॥ १४ ॥  
कश्चित् सेनाचरोऽरण्ये मिथुनं तदपश्यत।  
धनुश्च सशरं दृष्ट्वा तथा कृष्णाजिनानि च ॥ १५ ॥  
ज्ञात्वा द्विजस्य चापत्ये धनुर्वेदान्तगस्य ह।  
स राज्ञे दर्शयामास मिथुनं सशरं धनुः ॥ १६ ॥  
स तदादाय मिथुनं राजा च कृपयान्वितः।  
आजगाम गृहानेव मम पुत्राविति ब्रुवन् ॥ १७ ॥

ततः संवर्धयामास संस्कारैश्चाप्ययोजयत् ।  
प्रातीपेयो नरश्रेष्ठो मिथुनं गौतमस्य तत् ॥ १८ ॥

गौतमोऽपि ततोऽभ्येत्य धनुर्वेदपरोऽभवत् ।  
कृपया यन्मया बालाविमौ संवर्धिताविति ॥ १९ ॥  
तस्मात् तयोर्नाम चक्रे तदेव स महीपतिः।  
गोपितौ गौतमस्तत्र तपसा समविन्दत ॥ २० ॥

आगत्य तस्मै गोत्रादि सर्वमाख्यातवांस्तदा।  
चतुर्विधं धनुर्वेदं शास्त्राणि विविधानि च ॥ २१ ॥  
निखिलेनास्य तत् सर्वं गुह्यमाख्यातवांस्तदा।  
सोऽचिरेणैव कालेन परमाचार्यतां गतः ॥ २२ ॥

ततोऽधिजग्मुः सर्वे ते धनुर्वेदं महारथाः।  
धृतराष्ट्रात्मजाश्चैव पाण्डवाः सह यादवैः ॥ २३ ॥

वृष्णयश्च नृपाश्चान्ये नानादेशसमागताः ।

विशेषार्थी ततो भीष्मः पौत्राणां विनयेप्सया ॥ २४ ॥  
इष्वस्त्रज्ञान् पर्यपृच्छदाचार्यान् वीर्यसम्मतान् ।  
नाल्पधीर्ना महाभागस्तथा नानास्त्रकोविदः ॥ २५ ॥  
नादेवसत्त्वो विनयेत् कुरूनस्त्रे महाबलान्।  
इति संचिन्त्य गाङ्गेयस्तदा भरतसत्तमः ॥ २६ ॥  
द्रोणाय वेदविदुषे भारद्वाजाय धीमते।  
पाण्डवान् कौरवांश्चैव ददौ शिष्यान् नरर्षभ ॥ २७ ॥

शास्त्रतः पूजितश्चैव सम्यक् तेन महात्मना।  
स भीष्मेण महाभागस्तुष्टोऽस्त्रविदुषां वरः ॥ २८ ॥

प्रतिजग्राह तान् सर्वान् शिष्यत्वेन महायशाः।  
शिक्षयामास च द्रोणो धनुर्वेदमशेषतः ॥ २९ ॥

तेऽचिरेणैव कालेन सर्वशस्त्रविशारदाः ।  
बभूवुः कौरवा राजन् पाण्डवाश्चामितौजसः ॥ ३० ॥

कथं समभवद् द्रोणः कथं चास्त्राण्यवाप्तवान्।  
कथं चागात् कुरून् ब्रह्मन् कस्य पुत्रः स वीर्यवान्॥३१॥

कथं चास्य सुतो जातः सोऽश्वत्थामास्त्रवित्तमः।  
एतदिच्छाम्यहं श्रोतुं विस्तरेण प्रकीर्तय ॥ ३२ ॥

गङ्गाद्वारं प्रति महान् बभूव भगवानृषिः।  
भरद्वाज इति ख्यातः सततं संशितव्रतः ॥ ३३ ॥  
सोऽभिषेक्तुं ततो गङ्गां पूर्वमेवागमन्नदीम्।  
महर्षिभिर्भरद्वाजो हविर्धाने चरन् पुरा ॥ ३४ ॥  
ददर्शाप्सरसं साक्षाद् घृताचीमाप्लुतामृषिः ।  
रूपयौवनसम्पन्नां मददृप्तां मदालसाम् ॥ ३५ ॥  
तस्याः पुनर्नदीतीरे वसनं पर्यवर्तत।  
व्यपकृष्टाम्बरां दृष्ट्वा तामृषिश्चकमे ततः ॥ ३६ ॥

तत्र संसक्तमनसो भरद्वाजस्य धीमतः।  
ततोऽस्य रेतश्चस्कन्द तदृषिर्द्रोण आदधे ॥ ३७ ॥

ततः समभवद् द्रोणः कलशे तस्य धीमतः।  
अध्यगीष्ट स वेदांश्च वेदाङ्गानि च सर्वशः ॥ ३८ ॥

अग्निवेशं महाभागं भरद्वाजः प्रतापवान्।  
प्रत्यपादयदाग्नेयमस्त्रमस्त्रविदां वरः ॥ ३९ ॥

अग्नेस्तु जातः स मुनिस्ततो भरतसत्तम।  
भारद्वाजं तदाग्नेयं महास्त्रं प्रत्यपादयत् ॥ ४० ॥

भरद्वाजसखा चासीत् पृषतो नाम पार्थिवः।  
तस्यापि द्रुपदो नाम तदा समभवत् सुतः ॥ ४१ ॥

स नित्यमाश्रमं गत्वा द्रोणेन सह पार्थिवः।  
चिक्रीडाध्ययनं चैव चकार क्षत्रियर्षभः ॥ ४२ ॥

ततो व्यतीते पृषते स राजा द्रुपदोऽभवत्।  
पञ्चालेषु महाबाहुरुत्तरेषु नरेश्वर ॥ ४३ ॥

भरद्वाजोऽपि भगवानारुरोह दिवं तदा।  
तत्रैव च वसन् द्रोणस्तपस्तेपे महातपाः ॥ ४४ ॥

वेदवेदाङ्गविद्वान् स तपसा दग्धकिल्बिषः।  
ततः पितृनियुक्तात्मा पुत्रलोभान्महायशाः ॥ ४५ ॥  
शारद्वतीं ततो भार्यां कृपीं द्रोणोऽन्वविन्दत।  
अग्निहोत्रे च धर्मे च दमे च सततं रताम्॥४६॥

अलभद् गौतमी पुत्रमश्वत्थामानमेव च।  
स जातमात्रो व्यनदद् यथैवोच्चैःश्रवा हयः ॥ ४७ ॥

तच्छ्रुत्वान्तर्हितं भूतमन्तरिक्षस्थमब्रवीत् ।  
अश्वस्येवास्य यत् स्थाम नदतः प्रदिशो गतम् ॥ ४८ ॥  
अश्वत्थामैव बालोऽयं तस्मान्नाम्ना भविष्यति।  
सुतेन तेन सुप्रीतो भारद्वाजस्ततोऽभवत् ॥ ४९ ॥

तत्रैव च वसन् धीमान् धनुर्वेदपरोऽभवत्।  
स शुश्राव महात्मानं जामदग्न्यं परंतपम् ॥ ५० ॥  
सर्वज्ञानविदं विप्रं सर्वशस्त्रभृतां वरम्।  
ब्राह्मणेभ्यस्तदा राजन् दित्सन्तं वसु सर्वशः ॥ ५१ ॥

स रामस्य धनुर्वेदं दिव्यान्यस्त्राणि चैव ह।  
श्रुत्वा तेषु मनश्चक्रे नीतिशास्त्रे तथैव च ॥ ५२ ॥

ततः स व्रतिभिः शिष्यैस्तपोयुक्तैर्महातपाः।  
वृतः प्रायान्महाबाहुर्महेन्द्रं पर्वतोत्तमम् ॥ ५३ ॥

ततो महेन्द्रमासाद्य भारद्वाजो महातपाः।  
क्षान्तं दान्तममित्रघ्नमपश्यद् भृगुनन्दनम् ॥ ५४ ॥

ततो द्रोणो वृतः शिष्यैरुपगम्य भृगूद्वहम्।  
आचख्यावात्मनो नाम जन्म चाङ्गिरसः कुले ॥ ५५ ॥

निवेद्य शिरसा भूमौ पादौ चैवाभ्यवादयत्।  
ततस्तं सर्वमुत्सृज्य वनं जिगमिषुं तदा ॥ ५६ ॥  
जामदग्न्यं महात्मानं भारद्वाजोऽब्रवीदिदम् ।  
भरद्वाजात् समुत्पन्नं तथा त्वं मामयोनिजम् ॥ ५७ ॥  
आगतं वित्तकामं मां विद्धि द्रोणं द्विजर्षभ।

तमब्रवीन्महात्मा स सर्वक्षत्रियमर्दनः ॥ ५८ ॥

स्वागतं ते द्विजश्रेष्ठ यदिच्छसि वदस्व मे।  
एवमुक्तस्तु रामेण भारद्वाजोऽब्रवीद् वचः ॥ ५९ ॥  
रामं प्रहरतां श्रेष्ठं दित्सन्तं विविधं वसु।  
अहं धनमनन्तं हि प्रार्थये विपुलव्रत ॥ ६० ॥

हिरण्यं मम यच्चान्यद् वसु किंचिदिह स्थितम्।  
ब्राह्मणेभ्यो मया दत्तं सर्वमेतत् तपोधन ॥ ६१ ॥  
तथैवेयं धरा देवी सागरान्ता सपत्तना।  
कश्यपाय मया दत्ता कृत्स्ना नगरमालिनी ॥ ६२ ॥

शरीरमात्रमेवाद्य ममेदमवशेषितम् ।  
अस्त्राणि च महार्हाणि शस्त्राणि विविधानि च ॥ ६३ ॥

अस्त्राणि वा शरीरं वा वरयैतन्मयोद्यतम्।  
वृणीष्व किं प्रयच्छामि तुभ्यं द्रोण वदाशु तत् ॥ ६४ ॥

अस्त्राणि मे समग्राणि ससंहाराणि भार्गव।  
सप्रयोगरहस्यानि दातुमर्हस्यशेषतः ॥ ६५ ॥

तथेत्युक्त्वा ततस्तस्मै प्रादादस्त्राणि भार्गवः।  
सरहस्यव्रतं चैव धनुर्वेदमशेषतः ॥ ६६ ॥

प्रतिगृह्य तु तत्सर्वं कृतास्त्रो द्विजसत्तमः।  
प्रियं सखायं सुप्रीतो जगाम द्रुपदं प्रति ॥ ६७ ॥