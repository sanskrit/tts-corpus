+++
title_full = "128 भीमसेनके न आनेसे कुन्ती आदिकी चिन्ता, नागलोकसे भीमसेनका आगमन तथा उनके प्रति दुर्योधनकी कुचेष्टा"
title = "१२८ भीम-नाग-बल-प्राप्तिः"

+++


ततस्ते कौरवाः सर्वे विना भीमं च पाण्डवाः।  
वृत्तक्रीडाविहारास्तु प्रतस्थुर्गजसाह्वयम् ॥ १ ॥

रथैर्गजैस्तथा चाश्वैर्यानैश्चान्यैरनेकशः ।  
ब्रुवन्तो भीमसेनस्तु यातो ह्यग्रत एव नः ॥ २ ॥  
ततो दुर्योधनः पापस्तत्रापश्यन् वृकोदरम्।  
भ्रातृभिः सहितो हृष्टो नगरं प्रविवेश ह ॥ ३ ॥

युधिष्ठिरस्तु धर्मात्मा ह्यविदन् पापमात्मनि।  
स्वेनानुमानेन परं साधुं समनुपश्यति ॥ ४ ॥

सोऽभ्युपेत्य तदा पार्थो मातरं भ्रातृवत्सलः।  
अभिवाद्याब्रवीत् कुन्तीमम्ब भीम इहागतः ॥ ५ ॥

क्व गतो भविता मातर्नेह पश्यामि तं शुभे।  
उद्यानानि वनं चैव विचितानि समन्ततः ॥ ६ ॥  
तदर्थं न च तं वीरं दृष्टवन्तो वृकोदरम्।  
मन्यमानास्ततः सर्वे यातो नः पूर्वमेव सः ॥ ७ ॥

आगताः स्म महाभागे व्याकुलेनान्तरात्मना।  
इहागम्य क्व नु गतस्त्वया वा प्रेषितः क्व नु॥८॥

कथयस्व महाबाहुं भीमसेनं यशस्विनि।  
न हि मे शुध्यते भावस्तं वीरं प्रति शोभने॥९॥

यतः प्रसुप्तं मन्येऽहं भीमं नेति हतस्तु सः।  
इत्युक्ता च ततः कुन्ती धर्मराजेन धीमता ॥ १० ॥  
हा हेति कृत्वा सम्भ्रान्ता प्रत्युवाच युधिष्ठिरम्।  
न पुत्र भीमं पश्यामि न मामभ्येत्यसाविति ॥ ११ ॥

शीघ्रमन्वेषणे यत्नं कुरु तस्यानुजैः सह।  
इत्युक्त्वा तनयं ज्येष्ठं हृदयेन विदूयता ॥ १२ ॥  
क्षत्तारमानाय्य तदा कुन्ती वचनमब्रवीत्।  
क्य गतो भगवन् क्षत्तर्भीमसेनो न दृश्यते ॥ १३ ॥

उद्यानान्निर्गताः सर्वे भ्रातरो भ्रातृभिः सह।  
तत्रैकस्तु महाबाहुर्भीमो नाभ्येति मामिह ॥ १४ ॥

न च प्रीणयते चक्षुः सदा दुर्योधनस्य सः।  
क्रूरोऽसौ दुर्मतिः क्षुद्रो राज्यलुब्धोऽनपत्रपः ॥ १५ ॥

निहन्यादपि तं वीरं जातमन्युः सुयोधनः।  
तेन मे व्याकुलं चित्तं हृदयं दह्यतीव च ॥ १६ ॥

मैवं वदस्व कल्याणि शेषसंरक्षणं कुरु।  
प्रत्यादिष्टो हि दुष्टात्मा शेषेऽपि प्रहरेत् तव ॥ १७ ॥

दीर्घायुषस्तव सुता यथोवाच महामुनिः।  
आगमिष्यति ते पुत्रः प्रीतिं चोत्पादयिष्यति ॥ १८ ॥

एवमुक्त्वा ययौ विद्वान् विदुरः स्वं निवेशनम्।  
कुन्ती चिन्तापरा भूत्वा सहासीना सुतैर्गृहे ॥ १९ ॥

ततोऽष्टमे तु दिवसे प्रत्यबुध्यत पाण्डवः।  
तस्मिंस्तदा रसे जीर्णे सोऽप्रमेयबलो बली ॥ २० ॥

तं दृष्ट्वा प्रतिबुध्यन्तं पाण्डवं ते भुजङ्गमाः।  
सान्त्वयामासुरव्यग्रा वचनं चेदमब्रुवन् ॥ २१ ॥

यत् ते पीतो महाबाहो रसोऽयं वीर्यसम्भृतः।  
तस्मान्नागायुतबलो रणेऽधृष्यो भविष्यसि ॥ २२ ॥

गच्छाद्य त्वं च स्वगृहं स्नातो दिव्यैरिमैर्जलैः।  
भ्रातरस्तेऽनुतप्यन्ति त्वां विना कुरुपुङ्गव ॥ २३ ॥

ततः स्नातो महाबाहुः शुचिः शुक्लाम्बरस्रजः।  
ततो नागस्य भवने कृतकौतुकमङ्गलः ॥ २४ ॥  
ओषधीभिर्विषघ्नीभिः सुरभीभिर्विशेषतः ।  
भुक्तवान् परमान्नं च नागैर्दत्तं महाबलः ॥ २५ ॥

पूजितो भुजगैर्वीर आशीर्भिश्चाभिनन्दितः ।  
दिव्याभरणसंछन्नो नागानामन्त्र्य पाण्डवः ॥ २६ ॥  
उदतिष्ठत् प्रहृष्टात्मा नागलोकादरिंदमः ।  
उत्क्षिप्तः स तु नागेन जलाज्जलरुहेक्षणः ॥ २७ ॥  
तस्मिन्नेव वनोद्देशे स्थापितः कुरुनन्दनः।  
ते चान्तर्दधिरे नागाः पाण्डवस्यैव पश्यतः ॥ २८ ॥

तत उत्थाय कौन्तेयो भीमसेनो महाबलः।  
आजगाम महाबाहुर्मातुरन्तिकमञ्जसा ॥ २९ ॥

ततोऽभिवाद्य जननीं ज्येष्ठं भ्रातरमेव च।  
कनीयसः समाघ्राय शिरःस्वरिविमर्दनः ॥ ३० ॥

तैश्चापि सम्परिष्वक्तः सह मात्रा नरर्षभैः।  
अन्योन्यगतसौहार्दाद् दिष्ट्या दिष्ट्येति चाब्रुवन् ॥ ३१ ॥

ततस्तत् सर्वमाचष्ट दुर्योधनविचेष्टितम् ।  
भ्रातॄणां भीमसेनश्च महाबलपराक्रमः ॥ ३२ ॥

नागलोके च यद् वृत्तं गुणदोषमशेषतः।  
तच्च सर्वमशेषेण कथयामास पाण्डवः ॥ ३३ ॥

ततो युधिष्ठिरो राजा भीममाह वचोऽर्थवत्।  
तूष्णीं भव न ते जल्प्यमिदं कार्यं कथंचन ॥ ३४ ॥

एवमुक्त्वा महाबाहुर्धर्मराजो युधिष्ठिरः ।  
भ्रातृभिः सहितः सर्वैरप्रमत्तोऽभवत् तदा ॥ ३५ ॥

सारथिं चास्य दयितमपहस्तेन जघ्निवान्।  
धर्मात्मा विदुरस्तेषां पार्थानां प्रददौ मतिम् ॥ ३६ ॥

भोजने भीमसेनस्य पुनः प्राक्षेपयद् विषम्।  
कालकूटं नवं तीक्ष्णं सम्भृतं लोमहर्षणम् ॥ ३७ ॥

वैश्यापुत्रस्तदाचष्ट पार्थानां हितकाम्यया ।  
तच्चापि भुक्त्वाजरयदविकारं वृकोदरः ॥ ३८ ॥

विकारं न ह्यजनयत् सुतीक्ष्णमपि तद् विषम्।  
भीमसंहनने भीमे अजीर्यत वृकोदरे ॥ ३९ ॥

एवं दुर्योधनः कर्णः शकुनिश्चापि सौबलः।  
अनेकैरभ्युपायैस्ताञ्जिघांसन्ति स्म पाण्डवान् ॥ ४० ॥

पाण्डवाश्चापि तत् सर्वं प्रत्यजानन्नमर्षिताः।  
उद्भावनमकुर्वन्तो विदुरस्य मते स्थिताः ॥ ४१ ॥

कुमारान् क्रीडमानांस्तान् दृष्ट्‌वा राजातिदुर्मदान्।  
गुरुं शिक्षार्थमन्विष्य गौतमं तान् न्यवेदयत् ॥ ४२ ॥  
शरस्तम्बे समुद्‌भूतं वेदशास्त्रार्थपारगम् ।  
अधिजग्मुश्च कुरवो धनुर्वेदं कृपात् तु ते ॥ ४३ ॥