+++
title_full = "127 पाण्डवों तथा धृतराष्ट्रपुत्रोंकी बालक्रीड़ा, दुर्योधनका भीमसेनको विष खिलाना तथा गंगामें ढकेलना और भीमका नागलोकमें पहुँचकर आठ कुण्डोंके दिव्य रसका पान करना"
title = "१२७ भीम-हनन-यत्नः"

+++


ततः कुन्ती च राजा च भीष्मश्च सह बन्धुभिः।  
ददुः श्राद्धं तदा पाण्डोः स्वधामृतमयं तदा ॥ १ ॥

कुरूंश्च विप्रमुख्यांश्च भोजयित्वा सहस्रशः।  
रत्नौघान् विप्रमुख्येभ्यो दत्त्वा ग्रामवरांस्तथा ॥ २ ॥

कृतशौचांस्ततस्तांस्तु पाण्डवान् भरतर्षभान् ।  
आदाय विविशुः सर्वे पुरं वारणसाह्वयम् ॥ ३ ॥

सततं स्मानुशोचन्तस्तमेव भरतर्षभम् ।  
पौरजानपदाः सर्वे मृतं स्वमिव बान्धवम् ॥ ४ ॥

श्राद्धावसाने तु तदा दृष्ट्वा तं दुःखितं जनम्।  
सम्मूढां दुःखशोकार्तां व्यासो मातरमब्रवीत् ॥ ५ ॥

अतिक्रान्तसुखाः कालाः पर्युपस्थितदारुणाः ।  
श्वः श्वः पापिष्ठदिवसाः पृथिवी गतयौवना ॥ ६ ॥

बहुमायासमाकीर्णो नानादोषसमाकुलः ।  
लुप्तधर्मक्रियाचारो घोरः कालो भविष्यति ॥ ७ ॥

कुरूणामनयाच्चापि पृथिवी न भविष्यति।  
गच्छ त्वं योगमास्थाय युक्ता वस तपोवने ॥ ८ ॥

मा द्राक्षीस्त्वं कुलस्यास्य घोरं संक्षयमात्मनः।  
तथेति समनुज्ञाय सा प्रविश्याब्रवीत् स्नुषाम् ॥ ९ ॥

अम्बिके तव पौत्रस्य दुर्नयात् किल भारताः।  
सानुबन्धा विनङ्क्ष्यन्ति पौराश्चैवेति नः श्रुतम् ॥ १० ॥

तत् कौसल्यामिमामार्तां पुत्रशोकाभिपीडिताम् ।  
वनमादाय भद्रं ते गच्छामि यदि मन्यसे ॥ ११ ॥

तथेत्युक्ता त्वम्बिकया भीष्ममामन्त्र्य सुव्रता।  
वनं ययौ सत्यवती स्नुषाभ्यां सह भारत ॥ १२ ॥

ताः सुघोरं तपस्तप्त्वा देव्यो भरतसत्तम।  
देहं त्यक्त्वा महाराज गतिमिष्टां ययुस्तदा ॥ १३ ॥

अथाप्तवन्तो वेदोक्तान् संस्कारान् पाण्डवास्तदा।  
संव्यवर्धन्त भोगांस्ते भुञ्जानाः पितृवेश्मनि ॥ १४ ॥

धार्तराष्ट्रैश्च सहिताः क्रीडन्तो मुदिताः सुखम्।  
बालक्रीडासु सर्वासु विशिष्टास्तेजसाभवन् ॥ १५ ॥

जवे लक्ष्याभिहरणे भोज्ये पांसुविकर्षणे।  
धार्तराष्ट्रान् भीमसेनः सर्वान् स परिमर्दति ॥ १६ ॥

हर्षात् प्रक्रीडमानांस्तान् गृह्य राजन् निलीयते।  
शिरःसु विनिगृह्यैतान् योधयामास पाण्डवैः ॥ १७ ॥  
शतमेकोत्तरं तेषां कुमाराणां महौजसाम्।  
एक एव निगृह्णाति नातिकृच्छ्राद् वृकोदरः ॥ १८ ॥  
कचेषु च निगृह्यैनान् विनिहत्य बलाद् बली।  
चकर्ष क्रोशतो भूमौ घृष्टजानुशिरोंऽसकान् ॥ १९ ॥

दश बालाञ्जले क्रीडन् भुजाभ्यां परिगृह्य सः।  
आस्ते स्म सलिले मग्नो मृतकल्पान् विमुञ्चति ॥ २० ॥

फलानि वृक्षमारुह्य विचिन्वन्ति च ते तदा।  
तदा पादप्रहारेण भीमः कम्पयते द्रुमान् ॥ २१ ॥

प्रहारवेगाभिहता द्रुमा व्याघूर्णितास्ततः ।  
सफलाः प्रपतन्ति स्म द्रुतं त्रस्ताः कुमारकाः ॥ २२ ॥

न ते नियुद्धे न जवे न योग्यासु कदाचन।  
कुमारा उत्तरं चक्रुः स्पर्धमाना वृकोदरम् ॥ २३ ॥

एवं स धार्तराष्ट्रांश्च स्पर्धमानो वृकोदरः।  
अप्रियेऽतिष्ठदत्यन्तं बाल्यान्न द्रोहचेतसा ॥ २४ ॥

ततो बलमतिख्यातं धार्तराष्ट्रः प्रतापवान्।  
भीमसेनस्य तज्ज्ञात्वा दुष्टभावमदर्शयत् ॥ २५ ॥

तस्य धर्मादपेतस्य पापानि परिपश्यतः।  
मोहादैश्वर्यलोभाच्च पापा मतिरजायत ॥ २६ ॥

अयं बलवतां श्रेष्ठः कुन्तीपुत्रो वृकोदरः।  
मध्यमः पाण्डुपुत्राणां निकृत्या संनिगृह्यताम् ॥ २७ ॥

प्राणवान् विक्रमी चैव शौर्येण महतान्वितः।  
स्पर्धते चापि सहितानस्मानेको वृकोदरः ॥ २८ ॥

तं तु सुप्तं पुरोद्याने गङ्गायां प्रक्षिपामहे।  
अथ तस्मादवरजं श्रेष्ठं चैव युधिष्ठिरम् ॥ २९ ॥  
प्रसह्य बन्धने बद्ध्वा प्रशासिष्ये वसुंधराम्।  
एवं स निश्चयं पापः कृत्वा दुर्योधनस्तदा।  
नित्यमेवान्तरप्रेक्षी भीमस्यासीन्महात्मनः ॥ ३० ॥

ततो जलविहारार्थं कारयामास भारत।  
चैलकम्बलवेश्मानि विचित्राणि महान्ति च ॥ ३१ ॥

सर्वकामैः सुपूर्णानि पताकोच्छ्रायवन्ति च।  
तत्र संजनयामास नानागाराण्यनेकशः ॥ ३२ ॥

उदकक्रीडनं नाम कारयामास भारत।  
प्रमाणकोट्यां तं देशं स्थलं किंचिदुपेत्य ह ॥ ३३ ॥

भक्ष्यं भोज्यं च पेयं च चोष्यं लेह्यमथापि च।  
उपपादितं नरैस्तत्र कुशलैः सूदकर्मणि ॥ ३४ ॥

न्यवेदयंस्तत् पुरुषा धार्तराष्ट्राय वै तदा।  
ततो दुर्योधनस्तत्र पाण्डवानाह दुर्मतिः ॥ ३५ ॥

गङ्गां चैवानुयास्याम उद्यानवनशोभिताम् ।  
सहिता भ्रातरः सर्वे जलक्रीडामवाप्नुमः ॥ ३६ ॥

एवमस्त्विति तं चापि प्रत्युवाच युधिष्ठिरः।  
ते रथैर्नगराकारैर्देशजैश्च गजोत्तमैः ॥ ३७ ॥  
निर्ययुर्नगराच्छूराः कौरवाः पाण्डवैः सह।  
उद्यानवनमासाद्य विसृज्य च महाजनम् ॥ ३८ ॥  
विशन्ति स्म तदा वीराः सिंहा इव गिरेर्गुहाम्।  
उद्यानमभिपश्यन्तो भ्रातरः सर्व एव ते ॥ ३९ ॥

उपस्थानगृहैः शुभ्रैर्वलभीभिश्च शोभितम् ।  
गवाक्षकैस्तथा जालैर्यन्त्रैः सांचारिकैरपि ॥ ४० ॥  
सम्मार्जितं सौधकारैश्चित्रकारैश्च चित्रितम् ।  
दीर्घिकाभिश्च पूर्णाभिस्तथा पद्माकरैरपि ॥ ४१ ॥  
जलं तच्छुशुभे छन्नं फुल्लैर्जलरुहैस्तथा।  
उपच्छन्ना वसुमती तथा पुष्पैर्यथर्तुकैः ॥ ४२ ॥

तत्रोपविष्टास्ते सर्वे पाण्डवाः कौरवाश्च ह।  
उपपन्नान् बहून् कामांस्ते भुञ्जन्ति ततस्ततः ॥ ४३ ॥

अथोद्यानवरे तस्मिंस्तथा क्रीडागताश्च ते।  
परस्परस्य वक्त्रेभ्यो ददुर्भक्ष्यांस्ततस्ततः ॥ ४४ ॥  
ततो दुर्योधनः पापस्तद्भक्ष्ये कालकूटकम्।  
विषं प्रक्षेपयामास भीमसेनजिघांसया ॥ ४५ ॥

स्वयमुत्थाय चैवाथ हृदयेन क्षुरोपमः।  
स वाचामृतकल्पश्च भ्रातृवच्च सुहृद् यथा ॥ ४६ ॥  
स्वयं प्रक्षिपते भक्ष्यं बहु भीमस्य पापकृत्।  
प्रतीच्छितं स्म भीमेन तं वै दोषमजानता ॥ ४७ ॥  
ततो दुर्योधनस्तत्र हृदयेन हसन्निव।  
कृतकृत्यमिवात्मानं मन्यते पुरुषाधमः ॥ ४८ ॥

ततस्ते सहिताः सर्वे जलक्रीडामकुर्वत।  
पाण्डवा धार्तराष्ट्राश्च तदा मुदितमानसाः ॥ ४९ ॥

क्रीडावसाने ते सर्वे शुचिवस्त्राः स्वलंकृताः।  
दिवसान्ते परिश्रान्ता विहृत्य च कुरूद्वहाः ॥ ५० ॥  
विहारावसथेष्वेव वीरा वासमरोचयन् ।  
खिन्नस्तु बलवान् भीमो व्यायम्याभ्यधिकं तदा ॥ ५१ ॥

वाहयित्वा कुमारांस्ताञ्जलक्रीडागतांस्तदा ।  
प्रमाणकोट्यां वासार्थी सुष्वापावाप्य तत् स्थलम् ॥ ५२ ॥

शीतं वातं समासाद्य श्रान्तो मदविमोहितः।  
विषेण च परीताङ्गो निश्चेष्टः पाण्डुनन्दनः ॥ ५३ ॥

ततो बद्ध्वा लतापाशैर्भीमं दुर्योधनः स्वयम्।  
मृतकल्पं तदा वीरं स्थलाज्जलमपातयत् ॥ ५४ ॥

स निःसङ्गो जलस्यान्तमथ वै पाण्डवोऽविशत्।  
आक्रामन्नागभवने तदा नागकुमारकान् ॥ ५५ ॥  
ततः समेत्य बहुभिस्तदा नागैर्महाविषैः।  
अदश्यत भृशं भीमो महादंष्ट्रैर्विषोल्बणैः ॥ ५६ ॥

ततोऽस्य दश्यमानस्य तद् विषं कालकूटकम्।  
हतं सर्पविषेणैव स्थावरं जङ्गमेन तु ॥ ५७ ॥

दंष्ट्राश्च दंष्ट्रिणां तेषां मर्मस्वपि निपातिताः।  
त्वचं नैवास्य बिभिदुः सारत्वात् पृथुवक्षसः ॥ ५८ ॥

ततः प्रबुद्धः कौन्तेयः सर्वं संछिद्य बन्धनम्।  
पोथयामास तान् सर्वान् केचिद् भीताः प्रदुद्रुवुः ॥ ५९ ॥

हतावशेषा भीमेन सर्वे वासुकिमभ्ययुः।  
ऊचुश्च सर्पराजानं वासुकिं वासवोपमम् ॥ ६० ॥

अयं नरो वै नागेन्द्र ह्यप्सु बद्ध्वा प्रवेशितः।  
यथा च नो मतिर्वीर विषपीतो भविष्यति ॥ ६१ ॥

निश्चेष्टोऽस्माननुप्राप्तः स च दष्टोऽन्वबुध्यत।  
ससंज्ञश्चापि संवृत्तश्छित्त्वा बन्धनमाशु नः ॥ ६२ ॥  
पोथयन्तं महाबाहुं त्वं वै तं ज्ञातुमर्हसि।

ततो वासुकिरभ्येत्य नागैरनुगतस्तदा ॥ ६३ ॥  
पश्यति स्म महाबाहुं भीमं भीमपराक्रमम्।  
आर्यकेण च दृष्टः स पृथाया आर्यकेण च ॥ ६४ ॥  
तदा दौहित्रदौहित्रः परिष्वक्तः सुपीडितम्।  
सुप्रीतश्चाभवत् तस्य वासुकिः स महायशाः ॥ ६५ ॥  
अब्रवीत् तं च नागेन्द्रः किमस्य क्रियतां प्रियम्।  
धनौघो रत्ननिचयो वसु चास्य प्रदीयताम् ॥ ६६ ॥

एवमुक्तस्तदा नागो वासुकिं प्रत्यभाषत।  
यदि नागेन्द्र तुष्टोऽसि किमस्य धनसंचयैः ॥ ६७ ॥

रसं पिबेत् कुमारोऽयं त्वयि प्रीते महाबलः।  
बलं नागसहस्रस्य यस्मिन् कुण्डे प्रतिष्ठितम् ॥ ६८ ॥

यावत् पिबति बालोऽयं तावदस्मै प्रदीयताम्।  
एवमस्त्विति तं नागं वासुकिः प्रत्यभाषत ॥ ६९ ॥

ततो भीमस्तदा नागैः कृतस्वस्त्ययनः शुचिः।  
प्राङ्‌मुखश्चोपविष्टश्च रसं पिबति पाण्डवः ॥ ७० ॥

एकोच्छ्‌वासात् ततः कुण्डं पिबति स्म महाबलः।  
एवमष्टौ स कुण्डानि ह्यपिबत् पाण्डुनन्दनः ॥ ७१ ॥

ततस्तु शयने दिव्ये नागदत्ते महाभुजः।  
अशेत भीमसेनस्तु यथासुखमरिंदमः ॥ ७२ ॥