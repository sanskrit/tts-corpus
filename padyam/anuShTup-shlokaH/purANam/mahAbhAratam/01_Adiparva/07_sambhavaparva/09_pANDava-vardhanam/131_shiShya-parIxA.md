+++
title_full = "131 द्रोणाचार्यद्वारा राजकुमारोंकी शिक्षा, एकलव्यकी गुरुभक्ति तथा आचार्यद्वारा शिष्योंकी परीक्षा"
title = "१३१ शिष्य-परीक्षा"

+++


ततः सम्पूजितो द्रोणो भीष्मेण द्विपदां वरः।  
विशश्राम महातेजाः पूजितः कुरुवेश्मनि ॥ १ ॥

विश्रान्तेऽथ गुरौ तस्मिन् पौत्रानादाय कौरवान्।  
शिष्यत्वेन ददौ भीष्मो वसूनि विविधानि च ॥ २ ॥  
गृहं च सुपरिच्छन्नं धनधान्यसमाकुलम्।  
भारद्वाजाय सुप्रीतः प्रत्यपादयत प्रभुः ॥ ३ ॥

स ताञ्शिष्यान् महेष्वासः प्रतिजग्राह कौरवान्।  
पाण्डवान् धार्तराष्ट्रांश्च द्रोणो मुदितमानसः ॥ ४ ॥

प्रतिगृह्य च तान् सर्वान् द्रोणो वचनमब्रवीत्।  
रहस्येकः प्रतीतात्मा कृतोपसदनांस्तथा ॥ ५ ॥

कार्यं मे काङ्क्षितं किंचिद्‌धृदि सम्परिवर्तते।  
कृतास्त्रैस्तत् प्रदेयं मे तदेतद् वदतानघाः ॥ ६ ॥

तच्छ्रुत्वा कौरवेयास्ते तूष्णीमासन् विशाम्पते।  
अर्जुनस्तु ततः सर्वं प्रतिजज्ञे परंतप ॥ ७ ॥

ततोऽर्जुनं तदा मूर्ध्नि समाघ्राय पुनः पुनः।  
प्रीतिपूर्वं परिष्वज्य प्ररुरोद मुदा तदा ॥ ८ ॥

ततो द्रोणः पाण्डुपुत्रानस्त्राणि विविधानि च।  
ग्राहयामास दिव्यानि मानुषाणि च वीर्यवान् ॥ ९ ॥

राजपुत्रास्तथा चान्ये समेत्य भरतर्षभ।  
अभिजग्मुस्ततो द्रोणमस्त्रार्थे द्विजसत्तमम् ॥ १० ॥

वृष्णयश्चान्धकाश्चैव नानादेश्याश्च पार्थिवाः ।  
सूतपुत्रश्च राधेयो गुरुं द्रोणमियात् तदा ॥ ११ ॥

स्पर्धमानस्तु पार्थेन सूतपुत्रोऽत्यमर्षणः ।  
दुर्योधनं समाश्रित्य सोऽवमन्यत पाण्डवान् ॥ १२ ॥

अभ्ययात् स ततो द्रोणं धनुर्वेदचिकीर्षया।  
शिक्षाभुजबलोद्योगैस्तेषु सर्वेषु पाण्डवः ।  
अस्त्रविद्यानुरागाच्च विशिष्टोऽभवदर्जुनः ॥ १३ ॥  
तुल्येष्वस्त्रप्रयोगेषु लाघवे सौष्ठवेषु च।  
सर्वेषामेव शिष्याणां बभूवाभ्यधिकोऽर्जुनः ॥ १४ ॥

ऐन्द्रिमप्रतिमं द्रोण उपदेशेष्वमन्यत ।  
एवं सर्वकुमाराणामिष्वस्त्रं प्रत्यपादयत् ॥ १५ ॥

कमण्डलुं च सर्वेषां प्रायच्छच्चिरकारणात्।  
पुत्राय च ददौ कुम्भमविलम्बनकारणात् ॥ १६ ॥  
यावत् ते नोपगच्छन्ति तावदस्मै परां क्रियाम्।  
द्रोण आचष्ट पुत्राय तत् कर्म जिष्णुरौहत ॥ १७ ॥

ततः स वारुणास्त्रेण पूरयित्वा कमण्डलुम्।  
सममाचार्यपुत्रेण गुरुमभ्येति फाल्गुनः ॥ १८ ॥  
आचार्यपुत्रात् तस्मात् तु विशेषोपचयेऽपृथक्।  
न व्यहीयत मेधावी पार्थोऽप्यस्त्रविदां वरः ॥ १९ ॥  
अर्जुनः परमं यत्नमातिष्ठद् गुरुपूजने।  
अस्त्रे च परमं योगं प्रियो द्रोणस्य चाभवत् ॥ २० ॥

तं दृष्ट्वा नित्यमुद्युक्तमिष्वस्त्रं प्रति फाल्गुनम्।  
आहूय वचनं द्रोणो रहः सूदमभाषत ॥ २१ ॥  
अन्धकारेऽर्जुनायान्नं न देयं ते कदाचन।  
न चाख्येयमिदं चापि मद्वाक्यं विजये त्वया ॥ २२ ॥

ततः कदाचिद् भुञ्जाने प्रववौ वायुरर्जुने।  
तेन तत्र प्रदीपः स दीप्यमानो विलोपितः ॥ २३ ॥

भुङ्क्त एव तु कौन्तेयो नास्यादन्यत्र वर्तते।  
हस्तस्तेजस्विनस्तस्य अनुग्रहणकारणात् ॥ २४ ॥

तदभ्यासकृतं मत्वा रात्रावपि स पाण्डवः।  
योग्यां चक्रे महाबाहुर्धनुषा पाण्डुनन्दनः ॥ २५ ॥

तस्य ज्यातलनिर्घोषं द्रोणः शुश्राव भारत।  
उपेत्य चैनमुत्थाय परिष्वज्येदमब्रवीत् ॥ २६ ॥

प्रयतिष्ये तथा कर्तुं यथा नान्यो धनुर्धरः।  
त्वत्समो भविता लोके सत्यमेतद् ब्रवीमि ते ॥ २७ ॥

ततो द्रोणोऽर्जुनं भूयो हयेषु च गजेषु च।  
रथेषु भूमावपि च रणशिक्षामशिक्षयत् ॥ २८ ॥

गदायुद्धेऽसिचर्यायां तोमरप्रासशक्तिषु ।  
द्रोणः संकीर्णयुद्धे च शिक्षयामास कौरवान् ॥ २९ ॥

तस्य तत् कौशलं श्रुत्वा धनुर्वेदजिघृक्षवः।  
राजानो राजपुत्राश्च समाजग्मुः सहस्रशः ॥ ३० ॥

ततो निषादराजस्य हिरण्यधनुषः सुतः।  
एकलव्यो महाराज द्रोणमभ्याजगाम ह ॥ ३१ ॥

न स तं प्रतिजग्राह नैषादिरिति चिन्तयन्।  
शिष्यं धनुषि धर्मज्ञस्तेषामेवान्ववेक्षया ॥ ३२ ॥

स तु द्रोणस्य शिरसा पादौ गृह्य परंतपः।  
अरण्यमनुसम्प्राप्य कृत्वा द्रोणं महीमयम् ॥ ३३ ॥  
तस्मिन्नाचार्यवृत्तिं च परमामास्थितस्तदा ।  
इष्वस्त्रे योगमातस्थे परं नियममास्थितः ॥ ३४ ॥

परया श्रद्धयोपेतो योगेन परमेण च।  
विमोक्षादानसंधाने लघुत्वं परमाप सः ॥ ३५ ॥

अथ द्रोणाभ्यनुज्ञाताः कदाचित्‌ कुरुपाण्डवाः।  
रथैर्विनिर्ययुः सर्वे मृगयामरिमर्दन ॥ ३६ ॥

तत्रोपकरणं गृह्य नरः कश्चिद् यदृच्छया।  
राजन्ननुजगामैकः श्वानमादाय पाण्डवान् ॥ ३७ ॥

तेषां विचरतां तत्र तत्तत्कर्मचिकीर्षया।  
श्वा चरन् स वने मूढो नैषादिं प्रति जग्मिवान्॥३८॥

स कृष्णं मलदिग्धाङ्गं कृष्णाजिनजटाधरम्।  
नैषादिं श्वा समालक्ष्य भषंस्तस्थौ तदन्तिके ॥ ३९ ॥

तदा तस्याथ भषतः शुनः सप्त शरान् मुखे।  
लाघवं दर्शयन्नस्त्रे मुमोच युगपद् यथा ॥ ४० ॥

स तु श्वा शरपूर्णास्यः पाण्डवानाजगाम ह।  
तं दृष्ट्वा पाण्डवा वीराः परं विस्मयमागताः ॥ ४१ ॥

लाघवं शब्दवेधित्वं दृष्ट्वा तत् परमं तदा।  
प्रेक्ष्य तं व्रीडिताश्चासन् प्रशशंसुश्च सर्वशः ॥ ४२ ॥

तं ततोऽन्वेषमाणास्ते वने वननिवासिनम्।  
ददृशुः पाण्डवा राजन्नस्यन्तमनिशं शरान् ॥ ४३ ॥

न चैनमभ्यजानंस्ते तदा विकृतदर्शनम्।  
अथैनं परिपप्रच्छुः को भवान् कस्य वेत्युत ॥ ४४ ॥

निषादाधिपतेर्वीरा हिरण्यधनुषः सुतम् ।  
द्रोणशिष्यं च मां वित्त धनुर्वेदकृतश्रमम् ॥ ४५ ॥

ते तमाज्ञाय तत्त्वेन पुनरागम्य पाण्डवाः।  
यथावृत्तं वने सर्वं द्रोणायाचख्युरद्भुतम् ॥ ४६ ॥

कौन्तेयस्त्वर्जुनो राजन्नेकलव्यमनुस्मरन् ।  
रहो द्रोणं समासाद्य प्रणयादिदमब्रवीत् ॥ ४७ ॥

तदाहं परिरभ्यैकः प्रीतिपूर्वमिदं वचः।  
भवतोक्तो न मे शिष्यस्त्वद्विशिष्टो भविष्यति ॥ ४८ ॥

अथ कस्मान्मद्विशिष्टो लोकादपि च वीर्यवान्।  
अन्योऽस्ति भवतः शिष्यो निषादाधिपतेः सुतः ॥ ४९ ॥

मुहूर्तमिव तं द्रोणश्चिन्तयित्वा विनिश्चयम्।  
सव्यसाचिनमादाय नैषादिं प्रति जग्मिवान् ॥ ५० ॥

ददर्श मलदिग्धाङ्गं जटिलं चीरवाससम्।  
एकलव्यं धनुष्याणिमस्यन्तमनिशं शरान् ॥ ५१ ॥

एकलव्यस्तु तं दृष्ट्‌वा द्रोणमायान्तमन्तिकात्।  
अभिगम्योपसंगृह्य जगाम शिरसा महीम् ॥ ५२ ॥

पूजयित्वा ततो द्रोणं विधिवत् स निषादजः।  
निवेद्य शिष्यमात्मानं तस्थौ प्राञ्जलिरग्रतः ॥ ५३ ॥

ततो द्रोणोऽब्रवीद् राजन्नेकलव्यमिदं वचः।  
यदि शिष्योऽसि मे वीर वेतनं दीयतां मम ॥ ५४ ॥  
एकलव्यस्तु तच्छ्रुत्वा प्रीयमाणोऽब्रवीदिदम् ।

किं प्रयच्छामि भगवन्नाज्ञापयतु मां गुरुः ॥ ५५ ॥  
न हि किंचिददेयं मे गुरवे ब्रह्मवित्तम।

तमब्रवीत् त्वयाङ्गुष्ठो दक्षिणो दीयतामिति ॥ ५६ ॥

एकलव्यस्तु तच्छ्रुत्वा वचो द्रोणस्य दारुणम्।  
प्रतिज्ञामात्मनो रक्षन् सत्ये च नियतः सदा ॥ ५७ ॥  
तथैव हृष्टवदनस्तथैवादीनमानसः ।  
छित्त्वाविचार्य तं प्रादाद् द्रोणायाङ्‌गुष्ठमात्मनः ॥ ५८ ॥

(स सत्यसंधं नैषादिं दृष्ट्वा प्रीतोऽब्रवीदिदम्।  
एवं कर्तव्यमिति वा एकलव्यमभाषत॥)  
ततः शरं तु नैषादिरङ्गुलीभिर्व्यकर्षत।  
न तथा च स शीघ्रोऽभूद् यथा पूर्वं नराधिप॥५९॥

ततोऽर्जुनः प्रीतमना बभूव विगतज्वरः।  
द्रोणश्च सत्यवागासीन्नान्योऽभिभवितार्जुनम् ॥ ६० ॥

द्रोणस्य तु तदा शिष्यौ गदायोग्यौ बभूवतुः।  
दुर्योधनश्च भीमश्च सदा संरब्धमानसौ ॥ ६१ ॥

अश्वत्थामा रहस्येषु सर्वेष्वभ्यधिकोऽभवत् ।  
तथाति पुरुषानन्यान् त्सारुकौ यमजावुभौ ॥ ६२ ॥

युधिष्ठिरो रथश्रेष्ठः सर्वत्र तु धनंजयः।  
प्रथितः सागरान्तायां रथयूथपयूथपः ॥ ६३ ॥

बुद्धियोगबलोत्साहैः सर्वास्त्रेषु च निष्ठितः।  
अस्त्रे गुर्वनुरागे च विशिष्टोऽभवदर्जुनः ॥ ६४ ॥

तुल्येष्वस्त्रोपदेशेषु सौष्ठवेन च वीर्यवान्।  
एकः सर्वकुमाराणां बभूवातिरथोऽर्जुनः ॥ ६५ ॥

प्राणाधिकं भीमसेनं कृतविद्यं धनंजयम्।  
धार्तराष्ट्रा दुरात्मानो नामृष्यन्त परस्परम् ॥ ६६ ॥

तांस्तु सर्वान् समानीय सर्वविद्यास्त्रशिक्षितान्।  
द्रोणः प्रहरणज्ञाने जिज्ञासुः पुरुषर्षभः ॥ ६७ ॥

कृत्रिमं भासमारोप्य वृक्षाग्रे शिल्पिभिः कृतम्।  
अविज्ञातं कुमाराणां लक्ष्यभूतमुपादिशत् ॥ ६८ ॥

शीघ्रं भवन्तः सर्वेऽपि धनूंष्यादाय सर्वशः।  
भासमेतं समुद्दिश्य तिष्ठध्वं संधितेषवः ॥ ६९ ॥

मद्वाक्यसमकालं तु शिरोऽस्य विनिपात्यताम्।  
एकैकशो नियोक्ष्यामि तथा कुरुत पुत्रकाः ॥ ७० ॥

ततो युधिष्ठिरं पूर्वमुवाचाङ्गिरसां वरः।  
संधत्स्व बाणं दुर्धर्ष मद्वाक्यान्ते विमुञ्च तम् ॥ ७१ ॥

ततो युधिष्ठिरः पूर्वं धनुर्गृह्य परंतपः।  
तस्थौ भासं समुद्दिश्य गुरुवाक्यप्रचोदितः ॥ ७२ ॥

ततो विततधन्वानं द्रोणस्तं कुरुनन्दनम्।  
स मुहूर्तादुवाचेदं वचनं भरतर्षभ ॥ ७३ ॥

पश्यैनं तं द्रुमाग्रस्थं भासं नरवरात्मज।  
पश्यामीत्येवमाचार्यं प्रत्युवाच युधिष्ठिरः ॥ ७४ ॥

स मुहूर्तादिव पुनर्द्रोणस्तं प्रत्यभाषत।

अथ वृक्षमिमं मां वा भ्रातॄन् वापि प्रपश्यसि ॥ ७५ ॥

तमुवाच स कौन्तेयः पश्याम्येनं वनस्पतिम्।  
भवन्तं च तथा भ्रातॄन् भासं चेति पुनः पुनः॥७६॥

तमुवाचापसर्पेति द्रोणोऽप्रीतमना इव ।  
नैतच्छक्यं त्वया वेद्‌धुं लक्ष्यमित्येव कुत्सयन् ॥ ७७ ॥

ततो दुर्योधनादींस्तान् धार्तराष्ट्रान् महायशाः।  
तेनैव क्रमयोगेन जिज्ञासुः पर्यपृच्छत ॥ ७८ ॥

अन्यांश्च शिष्यान् भीमादीन् राज्ञश्चैवान्यदेशजान्।  
तथा च सर्वे तत् सर्वं पश्याम इति कुत्सिताः॥७९॥