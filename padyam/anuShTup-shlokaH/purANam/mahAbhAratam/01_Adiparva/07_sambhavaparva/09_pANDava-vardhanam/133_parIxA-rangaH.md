+++
title_full = "133 राजकुमारोंका रंगभूमिमें अस्त्र-कौशल दिखाना"
title = "१३३ परीक्षा-रङ्गः"

+++


कृतास्त्रान् धार्तराष्ट्रांश्च पाण्डुपुत्रांश्च भारत।  
दृष्ट्वा द्रोणोऽब्रवीद् राजन् धृतराष्ट्रं जनेश्वरम् ॥ १ ॥  
कृपस्य सोमदत्तस्य बाह्लीकस्य च धीमतः।  
गाङ्गेयस्य च सांनिध्ये व्यासस्य विदुरस्य च ॥ २ ॥

राजन् सम्प्राप्तविद्यास्ते कुमाराः कुरुसत्तम।  
ते दर्शयेयुः स्वां शिक्षां राजन्ननुमते तव ॥ ३ ॥  
ततोऽब्रवीन्महाराजः प्रहृष्टेनान्तरात्मना ।

भारद्वाज महत् कर्म कृतं ते द्विजसत्तम ॥ ४ ॥

यदानुमन्यसे कालं यस्मिन् देशे यथा यथा।  
तथा तथा विधानाय स्वयमाज्ञापयस्व माम् ॥ ५ ॥

स्पृहयाम्यद्य निर्वेदात् पुरुषाणां सचक्षुषाम्।  
अस्त्रहेतोः पराक्रान्तान् ये मे द्रक्ष्यन्ति पुत्रकान् ॥ ६ ॥

क्षत्तर्यद् गुरुराचार्यो ब्रवीति कुरु तत् तथा।  
न हीदृशं प्रियं मन्ये भविता धर्मवत्सल ॥ ७ ॥

ततो राजानमामन्त्र्य निर्गतो विदुरो बहिः।  
भारद्वाजो महाप्राज्ञो मापयामास मेदिनीम् ॥ ८ ॥

समामवृक्षां निर्गुल्मामुदक्प्रस्रवणान्विताम् ।  
तस्यां भूमौ बलिं चक्रे तिथौ नक्षत्रपूजिते ॥ ९ ॥  
अवघुष्टे समाजे च तदर्थं वदतां वरः।  
रङ्गभूमौ सुविपुलं शास्त्रदृष्टं यथाविधि ॥ १० ॥  
प्रेक्षागारं सुविहितं चक्रुस्ते तस्य शिल्पिनः।  
राज्ञः सर्वायुधोपेतं स्त्रीणां चैव नरर्षभ ॥ ११ ॥  
मञ्चांश्च कारयामासुस्तत्र जानपदा जनाः।  
विपुलानुच्छ्रयोपेतान् शिबिकाश्च महाधनाः ॥ १२ ॥

तस्मिंस्ततोऽहनि प्राप्ते राजा ससचिवस्तदा।  
भीष्मं प्रमुखतः कृत्वा कृपं चाचार्यसत्तमम् ॥ १३ ॥  
(बाह्लीकं सोमदत्तं च भूरिश्रवसमेव च।  
कुरूनन्यांश्च सचिवानादाय नगराद् बहिः॥)  
मुक्ताजालपरिक्षिप्तं वैदूर्यमणिशोभितम् ।  
शातकुम्भमयं दिव्यं प्रेक्षागारमुपागमत् ॥ १४ ॥

गान्धारी च महाभागा कुन्ती च जयतां वर।  
स्त्रियश्च राज्ञः सर्वास्ताः सप्रेष्याः सपरिच्छदाः ॥ १५ ॥  
हर्षादारुरुहुर्मञ्चान् मेरुं देवस्त्रियो यथा।  
ब्राह्मणक्षत्रियाद्यं च चातुर्वर्ण्यं पुराद् द्रुतम् ॥ १६ ॥  
दर्शनेप्सु समभ्यागात् कुमाराणां कृतास्त्रताम्।  
क्षणेनैकस्थतां तत्र दर्शनेप्सु जगाम ह ॥ १७ ॥

प्रवादितैश्च वादित्रैर्जनकौतूहलेन च ।  
महार्णव इव क्षुब्धः समाजः सोऽभवत् तदा ॥ १८ ॥

ततः शुक्लाम्बरधरः शुक्लयज्ञोपवीतवान् ।  
शुक्लकेशः सितश्मश्रुः शुक्लमाल्यानुलेपनः ॥ १९ ॥  
रंगमध्यं तदाऽऽचार्यः सपुत्रः प्रविवेश ह।  
नभो जलधरैर्हीनं साङ्गारक इवांशुमान् ॥ २० ॥

स यथासमयं चक्रे बलिं बलवतां वरः।  
ब्राह्मणांस्तु सुमन्त्रज्ञान् कारयामास मङ्गलम् ॥ २१ ॥

(सुवर्णमणिरत्नानि वस्त्राणि विविधानि च।  
प्रददौ दक्षिणां राजा द्रोणस्य च कृपस्य च॥)  
सुखपुण्यार्हघोषस्य पुण्यस्य समनन्तरम् ।  
विविशुर्विविधं गृह्य शस्त्रोपकरणं नराः ॥ २२ ॥

ततो बद्धाङ्‌गुलित्राणा बद्धकक्षा महारथाः।  
बद्धतूणाः सधनुषो विविशुर्भरतर्षभाः ॥ २३ ॥

अनुज्येष्ठं तु ते तत्र युधिष्ठिरपुरोगमाः।  
(रणमध्ये स्थितं द्रोणमभिवाद्य नरर्षभाः।  
पूजां चक्रुर्यथान्यायं द्रोणस्य च कृपस्य च॥

आशीर्भिश्च प्रयुक्ताभिः सर्वे संहृष्टमानसाः।  
अभिवाद्य पुनः शस्त्रान् बलिपुष्पैः समन्वितान्॥  
रक्तचन्दनसम्मिश्रैः स्वयमार्चन्त कौरवाः ।  
रक्तचन्दनदिग्धाश्च रक्तमाल्यानुधारिणः ॥  
सर्वे रक्तपताकाश्च सर्वे रक्तान्तलोचनाः।  
द्रोणेन समनुज्ञाता गृह्य शस्त्रं परंतपाः॥  
धनूंषि पूर्वं संगृह्य तप्तकाञ्चनभूषिताः।  
सज्यानि विविधाकारैः शरैः संधाय कौरवाः॥  
ज्याघोषं तलघोषं च कृत्वा भूतान्यपूजयन्।)  
चक्रुरस्त्रं महावीर्याः कुमाराः परमाद्भुतम् ॥ २४ ॥

केचिच्छराक्षेपभयाच्छिरांस्यवननामिरे ।  
मनुजा धृष्टमपरे वीक्षाञ्चक्रुः सुविस्मिताः ॥ २५ ॥

ते स्म लक्ष्याणि बिभिदुर्बाणैर्नामाङ्कशोभितैः।  
विविधैर्लाघवोत्सृष्टैरुह्यन्तो वाजिभिर्द्रुतम् ॥ २६ ॥

तत् कुमारबलं तत्र गृहीतशरकार्मुकम्।  
गन्धर्वनगराकारं प्रेक्ष्य ते विस्मिताभवन् ॥ २७ ॥

सहसा चुक्रुशुश्चान्ये नराः शतसहस्रशः।  
विस्मयोत्फुल्लनयनाः साधु साध्विति भारत ॥ २८ ॥

कृत्वा धनुषि ते मार्गान् रथचर्यासु चासकृत्।  
गजपृष्ठेऽश्वपृष्ठे च नियुद्धे च महाबलः ॥ २९ ॥

गृहीतखड्‌गचर्माणस्ततो भूयः प्रहारिणः ।  
त्सरुमार्गान् यथोद्दिष्टांश्चेरुः सर्वासु भूमिषु ॥ ३० ॥

लाघवं सौष्ठवं शोभां स्थिरत्वं दृढमुष्टिताम्।  
ददृशुस्तत्र सर्वेषां प्रयोगं खड्‌गचर्मणोः ॥ ३१ ॥

अथ तौ नित्यसंहृष्टौ सुयोधनवृकोदरौ।  
अवतीर्णौ गदाहस्तावेकशृङ्गाविवाचलौ ॥ ३२ ॥

बद्धकक्षौ महाबाहू पौरुषे पर्यवस्थितौ।  
बृंहन्तौ वासिताहेतोः समदाविव कुञ्जरौ ॥ ३३ ॥

तौ प्रदक्षिणसव्यानि मण्डलानि महाबलौ।  
चेरतुर्मण्डलगतौ समदाविव कुञ्जरौ ॥ ३४ ॥

विदुरो धृतराष्ट्राय गान्धार्याः पाण्डवारणिः।  
न्यवेदयेतां तत् सर्वं कुमाराणां विचेष्टितम् ॥ ३५ ॥