+++
title_full = "136 भीमसेनके द्वारा कर्णका तिरस्कार और दुर्योधनद्वारा उसका सम्मान"
title = "१३६ अधिरथ-प्रवेशः"

+++


ततः स्रस्तोत्तरपटः सप्रस्वेदः सवेपथुः।  
विवेशाधिरथो रङ्गं यष्टिप्राणो ह्वयन्निव ॥ १ ॥

तमालोक्य धनुस्त्यक्त्वा पितृगौरवयन्त्रितः ।  
कर्णोऽभिषेकार्द्रशिराः शिरसा समवन्दत ॥ २ ॥

ततः पादाववच्छाद्य पटान्तेन ससम्भ्रमः।  
पुत्रेति परिपूर्णार्थमब्रवीद् रथसारथिः ॥ ३ ॥

परिष्वज्य च तस्याथ मूर्धानं स्नेहविक्लवः।  
अंगराज्याभिषेकार्द्रमश्रुभिः सिषिचे पुनः ॥ ४ ॥

तं दृष्ट्वा सूतपुत्रोऽयमिति संचिन्त्य पाण्डवः।  
भीमसेनस्तदा वाक्यमब्रवीत् प्रहसन्निव ॥ ५ ॥

न त्वमर्हसि पार्थेन सूतपुत्र रणे वधम्।  
कुलस्य सदृशस्तूर्णं प्रतोदो गृह्यतां त्वया ॥ ६ ॥

अङ्गराज्यं च नार्हस्त्वमुपभोक्तुं नराधम।  
श्वा हुताशसमीपस्थं पुरोडाशमिवाध्वरे ॥ ७ ॥

एवमुक्तस्ततः कर्णः किंचित्प्रस्फुरिताधरः ।  
गगनस्थं विनिःश्वस्य दिवाकरमुदैक्षत ॥ ८ ॥

ततो दुर्योधनः कोपादुत्पपात महाबलः।  
भ्रातृपद्मवनात् तस्मान्मदोत्कट इव द्विपः ॥ ९ ॥

सोऽब्रवीद् भीमकर्माणं भीमसेनमवस्थितम् ।  
वृकोदर न युक्तं ते वचनं वक्तुमीदृशम् ॥ १० ॥

क्षत्रियाणां बलं ज्येष्ठं योद्धव्यं क्षत्रबन्धुना।  
शूराणां च नदीनां च दुर्विदाः प्रभवाः किल ॥ ११ ॥

सलिलादुत्थितो वह्निर्येन व्याप्तं चराचरम्।  
दधीचस्यास्थितो वज्रं कृतं दानवसूदनम् ॥ १२ ॥

आग्नेयः कृत्तिकापुत्रो रौद्रो गाङ्गेय इत्यपि।  
श्रूयते भगवान् देवः सर्वगुह्यमयो गुहः ॥ १३ ॥

क्षत्रियेभ्यश्च ये जाता ब्राह्मणास्ते च ते श्रुताः।  
विश्वामित्रप्रभृतयः प्राप्ता ब्रह्मत्वमव्ययम् ॥ १४ ॥

आचार्यः कलशाज्जातो द्रोणः शस्त्रभृतां वरः।  
गौतमस्यान्ववाये च शरस्तम्बाच्च गौतमः ॥ १५ ॥

भवतां च यथा जन्म तदप्यागमितं मया।  
सकुण्डलं सकवचं सर्वलक्षणलक्षितम् ।  
कथमादित्यसदृशं मृगी व्याघ्रं जनिष्यति ॥ १६ ॥

(कथमादित्यसंकाशं सूतोऽमुं जनयिष्यति ।  
एवं क्षत्रगुणैर्युक्तं शूरं समितिशोभनम्॥)  
पृथिवीराज्यमर्होऽयं नाङ्गराज्यं नरेश्वरः ।  
अनेन बाहुवीर्येण मया चाज्ञानुवर्तिना ॥ १७ ॥

यस्य वा मनुजस्येदं न क्षान्तं मद्विचेष्टितम्।  
रथमारुह्य पद्भ्यां स विनामयतु कार्मुकम् ॥ १८ ॥

ततः सर्वस्य रङ्गस्य हाहाकारो महानभूत्।  
साधुवादानुसम्बद्धः सूर्यश्चास्तमुपागमत् ॥ १९ ॥

ततो दुर्योधनः कर्णमालम्ब्याग्रकरे नृपः।  
दीपिकाग्निकृतालोकस्तस्माद् रङ्गाद् विनिर्ययौ ॥ २० ॥

पाण्डवाश्च सहद्रोणाः सकृपाश्च विशाम्पते।  
भीष्मेण सहिताः सर्वे ययुः स्वं स्वं निवेशनम् ॥ २१ ॥

अर्जुनेति जनः कश्चित् कश्चित् कर्णेति भारत।  
कश्चिद् दुर्योधनेत्येवं ब्रुवन्तः प्रस्थितास्तदा ॥ २२ ॥

कुन्त्याश्च प्रत्यभिज्ञाय दिव्यलक्षणसूचितम् ।  
पुत्रमङ्गेश्वरं स्नेहाच्छन्ना प्रीतिरजायत ॥ २३ ॥

दुर्योधनस्यापि तदा कर्णमासाद्य पार्थिव।  
भयमर्जुनसंजातं क्षिप्रमन्तरधीयत ॥ २४ ॥

स चापि वीरः कृतशस्त्रनिश्रमः  
परेण साम्नाभ्यवदत् सुयोधनम् ।  
युधिष्ठिरस्याप्यभवत् तदा मति-  
र्न कर्णतुल्योऽस्ति धनुर्धरः क्षितौ ॥ २५ ॥