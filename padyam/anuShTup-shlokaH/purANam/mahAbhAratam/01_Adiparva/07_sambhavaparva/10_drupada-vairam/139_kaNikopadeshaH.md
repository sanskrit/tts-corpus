+++
title_full = "139 कणिकका धृतराष्ट्रको कूटनीतिका उपदेश"
title = "१३९ कणिकोपदेशः"

+++


श्रुत्वा पाण्डुसुतान्‌ वीरान् बलोद्रिक्तान् महौजसः।  
धृतराष्ट्रो महीपालश्चिन्तामगमदातुरः ॥ १ ॥

तत आहूय मन्त्रज्ञं राजशास्त्रार्थवित्तमम्।  
कणिकं मन्त्रिणां श्रेष्ठं धृतराष्ट्रोऽब्रवीद् वचः ॥ २ ॥

उत्सिक्ताः पाण्डवा नित्यं तेभ्योऽसूये द्विजोत्तम।  
तत्र मे निश्चिततमं संधिविग्रहकारणम्।  
कणिक त्वं ममाचक्ष्व करिष्ये वचनं तव ॥ ३ ॥

स प्रसन्नमनास्तेन परिपृष्टो द्विजोत्तमः।  
उवाच वचनं तीक्ष्णं राजशास्त्रार्थदर्शनम् ॥ ४ ॥

शृणु राजन्निदं तत्र प्रोच्यमानं मयानघ।  
न मेऽभ्यसूया कर्तव्या श्रुत्वैतत् कुरुसत्तम ॥ ५ ॥

नित्यमुद्यतदण्डः स्यान्नित्यं विवृतपौरुषः ।  
अच्छिद्रश्छिद्रदर्शी स्यात् परेषां विवरानुगः ॥ ६ ॥

नित्यमुद्यतदण्डाद्धि भृशमुद्विजते जनः ।  
तस्मात् सर्वाणि कार्याणि दण्डेनैव विधारयेत् ॥ ७ ॥

नास्यच्छिद्रं परः पश्येच्छिद्रेण परमन्वियात्।  
गूहेत् कूर्म इवाङ्गानि रक्षेद् विवरमात्मनः ॥ ८ ॥  
नासम्यक्कृतकारी स्यादुपक्रम्य कदाचन ।  
कण्टको ह्यपि दुश्छिन्न आस्रावं जनयेच्चिरम् ॥ ९ ॥

वधमेव प्रशंसन्ति शत्रूणामपकारिणाम् ।  
सुविदीर्णं सुविक्रान्तं सुयुद्धं सुपलायितम् ॥ १० ॥  
आपद्यापदि काले च कुर्वीत न विचारयेत्।  
नावज्ञेयो रिपुस्तात दुर्बलोऽपि कथंचन ॥ ११ ॥

अल्पोऽप्यग्निर्वनं कृत्स्नं दहत्याश्रयसंश्रयात् ।  
अन्धः स्यादन्धवेलायां बाधिर्यमपि चाश्रयेत् ॥ १२ ॥

कुर्यात् तृणमयं चापं शयीत मृगशायिकाम्।  
सान्त्वादिभिरुपायैस्तु हन्याच्छत्रुं वशे स्थितम् ॥ १३ ॥

दया न तस्मिन् कर्तव्या शरणागत इत्युत।  
निरुद्विग्नो हि भवति नहताज्जायते भयम् ॥ १४ ॥

हन्यादमित्रं दानेन तथा पूर्वापकारिणम्।  
हन्यात् त्रीन् पञ्च सप्तेति परपक्षस्य सर्वशः ॥ १५ ॥

मूलमेवादितश्छिन्द्यात् परपक्षस्य नित्यशः ।  
ततः सहायांस्तत्पक्षान् सर्वांश्च तदनन्तरम् ॥ १६ ॥

छिन्नमूले ह्यधिष्ठाने सर्वे तज्जीविनो हताः।  
कथं नु शाखास्तिष्ठेरंश्छिन्नमूले वनस्पतौ ॥ १७ ॥

एकाग्रः स्यादविवृतो नित्यं विवरदर्शकः।  
राजन् नित्यं सपत्नेषु नित्योद्विग्नः समाचरेत् ॥ १८ ॥

अग्न्याधानेन यज्ञेन काषायेण जटाजिनैः।  
लोकान् विश्वासयित्वैव ततो लुम्पेद् यथा वृकः ॥ १९ ॥

अङ्कुशं शौचमित्याहुरर्थानामुपधारणे ।  
आनाम्य फलितां शाखां पक्वं पक्वं प्रशातयेत् ॥ २० ॥

फलार्थोऽयं समारम्भो लोके पुंसां विपश्चिताम्।  
वहेदमित्रं स्कन्धेन यावत् कालस्य पर्ययः ॥ २१ ॥

ततः प्रत्यागते काले भिन्द्याद् घटमिवाश्मनि।  
अमित्रो न विमोक्तव्यः कृपणं बह्वपि ब्रुवन् ॥ २२ ॥  
कृपा न तस्मिन् कर्तव्या हन्यादेवापकारिणम्।  
हन्यादमित्रं सान्त्वेन तथा दानेन वा पुनः ॥ २३ ॥  
तथैव भेददण्डाभ्यां सर्वोपायैः प्रशातयेत्।

कथं सान्त्वेन दानेन भेदैर्दण्डेन वा पुनः ॥ २४ ॥  
अमित्रः शक्यते हन्तुं तन्मे ब्रूहि यथातथम्।

शृणु राजन् यथावृत्तं वने निवसतः पुरा ॥ २५ ॥  
जम्बुकस्य महाराज नीतिशास्त्रार्थदर्शिनः ।

अथ कश्चित् कृतप्रज्ञः शृगालः स्वार्थपण्डितः ॥ २६ ॥  
सखिभिर्न्यवसत् सार्धं व्याघ्राखुवृकबभ्रुभिः ।  
तेऽपश्यन् विपिने तस्मिन् बलिनं मृगयूथपम् ॥ २७ ॥  
अशक्ता ग्रहणे तस्य ततो मन्त्रममन्त्रयन्।

असकृद् यतितो ह्येष हन्तुं व्याघ्र वने त्वया ॥ २८ ॥  
युवा वै जवसम्पन्नो बुद्धिशाली न शक्यते।  
मूषिकोऽस्य शयानस्य चरणौ भक्षयत्वयम् ॥ २९ ॥  
यथैनं भक्षितैः पादैर्व्याघ्रो गृह्णातु वै ततः।  
ततो वै भक्षयिष्यामः सर्वे मुदितमानसाः ॥ ३० ॥

जम्बुकस्य तु तद् वाक्यं तथा चक्रुः समाहिताः।  
मूषिकाभक्षितैः पादैर्मृगं व्याघ्रोऽवधीत् तदा ॥ ३१ ॥

दृष्ट्वैवाचेष्टमानं तु भूमौ मृगकलेवरम्।  
स्नात्वाऽऽगच्छत भद्रं वो रक्षामीत्याह जम्बुकः ॥ ३२ ॥

शृगालवचनात् तेऽपि गताः सर्वे नदीं ततः।  
स चिन्तापरमो भूत्वा तस्थौ तत्रैव जम्बुकः ॥ ३३ ॥

अथाजगाम पूर्वं तु स्नात्वा व्याघ्रो महाबलः।  
ददर्श जम्बुकं चैव चिन्ताकुलितमानसम् ॥ ३४ ॥

किं शोचसि महाप्राज्ञ त्वं नो बुद्धिमतां वरः।  
अशित्वा पिशितान्यद्य विहरिष्यामहे वयम् ॥ ३५ ॥

शृणु मे त्वं महाबाहो यद् वाक्यं मूषिकोऽब्रवीत्।  
धिग् बलं मृगराजस्य मयाद्यायं मृगो हतः ॥ ३६ ॥

मद्‌बाहुबलमाश्रित्य तृप्तिमद्य गमिष्यति ।  
गर्जमानस्य तस्यैवमतो भक्ष्यं न रोचये ॥ ३७ ॥

ब्रवीति यदि स ह्येवं काले ह्यस्मिन् प्रबोधितः।  
स्वबाहुबलमाश्रित्य हनिष्येऽहं वनेचरान् ॥ ३८ ॥  
खादिष्ये तत्र मांसानि इत्युक्त्वा प्रस्थितो वनम्।  
एतस्मिन्नेव काले तु मूषिकोऽप्याजगाम ह ॥ ३९ ॥  
तमागतमभिप्रेत्य शृगालोऽप्यब्रवीद् वचः ।

शृणु मूषिक भद्रं ते नकुलो यदिहाब्रवीत् ॥ ४० ॥

मृगमांसं न खादेयं गरमेतन्न रोचते।  
मूषिकं भक्षयिष्यामि तद् भवाननुमन्यताम् ॥ ४१ ॥

तच्छ्रुत्वा मूषिको वाक्यं संत्रस्तः प्रगतो बिलम्।  
ततः स्नात्वा स वै तत्र आजगाम वृको नृप॥४२॥

तमागतमिदं वाक्यमब्रवीज्जम्बुकस्तदा ।  
मृगराजो हि संक्रुद्धो न ते साधु भविष्यति ॥ ४३ ॥  
सकलत्रस्त्विहायाति कुरुष्व यदनन्तरम् ।  
एवं संचोदितस्तेन जम्बुकेन तदा वृकः ॥ ४४ ॥  
ततोऽवलुम्पनं कृत्वा प्रयातः पिशिताशनः।  
एतस्मिन्नेव काले तु नकुलोऽप्याजगाम ह ॥ ४५ ॥

तमुवाच महाराज नकुलं जम्बुको वने।  
स्वबाहुबलमाश्रित्य निर्जितास्तेऽन्यतो गताः ॥ ४६ ॥  
मम दत्त्वा नियुद्धं त्वं भुङ्क्ष्व मांसं यथेप्सितम्।

मृगराजो वृकश्चैव बुद्धिमानपि मूषिकः ॥ ४७ ॥  
निर्जिता यत् त्वया वीरास्तस्माद् वीरतरो भवान्।  
न त्वयाप्युत्सहे योद्धुमित्युक्त्वा सोऽप्युपागमत् ॥ ४८ ॥

एवं तेषु प्रयातेषु जम्बुको हृष्टमानसः।  
खादति स्म तदा मांसमेकः सन् मन्त्रनिश्चयात् ॥ ४९ ॥

एवं समाचरन्नित्यं सुखमेधेत भूपतिः।  
भयेन भेदयेद् भीरुं शूरमञ्जलिकर्मणा ॥ ५० ॥

लुब्धमर्थप्रदानेन समं न्यूनं तथौजसा।  
एवं ते कथितं राजञ्शृणु चाप्यपरं तथा ॥ ५१ ॥

पुत्रः सखा वा भ्राता वा पिता वा यदि वा गुरुः।  
रिपुस्थानेषु वर्तन्तो हन्तव्या भूतिमिच्छता ॥ ५२ ॥

शपथेनाप्यरिं हन्यादर्थदानेन वा पुनः।  
विषेण मायया वापि नोपेक्षेत कथंचन।  
उभौ चेत् संशयोपेतौ श्रद्धावांस्तत्र वर्द्धते ॥ ५३ ॥

गुरोरप्यवलिप्तस्य कार्याकार्यमजानतः ।  
उत्पथप्रतिपन्नस्य न्याय्यं भवति शासनम् ॥ ५४ ॥

क्रुद्धोऽप्यक्रुद्धरूपः स्यात् स्मितपूर्वाभिभाषिता ।  
न चाप्यन्यमपध्वंसेत् कदाचित् कोपसंयुतः ॥ ५५ ॥  
प्रहरिष्यन् प्रियं ब्रूयात् प्रहरन्नपि भारत।  
प्रहृत्य च कृपायीत शोचेत च रुदेत च ॥ ५६ ॥

आश्वासयेच्चापि परं सान्त्वधर्मार्थवृत्तिभिः ।  
अथास्य प्रहरेत् काले यदा विचलिते पथि ॥ ५७ ॥

अपि घोरापराधस्य धर्ममाश्रित्य तिष्ठतः।  
स हि प्रच्छाद्यते दोषः शैलो मेघैरिवासितैः ॥ ५८ ॥

यः स्यादनुप्राप्तवधस्तस्यागारं प्रदीपयेत् ।  
अधनान्‌ नास्तिकांश्चौरान् विषये स्वे न वासयेत् ॥ ५९ ॥

प्रत्युत्थानासनाद्येन सम्प्रदानेन केनचित् ।  
प्रतिविश्रब्धघाती स्यात् तीक्ष्णदंष्ट्रो निमग्नकः ॥ ६० ॥

अशङ्कितेभ्यः शङ्केत शङ्कितेभ्यश्च सर्वशः।  
अशङ्क्याद् भयमुत्पन्नमपि मूलं निकृन्तति ॥ ६१ ॥

न विश्वसेदविश्वस्ते विश्वस्ते नातिविश्वसेत्।  
विश्वासाद् भयमुत्पन्नं मूलान्यपि निकृन्तति ॥ ६२ ॥

चारः सुविहितः कार्य आत्मनश्च परस्य वा।  
पाषण्डांस्तापसादींश्च परराष्ट्रेषु योजयेत् ॥ ६३ ॥

उद्यानेषु विहारेषु देवतायतनेषु च।  
पानागारेषु रथ्यासु सर्वतीर्थेषु चाप्यथ ॥ ६४ ॥  
चत्वरेषु च कूपेषु पर्वतेषु वनेषु च।  
समवायेषु सर्वेषु सरित्सु च विचारयेत् ॥ ६५ ॥

वाचा भृशं विनीतः स्याद् हृदयेन तथा क्षुरः।  
स्मितपूर्वाभिभाषी स्यात् सृष्टो रौद्राय कर्मणे ॥ ६६ ॥

अञ्जलिः शपथः सान्त्वं शिरसा पादवन्दनम्।  
आशाकरणमित्येवं कर्तव्यं भूतिमिच्छता ॥ ६७ ॥

सुपुष्पितः स्यादफलः फलवान् स्याद्‌ दुरारुहः।  
आमः स्यात् पक्वसंकाशो न च जीर्येत कर्हिचित् ॥ ६८ ॥

त्रिवर्गे त्रिविधा पीडा ह्यनुबन्धस्तथैव च।  
अनुबन्धाः शुभा ज्ञेयाः पीडास्तु परिवर्जयेत् ॥ ६९ ॥

धर्मं विचरतः पीडा सापि द्वाभ्यां नियच्छति।  
अर्थं चाप्यर्थलुब्धस्य कामं चातिप्रवर्तिनः ॥ ७० ॥

अगर्वितात्मा युक्तश्च सान्त्वयुक्तोऽनसूयिता ।  
अवेक्षितार्थः शुद्धात्मा मन्त्रयीत द्विजैः सह ॥ ७१ ॥

कर्मणा येन केनैव मृदुना दारुणेन च।  
उद्धरेद् दीनमात्मानं समर्थो धर्ममाचरेत् ॥ ७२ ॥

न संशयमनारुह्य नरो भद्राणि पश्यति।  
संशयं पुनरारुह्य यदि जीवति पश्यति ॥ ७३ ॥

यस्य बुद्धिः परिभवेत् तमतीतेन सान्त्वयेत्।  
अनागतेन दुर्बुद्धिं प्रत्युत्पन्नेन पण्डितम् ॥ ७४ ॥

योऽरिणा सह संधाय शयीत कृतकृत्यवत्।  
स वृक्षाग्रे यथा सुप्तः पतितः प्रतिबुध्यते ॥ ७५ ॥

मन्त्रसंवरणे यत्नः सदा कार्योऽनसूयता।  
आकारमभिरक्षेत चारेणाप्यनुपालितः ॥ ७६ ॥

नाच्छित्त्वा परमर्माणि नाकृत्वा कर्म दारुणम्।  
नाहत्वा मत्स्यघातीव प्राप्नोति महतीं श्रियम् ॥ ७७ ॥

कर्शितं व्याधितं क्लिन्नमपानीयमघासकम् ।  
परिविश्वस्तमन्दं च प्रहर्तव्यमरेर्बलम् ॥ ७८ ॥

नार्थिकोऽर्थिनमभ्येति कृतार्थे नास्ति संगतम्।  
तस्मात् सर्वाणि साध्यानि सावशेषाणि कारयेत् ॥ ७९ ॥

संग्रहे विग्रहे चैव यत्नः कार्योऽनसूयता।  
उत्साहश्चापि यत्नेन कर्तव्यो भूतिमिच्छता ॥ ८० ॥

नास्य कृत्यानि बुध्येरन् मित्राणि रिपवस्तथा।  
आरब्धान्येव पश्येरन् सुपर्यवसितान्यपि ॥ ८१ ॥

भीतवत् संविधातव्यं यावद् भयमनागतम्।  
आगतं तु भयं दृष्ट्वा प्रहर्तव्यमभीतवत् ॥ ८२ ॥

दण्डेनोपनतं शत्रुमनुगृह्णाति यो नरः।  
स मृत्युमुपगृह्णीयाद् गर्भमश्वतरी यथा ॥ ८३ ॥

अनागतं हि बुध्येत यच्च कार्यं पुरः स्थितम्।  
न तु बुद्धिक्षयात् किंचिदतिक्रामेत् प्रयोजनम् ॥ ८४ ॥

उत्साहश्चापि यत्नेन कर्तव्यो भूतिमिच्छता।  
विभज्य देशकालौ च दैवं धर्मादयस्त्रयः।  
नैःश्रेयसौ तु तौ ज्ञेयौ देशकालाविति स्थितिः ॥ ८५ ॥

तालवत् कुरुते मूलं बालः शत्रुरुपेक्षितः।  
गहनेऽग्निरिवोत्सृष्टः क्षिप्रं संजायते महान् ॥ ८६ ॥

अग्निं स्तोकमिवात्मानं संधुक्षयति यो नरः।  
स वर्धमानो ग्रसते महान्तमपि संचयम् ॥ ८७ ॥

आशां कालवतीं कुर्यात् कालं विघ्नेन योजयेत्।  
विघ्नं निमित्ततो ब्रूयान्निमित्तं वापि हेतुतः ॥ ८८ ॥

क्षुरो भूत्वा हरेत् प्राणान् निशितः कालसाधनः।  
प्रतिच्छन्नो लोमहारी द्विषतां परिकर्तनः ॥ ८९ ॥

पाण्डवेषु यथान्यायमन्येषु च कुरूद्वह।  
वर्तमानो न मज्जेस्त्वं तथा कृत्यं समाचर ॥ ९० ॥  
सर्वकल्याणसम्पन्नो विशिष्ट इति निश्चयः।  
तस्मात् त्वं पाण्डुपुत्रेभ्यो रक्षात्मानं नराधिप ॥ ९१ ॥

भ्रातृव्या बलिनो यस्मात् पाण्डुपुत्रा नराधिप।  
पश्चात्तापो यथा न स्यात् तथा नीतिर्विधीयताम् ॥ ९२ ॥

एवमुक्त्वा सम्प्रतस्थे कणिकः स्वगृहं ततः।  
धृतराष्ट्रोऽपि कौरव्यः शोकार्तः समपद्यत ॥ ९३ ॥