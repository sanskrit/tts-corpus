+++
title_full = "138 युधिष्ठिरका युवराजपदपर अभिषेक, पाण्डवोंके शौर्य, कीर्ति और बलके विस्तारसे धृतराष्ट्रको चिन्ता"
title = "१३८ युधिष्ठिर-यौवराज्यम्"

+++


ततः संवत्सरस्यान्ते यौवराज्याय पार्थिव।  
स्थापितो धृतराष्ट्रेण पाण्डुपुत्रो युधिष्ठिरः ॥ १ ॥  
धृतिस्थैर्यसहिष्णुत्वादानृशंस्यात् तथार्जवात् ।  
भृत्यानामनुकम्पार्थं तथैव स्थिरसौहृदात् ॥ २ ॥

ततोऽदीर्घेण कालेन कुन्तीपुत्रो युधिष्ठिरः।  
पितुरन्तर्दधे कीर्तिं शीलवृत्तसमाधिभिः ॥ ३ ॥

असियुद्धे गदायुद्धे रथयुद्धे च पाण्डवः।  
संकर्षणादशिक्षद् वै शश्वच्छिक्षां वृकोदरः ॥ ४ ॥

समाप्तशिक्षो भीमस्तु द्युमत्सेनसमो बले।  
पराक्रमेण सम्पन्नो भ्रातॄणामचरद् वशे ॥ ५ ॥

प्रगाढदृढमुष्टित्वे लाघवे वेधने तथा।  
क्षुरनाराचभल्लानां विपाठानां च तत्त्ववित् ॥ ६ ॥  
ऋजुवक्रविशालानां प्रयोक्ता फाल्गुनोऽभवत् ।  
लाघवे सौष्ठवे चैव नान्यः कश्चन विद्यते ॥ ७ ॥  
बीभत्सुसदृशो लोके इति द्रोणो व्यवस्थितः।  
ततोऽब्रवीद् गुडाकेशं द्रोणः कौरवसंसदि ॥ ८ ॥

अगस्त्यस्य धनुर्वेदे शिष्यो मम गुरुः पुरा।  
अग्निवेश इति ख्यातस्तस्य शिष्योऽस्मि भारत ॥ ९ ॥  
तीर्थात् तीर्थं गमयितुमहमेतत् समुद्यतः।  
तपसा यन्मया प्राप्तममोघमशनिप्रभम् ॥ १० ॥  
अस्त्रं ब्रह्मशिरो नाम यद् दहेत् पृथिवीमपि।  
ददता गुरुणा चोक्तं न मनुष्येष्विदं त्वया ॥ ११ ॥  
भारद्वाज विमोक्तव्यमल्पवीर्येष्वपि प्रभो ।  
त्वया प्राप्तमिदं वीर दिव्यं नान्योऽर्हति त्विदम् ॥ १२ ॥  
समयस्तु त्वया रक्ष्यो मुनिसृष्टो विशाम्पते।  
आचार्यदक्षिणां देहि ज्ञातिग्रामस्य पश्यतः ॥ १३ ॥

ददानीति प्रतिज्ञाते फाल्गुनेनाब्रवीद् गुरुः।  
युद्धेऽहं प्रतियोद्धव्यो युध्यमानस्त्वयानघ ॥ १४ ॥

तथेति च प्रतिज्ञाय द्रोणाय कुरुपुङ्गवः।  
उपसंगृह्य चरणौ स प्रायादुत्तरां दिशम् ॥ १५ ॥

स्वभावादगमच्छब्दो महीं सागरमेखलाम् ।  
अर्जुनस्य समो लोके नास्ति कश्चिद् धनुर्धरः ॥ १६ ॥

गदायुद्धेऽसियुद्धे च रथयुद्धे च पाण्डवः।  
पारगश्च धनुर्युद्धे बभूवाथ धनंजयः ॥ १७ ॥

नीतिमान् सकलां नीतिं विबुधाधिपतेस्तदा।  
अवाप्य सहदेवोऽपि भ्रातॄणां ववृते वशे ॥ १८ ॥  
द्रोणेनैव विनीतश्च भ्रातॄणां नकुलः प्रियः।  
चित्रयोधी समाख्यातो बभूवातिरथोदितः ॥ १९ ॥

त्रिवर्षकृतयज्ञस्तु गन्धर्वाणामुपप्लवे ।  
अर्जुनप्रमुखैः पार्थैः सौवीरः समरे हतः ॥ २० ॥  
न शशाक वशे कर्तुं यं पाण्डुरपि वीर्यवान्।  
सोऽर्जुनेन वशं नीतो राजाऽऽसीद् यवनाधिपः ॥ २१ ॥

अतीव बलसम्पन्नः सदा मानी कुरून् प्रति।  
विपुलो नाम सौवीरः शस्तः पार्थेन धीमता ॥ २२ ॥  
दत्तामित्र इति ख्यातं संग्रामे कृतनिश्चयम्।  
सुमित्रं नाम सौवीरमर्जुनोऽदमयच्छरैः ॥ २३ ॥

भीमसेनसहायश्च रथानामयुतं च सः।  
अर्जुनः समरे प्राच्यान् सर्वानेकरथोऽजयत् ॥ २४ ॥

तथैवैकरथो गत्वा दक्षिणामजयद् दिशम्।  
धनौघं प्रापयामास कुरुराष्ट्रं धनंजयः ॥ २५ ॥

एवं सर्वे महात्मानः पाण्डवा मनुजोत्तमाः।  
परराष्ट्राणि निर्जित्य स्वराष्ट्रं ववृधुः पुरा ॥ २६ ॥

ततो बलमतिख्यातं विज्ञाय दृढधन्विनाम्।  
दूषितः सहसा भावो धृतराष्ट्रस्य पाण्डुषु।  
स चिन्तापरमो राजा न निद्रामलभन्निशि ॥ २७ ॥