+++
title_full = "137 द्रोणका शिष्योंद्वारा द्रुपदपर आक्रमण करवाना, अर्जुनका द्रुपदको बंदी बनाकर लाना और द्रोणद्वारा द्रुपदको आधा राज्य देकर मुक्त कर देना"
title = "१३७ द्रुपद-ग्रहणम्"

+++


पाण्डवान् धार्तराष्ट्रांश्च कृतास्त्रान् प्रसमीक्ष्य सः।  
गुर्वर्थं दक्षिणाकाले प्राप्तेऽमन्यत वै गुरुः ॥ १ ॥

ततः शिष्यात् समानीय आचार्योऽर्थमचोदयत्।  
द्रोणः सर्वानशेषेण दक्षिणार्थं महीपते ॥ २ ॥

पञ्चालराजं द्रुपदं गृहीत्वा रणमूर्धनि।  
पर्यानयत भद्रं वः सा स्यात् परमदक्षिणा ॥ ३ ॥

तथेत्युक्त्वा तु ते सर्वे रथैस्तूर्णं प्रहारिणः।  
आचार्यधनदानार्थं द्रोणेन सहिता ययुः ॥ ४ ॥

ततोऽभिजग्मुः पञ्चालान् निघ्नन्तस्ते नरर्षभाः।  
ममृदुस्तस्य नगरं द्रुपदस्य महौजसः ॥ ५ ॥  
दुर्योधनश्च कर्णश्च युयुत्सुश्च महाबलः।  
दुःशासनो विकर्णश्च जलसंधः सुलोचनः ॥ ६ ॥  
एते चान्ये च बहवः कुमारा बहुविक्रमाः।  
अहं पूर्वमहं पूर्वमित्येवं क्षत्रियर्षभाः ॥ ७ ॥

ततो वररथारूढाः कुमाराः सादिभिः सह।  
प्रविश्य नगरं सर्वे राजमार्गमुपाययुः ॥ ८ ॥

तस्मिन् काले तु पाञ्चालः श्रुत्वा दृष्ट्वा महद् बलम्।  
भ्रातृभिः सहितो राजंस्त्वरया निर्ययौ गृहात् ॥ ९ ॥

ततस्तु कृतसंनाहा यज्ञसेनसहोदराः ।  
शरवर्षाणि मुञ्चन्तः प्रणेदुः सर्व एव ते ॥ १० ॥

ततो रथेन शुभ्रेण समासाद्य तु कौरवान्।  
यज्ञसेनः शरान् घोरान् ववर्ष युधि दुर्जयः ॥ ११ ॥

पूर्वमेव तु सम्मन्त्र्य पार्थो द्रोणमथाब्रवीत्।  
दर्पोद्रेकात् कुमाराणामाचार्यं द्विजसत्तमम् ॥ १२ ॥

एषां पराक्रमस्यान्ते वयं कुर्याम साहसम्।  
एतैरशक्यः पाञ्चालो ग्रहीतुं रणमूर्धनि ॥ १३ ॥

एवमुक्त्वा तु कौन्तेयो भ्रातृभिः सहितोऽनघः।  
अर्धक्रोशे तु नगरादतिष्ठद् बहिरेव सः ॥ १४ ॥

द्रुपदः कौरवान् दृष्ट्वा प्राधावत समन्ततः।  
शरजालेन महता मोहयन् कौरवीं चमूम् ॥ १५ ॥  
तमुद्यतं रथेनैकमाशुकारिणमाहवे ।  
अनेकमिव संत्रासान्मेनिरे तत्र कौरवाः ॥ १६ ॥

द्रुपदस्य शरा घोरा विचेरुः सर्वतो दिशम्।  
ततः शङ्खाश्च भेर्यश्च मृदङ्गाश्च सहस्रशः ॥ १७ ॥  
प्रावाद्यन्त महाराज पाञ्चालानां निवेशने।  
सिंहनादश्च संजज्ञे पाञ्चालानां महात्मनाम् ॥ १८ ॥  
धनुर्ज्यातलशब्दश्च संस्पृश्य गगनं महान्।

दुर्योधनो विकर्णश्च सुबाहुर्दीर्घलोचनः ॥ १९ ॥  
दुःशासनश्च संक्रुद्धः शरवर्षैरवाकिरन् ।  
सोऽतिविद्धो महेष्वासः पार्षतो युधि दुर्जयः ॥ २० ॥  
व्यधमत् तान्यनीकानि तत्क्षणादेव भारत।  
दुर्योधनं विकर्णं च कर्णं चापि महाबलम् ॥ २१ ॥  
नानानृपसुतान् वीरान् सैन्यानि विविधानि च।  
अलातचक्रवत् सर्वं चरन् बाणैरतर्पयत् ॥ २२ ॥

(दुःशासनं च दशभिर्विकर्णं विंशकैः शरैः।  
शकुनिं विंशकैस्तीक्ष्णैर्दशभिर्मर्मभेदिभिः ॥  
कर्णदुर्योधनौ चोभौ शरैः सर्वाङ्गसंधिषु।  
अष्टाविंशतिभिः सर्वैः पृथक् पृथगरिन्दमः॥  
सुबाहुं पञ्चभिर्विद्ध्वा तथान्यान् विविधैः शरैः।  
विव्याध सहसा भूयो ननाद बलवत्तरम्॥  
विनद्य कोपात् पाञ्चालः सर्वशस्त्रभृतां वरः।  
धनूंषि रथयन्त्रं च हयांश्चित्रध्वजानपि।  
चकर्त सर्वपाञ्चालाः प्रणेदुः सिंहसङ्घवत्॥)  
ततस्तु नागराः सर्वे मुसलैर्यष्टिभिस्तदा।  
अभ्यवर्षन्त कौरव्यान् वर्षमाणा घना इव ॥ २३ ॥

सबालवृद्धास्ते पौराः कौरवानभ्यायुस्तदा ।  
श्रुत्वा सुतुमुलं युद्धं कौरवानेव भारत ॥ २४ ॥  
द्रवन्ति स्म नदन्ति स्म क्रोशन्तः पाण्डवान् प्रति।  
(पाञ्चालशरभिन्नाङ्गो भयमासाद्य वै वृषः।  
कर्णो रथादवप्लुत्य पलायनपरोऽभवत् ॥)  
पाण्डवास्तु स्वनं श्रुत्वा आर्तानां लोमहर्षणम् ॥ २५ ॥  
अभिवाद्य ततो द्रोणं रथानारुरुहुस्तदा।  
युधिष्ठिरं निवार्याशु मा युध्यस्वेति पाण्डवम् ॥ २६ ॥

माद्रेयौ चक्ररक्षौ तु फाल्गुनश्च तदाकरोत्।  
सेनाग्रगो भीमसेनः सदाभूद् गदया सह ॥ २७ ॥

तदा शत्रुस्वनं श्रुत्वा भ्रातृभिः सहितोऽनघः।  
अयाज्जवेन कौन्तेयो रथेनानादयन् दिशः ॥ २८ ॥

पाञ्चालानां ततः सेनामुद्धूतार्णवनिःस्वनाम् ।  
भीमसेनो महाबाहुर्दण्डपाणिरिवान्तकः ॥ २९ ॥  
प्रविवेश महासेनां मकरः सागरं यथा।  
स्वयमभ्यद्रवद् भीमो नागानीकं गदाधरः ॥ ३० ॥

स युद्धकुशलः पार्थो बाहुवीर्येण चातुलः।  
अहनत् कुञ्जरानीकं गदया कालरूपधृत् ॥ ३१ ॥

ते गजा गिरिसंकाशाः क्षरन्तो रुधिरं बहु।  
भीमसेनस्य गदया भिन्नमस्तकपिण्डकाः ॥ ३२ ॥  
पतन्ति द्विरदा भूमौ वज्रघातादिवाचलाः।  
गजानश्वान् रथांश्चैव पातयामास पाण्डवः ॥ ३३ ॥  
पदातींश्च रथांश्चैव न्यवधीदर्जुनाग्रजः ।  
गोपाल इव दण्डेन यथा पशुगणान् वने ॥ ३४ ॥  
चालयन् रथनागांश्च संचचाल वृकोदरः।

भारद्वाजप्रियं कर्तुमुद्यतः फाल्गुनस्तदा ॥ ३५ ॥  
पार्षतं शरजालेन क्षिपन्नागात् स पाण्डवः।  
हयौघांश्च रथौघांश्च गजौघांश्च समन्ततः ॥ ३६ ॥  
पातयन् समरे राजन् युगान्ताग्निरिव ज्वलन्।

ततस्ते हन्यमाना वै पाञ्चालाः सृञ्जयास्तथा ॥ ३७ ॥  
शरैर्नानाविधैस्तूर्णं पार्थं संछाद्य सर्वशः।  
सिंहनादं मुखैः कृत्वा समयुध्यन्त पाण्डवम् ॥ ३८ ॥

तद् युद्धमभवद् घोरं सुमहाद्भुतदर्शनम्।  
सिंहनादस्वनं श्रुत्वा नामृष्यत् पाकशासनिः ॥ ३९ ॥

ततः किरीटी सहसा पाञ्चालान् समरेऽद्रवत्।  
छादयन्निषुजालेन महता मोहयन्निव ॥ ४० ॥

शीघ्रमभ्यस्यतो बाणान् संदधानस्य चानिशम्।  
नान्तरं ददृशे किंचित् कौन्तेयस्य यशस्विनः ॥ ४१ ॥

(न दिशो नान्तरिक्षं च तदा नैव च मेदिनी।  
अदृश्यत महाराज तत्र किंचन संयुगे॥  
बाणान्धकारे बलिना कृते गाण्डीवधन्वना।)

सिंहनादश्च संजज्ञे साधुशब्देन मिश्रितः।  
ततः पञ्चालराजस्तु तथा सत्यजिता सह ॥ ४२ ॥  
त्वरमाणोऽभिदुद्राव महेन्द्रं शम्बरो यथा।  
महता शरवर्षेण पार्थः पाञ्चालमावृणोत् ॥ ४३ ॥

ततो हलहलाशब्द आसीत् पाञ्चालके बले।  
जिघृक्षति महासिंहो गजानामिव यूथपम् ॥ ४४ ॥

दृष्ट्वा पार्थं तदाऽऽयान्तं सत्यजित् सत्यविक्रमः।  
पाञ्चालं वै परिप्रेप्सुर्धनंजयमुपाद्रवत् ॥ ४५ ॥  
ततस्त्वर्जुनपाञ्चालौ युद्धाय समुपागतौ ।  
व्यक्षोभयेतां तौ सैन्यमिन्द्रवैरोचनाविव ॥ ४६ ॥

ततः सत्यजितं पार्थो दशभिर्मर्मभेदिभिः।  
विव्याध बलवद् गाढं तदद्भुतमिवाभवत् ॥ ४७ ॥

ततः शरशतैः पार्थं पाञ्चालः शीघ्रमार्दयत्।  
पार्थस्तु शरवर्षेण छाद्यमानो महारथः ॥ ४८ ॥  
वेगं चक्रे महावेगो धनुर्ज्यामवमृज्य च।  
ततः सत्यजितश्चापं छित्त्वा राजानमभ्ययात् ॥ ४९ ॥

अथान्यद् धनुरादाय सत्यजिद् वेगवत्तरम्।  
साश्वं ससूतं सरथं पार्थं विव्याध सत्वरः ॥ ५० ॥

स तं न ममृषे पार्थः पाञ्चालेनार्दितो युधि।  
ततस्तस्य विनाशार्थं सत्वरं व्यसृजच्छरान् ॥ ५१ ॥

हयान् ध्वजं धनुर्मुष्टिमुभौ तौ पार्ष्णिसारथी।  
स तथा भिद्यमानेषु कार्मुकेषु पुनः पुनः ॥ ५२ ॥  
हयेषु विनियुक्तेषु विमुखोऽभवदाहवे ।  
स सत्यजितमालोक्य तथा विमुखमाहवे ॥ ५३ ॥  
वेगेन महता राजन्नभ्यवर्षत पाण्डवम्।  
तदा चक्रे महद् युद्धमर्जुनो जयतां वरः ॥ ५४ ॥

तस्य पार्थो धनुश्छित्त्वा ध्वजं चोर्व्यामपातयत्।  
पञ्चभिस्तस्य विव्याध हयान् सूतं च सायकैः ॥ ५५ ॥

तत उत्सृज्य तच्चापमाददानं शरावरम्।  
खड्‌गमुद्‌धृत्य कौन्तेयः सिंहनादमथाकरोत् ॥ ५६ ॥

पाञ्चालस्य रथस्येषामाप्लुत्य सहसापतत् ।  
पाञ्चालरथमास्थाय अवित्रस्तो धनंजयः ॥ ५७ ॥  
विक्षोभ्याम्भोनिधिं पार्थस्तं नागमिव सोऽग्रहीत्।  
ततस्तु सर्वपाञ्चाला विद्रवन्ति दिशो दश ॥ ५८ ॥

दर्शयन् सर्वसैन्यानां स बाह्वोर्बलमात्मनः।  
सिंहनादस्वनं कृत्वा निर्जगाम धनंजयः ॥ ५९ ॥

आयान्तमर्जुनं दृष्ट्वा कुमाराः सहितास्तदा।  
ममृदुस्तस्य नगरं द्रुपदस्य महात्मनः ॥ ६० ॥

सम्बन्धी कुरुवीराणां द्रुपदो राजसत्तमः।  
मा वधीस्तद्बलं भीम गुरुदानं प्रदीयताम् ॥ ६१ ॥

भीमसेनस्तदा राजन्नर्जुनेन निवारितः ।  
अतृप्तो युद्धधर्मेषु न्यवर्तत महाबलः ॥ ६२ ॥

ते यज्ञसेनं द्रुपदं गृहीत्वा रणमूर्धनि।  
उपाजह्रुः सहामात्यं द्रोणाय भरतर्षभ ॥ ६३ ॥

भग्नदर्पं हृतधनं तं तथा वशमागतम्।  
स वैरं मनसा ध्यात्वा द्रोणो द्रुपदमब्रवीत् ॥ ६४ ॥

विमृद्य तरसा राष्ट्रं पुरं ते मृदितं मया।  
प्राप्य जीवं रिपुवशं सखिपूर्वं किमिष्यते ॥ ६५ ॥

एवमुक्त्वा प्रहस्यैनं किंचित् स पुनरब्रवीत्।  
मा भैः प्राणभयाद् वीर क्षमिणो ब्राह्मणा वयम् ॥ ६६ ॥

आश्रमे क्रीडितं यत् तु त्वया बाल्ये मया सह।  
तेन संवर्द्धितः स्नेहः प्रीतिश्च क्षत्रियर्षभ ॥ ६७ ॥

प्रार्थयेयं त्वया सख्यं पुनरेव जनाधिप।  
वरं ददामि ते राजन् राज्यस्यार्धमवाप्नुहि ॥ ६८ ॥

अराजा किल नो राज्ञः सखा भवितुमर्हसि।  
अतः प्रयतितं राज्ये यज्ञसेन मया तव ॥ ६९ ॥

राजासि दक्षिणे कूले भागीरथ्याहमुत्तरे।  
सखायं मां विजानीहि पाञ्चाल यदि मन्यसे ॥ ७० ॥

अनाश्चर्यमिदं ब्रह्मन् विक्रान्तेषु महात्मसु।  
प्रीये त्वयाहं त्वत्तश्च प्रीतिमिच्छामि शाश्वतीम् ॥ ७१ ॥

एवमुक्तः स तं द्रोणो मोक्षयामास भारत।  
सत्कृत्य चैनं प्रीतात्मा राज्यार्धं प्रत्यपादयत् ॥ ७२ ॥

माकन्दीमथ गङ्गायास्तीरे जनपदायुताम् ।  
सोऽध्यावसद् दीनमनाः काम्पिल्यं च पुरोत्तमम् ॥ ७३ ॥  
दक्षिणांश्चापि पञ्चालान् यावच्चर्मण्वती नदी।  
द्रोणेन चैवं द्रुपदः परिभूयाथ पालितः ॥ ७४ ॥

क्षात्रेण च बलेनास्य नापश्यत् स पराजयम्।  
हीनं विदित्वा चात्मानं ब्राह्मेण स बलेन तु ॥ ७५ ॥  
पुत्रजन्म परीप्सन् वै पृथिवीमन्वसंचरत्।  
अहिच्छत्रं च विषयं द्रोणः समभिपद्यत ॥ ७६ ॥

एवं राजन्नहिच्छत्रा पुरी जनपदायुता।  
युधि निर्जित्य पार्थेन द्रोणाय प्रतिपादिता ॥ ७७ ॥