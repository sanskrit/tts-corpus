+++
title_full = "102 भीष्मके द्वारा स्वयंवरसे काशिराजकी कन्याओंका हरण, युद्धमें सब राजाओं तथा शाल्वकी पराजय, अम्बिका और अम्बालिकाके साथ विचित्रवीर्यका विवाह तथा निधन"
title = "१०२ काशि-कन्या-हरणम्"

+++


हते चित्राङ्गदे भीष्मो बाले भ्रातरि कौरव।  
पालयामास तद् राज्यं सत्यवत्या मते स्थितः ॥ १ ॥

सम्प्राप्तयौवनं दृष्ट्‌वा भ्रातरं धीमतां वरः।  
भीष्मो विचित्रवीर्यस्य विवाहायाकरोन्मतिम् ॥ २ ॥

अथ काशिपतेर्भीष्मः कन्यास्तिस्रोऽप्सरोपमाः ।  
शुश्राव सहिता राजन् वृण्वाना वै स्वयंवरम् ॥ ३ ॥

ततः स रथिनां श्रेष्ठो रथेनैकेन शत्रुजित्।  
जगामानुमते मातुः पुरीं वाराणसीं प्रभुः ॥ ४ ॥

तत्र राज्ञः समुदितान् सर्वतः समुपागतान्।  
ददर्श कन्यास्ताश्चैव भीष्मः शान्तनुनन्दनः ॥ ५ ॥

कीर्त्यमानेषु राज्ञां तु तदा नामसु सर्वशः।  
एकाकिनं तदा भीष्मं वृद्धं शान्तनुनन्दनम् ॥ ६ ॥  
सोद्वेगा इव तं दृष्ट्‌वा कन्याः परमशोभनाः।  
अपाक्रामन्त ताः सर्वा वृद्ध इत्येव चिन्तया ॥ ७ ॥

वृद्धः परमधर्मात्मा वलीपलितधारणः ।  
किं कारणमिहायातो निर्लज्जो भरतर्षभः ॥ ८ ॥  
मिथ्याप्रतिज्ञो लोकेषु किं वदिष्यति भारत।  
ब्रह्मचारीति भीष्मो हि वृथैव प्रथितो भुवि ॥ ९ ॥  
इत्येवं प्रब्रुवन्तस्ते हसन्ति स्म नृपाधमाः।

क्षत्रियाणां वचः श्रुत्वा भीष्मश्चुक्रोध भारत ॥ १० ॥

भीष्मस्तदा स्वयं कन्या वरयामास ताः प्रभुः।  
उवाच च महीपालान् राजञ्जलदनिःस्वनः ॥ ११ ॥  
रथमारोप्य ताः कन्या भीष्मः प्रहरतां वरः।  
आहूय दानं कन्यानां गुणवद्भ्यः स्मृतं बुधः ॥ १२ ॥  
अलंकृत्य यथाशक्ति प्रदाय च धनान्यपि।  
प्रयच्छन्त्यपरे कन्या मिथुनेन गवामपि ॥ १३ ॥

वित्तेन कथितेनान्ये बलेनान्येऽनुमान्य च।  
प्रमत्तामुपयन्त्यन्ये स्वयमन्ये च विन्दते ॥ १४ ॥

आर्षं विधिं पुरस्कृत्य दारान् विन्दन्ति चापरे।  
अष्टमं तमथो वित्त विवाहं कविभिर्वृतम् ॥ १५ ॥

स्वयंवरं तु राजन्याः प्रशंसन्त्युपयान्ति च।  
प्रमथ्य तु हृतामाहुर्ज्यायसीं धर्मवादिनः ॥ १६ ॥

ता इमाः पृथिवीपाला जिहीर्षामि बलादितः।  
ते यतध्वं परं शक्त्या विजयायेतराय वा ॥ १७ ॥

स्थितोऽहं पृथिवीपाला युद्धाय कृतनिश्चयः।  
एवमुक्त्वा महीपालान् काशिराजं च वीर्यवान् ॥ १८ ॥  
सर्वाः कन्याः स कौरव्यो रथमारोप्य च स्वकम्।  
आमन्त्र्य च स तान् प्रायाच्छीघ्रं कन्याः प्रगृह्य ताः॥१९॥

ततस्ते पार्थिवाः सर्वे समुत्पेतुरमर्षिताः।  
संस्पृशन्तः स्वकान् बाहून्‌ दशन्तो दशनच्छदान् ॥ २० ॥

तेषामाभरणान्याशु त्वरितानां विमुञ्चताम् ।  
आमुञ्चतां च वर्माणि सम्भ्रमः सुमहानभूत् ॥ २१ ॥

ताराणामिव सम्पातो बभूव जनमेजय।  
भूषणानां च सर्वेषां कवचानां च सर्वशः ॥ २२ ॥  
सवर्मभिर्भूणैश्च प्रकीर्यद्भिरितस्ततः ।  
सक्रोधामर्षजिह्मभ्रूकषायीकृतलोचनाः ॥ २३ ॥  
सूतोपक्लृप्तान् रुचिरान् सदश्वैरुपकल्पितान् ।  
रथानास्थाय ते वीराः सर्वप्रहरणान्विताः ॥ २४ ॥  
प्रयान्तमथ कौरव्यमनुसस्रुरुदायुधाः ।  
ततः समभवद् युद्धं तेषां तस्य च भारत।  
एकस्य च बहूनां च तुमुलं लोमहर्षणम् ॥ २५ ॥

ते त्विषून् साहस्रांस्तस्मिन् युगपदाक्षिपन्।  
अप्राप्तांश्चैव तानाशु भीष्मः सर्वांस्तथान्तरा ॥ २६ ॥  
अच्छिनच्छरवर्षेण महता लोमवाहिना ।  
ततस्ते पार्थिवाः सर्वे सर्वतः परिवार्य तम् ॥ २७ ॥  
ववृषुः शरवर्षेण वर्षेणेवाद्रिमम्बुदाः ।  
स तं बाणमयं वर्षं शरैरावार्य सर्वतः ॥ २८ ॥  
ततः सर्वान् महीपालान् पर्यविध्यात् त्रिभिस्त्रिभिः।  
एकैकस्तु ततो भीष्मं राजन् विव्याध पञ्चभिः ॥ २९ ॥

स च तान् प्रतिविव्याध द्वाभ्यां द्वाभ्यां पराक्रमन्।  
तद् युद्धमासीत् तुमुलं घोरं देवासुरोपमम् ॥ ३० ॥  
पश्यतां लोकवीराणां शरशक्तिसमाकुलम् ।  
स धनूंषि ध्वजाग्राणि वर्माणि च शिरांसि च ॥ ३१ ॥  
चिच्छेद समरे भीष्मः शतशोऽथ सहस्रशः।  
तस्याति पुरुषानन्याल्ँलाघवं रथचारिणः ॥ ३२ ॥  
रक्षणं चात्मनः संख्ये शत्रवोऽप्यभ्यपूजयन्।  
तान् विनिर्जित्य तु रणे सर्वशस्त्रभृतां वरः ॥ ३३ ॥  
कन्याभिः सहितः प्रायाद् भारतो भारतान् प्रति।  
ततस्तं पृष्ठतो राजञ्छाल्वराजो महारथः ॥ ३४ ॥  
अभ्यगच्छदमेयात्मा भीष्मं शान्तनवं रणे।  
वारणं जघने भिन्दन् दन्ताभ्यामपरो यथा ॥ ३५ ॥  
वासितामनुसम्प्राप्तो यूथपो बलिनां वरः।  
स्त्रीकामस्तिष्ठ तिष्ठेति भीष्ममाह स पार्थिवः ॥ ३६ ॥  
शाल्वराजो महाबाहुरमर्षेण प्रचोदितः ।  
ततः सः पुरुषव्याघ्रो भीष्मः परबलार्दनः ॥ ३७ ॥  
तद्वाक्याकुलितः क्रोधाद् विधूमोऽग्निरिव ज्वलन्।  
विततेषुधनुष्याणिर्विकुञ्चितललाटभृत् ॥ ३८ ॥

क्षत्रधर्मं समास्थाय व्यपेतभयसम्भ्रमः ।  
निवर्तयामास रथं शाल्वं प्रति महारथः ॥ ३९ ॥

निवर्तमानं तं दृष्ट्वा राजानः सर्व एव ते।  
प्रेक्षकाः समपद्यन्त भीष्मशाल्वसमागमे ॥ ४० ॥

तौ वृषाविव नर्दन्तौ बलिनौ वासितान्तरे।  
अन्योन्यमभ्यवर्तेतां बलविक्रमशालिनौ ॥ ४१ ॥

ततो भीष्मं शान्तनवं शरैः शतसहस्रशः।  
शाल्वराजो नरश्रेष्ठः समवाकिरदाशुगैः ॥ ४२ ॥

पूर्वमभ्यर्दितं दृष्ट्‌वा भीष्मं शाल्वेन ते नृपाः।  
विस्मिताः समपद्यन्त साधु साध्विति चाब्रुवन् ॥ ४३ ॥

लाघवं तस्य ते दृष्ट्वा समरे सर्वपार्थिवाः।  
अपूजयन्त संहृष्टा वाग्भिः शाल्वं नराधिपम् ॥ ४४ ॥

क्षत्रियाणां ततो वाचः ध्रुत्वा परपुरंजयः।  
क्रुद्धः शान्तनवो भीष्मस्तिष्ठ तिष्ठेत्यभाषत ॥ ४५ ॥

सारथिं चाब्रवीत् क्रुद्धो याहि यत्रैष पार्थिवः।  
यावदेनं निहन्म्यद्य भुजङ्गमिव पक्षिराट् ॥ ४६ ॥

ततोऽस्त्रं वारुणं सम्यग् योजयामास कौरवः।  
तेनाश्वांश्चतुरोऽमृद्नाच्छाल्वराजस्य भूपते ॥ ४७ ॥

अस्त्रैरस्त्राणि संवार्य शाल्वराजस्य कौरवः।  
भीष्मो नृपतिशार्दूल न्यवधीत् तस्य सारथिम् ॥ ४८ ॥

अस्त्रेण चास्याथैन्द्रेण न्यवधीत् तुरगोत्तमान्।  
कन्याहेतोर्नरश्रेष्ठ भीष्मः शान्तनवस्तदा ॥ ४९ ॥  
जित्वा विसर्जयामास जीवन्तं नृपसत्तमम्।  
ततः शाल्वः स्वनगरं प्रययौ भरतर्षभ ॥ ५० ॥  
स्वराज्यमन्वशाच्चैव धर्मेण नृपतिस्तदा ।  
राजानो ये च तत्रासन् स्वयंवरदिदृक्षवः ॥ ५१ ॥  
स्वान्येव तेऽपि राष्ट्राणि जग्मुः परपुरंजयाः।  
एवं विजित्य ताः कन्या भीष्मः प्रहरतां वरः ॥ ५२ ॥  
प्रययौ हास्तिनपुरं यत्र राजा स कौरवः।  
विचित्रवीर्यो धर्मात्मा प्रशास्ति वसुधामिमाम् ॥ ५३ ॥

यथा पितास्य कौरव्यः शान्तनुर्नृपसत्तमः।  
सोऽचिरेणैव कालेन अत्यक्रामन्नराधिप ॥ ५४ ॥  
वनानि सरितश्चैव शैलांश्च विविधान् द्रुमान्।  
अक्षतः क्षपयित्वारीन् संख्येऽसंख्येयविक्रमः ॥ ५५ ॥

आनयामास काश्यस्य सुताः सागरगासुतः।  
स्नुषा इव स धर्मात्मा भगिनीरिव चानुजाः ॥ ५६ ॥  
यथा दुहितरश्चैव परिगृह्य ययौ कुरून्।  
आनिन्ये स महाबाहुर्भ्रातुः प्रियचिकीर्षया ॥ ५७ ॥

ताः सर्वगुणसम्पन्ना भ्राता भ्रात्रे यवीयसे।  
भीष्मो विचित्रवीर्याय प्रददौ विक्रमाहृताः ॥ ५८ ॥

एवं धर्मेण धर्मज्ञः कृत्वा कर्मातिमानुषम्।  
भ्रातुर्विचित्रवीर्यस्य विवाहायोपचक्रमे ॥ ५९ ॥  
सत्यवत्या सह मिथः कृत्वा निश्चयमात्मवान्।  
विवाहं कारयिष्यन्तं भीष्मं काशिपतेः सुता।  
ज्येष्ठा तासामिदं वाक्यमब्रवीद्धसती तदा ॥ ६० ॥

मया सौभपतिः पूर्वं मनसा हि वृतः पतिः।  
तेन चास्मि वृता पूर्वमेष कामश्च मे पितुः ॥ ६१ ॥

मया वरयितव्योऽभूच्छाल्वस्तस्मिन् स्वयंवरे ।  
एतद् विज्ञाय धर्मज्ञ धर्मतत्त्वं समाचर ॥ ६२ ॥

एवमुक्तस्तया भीष्मः कन्यया विप्रसंसदि।  
चिन्तामभ्यगमद् वीरो युक्तां तस्यैव कर्मणः ॥ ६३ ॥

विनिश्चित्य स धर्मज्ञो ब्राह्मणैर्वेदपारगैः।  
अनुजने तदा ज्येष्ठामम्बां काशिपतेः सुताम् ॥ ६४ ॥

अम्बिकाम्बालिके भार्ये प्रादाद् भ्रात्रे यवीयसे।  
भीष्मो विचित्रवीर्याय विधिदृष्टेन कर्मणा ॥ ६५ ॥

तयोः पाणी गृहीत्वा तु रूपयौवनदर्पितः।  
विचित्रवीर्यो धर्मात्मा कामात्मा समपद्यत ॥ ६६ ॥

ते चापि बृहती श्यामे नीलकुञ्चितमूर्धजे।  
रक्ततुङ्गनखोपेते पीनश्रोणिपयोधरे ॥ ६७ ॥

आत्मनः प्रतिरूपोऽसौ लब्धः पतिरिति स्थिते।  
विचित्रवीर्यं कल्याण्यौ पूजयामासतुः शुभे ॥ ६८ ॥

स चाश्विरूपसदृशो देवतुल्यपराक्रमः ।  
सर्वासामेव नारीणां चित्तप्रमथनो रहः ॥ ६९ ॥

ताभ्यां सह समाः सप्त विहरन् पृथिवीपतिः।  
विचित्रवीर्यस्तरुणो यक्ष्मणा समगृह्यत ॥ ७० ॥

सुहृदां यतमानानामाप्तैः सह चिकित्सकैः।  
जगामास्तमिवादित्यः कौरव्यो यमसादनम् ॥ ७१ ॥

धर्मात्मा स तु गाङ्गेयश्चिन्ताशोकपरायणः।  
प्रेतकार्याणि सर्वाणि तस्य सम्यगकारयत् ॥ ७२ ॥  
राज्ञो विचित्रवीर्यस्य सत्यवत्या मते स्थितः।  
ऋत्विग्भिः सहितो भीष्मः सर्वैश्च कुरुपुङ्गवैः ॥ ७३ ॥