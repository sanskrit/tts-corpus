+++
title_full = "085 राजा ययातिका विषय सेवन और वैराग्य तथा पूरुका राज्याभिषेक करके वनमें जाना"
title = "०८५ पूरु-राज्यम्"

+++


पौरवेणाथ वयसा ययातिर्नहुषात्मजः ।  
प्रीतियुक्तो नृपश्रेष्ठश्चचार विषयान् प्रियान् ॥ १ ॥

यथाकामं यथोत्साहं यथाकालं यथासुखम्।  
धर्माविरुद्धं राजेन्द्र यथार्हति स एव हि ॥ २ ॥

देवानतर्पयद् यज्ञैः श्राद्धैस्तद्वत् पितॄनपि।  
दीनाननुग्रहैरिष्टैः कामैश्च द्विजसत्तमान् ॥ ३ ॥

अतिथीनन्नपानैश्च विशश्च परिपालनैः ।  
आनृशंस्येन शूद्रांश्च दस्यून् संनिग्रहेण च ॥ ४ ॥  
धर्मेण च प्रजाः सर्वा यथावदनुरञ्जयन्।  
ययातिः पालयामास साक्षादिन्द्र इवापरः ॥ ५ ॥

स राजा सिंहविक्रान्तो युवा विषयगोचरः।  
अविरोधेन धर्मस्य चचार सुखमुत्तमम् ॥ ६ ॥

स सम्प्राप्य शुभान् कामांस्तृप्तः खिन्नश्च पार्थिवः।  
कालं वर्षसहस्रान्तं सस्मार मनुजाधिपः ॥ ७ ॥  
परिसंख्याय कालज्ञः कलाः काष्ठाश्च वीर्यवान्।  
यौवनं प्राप्य राजर्षिः सहस्रपरिवत्सरान् ॥ ८ ॥  
विश्वाच्या सहितो रेमे व्यभ्राजन्नन्दने वने।  
अलकायां स कालं तु मेरुशृङ्गे तथोत्तरे ॥ ९ ॥  
यदा स पश्यते कालं धर्मात्मा तं महीपतिः।  
पूर्णं मत्वा ततः कालं पूरुं पुत्रमुवाच ह ॥ १० ॥

यथाकामं यथोत्साहं यथाकालमरिंदम ।  
सेविता विषयाः पुत्र यौवनेन मया तव ॥ ११ ॥

न जातु कामः कामानामुपभोगेन शाम्यति।  
हविषा कृष्णवर्त्मेव भूय एवाभिवर्धते ॥ १२ ॥

यत् पृथिव्यां व्रीहियवं हिरण्यं पशवः स्त्रियः।  
एकस्यापि न पर्याप्तं तस्मात् तृष्णां परित्यजेत् ॥ १३ ॥

या दुस्त्यजा दुर्मतिभिर्या न जीर्यति जीर्यतः।  
योऽसौ प्राणान्तिको रोगस्तां तृष्णां त्यजतः सुखम् ॥ १४ ॥

पूर्णं वर्षसहस्रं मे विषयासक्तचेतसः।  
तथाप्यनुदिनं तृष्णा ममैतेष्वभिजायते ॥ १५ ॥

तस्मादेनामहं त्यक्त्वा ब्रह्मण्याधाय मानसम्।  
निर्द्वन्द्वो निर्ममो भूत्वा चरिष्यामि मृगैः सह ॥ १६ ॥

पूरो प्रीतोऽस्मि भद्रं ते गृहाणेदं स्वयौवनम्।  
राज्यं चेदं गृहाण त्वं त्वं हि मे प्रियकृत् सुतः॥१७॥

प्रतिपेदे जरां राजा ययातिर्नाहुषस्तदा।  
यौवनं प्रतिपेदे च पूरुः स्वं पुनरात्मनः ॥ १८ ॥

अभिषेक्तुकामं नृपतिं पूरुं पुत्रं कनीयसम्।  
ब्राह्मणप्रमुखा वर्णा इदं वचनमब्रुवन् ॥ १९ ॥

कथं शुक्रस्य नप्तारं देवयान्याः सुतं प्रभो।  
ज्येष्ठं यदुमतिक्रम्य राज्यं पूरोः प्रयच्छसि ॥ २० ॥

यदुर्ज्येष्ठस्तव सुतो जातस्तमनु तुर्वसुः।  
शर्मिष्ठायाः सुतो द्रुह्युस्ततोऽनुः पूरुरेव च ॥ २१ ॥

कथं ज्येष्ठानतिक्रम्य कनीयान् राज्यमर्हति।  
एतत् सम्बोधयामस्त्वां धर्मं त्वं प्रतिपालय ॥ २२ ॥

ब्राह्मणप्रमुखा वर्णाः सर्वे शृण्वन्तु मे वचः।  
ज्येष्ठं प्रति यथा राज्यं न देयं मे कथंचन॥२३॥

मम ज्येष्ठेन यदुना नियोगो नानुपालितः।  
प्रतिकूलः पितुर्यश्च न स पुत्रः सतां मतः ॥ २४ ॥

मातापित्रोर्वचनकृद्धितः पथ्यश्च यः सुतः।  
स पुत्रः पुत्रवद् यश्च वर्तते पितृमातृषु ॥ २५ ॥

(पुदिति नरकस्याख्या दुःखं हि नरकं विदुः।  
पुतस्त्राणात् ततः पुत्त्रमिहेच्छन्ति परत्र च॥  
आत्मनः सदृशः पुत्रः पितृदेवर्षिपूजने।  
यो बहूनां गुणकरः स पुत्रो ज्येष्ठ उच्यते॥  
ज्येष्ठांशभाक् स गुणकृदिह लोके परत्र च।  
श्रेयान् पुत्रो गुणोपेतः स पुत्रो नेतरो वृथा॥  
वदन्ति धर्मं धर्मज्ञाः पितॄणां पुत्रकारणात्।)

यदुनाहमवज्ञातस्तथा तुर्वसुनापि च ।  
द्रुह्युना चानुना चैव मय्यवज्ञा कृता भृशम् ॥ २६ ॥

पूरुणा तु कृतं वाक्यं मानितं च विशेषतः।  
कनीयान् मम दायादो धृता येन जरा मम ॥ २७ ॥

मम कामः स च कृतः पूरुणा मित्ररूपिणा।  
शुक्रेण च वरो दत्तः काव्येनोशनसा स्वयम् ॥ २८ ॥  
पुत्रो यस्त्वानुवर्तेत स राजा पृथिवीपतिः।  
भवतोऽनुनयाम्येवं पूरू राज्येऽभिषिच्यताम् ॥ २९ ॥

यः पुत्रो गुणसम्पन्नो मातापित्रोर्हितः सदा।  
सर्वमर्हति कल्याणं कनीयानपि सत्तमः ॥ ३० ॥

अर्हः पूरुरिदं राज्यं यः सुतः प्रियकृत् तव।  
वरदानेन शुक्रस्य न शक्यं वक्तुमुत्तरम् ॥ ३१ ॥

पौरजानपदैस्तुष्टैरित्युक्तो नाहुषस्तदा ।  
अभ्यषिञ्चत् ततः पूरुं राज्ये स्वे सुतमात्मनः ॥ ३२ ॥

दत्त्वा च पूरवे राज्यं वनवासाय दीक्षितः।  
पुरात् स निर्ययौ राजा ब्राह्मणैस्तापसैः सह ॥ ३३ ॥

यदोस्तु यादवा जातास्तुर्वसोर्यवनाः स्मृताः।  
द्रुह्योः सुतास्तु वै भोजा अनोस्तु म्लेच्छजातयः ॥ ३४ ॥

पूरोस्तु पौरवो वंशो यत्र जातोऽसि पार्थिव।  
इदं वर्षसहस्राणि राज्यं कारयितुं वशी ॥ ३५ ॥