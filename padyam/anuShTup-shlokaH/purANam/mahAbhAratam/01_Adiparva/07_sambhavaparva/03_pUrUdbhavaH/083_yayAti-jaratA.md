+++
title_full = "083 देवयानी और शर्मिष्ठाका संवाद, ययातिसे शर्मिष्ठाके पुत्र होनेकी बात जानकर देवयानीका रूठकर पिताके पास जाना, शुक्राचार्यका ययातिको बूढ़े होनेका शाप देना"
title = "०८३ ययाति-जरता"

+++


श्रुत्वा कुमारं जातं तु देवयानी शुचिस्मिता।  
चिन्तयामास दुःखार्ता शर्मिष्ठां प्रति भारत ॥ १ ॥  
अभिगम्य च शर्मिष्ठां देवयान्यब्रवीदिदम्।

किमिदं वृजिनं सुभ्रु कृतं वै कामलुब्धया ॥ २ ॥

ऋषिरभ्यागतः कश्चिद् धर्मात्मा वेदपारगः।  
स मया वरदः कामं याचितो धर्मसंहितम् ॥ ३ ॥

नाहमन्यायतः काममाचरामि शुचिस्मिते ।  
तस्मादृषेर्ममापत्यमिति सत्यं ब्रवीमि ते ॥ ४ ॥

शोभनं भीरु यद्येवमथ स ज्ञायते द्विजः।  
गोत्रनामाभिजनतो वेत्तुमिच्छामि तं द्विजम् ॥ ५ ॥

तपसा तेजसा चैव दीप्यमानं यथा रविम्।  
तं दृष्ट्वा मम सम्प्रष्टुं शक्तिर्नासीच्छुचिस्मिते ॥ ६ ॥

यद्येतदेवं शर्मिष्ठे न मन्युर्विद्यते मम।  
अपत्यं यदि ते लब्धं ज्येष्ठाच्छ्रेष्ठाच्च वै द्विजात् ॥ ७ ॥

अन्योन्यमेवमुक्त्वा तु सम्प्रहस्य च ते मिथः।  
जगाम भार्गवी वेश्म तथ्यमित्यवजग्मुषी ॥ ८ ॥

ययातिर्देवयान्यां तु पुत्रावजनयन्नृपः ।  
यदुं च तुर्वसुं चैव शक्रविष्णू इवापरौ ॥ ९ ॥

तस्मादेव तु राजर्षेः शर्मिष्ठा वार्षपर्वणी।  
द्रुह्युं चानुं च पूरुं च त्रीन् कुमारानजीजनत् ॥ १० ॥

ततः काले तु कस्मिंश्चिद् देवयानी शुचिस्मिता।  
ययातिसहिता राजञ्जगाम रहितं वनम् ॥ ११ ॥

ददर्श च तदा तत्र कुमारान् देवरूपिणः।  
क्रीडमानान् सुविश्रब्धान् विस्मिता चेदमब्रवीत् ॥ १२ ॥

कस्यैते दारका राजन् देवपुत्रोपमाः शुभाः।  
वर्चसा रूपतश्चैव सदृशा मे मतास्तव ॥ १३ ॥

एवं पृष्ट्वा तु राजानं कुमारान् पर्यपृच्छत।

किं नामधेयं वंशो वः पुत्रकाः कश्च वः पिता।  
प्रब्रूत मे यथातथ्यं श्रोतुमिच्छामि तं ह्यहम् ॥ १४ ॥

(एवमुक्ताः कुमारास्ते देवयान्या सुमध्यमा।)  
तेऽदर्शयन् प्रदेशिन्या तमेव नृपसत्तमम्।  
शर्मिष्ठां मातरं चैव तथाऽऽचख्युश्च दारकाः ॥ १५ ॥

इत्युक्त्वा सहितास्ते तु राजानमुपचक्रमुः।  
नाभ्यनन्दत तान् राजा देवयान्यास्तदान्तिके ॥ १६ ॥

रुदन्तस्तेऽथ शर्मिष्ठामभ्ययुर्बालकास्ततः ।  
श्रुत्वा तु तेषां बालानं सव्रीड इव पार्थिवः ॥ १७ ॥

दृष्ट्वा तु तेषां बालानां प्रणयं पार्थिवं प्रति।  
बुद्ध्वा च तत्त्वं सा देवी शर्मिष्ठामिदमब्रवीत् ॥ १८ ॥

(अभ्यागच्छति मां कश्चिदृषिरित्येवमब्रवीः ।  
ययातिमेव नूनं त्वं प्रोत्साहयसि भामिनि॥  
पूर्वमेव मया प्रोक्तं त्वया तु वृजिनं कृतम्।)  
मदधीना सती कस्मादकार्षीर्विप्रियं मम।  
तमेवासुरधर्मं त्वमास्थिता न बिभेषि मे ॥ १९ ॥

यदुक्तमृषिरित्येव तत् सत्यं चारुहासिनि।  
न्यायतो धर्मतश्चैव चरन्ती न बिभेमि ते ॥ २० ॥

यदा त्वया वृतो भर्ता वृत एव तदा मया।  
सखीभर्ता हि धर्मेण भर्ता भवति शोभने ॥ २१ ॥  
पूज्यासि मम मान्या च ज्येष्ठा च ब्राह्मणी ह्यसि।  
त्वत्तोऽपि मे पूज्यतमो राजर्षिः किं न वेत्थ तत्॥२२॥  
(त्वत्पित्रा गुरुणा मे च सह दत्ते उभे शुभे।  
तव भर्ता च पूज्यश्च पोष्यां पोषयतीह माम्॥)

श्रुत्वा तस्यास्ततो वाक्यं देवयान्यब्रवीदिदम्।  
राजन् नाद्येह वत्स्यामि विप्रियं मे कृतं त्वया ॥ २३ ॥

सहसोत्पतितां श्यामां दृष्ट्वा तां साश्रुलोचनाम्।  
तूर्णं सकाशं काव्यस्य प्रस्थितां व्यथितस्तदा ॥ २४ ॥

अनुवव्राज सम्भ्रान्तः पृष्ठतः सान्त्वयन् नृपः।  
न्यवर्तत न चैव स्म क्रोधसंरक्तलोचना ॥ २५ ॥

अविब्रुवन्ती किंचित् सा राजानं साश्रुलोचना।  
अचिरादेव सम्प्राप्ता काव्यस्योशनसोऽन्तिकम् ॥ २६ ॥

सा तु दृष्ट्वैव पितरमभिवाद्याग्रतः स्थिता।  
अनन्तरं ययातिस्तु पूजयामास भार्गवम् ॥ २७ ॥

अधर्मेण जितो धर्मः प्रवृत्तमधरोत्तरम्।  
शर्मिष्ठयातिवृत्तास्मि दुहित्रा वृषपर्वणः ॥ २८ ॥

त्रयोऽस्यां जनिताः पुत्रा राज्ञानेन ययातिना।  
दुर्भगाया मम द्वौ तु पुत्रौ तात ब्रवीमि ते॥२९॥

धर्मज्ञ इति विख्यात एष राजा भृगूद्वह।  
अतिक्रान्तश्च मर्यादां काव्यैतत् कथयामि ते ॥ ३० ॥

धर्मज्ञः सन् महाराज योऽधर्ममकृथाः प्रियम्।  
तस्माज्जरा त्वामचिराद् धर्षयिष्यति दुर्जया ॥ ३१ ॥

ऋतुं वै याचमानाया भगवन् नान्यचेतसा।  
दुहितुर्दानवेन्द्रस्य धर्म्यमेतत् कृतं मया ॥ ३२ ॥  
ऋतुं वै याचमानाया न ददाति पुमानृतुम्।  
भ्रूणहेत्युच्यते ब्रह्मन् स इह ब्रह्मवादिभिः ॥ ३३ ॥  
अभिकामां स्त्रियं यश्च गम्यां रहसि याचितः।  
नोपैति स च धर्मेषु भ्रूणहेत्युच्यते बुधैः ॥ ३४ ॥

(यद्‌ यद्‌ याचति मां कश्चित्‌ तत्‌ तद्‌ देयमिति व्रतम्।  
त्वया च सापि दत्ता मे नान्यं नाथमिहेच्छति॥  
मत्वैतन्मे धर्म इति कृतं ब्रह्मन् क्षमस्व माम्।)  
इत्येतानि समीक्ष्याहं कारणानि भृगूद्वह।  
अधर्मभयसंविग्नः शर्मिष्ठामुपजग्मिवान् ॥ ३५ ॥

नन्वहं प्रत्यवेक्ष्यस्ते मदधीनोऽसि पार्थिव।  
मिथ्याचारस्य धर्मेषु चौर्यं भवति नाहुष ॥ ३६ ॥

क्रुद्धेनोशनसा शप्तो ययातिर्नाहुषस्तदा ।  
पूर्वं वयः परित्यज्य जरां सद्योऽन्वपद्यत ॥ ३७ ॥

अतृप्तो यौवनस्याहं देवयान्यां भृगूद्वह।  
प्रसादं कुरु मे ब्रह्मञ्जरेयं न विशेच्च माम् ॥ ३८ ॥

नाहं मृषा ब्रवीम्येतज्जरां प्राप्तोऽसि भूमिप।  
जरां त्वेतां त्वमन्यस्मिन् संक्रामय यदीच्छसि ॥ ३९ ॥

राज्यभाक् स भवेद् ब्रह्मन् पुण्यभाक् कीर्तिभाक् तथा।  
यो मे दद्यात् वयः पुत्रस्तद् भवाननुमन्यताम् ॥ ४० ॥

संक्रामयिष्यसि जरां यथेष्टं नहुषात्मज।  
मामनुध्याय भावेन न च पापमवाप्स्यसि ॥ ४१ ॥  
वयो दास्यति ते पुत्रो यः स राजा भविष्यति।  
आयुष्मान् कीर्तिमांश्चैव बह्वपत्यस्तथैव च ॥ ४२ ॥