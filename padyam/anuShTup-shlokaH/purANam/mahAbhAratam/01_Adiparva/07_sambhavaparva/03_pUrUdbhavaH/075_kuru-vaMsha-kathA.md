+++
title_full = "075 दक्ष, वैवस्वत मनु तथा उनके पुत्रोंकी उत्पत्ति; पुरूरवा, नहुष और ययातिके चरित्रोंका संक्षेपसे वर्णन"
title = "०७५ कुरु-वंश-कथा"

+++


प्रजापतेस्तु दक्षस्य मनोर्वैवस्वतस्य च।  
भरतस्य कुरोः पूरोराजमीढस्य चानघ ॥ १ ॥  
यादवानामिमं वंशं कौरवाणां च सर्वशः।  
तथैव भरतानां च पुण्यं स्वस्त्ययनं महत् ॥ २ ॥  
धन्यं यशस्यमायुष्यं कीर्तयिष्यामि तेऽनघ।

तेजोभिरुदिताः सर्वे महर्षिसमतेजसः ॥ ३ ॥  
दश प्राचेतसः पुत्राः सन्तः पुण्यजनाः स्मृताः।  
मुखजेनाग्निना यैस्ते पूर्वं दग्धा महीरुहाः ॥ ४ ॥

तेभ्यः प्राचेतसो जज्ञे दक्षो दक्षादिमाः प्रजाः।  
सम्भूताः पुरुषव्याघ्र स हि लोकपितामहः ॥ ५ ॥

वीरिण्या सह संगम्य दक्षः प्राचेतसो मुनिः।  
आत्मतुल्यानजनयत् सहस्रं संशितव्रतान् ॥ ६ ॥

सहस्रसंख्यान् सम्भूतान् दक्षपुत्रांश्च नारदः।  
मोक्षमध्यापयामास सांख्यज्ञानमनुत्तमम् ॥ ७ ॥

ततः पञ्चाशतं कन्याः पुत्रिका अभिसंदधे।  
प्रजापतिः प्रजा दक्षः सिसृक्षुर्जनमेजय ॥ ८ ॥

ददौ दश स धर्माय कश्यपाय त्रयोदश।  
कालस्य नयने युक्ताः सप्तविंशतिमिन्दवे ॥ ९ ॥

त्रयोदशानां पत्नीनां या तु दाक्षायणी वरा।  
मारीचः कश्यपस्त्वस्यामादित्यान् समजीजनत् ॥ १० ॥  
इन्द्रादीन् वीर्यसम्पन्नान् विवस्वन्तमथापि च।  
विवस्वतः सुतो जज्ञे यमो वैवस्वतः प्रभुः ॥ ११ ॥

मार्तण्डस्य मनुर्धीमानजायत सुतः प्रभुः।  
यमश्चापि सुतो जज्ञे ख्यातस्तस्यानुजः प्रभुः ॥ १२ ॥

धर्मात्मा स मनुर्धीमान् यत्र वंशः प्रतिष्ठितः।  
मनोर्वंशो मानवानां ततोऽयं प्रथितोऽभवत् ॥ १३ ॥

ब्रह्मक्षत्रादयस्तस्मान्मनोर्जातास्तु मानवाः ।  
ततोऽभवन्महाराज ब्रह्म क्षत्रेण संगतम् ॥ १४ ॥

ब्राह्मणा मानवास्तेषां साङ्गं वेदमधारयन्।  
वेनं धृष्णुं नरिष्यन्तं नाभागेक्ष्वाकुमेव च ॥ १५ ॥  
कारूषमथ शर्यातिं तथा चैवाष्टमीमिलाम्।  
पृषध्रं नवमं प्राहुः क्षत्रधर्मपरायणम् ॥ १६ ॥  
नाभागारिष्टदशमान् मनोः पुत्रान् प्रचक्षते।  
पञ्चाशत्‌ तु मनोः पुत्रास्तथैवान्येऽभवन् क्षितौ ॥ १७ ॥

अन्योन्यभेदात् ते सर्वे विनेशुरिति नः श्रुतम्।  
पुरूरवास्ततो विद्वानिलायां समपद्यत ॥ १८ ॥

सा वै तस्याभवन्माता पिता चैवेति नः श्रुतम्।  
त्रयोदश समुद्रस्य द्वीपानश्नन् पुरूरवाः ॥ १९ ॥

अमानुषैर्वृतः सत्त्वैर्मानुषः सन् महायशाः।  
विप्रैः स विग्रहं चक्रे वीर्योन्मत्तः पुरूरवाः ॥ २० ॥  
जहार च स विप्राणां रत्नान्युत्क्रोशतामपि।

सनत्कुमारस्तं राजन् ब्रह्मलोकादुपेत्य ह ॥ २१ ॥  
अनुदर्शं ततश्चक्रे प्रत्यगृह्णान्न चाप्यसौ।  
ततो महर्षिभिः क्रुद्धैः सद्यः शप्तो व्यनश्यत ॥ २२ ॥

लोभान्वितो बलमदान्नष्टसंज्ञो नराधिपः ।  
स हि गन्धर्वलोकस्थानुर्वश्या सहितो विराट् ॥ २३ ॥  
आनिनाय क्रियार्थेऽग्नीन् यथावत् विहितांस्त्रिधा।  
षट् सुता जज्ञिरे चैलादायुर्धीमानमावसुः ॥ २४ ॥  
दृढायुश्च वनायुश्च शतायुश्चोर्वशीसुताः ।  
नहुषं वृद्धशर्माणं रजिं गयमनेनसम् ॥ २५ ॥  
स्वर्भानवीसुतानेतानायोः पुत्रान् प्रचक्षते ।  
आयुषो नहुषः पुत्रो धीमान् सत्यपराक्रमः ॥ २६ ॥

राज्यं शशास सुमहद् धर्मेण पृथिवीपते।  
पितॄन् देवानृषीन् विप्रान् गन्धर्वोरगराक्षसान् ॥ २७ ॥  
नहुषः पालयामास ब्रह्मक्षत्रमथो विशः।  
स हत्वा दस्युसंघातानृषीन् करमदापयत् ॥ २८ ॥

पशुवच्चैव तान् पृष्ठे वाहयामास वीर्यवान्।  
कारयामास चेन्द्रत्वमभिभूय दिवौकसः ॥ २९ ॥  
तेजसा तपसा चैव विक्रमेणौजसा तथा।  
यतिं ययातिं संयातिमायातिमयतिं ध्रुवम् ॥ ३० ॥  
नहुषो जनयामास षट् सुतान् प्रियवादिनः।  
यतिस्तु योगमास्थाय ब्रह्मभूतोऽभवन्मुनिः ॥ ३१ ॥

ययातिर्नाहुषः सम्राडासीत् सत्यपराक्रमः ।  
स पालयामास महीमीजे च बहुभिर्मखैः ॥ ३२ ॥

अतिभक्त्या पितॄनर्चन् देवांश्च प्रयतः सदा।  
अन्वगृह्णात् प्रजाः सर्वा ययातिरपराजितः ॥ ३३ ॥  
तस्य पुत्रा महेष्वासाः सर्वैः समुदिता गुणैः।  
देवयान्यां महाराज शर्मिष्ठायां च जज्ञिरे ॥ ३४ ॥

देवयान्यामजायेतां यदुस्तुर्वसुरेव च ।  
द्रुह्युश्चानुश्च पूरुश्च शर्मिष्ठायां च जज्ञिरे ॥ ३५ ॥

स शाश्वतीः समा राजन् प्रजा धर्मेण पालयन्।  
जरामार्च्छन्महाघोरां नाहुषो रूपनाशिनीम् ॥ ३६ ॥

जराभिभूतः पुत्रान् स राजा वचनमब्रवीत्।  
यदुं पूरुं तुर्वसुं च द्रुह्युं चानुं च भारत॥३७॥

यौवनेन चरन् कामान् युवा युवतिभिः सह।  
विहर्तुमहमिच्छामि साह्यं कुरुत पुत्रकाः ॥ ३८ ॥

तं पुत्रो दैवयानेयः पूर्वजो वाक्यमब्रवीत्।  
किं कार्यं भवतः कार्यमस्माकं यौवनेन ते ॥ ३९ ॥

ययातिरब्रवीत् तं वै जरा मे प्रतिगृह्यताम्।  
यौवनेन त्वदीयेन चरेयं विषयानहम् ॥ ४० ॥

यजतो दीर्घसत्रैर्मे शापाच्चोशनसो मुनेः।  
कामार्थः परिहीणोऽयं तप्येयं तेन पुत्रकाः ॥ ४१ ॥

मामकेन शरीरेण राज्यमेकः प्रशास्तु वः।  
अहं तन्वाभिनवया युवा काममवाप्नुयाम् ॥ ४२ ॥

ते न तस्य प्रत्यगृह्णन् यदुप्रभृतयो जराम्।  
तमब्रवीत् ततः पूरुः कनीयान् सत्यविक्रमः ॥ ४३ ॥  
राजंश्चराभिनवया तन्वा यौवनगोचरः ।  
अहं जरां समादाय राज्ये स्थास्यामि तेऽऽज्ञया ॥ ४४ ॥

एवमुक्तः स राजर्षिस्तपोवीर्यसमाश्रयात् ।  
संचारयामास जरां तदा पुत्रे महात्मनि ॥ ४५ ॥

पौरवेणाथ वयसा राजा यौवनमास्थितः।  
यायातेनापि वयसा राज्यं पूरुरकारयत् ॥ ४६ ॥

ततो वर्षसहस्राणि ययातिरपराजितः ।  
स्थितः स नृपशार्दूलः शार्दूलसमविक्रमः ॥ ४७ ॥

ययातिरपि पत्नीभ्यां दीर्घकालं विहृत्य च।  
विश्वाच्या सहितो रेमे पुनश्चैत्ररथे वने ॥ ४८ ॥

नाध्यगच्छत् तदा तृप्तिं कामानां स महायशाः।  
अवेत्य मनसा राजन्निमां गाथां तदा जगौ ॥ ४९ ॥

न जातु कामः कामानामुपभोगेन शाम्यति।  
हविषा कृष्णवर्त्मेव भूय एवाभिवर्धते ॥ ५० ॥

पृथिवी रत्नसम्पूर्णा हिरण्यं पशवः स्त्रियः।  
नालमेकस्य तत् सर्वमिति मत्वा शमं व्रजेत् ॥ ५१ ॥

यदा न कुरुते पापं सर्वभूतेषु कर्हिचित्।  
कर्मणा मनसा वाचा ब्रह्म सम्पद्यते तदा ॥ ५२ ॥

यदा चायं न बिभेति यदा चास्मान्न बिभ्यति।  
यदा नेच्छति न द्वेष्टि ब्रह्म सम्पद्यते तदा ॥ ५३ ॥

इत्यवेक्ष्य महाप्राज्ञः कामानां फल्गुतां नृप।  
समाधाय मनो बुद्ध्या प्रत्यगृह्णाज्जरां सुतात् ॥ ५४ ॥

दत्त्वा च यौवनं राजा पूरुं राज्येऽभिषिच्य च।  
अतृप्त एव कामानां पूरुं पुत्रमुवाच ह ॥ ५५ ॥

त्वया दायादवानस्मि त्वं मे वंशकरः सुतः।  
पौरवो वंश इति ते ख्यातिं लोके गमिष्यति ॥ ५६ ॥

ततः स नृपशार्दूल पूरुं राज्येऽभिषिच्य च।  
ततः सुचरितं कृत्वा भृगुतुङ्गे महातपाः ॥ ५७ ॥  
कालेन महता पश्चात् कालधर्ममुपेयिवान्।  
कारयित्वा त्वनशनं सदारः स्वर्गमाप्तवान् ॥ ५८ ॥