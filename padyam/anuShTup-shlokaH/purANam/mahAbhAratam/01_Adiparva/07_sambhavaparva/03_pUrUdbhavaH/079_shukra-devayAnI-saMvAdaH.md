+++
title_full = "079 शुक्राचार्यद्वारा देवयानीको समझाना और देवयानीका असंतोष"
title = "०७९ शुक्र-देवयानी-संवादः"

+++


(मम विद्या हि निर्द्वन्द्वा ऐश्वर्यं हि फलं मम।  
दैन्यं शाठ्यं च जैह्म्यं च नास्ति मे यदधर्मतः॥)  
यः परेषां नरो नित्यमतिवादांस्तितिक्षते।  
देवयानि विजानीहि तेन सर्वमिदं जितम् ॥ १ ॥  
यः समुत्पतितं क्रोधं निगृह्णाति हयं यथा।  
स यन्तेत्युच्यते सद्भिर्न यो रश्मिषु लम्बते ॥ २ ॥

यः समुत्पतितं क्रोधमक्रोधेन निरस्यति।  
देवयानि विजानीहि तेन सर्वमिदं जितम् ॥ ३ ॥

यः समुत्पतितं क्रोधं क्षमयेह निरस्यति।  
यथोरगस्त्वचं जीर्णां स वै पुरुष उच्यते ॥ ४ ॥

यः संधारयते मन्युं योऽतिवादांस्तितिक्षते।  
यश्च तप्तो न तपति दृढं सोऽर्थस्य भाजनम् ॥ ५ ॥

यो यजेदपरिश्रान्तो मासि मासि शतं समाः।  
न क्रुद्धे्यद् यश्च सर्वस्य तयोरक्रोधनोऽधिकः ॥ ६ ॥

(क्रुद्धस्य निष्फलान्येव दानयज्ञतपांसि च।  
तस्मादक्रोधने यज्ञस्तपो दानं महाफलम्॥  
न पूतो न तपस्वी च न यज्वा न च कर्मवित्।  
क्रोधस्य यो वशं गच्छेत् तस्य लोकद्वयं न च॥  
पुत्रभृत्यसुहृन्मित्रभार्या धर्मश्च सत्यता ।  
तस्यैतान्यपयास्यन्ति क्रोधशीलस्य निश्चितम् ॥)  
यत् कुमाराः कुमार्यश्च वैरं कुर्युरचेतसः।  
न तत् प्राज्ञोऽनुकुर्वीत न विदुस्ते बलाबलम् ॥ ७ ॥

वेदाहं तात बालापि धर्माणां यदिहान्तरम्।  
अक्रोधे चातिवादे च वेद चापि बलाबलम् ॥ ८ ॥

शिष्यस्याशिष्यवृत्तेस्तु न क्षन्तव्यं बुभूषता।  
तस्मात् संकीर्णवृत्तेषु वासो मम न रोचते ॥ ९ ॥

पुमांसो ये हि निन्दन्ति वृत्तेनाभिजनेन च।  
न तेषु निवसेत् प्राज्ञः श्रेयोऽर्थी पापबुद्धिषु ॥ १० ॥

ये त्वेनमभिजानन्ति वृत्तेनाभिजनेन वा।  
तेषु साधुषु वस्तव्यं स वासः श्रेष्ठ उच्यते ॥ ११ ॥

(सुयन्त्रिता वरा नित्यं विहीनाश्च धनैर्नराः।  
दुर्वृत्ताः पापकर्माणश्चाण्डाला धनिनोऽपि वा॥  
अकारणाद् ये द्विषन्ति परिवादं वदन्ति च।  
न तत्रास्य निवासोऽस्ति पाप्मभिः पापतां व्रजेत्॥  
सुकृते दुष्कृते वापि यत्र सज्जति यो नरः।  
ध्रुवं रतिर्भवेत् तत्र तस्माद् दोषं न रोचयेत्॥)  
वाग् दुरुक्तं महाघोरं दुहितुर्वृषपर्वणः।  
मम मथ्नाति हृदयमग्निकाम इवारणिम् ॥ १२ ॥

न ह्यतो दुष्करतरं मन्ये लोकेष्वपि त्रिषु।  
(निःसंशयो विशेषेण परुषं मर्मकृन्तनम्।  
सुहृन्मित्रजनास्तेषु सौहृदं न च कुर्वते॥)  
यः सपत्नश्रियं दीप्तां हीनश्रीः पर्युपासते।  
मरणं शोभनं तस्य इति विद्वज्जना विदुः ॥ १३ ॥

(अवमानमवाप्नोति शनैर्नीचेषु सङ्गतः ।  
वाक्सायका वदनान्निष्पतन्ति  
यैराहतः शोचति रात्र्यहानि ।  
शनैर्दुःखं शस्त्रविषाग्निजातं  
तान् पण्डितो नावसृजेत् परेषु॥  
संरोहति शरैर्विद्धं वनं परशुना हतम्।  
वाचा दुरुक्तं बीभत्सं न संरोहति वाक्क्षतम्॥)