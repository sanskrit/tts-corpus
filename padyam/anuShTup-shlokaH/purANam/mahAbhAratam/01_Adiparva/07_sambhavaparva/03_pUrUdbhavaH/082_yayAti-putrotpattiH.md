+++
title_full = "082 ययातिसे देवयानीको पुत्र-प्राप्ति; ययाति और शर्मिष्ठाका एकान्त मिलन और उनसे एक पुत्रका जन्म"
title = "०८२ ययाति-पुत्रोत्पत्तिः"

+++


ययातिः स्वपुरं प्राप्य महेन्द्रपुरसंनिभम्।  
प्रविश्यान्तःपुरं तत्र देवयानीं न्यवेशयत् ॥ १ ॥  
देवयान्याश्चानुमते सुतां तां वृषपर्वणः।  
अशोकवनिकाभ्याशे गृहं कृत्वा न्यवेशयत् ॥ २ ॥  
वृतां दासीसहस्रेण शर्मिष्ठां वार्षपर्वणीम्।  
वासोभिरन्नपानैश्च संविभज्य सुसत्कृताम् ॥ ३ ॥

(अशोकवनिकामध्ये देवयानी समागता ।  
शर्मिष्ठया सा क्रीडित्वा रमणीये मनोरमे॥  
तत्रैव तां तु निर्दिश्य राज्ञा सह ययौ गृहम्।  
एवमेव सह प्रीत्या मुमुदे बहुकालतः॥)

देवयान्या तु सहितः स नृपो नहुषात्मजः।  
विजहार बहूनब्दान् देववन्मुदितः सुखी ॥ ४ ॥

ऋतुकाले तु सम्प्राप्ते देवयानी वराङ्गना।  
लेभे गर्भं प्रथमतः कुमारं च व्यजायत ॥ ५ ॥

गते वर्षसहस्रे तु शर्मिष्ठा वार्षपर्वणी।  
ददर्श यौवनं प्राप्ता ऋतुं सा चान्वचिन्तयत् ॥ ६ ॥

(शुद्धा स्नाता तु शर्मिष्ठा सर्वालंकारभूषिता।  
अशोकशाखामालम्ब्य सुफुल्लैः स्तबकैर्वृताम् ॥  
आदर्शे मुखमुद्वीक्ष्य भर्तृदर्शनलालसा ।  
शोकमोहसमाविष्टा वचनं चेदमब्रवीत् ॥  
अशोक शोकापनुद शोकोपहतचेतसाम् ।  
त्वन्नामानं कुरु क्षिप्रं प्रियसंदर्शनाद्धि माम्॥  
एवमुक्तवती सा तु शर्मिष्ठा पुनरब्रवीत्॥)

ऋतुकालश्च सम्प्राप्तो न च मेऽस्ति पतिर्वृतः।  
किं प्राप्तं किं नु कर्तव्यं किं वा कृत्वा कृतं भवेत्॥७॥

देवयानी प्रजातासौ वृथाहं प्राप्तयौवना।  
यथा तया वृतो भर्ता तथैवाहं वृणोमि तम् ॥ ८ ॥

राज्ञा पुत्रफलं देयमिति मे निश्चिता मतिः।  
अपीदानीं स धर्मात्मा इयान्मे दर्शनं रहः ॥ ९ ॥

अथ निष्क्रम्य राजासौ तस्मिन् काले यदृच्छया।  
अशोकवनिकाभ्याशे शर्मिष्ठां प्रेक्ष्य विष्ठितः ॥ १० ॥

तमेकं रहिते दृष्ट्वा शर्मिष्ठा चारुहासिनी।  
प्रत्युद्‌गम्याञ्जलिं कृत्वा राजानं वाक्यमब्रवीत् ॥ ११ ॥

सोमस्येन्द्रस्य विष्णोर्वा यमस्य वरुणस्य च।  
तव वा नाहुष गृहे कः स्त्रियं द्रष्टुमर्हति ॥ १२ ॥  
रूपाभिजनशीलैर्हि त्वं राजन् वेत्थ मां सदा।  
सा त्वां याचे प्रसाद्याहमृतुं देहि नराधिप ॥ १३ ॥

वेद्मि त्वां शीलसम्पन्नां दैत्यकन्यामनिन्दिताम्।  
रूपं च ते न पश्यामि सूच्यग्रमपि निन्दितम् ॥ १४ ॥

अब्रवीदुशना काव्यो देवयानीं यदावहम्।  
नेयमाह्वयितव्या ते शयने वार्षपर्वणी ॥ १५ ॥

न नर्मयुक्तं वचनं हिनस्ति  
न स्त्रीषु राजन् न विवाहकाले।  
प्राणात्यये सर्वधनापहारे  
पञ्चानृतान्याहुरपातकानि ॥ १६ ॥

पृष्टं तु साक्ष्ये प्रवदन्तमन्यथा  
वदन्ति मिथ्या पतितं नरेन्द्र।  
एकार्थतायां तु समाहितायां  
मिथ्या वदन्तं त्वनृतं हिनस्ति ॥ १७ ॥

राजा प्रमाणं भूतानां स नश्येत मृषा वदन्।  
अर्थकृच्छ्रमपि प्राप्य न मिथ्या कर्तुमुत्सहे ॥ १८ ॥

समावेतौ मतौ राजन् पतिः सख्याश्च यः पतिः।  
समं विवाहमित्याहुः सख्या मेऽसि वृतः पतिः ॥ १९ ॥

(सह दत्तास्मि काव्येन देवयान्या महर्षिणा।  
पूज्या पोषयितव्येति न मृषा कर्तुमर्हसि॥  
सुवर्णमणिरत्नानि वस्त्राण्याभरणानि च ।  
याचितॄणां ददासि त्वं गोभूम्यादीनि यानि च॥  
वाहिकं दानमित्युक्तं न शरीराश्रितं नृप।  
दुष्करं पुत्रदानं च आत्मदानं च दुष्करम्॥  
शरीरदानात् तत् सर्वं दत्तं भवति नाहुष।  
यस्य यस्य यथा कामस्तस्य तस्य ददाम्यहम्॥  
इत्युक्त्वा नगरे राजंस्त्रिकालं घोषितं त्वया॥  
अनृतं तत्तु राजेन्द्र वृथा घोषितमेव च।  
तत् सत्यं कुरु राजेन्द्र यथा वैश्रवणस्तथा॥)

दातव्यं याचमानेभ्य इति मे व्रतमाहितम्।  
त्वं च याचसि मां कामं ब्रूहि किं करवाणि ते॥२०॥

अधर्मात् पाहि मां राजन् धर्मं च प्रतिपादय।  
त्वत्तोऽपत्यवती लोके चरेयं धर्ममुत्तमम् ॥ २१ ॥

त्रय एवाधना राजन् भार्या दासस्तथा सुतः।  
यत् ते समधिगच्छन्ति यस्यैते तस्य तद् धनम् ॥ २२ ॥

देवयान्या भुजिष्यास्मि वश्या च तव भार्गवी।  
सा चाहं च त्वया राजन् भजनीये भजस्व माम्॥२३॥

एवमुक्तस्तु राजा स तथ्यमित्यभिजज्ञिवान्।  
पूजयामास शर्मिष्ठां धर्मं च प्रत्यपादयत् ॥ २४ ॥

स समागम्य शर्मिष्ठां यथाकाममवाप्य च।  
अन्योन्यं चाभिसम्पूज्य जग्मतुस्तौ यथागतम् ॥ २५ ॥

तस्मिन् समागमे सुभ्रूः शर्मिष्ठा चारुहासिनी।  
लेभे गर्भं प्रथमतस्तस्मान्नृपतिसत्तमात् ॥ २६ ॥

प्रजज्ञे च ततः काले राजन् राजीवलोचना।  
कुमारं देवगर्भाभं राजीवनिभलोचनम् ॥ २७ ॥