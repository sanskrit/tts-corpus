+++
title_full = "081 सखियोंसहित देवयानी और शर्मिष्ठाका वन-विहार, राजा ययातिका आगमन, देवयानीकी उनके साथ बातचीत तथा विवाह"
title = "०८१ देवयानी-विवाहः"

+++


अथ दीर्घस्य कालस्य देवयानी नृपोत्तम।  
वनं तदेव निर्याता क्रीडार्थं वरवर्णिनी ॥ १ ॥

तेन दासीसहस्रेण सार्धं शर्मिष्ठया तदा।  
तमेव देशं सम्प्राप्ता यथाकामं चचार सा ॥ २ ॥  
ताभिः सखीभिः सहिता सर्वाभिर्मुदिता भृशम्।  
क्रीडन्त्योऽभिरताः सर्वाः पिबन्त्यो मधुमाधवीम् ॥ ३ ॥  
खादन्त्यो विविधान् भक्ष्यान् विदशन्त्यः फलानि च।  
पुनश्च नाहुषो राजा मृगलिप्सुर्यदृच्छया ॥ ४ ॥  
तमेव देशं सम्प्राप्तो जलार्थी श्रमकर्शितः।  
ददृशे देवयानीं स शर्मिष्ठां ताश्च योषितः ॥ ५ ॥

पिबन्तीर्ललमानाश्च दिव्याभरणभूषिताः ।  
(आसने प्रवरे दिव्ये सर्वाभरणभूषिते।)  
उपविष्टां च ददृशे देवयानीं शुचिस्मिताम् ॥ ६ ॥

रूपेणाप्रतिमां तासां स्त्रीणां मध्ये वराङ्गनाम्।  
शर्मिष्ठया सेव्यमानां पादसंवाहनादिभिः ॥ ७ ॥

द्वाभ्यां कन्यासहस्राभ्यां द्वे कन्ये परिवारिते।  
गोत्रे च नामनी चैव द्वयोः पृच्छाम्यहं शुभे ॥ ८ ॥

आख्यास्याम्यहमादत्स्व वचनं मे नराधिप।  
शुक्रो नामासुरगुरुः सुतां जानीहि तस्य माम् ॥ ९ ॥

इयं च मे सखी दासी यत्राहं तत्र गामिनी।  
दुहिता दानवेन्द्रस्य शर्मिष्ठा वृषपर्वणः ॥ १० ॥

कथं तु ते सखी दासी कन्येयं वरवर्णिनी।  
असुरेन्द्रसुता सुभ्रूः परं कौतूहलं हि मे ॥ ११ ॥

सर्व एव नरश्रेष्ठ विधानमनुवर्तते।  
विधानविहितं मत्वा मा विचित्राः कथाः कृथाः ॥ १२ ॥

राजवद् रूपवेषौ ते ब्राह्मीं वाचं बिभर्षि च।  
को नाम त्वं कुतश्चासि कस्य पुत्रश्च शंस मे॥१३॥

ब्रह्मचर्येण वेदो मे कृत्स्नः श्रुतिपथं गतः।  
राजाहं राजपुत्रश्च ययातिरिति विश्रुतः ॥ १४ ॥

केनास्यर्थेन नृपते इमं देशमुपागतः।  
जिघृक्षुर्वारिजं किंचिदथवा मृगलिप्सया ॥ १५ ॥

मृगलिप्सुरहं भद्रे पानीयार्थमुपागतः ।  
बहुधाप्यनुयुक्तोऽस्मि तदनुज्ञातुमर्हसि ॥ १६ ॥

द्वाभ्यां कन्यासहस्राभ्यां दास्या शर्मिष्ठया सह।  
त्वदधीनास्मि भद्रं ते सखा भर्ता च मे भव॥१७॥

विद्ध्यौशनसि भद्रं ते न त्वामर्होऽस्मि भाविनि।  
अविवाह्या हि राजानो देवयानि पितुस्तव ॥ १८ ॥

संसृष्टं ब्रह्मणा क्षत्रं क्षत्रेण ब्रह्म संहितम्।  
ऋषिश्चाप्यृषिपुत्रश्च नाहुषाङ्ग वहस्व माम् ॥ १९ ॥

एकदेहोद्भवा वर्णाश्चत्वारोऽपि वराङ्गने ।  
पृथग्धर्माः पृथक्छौचास्तेषां तु ब्राह्मणो वरः ॥ २० ॥

पाणिधर्मो नाहुषायं न पुम्भिः सेवितः पुरा।  
तं मे त्वमग्रहीरग्रे वृणोमि त्वामहं ततः ॥ २१ ॥

कथं नु मे मनस्विन्याः पाणिमन्यः पुमान् स्पृशेत्।  
गृहीतमृषिपुत्रेण स्वयं वाप्यृषिणा त्वया ॥ २२ ॥

क्रुद्धादाशीविषात्‌ सर्पाज्ज्वलनात्‌ सर्वतोमुखात् ।  
दुराधर्षतरो विप्रो ज्ञेयः पुंसा विजानता ॥ २३ ॥

कथमाशीविषात्‌ सर्पाज्ज्वलनात्‌ सर्वतोमुखात् ।  
दुराधर्षतरो विप्र इत्यात्थ पुरुषर्षभ ॥ २४ ॥

एकमाशीविषो हन्ति शस्त्रेणैकश्च वध्यते।  
हन्ति विप्रः सराष्ट्राणि पुराण्यपि हि कोपितः ॥ २५ ॥  
दुराधर्षतरो विप्रस्तस्माद् भीरु मतो मम।  
अतोऽदत्तां च पित्रा त्वां भद्रे न विवहाम्यहम् ॥ २६ ॥

दत्तां वहस्व तन्मा त्वं पित्रा राजन् वृतो मया।  
अयाचतो भयं नास्ति दत्तां च प्रतिगृह्णतः ॥ २७ ॥  
(तिष्ठ राजन् मुहूर्तं तु प्रेषयिष्याम्यहं पितुः।

गच्छ त्वं धात्रिके शीघ्रं ब्रह्मकल्पमिहानय॥  
स्वयंवरे वृतं शीघ्रं निवेदय च नाहुषम्॥)

त्वरितं देवयान्याथ संदिष्टं पितुरात्मनः।  
सर्वं निवेदयामास धात्री तस्मै यथातथम् ॥ २८ ॥

श्रुत्वैव च स राजानं दर्शयामास भार्गवः।  
दृष्ट्वैव चागतं शुक्रं ययातिः पृथिवीपतिः।  
ववन्दे ब्राह्मणं काव्यं प्राञ्जलिः प्रणतः स्थितः ॥ २९ ॥

राजायं नाहुषस्तात दुर्गमे पाणिमग्रहीत्।  
नमस्ते देहि मामस्मै लोके नान्यं पतिं वृणे ॥ ३० ॥

वृतोऽनया पतिर्वीर सुतया त्वं ममेष्टया।  
गृहाणेमां मया दत्तां महिषीं नहुषात्मज ॥ ३१ ॥

अधर्मो न स्पृशेदेष महान् मामिह भार्गव।  
वर्णसंकरजो ब्रह्मन्निति त्वां प्रवृणोम्यहम् ॥ ३२ ॥

अधर्मात् त्वां विमुञ्चामि वृणु त्वं वरमीप्सितम्।  
अस्मिन् विवाहे मा म्लासीरहं पापं नुदामि ते ॥ ३३ ॥

वहस्व भार्यां धर्मेण देवयानीं सुमध्यमाम्।  
अनया सह सम्प्रीतिमतुलां समवाप्नुहि ॥ ३४ ॥

इयं चापि कुमारी ते शर्मिष्ठा वार्षपर्वणी।  
सम्पूज्या सततं राजन् मा चैनां शयने ह्वयेः ॥ ३५ ॥

(रहस्येनां समाहूय न वदेर्न च संस्पृशेः।  
वहस्व भार्यां भद्रं ते यथाकाममवाप्स्यसि॥)

एवमुक्तो ययातिस्तु शुक्रं कृत्वा प्रदक्षिणम्।  
शास्त्रोक्तविधिना राजा विवाहमकरोच्छुभम् ॥ ३६ ॥

लब्ध्वा शुक्रान्महद् वित्तं देवयानीं तदोत्तमाम्।  
द्विसहस्रेण कन्यानां तथा शर्मिष्ठया सह ॥ ३७ ॥  
सम्पूजितश्च शुक्रेण दैत्यैश्च नृपसत्तमः।  
जगाम स्वपुरं हृष्टोऽनुज्ञातोऽथ महात्मना ॥ ३८ ॥