+++
title_full = "080 शुक्राचार्यका वृषपर्वाको फटकारना तथा उसे छोड़कर जानेके लिये उद्यत होना और वृषपर्वाके आदेशसे शर्मिष्ठाका देवयानीकी दासी बनकर शुक्राचार्य तथा देवयानीको संतुष्ट करना"
title = "०८० शर्मिष्ठा-दास्यम्"

+++


ततः काव्यो भृगुश्रेष्ठः समन्युरुपगम्य ह।  
वृषपर्वाणमासीनमित्युवाचाविचारयन् ॥ १ ॥

नाधर्मश्चरितो राजन् सद्यः फलति गौरिव।  
शनैरावर्त्यमानो हि कर्तुर्मूलानि कृन्तति ॥ २ ॥

पुत्रेषु वा नप्तृषु वा न चेदात्मनि पश्यति।  
फलत्येव ध्रुवं पापं गुरु भुक्तमिवोदरे ॥ ३ ॥

(अधीयानं हितं राजन् क्षमावन्तं जितेन्द्रियम्।)  
यदघातयिथा विप्रं कचमाङ्गिरसं तदा।  
अपापशीलं धर्मज्ञं शुश्रूषुं मद्‌गृहे रतम् ॥ ४ ॥

वधादनर्हतस्तस्य वधाच्च दुहितुर्मम ।  
वृषपर्वन् निबोधेदं त्यक्ष्यामि त्वां सबान्धवम्।  
स्थातुं त्वद्विषये राजन् न शक्ष्यामि त्वया सह ॥ ५ ॥

अहो मामभिजानासि दैत्य मिथ्याप्रलापिनम्।  
यथेममात्मनो दोषं न नियच्छस्युपेक्षसे ॥ ६ ॥

(यदि ब्रह्मन् घातयामि यदि वाऽऽक्रोशयाम्यहम्।  
शर्मिष्ठया देवयानीं तेन गच्छाम्यसद्‌गतिम्॥)

नाधर्मं न मृषावादं त्वयि जानामि भार्गव।  
त्वयि धर्मश्च सत्यं च तत् प्रसीदतु नो भवान्॥७॥  
यद्यस्मानपहाय त्वमितो गच्छसि भार्गव।  
समुद्रं सम्प्रवेक्ष्यामो नान्यदस्ति परायणम् ॥ ८ ॥

(यद्येव देवान् गच्छेस्त्वं मां च त्यक्त्वा ग्रहाधिप।  
सर्वत्यागं ततः कृत्वा प्रविशामि हुताशनम्॥)

समुद्रं प्रविशध्वं वा दिशो वा द्रवतासुराः।  
दुहितुर्नाप्रियं सोढुं शक्तोऽहं दयिता हि मे ॥ ९ ॥

प्रसाद्यतां देवयानी जीवितं यत्र मे स्थितम्।  
योगक्षेमकरस्तेऽहमिन्द्रस्येव बृहस्पतिः ॥ १० ॥

यत् किंचिदसुरेन्द्राणां विद्यते वसु भार्गव।  
भुवि हस्तिगवाश्वं च तस्य त्वं मम चेश्वरः ॥ ११ ॥

यत् किंचिदस्ति द्रविणं दैत्येन्द्राणां महासुर।  
तस्येश्वरोऽस्मि यद्येषा देवयानी प्रसाद्यताम् ॥ १२ ॥

एवमुक्तस्तथेत्याह वृषपर्वा महाकविः ।  
देवयान्यन्तिकं गत्वा तमर्थं प्राह भार्गवः ॥ १३ ॥

यदि त्वमीश्वरस्तात राज्ञो वित्तस्य भार्गव।  
नाभिजानामि तत् तेऽहं राजा तु वदतु स्वयम् ॥ १४ ॥

यं काममभिकामासि देवयानि शुचिस्मिते।  
तत् तेऽहं सम्प्रदास्यामि यदि वापि हि दुर्लभम् ॥ १५ ॥

दासीं कन्यासहस्रेण शर्मिष्ठामभिकामये ।  
अनु मां तत्र गच्छेत् सा यत्र दद्याच्च मे पिता॥१६॥

उत्तिष्ठ त्वं गच्छ धात्रि शर्मिष्ठां शीघ्रमानय।  
यं च कामयते कामं देवयानी करोतु तम् ॥ १७ ॥

(त्यजेदेकं कुलस्यार्थे ग्रामस्यार्थे कुलं त्यजेत्।  
ग्रामं जनपदस्यार्थे आत्मार्थे पृथिवीं त्यजेत्॥)

ततो धात्री तत्र गत्वा शर्मिष्ठां वाक्यमब्रवीत्।  
उत्तिष्ठ भद्रे शर्मिष्ठे ज्ञातीनां सुखमावह ॥ १८ ॥

त्यजति ब्राह्मणः शिष्यान् देवयान्या प्रचोदितः।  
सा यं कामयते कामं स कार्योऽद्य त्वयानघे ॥ १९ ॥

यं सा कामयते कामं करवाण्यहमद्य तम्।  
यद्येवमाह्वयेच्छुक्रो देवयानीकृते हि माम्।  
मद्दोषान्मा गमच्छुक्रो देवयानी च मत्कृते ॥ २० ॥

ततः कन्यासहस्रेण वृता शिबिकया तदा।  
पितुर्नियोगात् त्वरिता निश्चक्राम पुरोत्तमात् ॥ २१ ॥

अहं दासीसहस्रेण दासी ते परिचारिका।  
अनु त्वां तत्र यास्यामि यत्र दास्यति ते पिता॥२२॥

स्तुवतो दुहिताहं ते याचतः प्रतिगृह्णतः।  
स्तूयमानस्य दुहिता कथं दासी भविष्यसि ॥ २३ ॥

येन केनचिदार्तानां ज्ञातीनां सुखमावहेत्।  
अतस्त्वामनुयास्यामि यत्र दास्यति ते पिता ॥ २४ ॥

प्रतिश्रुते दासभावे दुहित्रा वृषपर्वणः।  
देवयानी नृपश्रेष्ठ पितरं वाक्यमब्रवीत् ॥ २५ ॥

प्रविशामि पुरं तात तुष्टास्मि द्विजसत्तम।  
अमोघं तव विज्ञानमस्ति विद्याबलं च ते ॥ २६ ॥

एवमुक्तो दुहित्रा स द्विजश्रेष्ठो महायशाः।  
प्रविवेश पुरं हृष्टः पूजितः सर्वदानवैः ॥ २७ ॥