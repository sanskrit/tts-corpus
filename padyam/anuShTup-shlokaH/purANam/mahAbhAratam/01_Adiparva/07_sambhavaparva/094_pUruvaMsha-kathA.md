+++
title_full = "094 पूरुवंशका वर्णन"
title = "०९४ पूरुवंश-कथा"

+++


भगवञ्छ्रोतुमिच्छामि पूरोर्वंशकरान् नृपान् ।  
यद्वीर्यान् यादृशांश्चापि यावतो यत्पराक्रमान् ॥ १ ॥

न ह्यस्मिन् शीलहीनो वा निर्वीर्यो वा नराधिपः।  
प्रजाविरहितो वापि भूतपूर्वः कथंचन ॥ २ ॥

तेषां प्रथितवृत्तानां राज्ञां विज्ञानशालिनाम्।  
चरितं श्रोतुमिच्छामि विस्तरेण तपोधन ॥ ३ ॥

हन्त ते कथयिष्यामि यन्मां त्वं परिपृच्छसि।  
पूरोर्वंशधरान् वीराञ्छक्रप्रतिमतेजसः ।  
भूरिद्रविणविक्रान्तान् सर्वलक्षणपूजितान् ॥ ४ ॥

प्रवीरेश्वररौद्राश्वास्त्रयः पुत्रा महारथाः ।  
पूरोः पौष्ट्यामजायन्त प्रवीरो वंशकृत् ततः ॥ ५ ॥

मनस्युरभवत् तस्माच्छूरसेनीसुतः प्रभुः ।  
पृथिव्याश्चतुरन्ताया गोप्ता राजीवलोचनः ॥ ६ ॥

शक्तः संहननो वाग्मी सौवीरीतनयास्त्रयः।  
मनस्योरभवन् पुत्राः शूराः सर्वे महारथाः ॥ ७ ॥

अन्वग्भानुप्रभृतयो मिश्रकेश्यां मनस्विनः ।  
रौद्राश्वस्य महेष्वासा दशाप्सरसि सूनवः ॥ ८ ॥  
यज्वानो जज्ञिरे शूराः प्रजावन्तो बहुश्रुताः।  
सर्वे सर्वास्त्रविद्वांसः सर्वे धर्मपरायणाः ॥ ९ ॥

ऋचेयुरथ कक्षेयुः कृकणेयुश्च वीर्यवान्।  
स्थण्डिलेयुर्वनेयुश्च जलेयुश्च महायशाः ॥ १० ॥  
तेजेयुर्बलवान् धीमान् सत्येयुश्चेन्द्रविक्रमः ।  
धर्मेयुः संनतेयुश्च दशमो देवविक्रमः ॥ ११ ॥

अनाधृष्टिरभूत् तेषां विद्वान् भुवि तथैकराट्।  
ऋचेयुरथ विक्रान्तो देवानामिव वासवः ॥ १२ ॥

अनाधृष्टिसुतस्त्वासीद् राजसूयाश्वमेधकृत् ।  
मतिनार इति ख्यातो राजा परमधार्मिकः ॥ १३ ॥

मतिनारसुता राजंश्चत्वारोऽमितविक्रमाः ।  
तंसुर्महानतिरथो द्रुह्युश्चाप्रतिमद्युतिः ॥ १४ ॥

तेषां तंसुर्महावीर्यः पौरवं वंशमुद्वहन्।  
आजहार यशो दीप्तं जिगाय च वसुन्धराम् ॥ १५ ॥

ईलिनं तु सुतं तंसुर्जनयामास वीर्यवान्।  
सोऽपि कृत्स्नामिमां भूमिं विजिग्ये जयतां वरः ॥ १६ ॥

रथन्तर्यां सुतान् पञ्च पञ्चभूतोपमांस्ततः।  
ईलिनो जनयामास दुष्यन्तप्रभृतीन् नृपान् ॥ १७ ॥

दुष्यन्तं शूरभीमौ च प्रवसुं वसुमेव च।  
तेषां श्रेष्ठोऽभवद् राजा दुष्यन्तो जनमेजय ॥ १८ ॥

दुष्यन्ताद् भरतो जज्ञे विद्वाञ्छाकुन्तलो नृपः।  
तस्माद् भरतवंशस्य विप्रतस्थे महद् यशः ॥ १९ ॥

भरतस्तिसृषु स्त्रीषु नव पुत्रानजीजनत्।  
नाभ्यनन्दत तान् राजा नानुरूपा ममेत्युत ॥ २० ॥

ततस्तान् मातरः क्रुद्धाः पुत्रान् निन्युर्यमक्षयम्।  
ततस्तस्य नरेन्द्रस्य वितथं पुत्रजन्म तत् ॥ २१ ॥

ततो महद्भिः क्रतुभिरीजानो भरतस्तदा।  
लेभे पुत्रं भरद्वाजाद् भुमन्युं नाम भारत ॥ २२ ॥

ततः पुत्रिणमात्मानं ज्ञात्वा पौरवनन्दनः।  
भुमन्युं भरतश्रेष्ठ यौवराज्येऽभ्यषेचयत् ॥ २३ ॥

ततो दिविरथो नाम भुमन्योरभवत् सुतः।  
सुहोत्रश्च सुहोता च सुहविः सुयजुस्तथा ॥ २४ ॥  
पुष्करिण्यामृचीकश्च भुमन्योरभवन् सुताः ।  
तेषां ज्येष्ठः सुहोत्रस्तु राज्यमाप महीक्षिताम् ॥ २५ ॥

राजसूयाश्वमेधाद्यैः सोऽयजद् बहुभिः सवैः।  
सुहोत्रः पृथिवीं कृत्स्नां बुभुजे सागराम्बराम् ॥ २६ ॥  
पूर्णां हस्तिगजाश्वैश्च बहुरत्नसमाकुलाम् ।  
ममज्जेव मही तस्य भूरिभारावपीडिता ॥ २७ ॥  
हस्त्यश्वरथसम्पूर्णा मनुष्यकलिला भृशम् ।  
सुहोत्रे राजनि तदा धर्मतः शासति प्रजाः ॥ २८ ॥

चैत्ययूपाङ्किता चासीद् भूमिः शतसहस्रशः।  
प्रवृद्धजनसस्या च सर्वदैव व्यरोचत ॥ २९ ॥

ऐक्ष्वाकी जनयामास सुहोत्रात् पृथिवीपतेः।  
अजमीढं सुमीढं च पुरुमीढं च भारत ॥ ३० ॥

अजमीढो वरस्तेषां तस्मिन् वंशः प्रतिष्ठितः।  
षट् पुत्रान्‌ सोऽप्यजनयत्‌ तिसृषु स्त्रीषु भारत ॥ ३१ ॥

ऋक्षं धूमिन्यथो नीली दुष्यन्तपरमेष्ठिनौ।  
केशिन्यजनयज्जह्नुं सुतौ व्रजनरूपिणौ ॥ ३२ ॥

तथेमे सर्वपञ्चाला दुष्यन्तपरमेष्ठिनोः ।  
अन्वयाः कुशिका राजन् जह्नोरमिततेजसः ॥ ३३ ॥

व्रजनरूपिणयोर्ज्येष्ठमृक्षमाहुर्जनाधिपम् ।  
ऋक्षात् संवरणो जज्ञे राजन् वंशकरः सुतः ॥ ३४ ॥

आर्क्षे संवरणे राजन् प्रशासति वसुंधराम्।  
संक्षयः सुमहानासीत् प्रजानामिति नः श्रुतम् ॥ ३५ ॥

व्यशीर्यत ततो राष्ट्रं क्षयैर्नानाविधैस्तदा।  
क्षुन्मृत्युभ्यामनावृष्ट्या व्याधिभिश्च समाहतम् ॥ ३६ ॥

अभ्यघ्नन् भारतांश्चैव सपत्नानां बलानि च।  
चालयन् वसुधां चेमां बलेन चतुरङ्गिणा ॥ ३७ ॥  
अभ्ययात् तं च पाञ्चाल्यो विजित्य तरसा महीम्।  
अक्षौहिणीभिर्दशभिः स एनं समरेऽजयत् ॥ ३८ ॥

ततः सदारः सामात्यः सपुत्रः ससुहृज्जनः।  
राजा संवरणस्तस्मात् पलायत महाभयात् ॥ ३९ ॥

सिन्धोर्नदस्य महतो निकुञ्जे न्यवसत् तदा।  
नदीविषयपर्यन्ते पर्वतस्य समीपतः ॥ ४० ॥

तत्रावसन् बहून् कालान् भारता दुर्गमाश्रिताः।  
तेषां निवसतां तत्र सहस्रं परिवत्सरान् ॥ ४१ ॥

अथाभ्यगच्छद् भरतान् वसिष्ठो भगवानृषिः।  
तमागतं प्रयत्नेन प्रत्युद्‌गम्याभिवाद्य च ॥ ४२ ॥  
अर्घ्यमभ्याहरंस्तस्मै ते सर्वे भारतास्तदा।  
निवेद्य सर्वमृषये सत्कारेण सुवर्चसे ॥ ४३ ॥  
तमासने चोपविष्टं राजा वव्रे स्वयं तदा।  
पुरोहितो भवान् नोऽस्तु राज्याय प्रयतेमहि ॥ ४४ ॥

ओमित्येवं वसिष्ठोऽपि भारतान् प्रत्यपद्यत।  
अथाभ्यषिञ्चत् साम्राज्ये सर्वक्षत्रस्य पौरवम् ॥ ४५ ॥  
विषाणभूतं सर्वस्यां पृथिव्यामिति नः श्रुतम्।  
भरताध्युषितं पूर्वं सोऽध्यतिष्ठत् पुरोत्तमम् ॥ ४६ ॥

पुनर्बलिभृतश्चैव चक्रे सर्वमहीक्षितः ।  
ततः स पृथिवीं प्राप्य पुनरीजे महाबलः ॥ ४७ ॥  
आजमीढो महायज्ञैर्बहुभिर्भूरिदक्षिणैः ।  
ततः संवरणात् सौरी तपती सुषुवे कुरुम् ॥ ४८ ॥

राजत्वे तं प्रजाः सर्वा धर्मज्ञ इति वव्रिरे।  
तस्य नाम्नाभिविख्यातं पृथिव्यां कुरुजाङ्गलम् ॥ ४९ ॥

कुरुक्षेत्रं स तपसा पुण्यं चक्रे महातपाः।  
अश्ववन्तमभिष्यन्तं तथा चैत्ररथं मुनिम् ॥ ५० ॥  
जनमेजयं च विख्यातं पुत्रांश्चास्यानुशुश्रुम।  
पञ्चैतान् वाहिनी पुत्रान् व्यजायत मनस्विनी ॥ ५१ ॥

अविक्षितः परिक्षित् तु शबलाश्वस्तु वीर्यवान्।  
आदिराजो विराजश्च शाल्मलिश्च महाबलः ॥ ५२ ॥  
उच्चैःश्रवा भङ्गकारो जितारिश्चाष्टमः स्मृतः।  
एतेषामन्ववाये तु ख्यातास्ते कर्मजैर्गुणैः।  
जनमेजयादयः सप्त तथैवान्ये महारथाः ॥ ५३ ॥

परिक्षितोऽभवन् पुत्राः सर्वे धर्मार्थकोविदाः।  
कक्षसेनोग्रसेनौ तु चित्रसेनश्च वीर्यवान् ॥ ५४ ॥  
इन्द्रसेनः सुषेणश्च भीमसेनश्च नामतः।  
जनमेजयस्य तनया भुवि ख्याता महाबलाः ॥ ५५ ॥  
धृतराष्ट्रः प्रथमजः पाण्डुर्बाह्लीक एव च।  
निषधश्च महातेजास्तथा जाम्बूनदो बली ॥ ५६ ॥  
कुण्डोदरः पदातिश्च वसातिश्चाष्टमः स्मृतः।  
सर्वे धर्मार्थकुशलाः सर्वभूतहिते रताः ॥ ५७ ॥

धृतराष्ट्रोऽथ राजाऽऽसीत् तस्य पुत्रोऽथ कुण्डिकः।  
हस्ती वितर्कः क्राथश्च कुण्डिनश्चापि पञ्चमः ॥ ५८ ॥  
हविःश्रवास्तथेन्द्राभो भुमन्युश्चापराजितः ।  
धृतराष्ट्रसुतानां तु त्रीनेतान् प्रथितान् भुवि ॥ ५९ ॥  
प्रतीपं धर्मनेत्रं च सुनेत्रं चापि भारत।  
प्रतीपः प्रथितस्तेषां बभूवाप्रतिमो भुवि ॥ ६० ॥

प्रतीपस्य त्रयः पुत्रा जज्ञिरे भरतर्षभ।  
देवापिः शान्तनुश्चैव बाह्लीकश्च महारथः ॥ ६१ ॥  
देवापिश्च प्रवव्राज तेषां धर्महितेप्सया।  
शान्तनुश्च महीं लेभे बाह्लीकश्च महारथः ॥ ६२ ॥

भरतस्यान्वये जाताः सत्त्ववन्तो नराधिपाः।  
देवर्षिकल्पा नृपते बहवो राजसत्तमाः ॥ ६३ ॥

एवंविधाश्चाप्यपरे देवकल्पा महारथाः ।  
जाता मनोरन्ववाये ऐलवंशविवर्धनाः ॥ ६४ ॥