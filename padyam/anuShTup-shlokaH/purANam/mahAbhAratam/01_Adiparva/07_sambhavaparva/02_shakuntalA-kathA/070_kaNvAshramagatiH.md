+++
title_full = "070 तपोवन और कण्वके आश्रमका वर्णन तथा राजा दुष्यन्तका उस आश्रममें प्रवेश"
title = "०७० कण्वाश्रमगतिः"

+++


ततो मृगसहस्राणि हत्वा सबलवाहनः।  
राजा मृगप्रसङ्गेन वनमन्यद् विवेश ह ॥ १ ॥

एक एवोत्तमबलः क्षुत्पिपासाश्रमान्वितः ।  
स वनस्यान्तमासाद्य महच्छून्यं समासदत् ॥ २ ॥

तच्चाप्यतीत्य नृपतिरुत्तमाश्रमसंयुतम् ।  
मनःप्रह्लादजननं दृष्टिकान्तमतीव च ॥ ३ ॥  
शीतमारुतसंयुक्तं जगामान्यन्महद् वनम् ।  
पुष्पितैः पादपैः कीर्णमतीव सुखशाद्वलम् ॥ ४ ॥

विपुलं मधुरारावैर्नादितं विहगैस्तथा ।  
पुंस्कोकिलनिनादैश्च झिल्लीकगणनादितम् ॥ ५ ॥

प्रवृद्धविटपैर्वृक्षैः सुखच्छायैः समावृतम् ।  
षट्‌पदाघूर्णिततलं लक्ष्म्या परमया युतम् ॥ ६ ॥

नापुष्पः पादपः कश्चिन्नाफलो नापि कण्टकी।  
षट्‌पदैर्नाप्यपाकीर्णस्तस्मिन् वै काननेऽभवत् ॥ ७ ॥

विहगैर्नादितं पुष्पैरलंकृतमतीव च ।  
सर्वर्तुकुसुमैर्वृक्षैः सुखच्छायैः समावृतम् ॥ ८ ॥

मनोरमं महेष्वासो विवेश वनमुत्तमम्।  
मारुताकलितास्तत्र द्रुमाः कुसुमशाखिनः ॥ ९ ॥  
पुष्पवृष्टिं विचित्रां तु व्यसृजंस्ते पुनः पुनः।  
दिवःस्पृशोऽथ संघुष्टाः पक्षिभिर्मधुरस्वनैः ॥ १० ॥

विरेजुः पादपास्तत्र विचित्रकुसुमाम्बराः ।  
तेषां तत्र प्रवालेषु पुष्पभारावनामिषु ॥ ११ ॥  
रुवन्ति रावान् मधुरान् षट्‌पदा मधुलिप्सवः।  
तत्र प्रदेशांश्च बहून् कुसुमोत्करमण्डितान् ॥ १२ ॥  
लतागृहपरिक्षिप्तान् मनसः प्रीतिवर्धनान् ।  
सम्पश्यन् सुमहातेजा बभूव मुदितस्तदा ॥ १३ ॥

परस्पराश्लिष्टशाखैः पादपैः कुसुमान्वितैः ।  
अशोभत वनं तत् तु महेन्द्रध्वजसंनिभैः ॥ १४ ॥

सिद्धचारणसंघैश्च गन्धर्वाप्सरसां गणैः ।  
सेवितं वनमत्यर्थं मत्तवानरकिन्नरम् ॥ १५ ॥

सुखः शीतः सुगन्धी च पुष्परेणुवहोऽनिलः।  
परिक्रामन् वने वृक्षानुपैतीव रिरंसया ॥ १६ ॥

एवंगुणसमायुक्तं ददर्श स वनं नृपः।  
नदीकच्छोद्भवं कान्तमुच्छ्रितध्वजसंनिभम् ॥ १७ ॥

प्रेक्षमाणो वनं तत् तु सुप्रहृष्टविहङ्गमम्।  
आश्रमप्रवरं रम्यं ददर्श च मनोरमम् ॥ १८ ॥

नानावृक्षसमाकीर्णं सम्प्रज्वलितपावकम् ।  
तं तदाप्रतिमं श्रीमानाश्रमं प्रत्यपूजयत् ॥ १९ ॥

यतिभिर्वालखिल्यैश्च वृतं मुनिगणान्वितम् ।  
अग्न्यगारैश्च बहुभिः पुष्पसंस्तरसंस्तृतम् ॥ २० ॥

महाकच्छैर्बृहद्भिश्च विभ्राजितमतीव च ।  
मालिनीमभितो राजन् नदीं पुण्यां सुखोदकाम् ॥ २१ ॥

नैकपक्षिगणाकीर्णां तपोवनमनोरमाम् ।  
तत्र व्यालमृगान् सौम्यान् पश्यन् प्रीतिमवाप सः ॥ २२ ॥

तं चाप्रतिरथः श्रीमानाश्रमं प्रत्यपद्यत।  
देवलोकप्रतीकाशं सर्वतः सुमनोहरम् ॥ २३ ॥

नदीं चाश्रमसंश्लिष्टां पुण्यतोयां ददर्श सः।  
सर्वप्राणभृतां तत्र जननीमिव धिष्ठिताम् ॥ २४ ॥

सचक्रवाकपुलिनां पुष्पफेनप्रवाहिनीम् ।  
सकिन्नरगणावासां वानरर्क्षनिषेविताम् ॥ २५ ॥

पुण्यस्वाध्यायसंघुष्टां पुलिनैरुपशोभिताम् ।  
मत्तवारणशार्दूलभुजगेन्द्रनिषेविताम् ॥ २६ ॥

तस्यास्तीरे भगवतः काश्यपस्य महात्मनः।  
आश्रमप्रवरं रम्यं महर्षिगणसेवितम् ॥ २७ ॥

नदीमाश्रमसम्बद्धां दृष्ट्वाऽऽश्रमपदं तथा ।  
चकाराभिप्रवेशाय मतिं स नृपतिस्तदा ॥ २८ ॥

अलंकृतं द्वीपवत्या मालिन्या रम्यतीरया।  
नरनारायणस्थानं गङ्गयेवोपशोभितम् ॥ २९ ॥

मत्तबर्हिणसंघुष्टं प्रविवेश महद् वनम्।  
तत् स चैत्ररथप्रख्यं समुपेत्य नरर्षभः ॥ ३० ॥  
अतीवगुणसम्पन्नमनिर्देश्यं च वर्चसा ।  
महर्षिं काश्यपं द्रष्टुमथ कण्वं तपोधनम् ॥ ३१ ॥  
ध्वजिनीमश्वसम्बाधां पदातिगजसंकुलाम् ।  
अवस्थाप्य वनद्वारि सेनामिदमुवाच सः ॥ ३२ ॥

मुनिं विरजसं द्रष्टुं गमिष्यामि तपोधनम्।  
काश्यपं स्थीयतामत्र यावदागमनं मम ॥ ३३ ॥

तद् वनं नन्दनप्रख्यमासाद्य मनुजेश्वरः।  
क्षुत्पिपासे जहौ राजा मुदं चावाप पुष्कलाम् ॥ ३४ ॥

सामात्यो राजलिङ्गानि सोऽपनीय नराधिपः।  
पुरोहितसहायश्च जगामाश्रममुत्तमम् ॥ ३५ ॥

दिदृक्षुस्तत्र तमृषिं तपोराशिमथाव्ययम् ।  
ब्रह्मलोकप्रतीकाशमाश्रमं सोऽभिवीक्ष्य ह ।  
षट्‌पदोद्‌गीतसंघुष्टं नानाद्विजगणायुतम् ॥ ३६ ॥

ऋचो बह्वृचमुख्यैश्च प्रेर्यमाणाः पदक्रमैः।  
शुश्राव मनुजव्याघ्रो विततेष्विह कर्मसु ॥ ३७ ॥

यज्ञविद्याङ्गविद्भिश्च यजुर्विद्भिश्च शोभितम् ।  
मधुरैः सामगीतैश्च ऋषिभिर्नियतव्रतैः ॥ ३८ ॥  
भारुण्डसामगीताभिरथर्वशिरसोद्‌गतैः ।  
यतात्मभिः सुनियतैः शुशुभे स तदाश्रमः ॥ ३९ ॥

अथर्ववेदप्रवराः पूगयज्ञियसामगाः ।  
संहितामीरयन्ति स्म पदक्रमयुतां तु ते ॥ ४० ॥

शब्दसंस्कारसंयुक्तैर्ब्रुवद्भिश्चापरैर्द्विजैः ।  
नादितः स बभौ श्रीमान् ब्रह्मलोक इवापरः ॥ ४१ ॥

यज्ञसंस्तरविद्भिश्च क्रमशिक्षाविशारदैः ।  
न्यायतत्त्वात्मविज्ञानसम्पन्नैर्वेदपारगैः ॥ ४२ ॥  
नानावाक्यसमाहारसमवायविशारदैः ।  
विशेषकार्यविद्भिश्च मोक्षधर्मपरायणैः ॥ ४३ ॥  
स्थापनाक्षेपसिद्धान्तपरमार्थज्ञतां गतैः ।  
शब्दच्छन्दोनिरुक्तज्ञैः कालज्ञानविशारदैः ॥ ४४ ॥  
द्रव्यकर्मगुणज्ञैश्च कार्यकारणवेदिभिः ।  
पक्षिवानररुतज्ञैश्च व्यासग्रन्थसमाश्रितैः ॥ ४५ ॥  
नानाशास्त्रेषु मुख्यैश्च शुश्राव स्वनमीरितम्।  
लोकायतिकमुख्यैश्च समन्तादनुनादितम् ॥ ४६ ॥

तत्र तत्र च विप्रेन्द्रान् नियतान् संशितव्रतान्।  
जपहोमपरान् विप्रान् ददर्श परवीरहा ॥ ४७ ॥

आसनानि विचित्राणि रुचिराणि महीपतिः।  
प्रयत्नोपहितानि स्म दृष्ट्वा विस्मयमागमत् ॥ ४८ ॥

देवतायतनानां च प्रेक्ष्य पूजां कृतां द्विजैः।  
ब्रह्मलोकस्थमात्मानं मेने स नृपसत्तमः ॥ ४९ ॥

स काश्यपतपोगुप्तमाश्रमप्रवरं शुभम् ।  
नातृप्यत् प्रेक्षमाणो वै तपोवनगुणैर्युतम् ॥ ५० ॥

स काश्यपस्यायतनं महाव्रतै-  
र्वृतं समन्तादृषिभिस्तपोधनैः ।  
विवेश सामात्यपुरोहितोऽरिहा  
विविक्तमत्यर्थमनोहरं शुभम् ॥ ५१ ॥