+++
title_full = "071 राजा दुष्यन्तका शकुन्तलाके साथ वार्तालाप, शकुन्तलाके द्वारा अपने जन्मका कारण बतलाना तथा उसी प्रसंगमें विश्वामित्रकी तपस्यासे इन्द्रका चिन्तित होकर मेनकाको मुनिका तपोभंग करनेके लिये भेजना"
title = "०७१ शकुन्तला-दर्शनम्"

+++


ततोऽगच्छन्महाबाहुरेकोऽमात्यान् विसृज्य तान् ।  
नापश्यच्चाश्रमे तस्मिंस्तमृषिं संशितव्रतम् ॥ १ ॥

सोऽपश्यमानस्तमृषिं शून्यं दृष्ट्वा तथाऽऽश्रमम्।  
उवाच क इहेत्युच्चैर्वनं संनादयन्निव ॥ २ ॥

श्रुत्वाथ तस्य तं शब्दं कन्या श्रीरिव रूपिणी।  
निश्चक्रामाश्रमात् तस्मात् तापसीवेषधारिणी ॥ ३ ॥

सा तं दृष्ट्वैव राजानं दुष्यन्तमसितेक्षणा।  
(सुव्रताभ्यागतं तं तु पूज्यं प्राप्तमथेश्वरम्।  
रूपयौवनसम्पन्ना शीलाचारवती शुभा ।  
सा तमायतपद्माक्षं व्यूढोरस्कं सुसंहतम्॥  
सिंहस्कन्धं दीर्घबाहुं सर्वलक्षणपूजितम् ।  
विस्पष्टं मधुरां वाचं साब्रवीज्जनमेजय।)  
स्वागतं त इति क्षिप्रमुवाच प्रतिपूज्य च ॥ ४ ॥

आसनेनार्चयित्वा च पाद्येनार्घ्येण चैव हि।  
पप्रच्छानामयं राजन् कुशलं च नराधिपम् ॥ ५ ॥

यथावदर्चयित्वाथ पृष्ट्वा चानामयं तदा।  
उवाच स्मयमानेव किं कार्यं क्रियतामिति ॥ ६ ॥

(आश्रमस्याभिगमने किं त्वं कार्यं चिकीर्षसि।  
कस्त्वमद्येह सम्प्राप्तो महर्षेराश्रमं शुभम्॥)

तामब्रवीत् ततो राजा कन्यां मधुरभाषिणीम्।  
दृष्ट्वा चैवानवद्याङ्गीं यथावत् प्रतिपूजितः ॥ ७ ॥

राजर्षेरस्मि पुत्रोऽहमिलिलस्य महात्मनः ।

आगतोऽहं महाभागमृषिं कण्वमुपासितुम् ।  
क्व गतो भगवान् भद्रे तन्ममाचक्ष्व शोभने ॥ ८ ॥

गतः पिता मे भगवान् फलान्याहर्तुमाश्रमात्।  
मुहूर्तं सम्प्रतीक्षस्व द्रष्टास्येनमुपागतम् ॥ ९ ॥

अपश्यमानस्तमृषिं तथा चोक्तस्तया च सः।  
तां दृष्ट्वा च वरारोहां श्रीमतीं चारुहासिनीम् ॥ १० ॥  
विभ्राजमानां वपुषा तपसा च दमेन च।  
रूपयौवनसम्पन्नामित्युवाच महीपतिः ॥ ११ ॥

का त्वं कस्यासि सुश्रोणि किमर्थं चागता वनम्।  
एवंरूपगुणोपेता कुतस्त्वमसि शोभने ॥ १२ ॥

दर्शनादेव हि शुभे त्वया मेऽपहृतं मनः।  
इच्छामि त्वामहं ज्ञातुं तन्ममाचक्ष्व शोभने ॥ १३ ॥

(शृणु मे नागनासोरु वचनं मत्तकाशिनि॥  
राजर्षेरन्वये जातः पूरोरस्मि विशेषतः।  
वृणे त्वामद्य सुश्रोणि दुष्यन्तो वरवर्णिनि॥  
न मेऽन्यत्र क्षत्रियायां मनो जातु प्रवर्तते।  
ऋषिपुत्रीषु चान्यासु नावर्णासु परासु वा॥  
तस्मात् प्रणिहितात्मानं विद्धि मां कलभाषिणि।  
तस्य मे त्वयि भावोऽस्ति क्षत्रिया ह्यसि का वद॥  
न हि मे भीरु विप्रायांमनः प्रसहते गतिम्।  
भजे त्वामायतापाङ्गि भक्तं भजितुमर्हसि॥  
भुङ्क्ष्व राज्यं विशालाक्षि बुद्धिं मा त्वन्यथा कृथाः।)

एवमुक्ता तु सा कन्या तेन राज्ञा तमाश्रमे।  
उवाच हसती वाक्यमिदं सुमधुराक्षरम् ॥ १४ ॥

कण्वस्याहं भगवतो दुष्यन्त दुहिता मता।  
तपस्विनो धृतिमतो धर्मज्ञस्य महात्मनः ॥ १५ ॥

(अस्वतन्त्रास्मि राजेन्द्र काश्यपो मे गुरुः पिता।  
तमेव प्रार्थय स्वार्थं नायुक्तं कर्तुमर्हसि॥)

ऊर्ध्वरेता महाभागे भगवाल्ँलोकपूजितः ।  
चलेद्धि वृत्ताद् धर्मोऽपि न चलेत् संशितव्रतः ॥ १६ ॥

कथं त्वं तस्य दुहिता सम्भूता वरवर्णिनी।  
संशयो मे महानत्र तन्मे छेत्तुमिहार्हसि ॥ १७ ॥

यथायमागमो मह्यं यथा चेदमभूत् पुरा।  
शृणु राजन् यथातत्त्वं यथास्मि दुहिता मुनेः ॥ १८ ॥

(अन्यथा सन्तमात्मानमन्यथा सत्सु भाषते।  
स पापेनावृतो मूर्खः स्तेन आत्मापहारकः॥)

ऋषिः कश्चिदिहागम्य मम जन्माभ्यचोदयत्।  
(ऊर्ध्वरेता यथासि त्वं कुतस्त्येयं शकुन्तला।  
पुत्री त्वत्तः कथं जाता सत्यं मे ब्रूहि काश्यप॥)  
तस्मै प्रोवाच भगवान् यथा तच्छृणु पार्थिव ॥ १९ ॥

तप्यमानः किल पुरा विश्वामित्रो महत् तपः।  
सुभृशं तापयामास शक्रं सुरगणेश्वरम् ॥ २० ॥

तपसा दीप्तवीर्योऽयं स्थानान्मां च्यावयेदिति।  
भीतः पुरंदरस्तस्मान्मेनकामिदमब्रवीत् ॥ २१ ॥

गुणैरप्सरसां दिव्यैर्मेनके त्वं विशिष्यसे।  
श्रेयो मे कुरु कल्याणि यत् त्वां वक्ष्यामि तच्छृणु॥२२॥  
असावादित्यसंकाशो विश्वामित्रो महातपाः ।  
तप्यमानस्तपो घोरं मम कम्पयते मनः ॥ २३ ॥

मेनके तव भारोऽयं विश्वामित्रः सुमध्यमे।  
शंसितात्मा सुदुर्धर्ष उग्रे तपसि वर्तते ॥ २४ ॥

स मां न च्यावयेत् स्थानात् तं वै गत्वा प्रलोभय।  
चर तस्य तपोविघ्नं कुरु मेऽविघ्नमुत्तमम् ॥ २५ ॥

रूपयौवनमाधुर्यचेष्टितस्मितभाषणैः ।  
लोभयित्वा वरारोहे तपसस्तं निवर्तय ॥ २६ ॥

महातेजाः स भगवांस्तथैव च महातपाः।  
कोपनश्च तथा ह्येनं जानाति भगवानपि ॥ २७ ॥

तेजसस्तपसश्चैव कोपस्य च महात्मनः।  
त्वमप्युद्विजसे यस्य नोद्विजेयमहं कथम् ॥ २८ ॥

महाभागं वसिष्ठं यः पुत्रैरिष्टैर्व्ययोजयत्।  
क्षत्रजातश्च यः पूर्वमभवद् ब्राह्मणो बलात् ॥ २९ ॥  
शौचार्थं यो नदीं चक्रे दुर्गमां बहुभिर्जलैः।  
यां तां पुण्यतमां लोके कौशिकीति विदुर्जनाः ॥ ३० ॥

बभार यत्रास्य पुरा काले दुर्गे महात्मनः।  
दारान्मतङ्गो धर्मात्मा राजर्षिर्व्याधतां गतः ॥ ३१ ॥

अतीतकाले दुर्भिक्षे अभ्येत्य पुनराश्रमम्।  
मुनिः पारेति नद्या वै नाम चक्रे तदा प्रभुः॥३२॥

मतङ्गं याजयाञ्चक्रे यत्र प्रीतमनाः स्वयम्।  
त्वं च सोमं भयाद् यस्य गतः पातुं सुरेश्वर॥३३॥

चकारान्यं च लोकं वै क्रुद्धो नक्षत्रसम्पदा।  
प्रतिश्रवणपूर्वाणि नक्षत्राणि चकार यः।  
गुरुशापहतस्यापि त्रिशङ्कोः शरणं ददौ ॥ ३४ ॥

(ब्रह्मर्षिशापं राजर्षिः कथं मोक्ष्यति कौशिकः।  
अवमत्य तदा देवैर्यज्ञाङ्गं तद् विनाशितम्॥  
अन्यानि च महातेजा यज्ञाङ्गान्यसृजत् प्रभुः।  
निनाय च तदा स्वर्गं त्रिशंकुं स महातपाः॥)

एतानि यस्य कर्माणि तस्याहं भृशमुद्विजे।  
यथासौ न दहेत् क्रुद्धस्तथाऽऽज्ञापय मां विभो ॥ ३५ ॥

तेजसा निर्दहेल्लोकान् कम्पयेद् धरणीं पदा।  
संक्षिपेच्च महामेरुं तूर्णमावर्तयेद् दिशः ॥ ३६ ॥

तादृशं तपसा युक्तं प्रदीप्तमिव पावकम्।  
कथमस्मद्विधा नारी जितेन्द्रियमभिस्पृशेत् ॥ ३७ ॥

हुताशनमुखं दीप्तं सूर्यचन्द्राक्षितारकम् ।  
कालजिह्वं सुरश्रेष्ठ कथमस्मद्विधा स्पृशेत् ॥ ३८ ॥

यमश्च सोमश्च महर्षयश्च  
साध्या विश्वे वालखिल्याश्च सर्वे।  
एतेऽपि यस्योद्विजन्ते प्रभावात्  
तस्मात् कस्मान्मादृशी नोद्विजेत ॥ ३९ ॥

त्वयैवमुक्ता च कथं समीप-  
मृषेर्न गच्छेयमहं सुरेन्द्र ।  
रक्षां तु मे चिन्तय देवराज  
यथा त्वदर्थं रक्षिताहं चरेयम् ॥ ४० ॥

कामं तु मे मारुतस्तत्र वासः  
प्रक्रीडिताया विवृणोतु देव ।  
भवेच्च मे मन्मथस्तत्र कार्ये  
सहायभूतस्तु तव प्रसादात् ॥ ४१ ॥

वनाच्च वायुः सुरभिः प्रवायात्  
तस्मिन् काले तमृषिं लोभयन्त्याः।  
तथेत्युक्त्वा विहिते चैव तस्मिं-  
स्ततो ययौ साऽऽश्रमं कौशिकस्य ॥ ४२ ॥