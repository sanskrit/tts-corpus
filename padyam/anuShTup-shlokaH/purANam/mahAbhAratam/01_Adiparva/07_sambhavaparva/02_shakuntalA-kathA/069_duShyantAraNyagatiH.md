+++
title_full = "069 दुष्यन्तका शिकारके लिये वनमें जाना और विविध हिंसक वन-जन्तुओंका वध करना"
title = "०६९ दुष्यन्तारण्यगतिः"

+++


सम्भवं भरतस्याहं चरितं च महामतेः।  
शकुन्तलायाश्चोत्पत्तिं श्रोतुमिच्छामि तत्त्वतः ॥ १ ॥

दुष्यन्तेन च वीरेण यथा प्राप्ता शकुन्तला।  
तं वै पुरुषसिंहस्य भगवन् विस्तरं त्वहम् ॥ २ ॥  
श्रोतुमिच्छामि तत्त्वज्ञ सर्वं मतिमतां वर।

स कदाचिन्महाबाहुः प्रभूतबलवाहनः ॥ ३ ॥  
वनं जगाम गहनं हयनागशतैर्वृतः।  
बलेन चतुरङ्गेण वृतः परमवल्गुना ॥ ४ ॥

खड्गशक्तिधरैर्वीरैर्गदामुसलपाणिभिः ।  
प्रासतोमरहस्तैश्च ययौ योधशतैर्वृतः ॥ ५ ॥

सिंहनादैश्च योधानां शङ्खदुन्दुभिनिःस्वनैः ।  
रथनेमिस्वनैश्चैव सनागवरबृंहितैः ॥ ६ ॥  
नानायुधधरैश्चापि नानावेषधरैस्तथा ।  
ह्रेषितस्वनमिश्रैश्च क्ष्वेडितास्फोटितस्वनैः ॥ ७ ॥  
आसीत्‌ किलकिलाशब्दस्तस्मिन्‌ गच्छति पार्थिवे।  
प्रासादवरशृङ्गस्थाः परया नृपशोभया ॥ ८ ॥  
ददृशुस्तं स्त्रियस्तत्र शूरमात्मयशस्करम् ।  
शक्रोपमममित्रघ्नं परवारणवारणम् ॥ ९ ॥

पश्यन्तः स्त्रीगणास्तत्र वज्रपाणिं स्म मेनिरे।  
अयं स पुरुषव्याघ्रो रणे वसुपराक्रमः ॥ १० ॥  
यस्य बाहुबलं प्राप्य न भवन्त्यसुहृद्‌गणाः।

इति वाचो ब्रुवन्त्यस्ताः स्त्रियः प्रेम्णा नराधिपम् ॥ ११ ॥  
तुष्टुवुः पुष्पवृष्टीश्च ससृजुस्तस्य मूर्धनि।  
तत्र तत्र च विप्रेन्द्रैः स्तूयमानः समन्ततः ॥ १२ ॥

निर्ययौ परमप्रीत्या वनं मृगजिघांसया।  
तं देवराजप्रतिमं मत्तवारणधूर्गतम् ॥ १३ ॥  
द्विजक्षत्रियविट्शूद्रा निर्यान्तमनुजग्मिरे ।  
ददृशुर्वर्धमानास्ते आशीर्भिश्च जयेन च ॥ १४ ॥

सुदूरमनुजग्मुस्तं पौरजानपदास्तथा ।  
न्यवर्तन्त ततः पश्चादनुज्ञाता नृपेण ह ॥ १५ ॥

सुपर्णप्रतिमेनाथ रथेन वसुधाधिपः ।  
महीमापूरयामास घोषेण त्रिदिवं तथा ॥ १६ ॥  
स गच्छन् ददृशे धीमान् नन्दनप्रतिमं वनम्।  
बिल्वार्कखदिराकीर्णं कपित्थधवसंकुलम् ॥ १७ ॥

विषमं पर्वतस्रस्तैरश्मभिश्च समावृतम् ।  
निर्जलं निर्मनुष्यं च बहुयोजनमायतम् ॥ १८ ॥

मृगसिंहैर्वृतं घोरैरन्यैश्चापि वनेचरैः ।  
तद् वनं मनुजव्याघ्रः सभृत्यबलवाहनः ॥ १९ ॥  
लोडयामास दुष्यन्तः सूदयन् विविधान् मृगान्।  
बाणगोचरसम्प्राप्तांस्तत्र व्याघ्रगणान् बहून् ॥ २० ॥  
पातयामास दुष्यन्तो निर्बिभेद च सायकैः।  
दूरस्थान् सायकैः कांश्चिदभिनत् स नराधिपः ॥ २१ ॥  
अभ्याशमागतांश्चान्यान् खड्गेन निरकृन्तत ।  
कांश्चिदेणान् समाजघ्ने शक्त्या शक्तिमतां वरः ॥ २२ ॥

गदामण्डलतत्त्वज्ञश्चचारामितविक्रमः ।  
तोमरैरसिभिश्चापि गदामुसलकम्पनैः ॥ २३ ॥  
चचार स विनिघ्नन् वै स्वैरचारान् वनद्विपान्।  
राज्ञा चाद्भुतवीर्येण योधैश्च समरप्रियैः ॥ २४ ॥  
लोड्यमानं महारण्यं तत्यजुः स्म मृगाधिपाः।  
तत्र विद्रुतयूथानि हतयूथपतीनि च ॥ २५ ॥  
मृगयूथान्यथौत्सुक्याच्छब्दं चक्रुस्ततस्ततः ।  
शुष्काश्चापि नदीर्गत्वा जलनैराश्यकर्शिताः ॥ २६ ॥  
व्यायामक्लान्तहृदयाः पतन्ति स्म विचेतसः।  
क्षुत्पिपासापरीताश्च श्रान्ताश्च पतिता भुवि ॥ २७ ॥

केचित् तत्र नरव्याघ्रैरभक्ष्यन्त बुभुक्षितैः।  
केचिदग्निमथोत्पाद्य संसाध्य च वनेचराः ॥ २८ ॥  
भक्षयन्ति स्म मांसानि प्रकुट्य विधिवत् तदा।  
तत्र केचिद् गजा मत्ता बलिनः शस्त्रविक्षताः ॥ २९ ॥  
संकोच्याग्रकरान् भीताः प्रद्रवन्ति स्म वेगिताः।  
शकृन्मूत्रं सृजन्तश्च क्षरन्तः शोणितं बहु ॥ ३० ॥

वन्या गजवरास्तत्र ममृदुर्मनुजान् बहून्।  
तद् वनं बलमेघेन शरधारेण संवृतम्।  
व्यरोचत मृगाकीर्णं राज्ञा हतमृगाधिपम् ॥ ३१ ॥