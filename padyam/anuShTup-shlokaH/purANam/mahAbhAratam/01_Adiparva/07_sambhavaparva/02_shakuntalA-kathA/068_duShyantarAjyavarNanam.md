+++
title_full = "068 राजा दुष्यन्तकी अद्भुत शक्ति तथा राज्यशासनकी क्षमताका वर्णन"
title = "०६८ दुष्यन्तराज्यवर्णनम्\n"

+++


त्वत्तः श्रुतमिदं ब्रह्मन् देवदानवरक्षसाम्।  
अंशावतरणं सम्यग् गन्धर्वाप्सरसां तथा ॥ १ ॥

इमं तु भूय इच्छामि कुरूणां वंशमादितः।  
कथ्यमानं त्वया विप्र विप्रर्षिगणसंनिधौ ॥ २ ॥

पौरवाणां वंशकरो दुष्यन्तो नाम वीर्यवान्।  
पृथिव्याश्चतुरन्ताया गोप्ता भरतसत्तम ॥ ३ ॥

चतुर्भागं भुवः कृत्स्नं यो भुङ्क्ते मनुजेश्वरः।  
समुद्रावरणांश्चापि देशान् स समितिंजयः ॥ ४ ॥  
आम्लेच्छावधिकान् सर्वान् स भुङ्क्ते रिपुमर्दनः।  
रत्नाकरसमुद्रान्तांश्चातुर्वर्ण्यजनावृतान् ॥ ५ ॥

न वर्णसंकरकरो न कृष्याकरकृज्जनः।  
न पापकृत् कश्चिदासीत् तस्मिन् राजनि शासति ॥ ६ ॥

धर्मे रतिं सेवमाना धर्मार्थावभिपेदिरे।  
तदा नरा नरव्याघ्र तस्मिञ्जनपदेश्वरे ॥ ७ ॥  
नासीच्चौरभयं तात न क्षुधाभयमण्वपि।  
नासीद् व्याधिभयं चापि तस्मिञ्जनपदेश्वरे ॥ ८ ॥

स्वधर्मे रेमिरे वर्णा दैवे कर्मणि निःस्पृहाः।  
तमाश्रित्य महीपालमासंश्चैवाकुतोभयाः ॥ ९ ॥

कालवर्षी च पर्जन्यः सस्यानि रसवन्ति च।  
सर्वरत्नसमृद्धा च मही पशुमती तथा ॥ १० ॥

स्वकर्मनिरता विप्रा नानृतं तेषु विद्यते।  
स चाद्भुतमहावीर्यो वज्रसंहननो युवा ॥ ११ ॥

उद्यम्य मन्दरं दोर्भ्यां वहेत् सवनकाननम्।  
चतुष्पथगदायुद्धे सर्वप्रहरणेषु च ॥ १२ ॥  
नागपृष्ठेऽश्वपृष्ठे च बभूव परिनिष्ठितः।  
बले विष्णुसमश्चासीत् तेजसा भास्करोपमः ॥ १३ ॥

अक्षोभ्यत्वेऽर्णवसमः सहिष्णुत्वे धरासमः ।  
सम्मतः स महीपालः प्रसन्नपुरराष्ट्रवान् ॥ १४ ॥  
भूयो धर्मपरैर्भावैर्मुदितं जनमादिशत् ॥ १५ ॥