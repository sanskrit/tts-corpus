+++
title_full = "074 शकुन्तलाके पुत्रका जन्म, उसकी अद्भुत शक्ति, पुत्रसहित शकुन्तलाका दुष्यन्तके यहाँ जाना, दुष्यन्त-शकुन्तला-संवाद, आकाशवाणीद्वारा शकुन्तलाकी शुद्धिका समर्थन और भरतका राज्याभिषेक"
title = "०७४ सर्वदमनोत्पत्तिः"

+++


प्रतिज्ञाय तु दुष्यन्ते प्रतियाते शकुन्तलाम्।  
(गर्भश्च ववृधे तस्यां राजपुत्र्यां महात्मनः।  
शकुन्तला चिन्तयन्ती राजानं कार्यगौरवात्॥  
दिवारात्रमनिद्रैव स्नानभोजनवर्जिता ॥  
राजप्रेषणिका विप्राश्चतुरङ्गबलैः सह ।  
अद्य श्वो वा परश्वो वा समायान्तीति निश्चिता॥  
दिवसान् पक्षानृतून् मासानयनानि च सर्वशः।  
गण्यमानेषु सर्वेषु व्यतीयुस्त्रीणि भारत॥)

गर्भं सुषाव वामोरूः कुमारममितौजसम् ॥ १ ॥  
त्रिषु वर्षेषु पूर्णेषु दीप्तानलसमद्युतिम्।  
रूपौदार्यगुणोपेतं दौष्यन्तिं जनमेजय ॥ २ ॥

(तस्मै तदान्तरिक्षात् तु पुष्पवृष्टिः पपात ह।  
देवदुन्दुभयो नेदुर्ननृतुश्चाप्सरोगणाः ॥  
गायन्त्यो मधुरं तत्र देवैः शक्रोऽभ्युवाच ह।

शकुन्तले तव सुतश्चक्रवर्ती भविष्यति॥  
बलं तेजश्च रूपं च न समं भुवि केनचित्।  
आहर्ता वाजिमेधस्य शतसंख्यस्य पौरवः॥  
अनेकानि सहस्राणि राजसूयादिभिर्मखैः ।  
स्वार्थं ब्राह्मणसात्‌ कृत्वा दक्षिणाममितां ददात्॥

देवतानां वचः श्रुत्वा कण्वाश्रमनिवासिनः।  
सभाजयन्त कण्वस्य सुतां सर्वे महर्षयः॥  
शकुन्तला च तच्छ्रुत्वा परं हर्षमवाप सा।  
द्विजानाहूय मुनिभिः सत्कृत्य च महायशाः॥)  
जातकर्मादिसंस्कारं कण्वः पुण्यकृतां वरः।  
विधिवत् कारयामास वर्धमानस्य धीमतः ॥ ३ ॥

दन्तैः शुक्लैः शिखरिभिः सिंहसंहननो महान्।  
चक्राङ्कितकरः श्रीमान् महामूर्धा महाबलः ॥ ४ ॥

कुमारो देवगर्भाभः स तत्राशु व्यवर्धत।  
षड्वर्ष एव बालः स कण्वाश्रमपदं प्रति ॥ ५ ॥  
सिंहव्याघ्रान् वराहांश्च महिषांश्च गजांस्तथा।  
बबन्ध वृक्षे बलवानाश्रमस्य समीपतः ॥ ६ ॥

आरोहन् दमयंश्चैव क्रीडंश्च परिधावति।  
(ततश्च राक्षसान्‌ सर्वान्‌ पिशाचांश्च रिपून् रणे।  
मुष्टियुद्धेन ताञ्जित्वा ऋषीनाराधयत् तदा॥  
कश्चिद् दितिसुतस्तं तु हन्तुकामो महाबलः।  
वध्यमानांस्तु दैतेयानमर्षी तं समभ्ययात्॥  
तमागतं प्रहस्यैव बाहुभ्यां परिगृह्य च।  
दृढं चाबध्य बाहुभ्यां पीडयामास तं तदा॥  
मर्दितो न शशाकास्य मोचितुं बलवत्तया।  
प्राक्रोशद् भैरवं तत्र द्वारेभ्यो निःसृतं त्वसृक्॥  
तेन शब्देन वित्रस्ता मृगाः सिंहादयो गणाः।  
सुस्रुवुश्च शकृन्मूत्रमाश्रमस्थाश्च सुस्रुवुः ॥  
निरसुं जानुभिः कृत्वा विससर्ज च सोऽपतत्।  
तं दृष्ट्वा विस्मयं चक्रुः कुमारस्य विचेष्टितम्॥  
नित्यकालं वध्यमाना दैतेया राक्षसैः सह।  
कुमारस्य भयादेव नैव जग्मुस्तदाश्रमम्॥)  
ततोऽस्य नाम चक्रुस्ते कण्वाश्रमनिवासिनः ॥ ७ ॥

अस्त्वयं सर्वदमनः सर्वं हि दमयत्यसौ।  
स सर्वदमनो नाम कुमारः समपद्यत ॥ ८ ॥  
विक्रमेणौजसा चैव बलेन च समन्वितः।

(अप्रेषयति दुष्यन्ते महिष्यास्तनयस्य च।  
पाण्डुभावपरीताङ्गीं चिन्तया समभिप्लुताम् ॥  
लम्बालकां कृशां दीनां तथा मलिनवाससम्।  
शकुन्तलां च सम्प्रेक्ष्य प्रदध्यौ स मुनिस्तदा॥  
शास्त्राणि सर्ववेदाश्च द्वादशाब्दस्य चाभवन्॥)

तं कुमारमृषिर्दृष्ट्वा कर्म चास्यातिमानुषम् ॥ ९ ॥  
समयो यौवराज्यायेत्यब्रवीच्च शकुन्तलाम् ।

(शृणु भद्रे मम सुते मम वाक्यं शुचिस्मिते।  
पतिव्रतानां नारीणां विशिष्टमिति चोच्यते॥

पतिशुश्रूषणं पूर्वं मनोवाक्कायचेष्टितैः ।  
अनुज्ञाता मया पूर्वं पूजयैतद् व्रतं तव॥  
एतेनैव च वृत्तेन विशिष्टां लप्स्यसे श्रियम्।

तस्माद् भद्रे प्रयातव्यं समीपं पौरवस्य ह॥  
स्वयं नायाति मत्वा ते गतं कालं शुचिस्मिते।  
गत्वाऽऽराधय राजानं दुष्यन्तं हितकाम्यया॥

दौष्यन्तिं यौवराज्यस्थं दृष्ट्वा प्रीतिमवाप्स्यसि।  
देवतानां गुरूणां च क्षत्रियाणां च भामिनि।  
भर्तॄणां च विशेषेण हितं संगमनं सताम्॥  
तस्मात् पुत्रि कुमारेण गन्तव्यं मत्प्रियेप्सया।  
प्रतिवाक्यं न दद्यास्त्वं शापिता मम पादयोः॥

एवमुक्त्वा सुतां तत्र पौत्रं कण्वोऽभ्यभाषत।  
परिष्वज्य च बाहुभ्यां मूर्ध्न्युपाघ्राय पौरवम्॥

सोमवंशोद्भवो राजा दुष्यन्तो नाम विश्रुतः।  
तस्याग्रमहिषी चैषा तव माता शुचिव्रता॥  
गन्तुकामा भर्तृवशं त्वया सह सुमध्यमा।  
गत्वाभिवाद्य राजानं यौवराज्यमवाप्स्यसि ॥  
स पिता तव राजेन्द्रस्तस्य त्वं वशगो भव।  
पितृपैतामहं राज्यमनुतिष्ठस्व भावतः ॥

शकुन्तले शृणुष्वेदं हितं पथ्यं च भामिनि।  
पतिव्रताभावगुणान् हित्वा साध्यं न किञ्चन॥  
पतिव्रतानां देवा वै तुष्टाः सर्ववरप्रदाः।  
प्रसादं च करिष्यन्ति ह्यापदर्थे च भामिनि॥  
पतिप्रसादात्‌ पुण्यगतिं प्राप्नुवन्ति न चाशुभम्।  
तस्माद् गत्वा तु राजानमाराधय शुचिस्मिते॥)

तस्य तद् बलमाज्ञाय कण्वः शिष्यानुवाच ह ॥ १० ॥  
शकुन्तलामिमां शीघ्रं सहपुत्रामितो गृहात्।  
भर्तुः प्रापयतागारं सर्वलक्षणपूजिताम् ॥ ११ ॥

नारीणां चिरवासो हि बान्धवेषु न रोचते।  
कीर्तिचारित्रधर्मघ्नस्तस्मान्नयत मा चिरम् ॥ १२ ॥

धर्माभिपूजितं पुत्रं काश्यपेन निशाम्य तु।  
काश्यपात् प्राप्य चानुज्ञां मुमुदे च शकुन्तला॥

कण्वस्य वचनं श्रुत्वा प्रतिगच्छेति चासकृत्।  
तथेत्युक्त्वा तु कण्वं च मातरं पौरवोऽब्रवीत्॥  
किं चिरायसि मातस्त्वं गमिष्यामो नृपालयम्।

एवमुक्त्वा तु तां देवीं दुष्यन्तस्य महात्मनः॥  
अभिवाद्य मुनेः पादौ गन्तुमैच्छत् स पौरवः।

शकुन्तला च पितरमभिवाद्य कृताञ्जलिः॥  
प्रदक्षिणीकृत्य तदा पितरं वाक्यमब्रवीत्।  
अज्ञानान्मे पिता चेति दुरुक्तं वापि चानृतम्॥  
अकार्यं वाप्यनिष्टं वा क्षन्तुमर्हति काश्यप।

एवमुक्तो नतशिरा मुनिर्नोवाच किञ्चन॥  
मनुष्यभावात् कण्वोऽपि मुनिरश्रूण्यवर्तयत् ।

अब्भक्षान् वायुभक्षांश्च शीर्णपर्णाशनान्‌ मुनीन्॥  
फलमूलाशिनो दान्तान् कृशान् धमनिसंततान्।  
व्रतिनो जटिलान् मुण्डान्‌ वल्कलाजिनसंवृतान्॥

समाहूय मुनीन् कण्वः कारुण्यादिदमब्रवीत्॥  
मया तु लालिता नित्यं मम पुत्री यशस्विनी।  
वने जाता विवृद्धा च न च जानाति किञ्चन॥  
अश्रमेण पथा सर्वैर्नीयतां क्षत्रियालयम्।)

तथेत्युक्त्वा तु ते सर्वे प्रातिष्ठन्त महौजसः।  
शकुन्तलां पुरस्कृत्य दुष्यन्तस्य पुरं प्रति ॥ १३ ॥

गृहीत्वामरगर्भामं पुत्रं कमललोचनम् ।  
आजगाम ततः सुभ्रूर्दुष्यन्तं विदिताद् वनात् ॥ १४ ॥

अभिसृत्य च राजानं विदिता च प्रवेशिता।  
सह तेनैव पुत्रेण बालार्कसमतेजसा ॥ १५ ॥

निवेदयित्वा ते सर्वे आश्रमं पुनरागताः।  
पूजयित्वा यथान्यायमब्रवीच्च शकुन्तला ॥ १६ ॥

(अभिवादय राजानं पितरं ते दृढव्रतम्।  
एवमुक्त्वा तु पुत्रं सा लज्जानतमुखी स्थिता॥  
स्तम्भमालिङ्ग्य राजानं प्रसीदस्वेत्युवाच सा।  
शाकुन्तलोऽपि राजानमभिवाद्य कृताञ्जलिः ॥  
हर्षेणोत्फुल्लनयनो राजानं चान्ववैक्षत ।  
दुष्यन्तो धर्मबुद्ध्या तु चिन्तयन्नेव सोऽब्रवीत्॥

किमागमनकार्यं ते ब्रूहि त्वं वरवर्णिनि।  
करिष्यामि न संदेहः सपुत्राया विशेषतः॥

प्रसीदस्व महाराज वक्ष्यामि पुरुषोत्तम॥)

अयं पुत्रस्त्वया राजन् यौवराज्येऽभिषिच्यताम्।  
त्वया ह्ययं सुतो राजन् मय्युत्पन्नः सुरोपमः।  
यथासमयमेतस्मिन् वर्तस्व पुरुषोत्तम ॥ १७ ॥

यथा मत्सङ्गमे पूर्वं यः कृतः समयस्त्वया।  
तं स्मरस्व महाभाग कण्वाश्रमपदं प्रति ॥ १८ ॥

सोऽथ श्रुत्वैव तद् वाक्यं तस्या राजा स्मरन्नपि।  
अब्रवीन्न स्मरामीति कस्य त्वं दुष्टतापसि ॥ १९ ॥

धर्मकामार्थसम्बन्धं न स्मरामि त्वया सह।  
गच्छ वा तिष्ठ वा कामं यद् वापीच्छसि तत् कुरु॥२०॥

सैवमुक्ता वरारोहा व्रीडितेव तपस्विनी।  
निःसंज्ञेव च दुःखेन तस्थौ स्थूणेव निश्चला ॥ २१ ॥

संरम्भामर्षताम्राक्षी स्फुरमाणौष्ठसम्पुटा ।  
कटाक्षैर्निर्दहन्तीव तिर्यग् राजानमैक्षत ॥ २२ ॥

आकारं गूहमाना च मन्युना च समीरिता।  
तपसा सम्भृतं तेजो धारयामास वै तदा ॥ २३ ॥

सा मुहूर्तमिव ध्यात्वा दुःखामर्षसमन्विता।  
भर्तारमभिसम्प्रेक्ष्य क्रुद्धा वचनमब्रवीत् ॥ २४ ॥  
जानन्नपि महाराज कस्मादेवं प्रभाषसे।  
न जानामीति निःशङ्कं यथान्यः प्राकृतो जनः ॥ २५ ॥

अत्र ते हृदयं वेद सत्यस्यैवानृतस्य च।  
कल्याणं वद साक्ष्येण माऽऽत्मानमवमन्यथाः ॥ २६ ॥

योऽन्यथा सन्तमात्मानमन्यथा प्रतिपद्यते ।  
किं तेन न कृतं पापं चौरेणात्मापहारिणा ॥ २७ ॥

एकोऽहमस्मीति च मन्यसे त्वं  
न हृच्छयं वेत्सि मुनिं पुराणम्।  
यो वेदिता कर्मणः पापकस्य  
तस्यान्तिके त्वं वृजिनं करोषि ॥ २८ ॥

(धर्म एव हि साधूनां सर्वेषां हितकारणम्।  
नित्यं मिथ्याविहीनानां न च दुःखावहो भवेत्॥)  
मन्यते पापकं कृत्वा न कश्चिद् वेत्ति मामिति।  
विदन्ति चैनं देवाश्च यश्चैवान्तरपूरुषः ॥ २९ ॥

आदित्यचन्द्रावनिलानलौ च  
द्यौर्भूमिरापो हृदयं यमश्च ।  
अहश्च रात्रिश्च उभे च संध्ये  
धर्मश्च जानाति नरस्य वृत्तम् ॥ ३० ॥

यमो वैवस्वतस्तस्य निर्यातयति दुष्कृतम्।  
हृदि स्थितः कर्मसाक्षी क्षेत्रज्ञो यस्य तुष्यति ॥ ३१ ॥

न तु तुष्यति यस्यैष पुरुषस्य दुरात्मनः।  
तं यमः पापकर्माणं वियातयति दुष्कृतम् ॥ ३२ ॥

योऽवमन्यात्मनाऽऽत्मानमन्यथा प्रतिपद्यते ।  
न तस्य देवाः श्रेयांसो यस्यात्मापि न कारणम् ॥ ३३ ॥  
स्वयं प्राप्तेति मामेवं मावमंस्थाः पतिव्रताम्।  
अर्चार्हां नार्चयसि मां स्वयं भार्यामुपस्थिताम् ॥ ३४ ॥

किमर्थं मां प्राकृतवदुपप्रेक्षसि संसदि।  
न खल्वहमिदं शून्ये रौमि किं न शृणोषि मे॥३५॥

यदि मे याचमानाया वचनं न करिष्यसि।  
दुष्यन्त शतधा मूर्धा ततस्तेऽद्य स्फुटिष्यति ॥ ३६ ॥

भार्यां पतिः सम्प्रविश्य स यस्माज्जायते पुनः।  
जायायास्तद्धि जायात्वं पौराणाः कवयो विदुः ॥ ३७ ॥

यदागमवतः पुंसस्तदपत्यं प्रजायते ।  
तत् तारयति संतत्या पूर्वप्रेतान् पितामहान् ॥ ३८ ॥

पुन्नाम्नो नरकाद् यस्मात् पितरं त्रायते सुतः।  
तस्मात् पुत्र इति प्रोक्तः स्वयमेव स्वयम्भुवा ॥ ३९ ॥

(पुत्रेण लोकाञ्जयति पौत्रेणानन्त्यमश्नुते ।  
अथ पौत्रस्य पुत्रेण मोदन्ते प्रपितामहाः॥)

सा भार्या या गृहे दक्षा सा भार्या या प्रजावती।  
सा भार्या या पतिप्राणा सा भार्या या पतिव्रता॥४०॥

अर्धं भार्या मनुष्यस्य भार्या श्रेष्ठतमः सखा।  
भार्या मूलं त्रिवर्गस्य भार्या मूलं तरिष्यतः ॥ ४१ ॥

भार्यावन्तः क्रियावन्तः सभार्या गृहमेधिनः।  
भार्यावन्तः प्रमोदन्ते भार्यावन्तः श्रियान्विताः ॥ ४२ ॥

सखायः प्रविविक्तेषु भवन्त्येताः प्रियंवदाः।  
पितरो धर्मकार्येषु भवन्त्यार्तस्य मातरः ॥ ४३ ॥

कान्तारेष्वपि विश्रामो जनस्याध्वनिकस्य वै।  
यः सदारः स विश्वास्यस्तस्माद् दाराः परा गतिः ॥ ४४ ॥

संसरन्तमपि प्रेतं विषमेष्वेकपातिनम् ।  
भार्यैवान्वेति भर्तारं सततं या पतिव्रता ॥ ४५ ॥

प्रथमं संस्थिता भार्या पतिं प्रेत्य प्रतीक्षते।  
पूर्वं मृतं च भर्तारं पश्चात् साध्व्यनुगच्छति ॥ ४६ ॥

एतस्मात् कारणाद् राजन् पाणिग्रहणमिष्यते।  
यदाप्नोति पतिर्भार्यामिहलोके परत्र च ॥ ४७ ॥

आत्माऽऽत्मनैव जनितः पुत्र इत्युच्यते बुधैः।  
तस्माद् भार्यां नरः पश्येन्मातृवत् पुत्रमातरम् ॥ ४८ ॥

(अन्तरात्मैव सर्वस्य पुत्रनाम्नोच्यते सदा।  
गती रूपं च चेष्टा च आवर्ता लक्षणानि च॥  
पितॄणां यानि दृश्यन्ते पुत्राणां सन्ति तानि च।  
तेषां शीलाचारगुणास्तत्सम्पर्काच्छुभाशुभाः ॥)

भार्यायां जनितं पुत्रमादर्शेष्विव चाननम्।  
ह्लादते जनिता प्रेक्ष्य स्वर्गं प्राप्येव पुण्यकृत् ॥ ४९ ॥

दह्यमाना मनोदुःखैर्व्याधिभिश्चातुरा नराः ।  
ह्लादन्ते स्वेषु दारेषु घर्मार्ताः सलिलेष्विव ॥ ५० ॥

(विप्रवासकृशा दीना नरा मलिनवाससः।  
तेऽपि स्वदारांस्तुष्यन्ति दरिद्रा धनलाभवत्॥)

सुसंरब्धोऽपि रामाणां न कुर्यादप्रियं नरः।  
रतिं प्रीतिं च धर्मं च तास्वायत्तमवेक्ष्य हि ॥ ५१ ॥

(आत्मनोऽर्धमिति श्रौतं सा रक्षति धनं प्रजाः।  
शरीरं लोकयात्रां वै धर्मं स्वर्गमृषीन् पितॄन्॥)

आत्मनो जन्मनः क्षेत्रं पुण्यं रामाः सनातनम्।  
ऋषीणामपि का शक्तिः स्रष्टुं रामामृते प्रजाम् ॥ ५२ ॥

प्रतिपद्य यदा सूनुर्धरणीरेणुगुण्ठितः ।  
पितुराश्लिष्यतेऽङ्गानि किमस्त्यभ्यधिकं ततः ॥ ५३ ॥

स त्वं स्वयमभिप्राप्तं साभिलाषमिमं सुतम्।  
प्रेक्षमाणं कटाक्षेण किमर्थमवमन्यसे ॥ ५४ ॥  
अण्डानि बिभ्रति स्वानि न भिन्दन्ति पिपीलिकाः।  
न भरेथाः कथं नु त्वं धर्मज्ञः सन् स्वमात्मजम्॥५५॥

(ममाण्डानीति वर्धन्ते कोकिलानपि वायसाः।  
किं पुनस्त्वं न मन्येथाः सर्वज्ञः पुत्रमीदृशम्॥  
मलयाच्चन्दनं जातमतिशीतं वदन्ति वै।  
शिशोरालिङ्ग्यमानस्य चन्दनादधिकं भवेत् ॥)

न वाससां न रामाणां नापां स्पर्शस्तथाविधः।  
शिशोरालिङ्ग्यमानस्य स्पर्शः सूनोर्यथा सुखः ॥ ५६ ॥

ब्राह्मणो द्विपदां श्रेष्ठो गौर्वरिष्ठा चतुष्पदाम्।  
गुरुर्गरीयसां श्रेष्ठः पुत्रः स्पर्शवतां वरः ॥ ५७ ॥

स्पृशतु त्वां समाश्लिष्य पुत्रोऽयं प्रियदर्शनः।  
पुत्रस्पर्शात् सुखतरः स्पर्शो लोके न विद्यते ॥ ५८ ॥

त्रिषु वर्षेषु पूर्णेषु प्रजाताहमरिंदम।  
इमं कुमारं राजेन्द्र तव शोकविनाशनम् ॥ ५९ ॥  
आहर्ता वाजिमेधस्य शतसंख्यस्य पौरव।  
इति वागन्तरिक्षे मां सूतकेऽभ्यवदत् पुरा ॥ ६० ॥

ननु नामाङ्कमारोप्य स्नेहाद् ग्रामान्तरं गताः।  
मूर्ध्नि पुत्रानुपाघ्राय प्रतिनन्दन्ति मानवाः ॥ ६१ ॥

वेदेष्वपि वदन्तीमें मन्त्रग्रामं द्विजातयः।  
जातकर्मणि पुत्राणां तवापि विदितं तथा ॥ ६२ ॥

अङ्गादङ्गात् सम्भवसि हृदयादधिजायसे ।  
आत्मा वै पुत्रनामासि स जीव शरदः शतम् ॥ ६३ ॥

जीवितं त्वदधीनं मे संतानमपि चाक्षयम्।  
तस्मात् त्वं जीव मे पुत्र सुसुखी शरदां शतम्॥६४॥

त्वदङ्गेभ्यः प्रसूतोऽयं पुरुषात् पुरुषोऽपरः।  
सरसीवामलेऽऽत्मानं द्वितीयं पश्य वै सुतम् ॥ ६५ ॥

यथा ह्याहवनीयोऽग्निर्गार्हपत्यात् प्रणीयते ।  
तथा त्वत्तः प्रसूतोऽयं त्वमेकः सन् द्विधा कृतः ॥ ६६ ॥  
मृगावकृष्टेन पुरा मृगयां परिधावता।  
अहमासादिता राजन् कुमारी पितुराश्रमे ॥ ६७ ॥

उर्वशी पूर्वचित्तिश्च सहजन्या च मेनका।  
विश्वाची च घृताची च षडेवाप्सरसां वराः ॥ ६८ ॥

तासां सा मेनका नाम ब्रह्मयोनिर्वराप्सराः।  
दिवः सम्प्राप्य जगतीं विश्वामित्रादजीजनत् ॥ ६९ ॥

(श्रीमानृषिर्धर्मपरो वैश्वानर इवापरः ।  
ब्रह्मयोनिः कुशो नाम विश्वामित्रपितामहः॥  
कुशस्य पुत्रो बलवान् कुशनाभश्च धार्मिकः।  
गाधिस्तस्य सुतो राजन् विश्वामित्रस्तु गाधिजः॥  
एवंविधः पिता राजन् मेनका जननी वरा॥)

सा मां हिमवतः प्रस्थे सुषुवे मेनकाप्सराः।  
अवकीर्य च मां याता परात्मजमिवासती ॥ ७० ॥

(पक्षिणः पुण्यवन्तस्ते सहिता धर्मतस्तदा।  
पक्षैस्तैरभिगुप्ता च तस्मादस्मि शकुन्तला॥  
ततोऽहमृषिणा दृष्टा काश्यपेन महात्मना।  
जलार्थमग्निहोत्रस्य गतं दृष्ट्वा तु पक्षिणः॥  
न्यासभूतामिव मुनेः प्रददुर्मां दयावतः।  
स मारणिमिवादाय स्वमाश्रममुपागमत् ॥  
सा वै सम्भाविता राजन्ननुक्रोशान्महर्षिणा।  
तेनैव स्वसुतेवाहं राजन् वै परमर्षिणा॥  
विश्वामित्रसुता चाहं वर्धिता मुनिना नृप।  
यौवने वर्तमानां च दृष्टवानसि मां नृप॥  
आश्रमे पर्णशालायां कुमारीं विजने वने।  
धात्रा प्रचोदितां शून्ये पित्रा विरहितां मिथः॥  
वाग्भिस्त्वं सूनृताभिर्मामपत्यार्थमचूचुदः ।  
अकार्षीस्त्वाश्रमे वासं धर्मकामार्थनिश्चितम् ॥  
गान्धर्वेण विवाहेन विधिना पाणिमग्रहीः।  
साहं कुलं च शीलं च सत्यवादित्वमात्मनः॥  
स्वधर्मं च पुरस्कृत्य त्वामद्य शरणं गता।  
तस्मान्नार्हसि संश्रुत्य तथेति वितथं वचः॥  
स्वधर्मं पृष्ठतः कृत्वा परित्यक्तुमुपस्थिताम्।  
त्वन्नाथां लोकनाथस्त्वं नार्हसि त्वमनागसम्॥)

किं नु कर्माशुभं पूर्वं कृतवत्यन्यजन्मनि।  
यदहं बान्धवैस्त्यक्ता बाल्ये सम्प्रति च त्वया ॥ ७१ ॥

कामं त्वया परित्यक्ता गमिष्यामि स्वमाश्रमम्।  
इमं तु बालं संत्यक्तुं नार्हस्यात्मजमात्मनः ॥ ७२ ॥

न पुत्रमभिजानामि त्वयि जातं शकुन्तले।  
असत्यवचना नार्यः कस्ते श्रद्धास्यते वचः ॥ ७३ ॥  
मेनका निरनुक्रोशा बन्धकी जननी तव।  
यया हिमवतः पृष्ठे निर्माल्यमिव चोज्झिता ॥ ७४ ॥

स चापि निरनुक्रोशः क्षत्रयोनिः पिता तव।  
विश्वामित्रो ब्राह्मणत्वे लुब्धः कामवशं गतः ॥ ७५ ॥

मेनकाप्सरसां श्रेष्ठा महर्षीणां पिता च ते।  
तयोरपत्यं कस्मात् त्वं पुंश्चलीव प्रभाषसे ॥ ७६ ॥

अश्रद्धेयमिदं वाक्यं कथयन्ती न लज्जसे।  
विशेषतो मत्सकाशे दुष्टतापसि गम्यताम् ॥ ७७ ॥

क्व महर्षिः स चैवाग्र्यः साप्सराः क्व च मेनका।  
क्व च त्वमेवं कृपणा तापसीवेषधारिणी ॥ ७८ ॥

अतिकायश्च ते पुत्रो बालोऽतिबलवानयम्।  
कथमल्पेन कालेन शालस्तम्भ इवोद्‌गतः ॥ ७९ ॥

सुनिकृष्टा च ते योनिः पुंश्चलीव प्रभाषसे।  
यदृच्छया कामरागाज्जाता मेनकया ह्यसि ॥ ८० ॥

सर्वमेतत् परोक्षं मे यत् त्वं वदसि तापसि।  
नाहं त्वामभिजानामि यथेष्टं गम्यतां त्वया ॥ ८१ ॥

राजन् सर्षपमात्राणि परच्छिद्राणि पश्यसि।  
आत्मनो बिल्वमात्राणि पश्यन्नपि न पश्यसि ॥ ८२ ॥

मेनका त्रिदशेष्वेव त्रिदशाश्चानु मेनकाम्।  
ममैवोद्रिच्यते जन्म दुष्यन्त तव जन्मनः ॥ ८३ ॥

क्षितावटसि राजेन्द्र अन्तरिक्षे चराम्यहम्।  
आवयोरन्तरं पश्य मेरुसर्षपयोरिव ॥ ८४ ॥

महेन्द्रस्य कुबेरस्य यमस्य वरुणस्य च।  
भवनान्यनुसंयामि प्रभावं पश्य मे नृप ॥ ८५ ॥

सत्यश्चापि प्रवादोऽयं यं प्रवक्ष्यामि तेऽनघ।  
निदर्शनार्थं न द्वेषाच्छ्रुत्वा तं क्षन्तुमर्हसि ॥ ८६ ॥

विरूपो यावदादर्शे नात्मनः पश्यते मुखम्।  
मन्यते तावदात्मानमन्येभ्यो रूपवत्तरम् ॥ ८७ ॥

यदा स्वमुखमादर्शे विकृतं सोऽभिवीक्षते।  
तदान्तरं विजानीते आत्मानं चेतरं जनम् ॥ ८८ ॥

अतीवरूपसम्पन्नो न कंचिदवमन्यते ।  
अतीव जल्पन् दुर्वाचो भवतीह विहेठकः ॥ ८९ ॥

मूर्खो हि जल्पतां पुंसां श्रुत्वा वाचः शुभाशुभाः।  
अशुभं वाक्यमादत्ते पुरीषमिव सूकरः ॥ ९० ॥

प्राज्ञस्तु जल्पतां पुंसां श्रुत्वा वाचः शुभाशुभाः।  
गुणवद् वाक्यमादत्ते हंसः क्षीरमिवाम्भसः ॥ ९१ ॥

अन्यान् परिवदन् साधुर्यथा हि परितप्यते।  
तथा परिवदन्नन्यांस्तुष्टो भवति दुर्जनः ॥ ९२ ॥

अभिवाद्य यथा वृद्धान् सन्तो गच्छन्ति निर्वृतिम्।  
एवं सज्जनमाक्रुश्य मूर्खो भवति निर्वृतः ॥ ९३ ॥  
सुखं जीवन्त्यदोषज्ञा मूर्खा दोषानुदर्शिनः।  
यत्र वाच्याः परैः सन्तः परानाहुस्तथाविधान् ॥ ९४ ॥

अतो हास्यतरं लोके किंचिदन्यन्न विद्यते।  
यत्र दुर्जनमित्याह दुर्जनः सज्जनं स्वयम् ॥ ९५ ॥

सत्यधर्मच्युतात् पुंसः क्रुद्धादाशीविषादिव ।  
अनास्तिकोऽप्युद्विजते जनः किं पुनरास्तिकः ॥ ९६ ॥

स्वयमुत्पाद्य वै पुत्रं सदृशं यो न मन्यते।  
तस्य देवाः श्रियं घ्नन्ति न च लोकानुपाश्नते ॥ ९७ ॥

कुलवंशप्रतिष्ठां हि पितरः पुत्रमब्रुवन्।  
उत्तमं सर्वधर्माणां तस्मात् पुत्रं न संत्यजेत् ॥ ९८ ॥

स्वपत्नीप्रभवान् पञ्च लब्धान् क्रीतान् विवर्धितान्।  
कृतानन्यासु चोत्पन्नान् पुत्रान् वै मनुरब्रवीत् ॥ ९९ ॥

धर्मकीर्त्यावहा नॄणां मनसः प्रीतिवर्धनाः।  
त्रायन्ते नरकाज्जाताः पुत्रा धर्मप्लवाः पितॄन् ॥ १०० ॥

स त्वं नृपतिशार्दूल पुत्रं न त्यक्तुमर्हसि।  
आत्मानं सत्यधर्मौ च पालयन् पृथिवीपते।  
नरेन्द्रसिंह कपटं न वोढुं त्वमिहार्हसि ॥ १०१ ॥

वरं कूपशताद् वापी वरं वापीशतात् क्रतुः।  
वरं क्रतुशतात् पुत्रः सत्यं पुत्रशताद् वरम् ॥ १०२ ॥

अश्वमेधसहस्रं च सत्यं च तुलया धृतम्।  
अश्वमेधसहस्राद्धि सत्यमेव विशिष्यते ॥ १०३ ॥

सर्ववेदाधिगमनं सर्वतीर्थावगाहनम् ।  
सत्यं च वचनं राजन् समं वा स्यान्न वा समम्॥१०४॥

नास्ति सत्यसमो धर्मो न सत्याद् विद्यते परम्।  
न हि तीव्रतरं किंचिदनृतादिह विद्यते ॥ १०५ ॥

राजन् सत्यं परं ब्रह्म सत्यं च समयः परः।  
मा त्याक्षीः समयं राजन् सत्यं संगतमस्तु ते ॥ १०६ ॥

अनृते चेत् प्रसङ्गस्ते श्रद्दधासि न चेत् स्वयम्।  
आत्मना हन्त गच्छामि त्वादृशे नास्ति संगतम् ॥ १०७ ॥

(पुत्रत्वे शङ्कमानस्य बुद्धिर्ज्ञापकदीपना ।  
गतिः स्वरः स्मृतिः सत्त्वं शीलविज्ञानविक्रमाः॥  
धृष्णुप्रकृतिभावौ च आवर्ता रोमराजयः।  
समा यस्य यतः स्युस्ते तस्य पुत्रो न संशयः॥  
सादृश्येनोद्‌धृतं बिम्बं तव देहाद् विशाम्पते।  
तातेति भाषमाणं वै मा स्म राजन् वृथा कृथाः॥)

त्वामृतेऽपि हि दुष्यन्त शैलराजावतंसकाम्।  
चतुरन्तामिमामुर्वीं पुत्रो मे पालयिष्यति ॥ १०८ ॥

(शकुन्तले तव सुतश्चक्रवर्ती भविष्यति।  
एवमुक्तो महेन्द्रेण भविष्यति न चान्यथा॥  
साक्षित्वे बहवोऽप्युक्ता देवदूतादयो मताः।  
न ब्रुवन्ति यथा सत्यमुताहोऽप्यनृतं किल॥  
असाक्षिणी मन्दभाग्या गमिष्यामि यथाऽऽगतम्।)

एतावदुक्त्वा राजानं प्रातिष्ठत शकुन्तला।  
अथान्तरिक्षाद् दुष्यन्तं वागुवाचाशरीरिणी ॥ १०९ ॥  
ऋत्विक्पुरोहिताचार्यैर्मन्त्रिभिश्च वृतं तदा ।

भस्त्रा माता पितुः पुत्रो येन जातः स एव सः॥११०॥  
भरस्व पुत्रं दुष्यन्त मावमंस्थाः शकुन्तलाम्।  
(सर्वेभ्यो ह्यङ्गमङ्गेभ्यः साक्षादुत्पद्यते सुतः।  
आत्मा चैष सुतो नाम तथैव तव पौरव॥  
आहितं ह्यात्मनाऽऽत्मानं परिरक्ष इमं सुतम्।  
अनन्यां स्वां प्रतीक्षस्व मावमंस्थाः शकुन्तलाम्॥  
स्त्रियः पवित्रमतुलमेतद् दुष्यन्त धर्मतः।  
मासि मासि रजो ह्यासां दुष्कृतान्यपकर्षति॥)  
रेतोधाः पुत्र उन्नयति नरदेव यमक्षयात् ॥ १११ ॥  
त्वं चास्य धाता गर्भस्य सत्यमाह शकुन्तला।  
जाया जनयते पुत्रमात्मनोऽङ्गं द्विधा कृतम् ॥ ११२ ॥

तस्माद् भरस्व दुष्यन्त पुत्रं शाकुन्तलं नृप।  
अभूतिरेषा यत् त्यक्त्वा जीवेज्जीवन्तमात्मजम् ॥ ११३ ॥

शाकुन्तलं महात्मानं दौष्यन्तिं भर पौरव।  
भर्तव्योऽयं त्वया यस्मादस्माकं वचनादपि ॥ ११४ ॥  
तस्माद् भवत्वयं नाम्ना भरतो नाम ते सुतः।

(एवमुक्त्वा ततो देवा ऋषयश्च तपोधनाः।  
पतिव्रतेति संहृष्टाः पुष्पवृष्टिं ववर्षिरे॥)  
तच्छ्रुत्वा पौरवो राजा व्याहृतं त्रिदिवौकसाम् ॥ ११५ ॥  
पुरोहितममात्यांश्च सम्प्रहृष्टोऽब्रवीदिदम् ।  
शृण्वन्त्वेतद् भवन्तोऽस्य देवदूतस्य भाषितम् ॥ ११६ ॥

अहं चाप्येवमेवैनं जानामि स्वयमात्मजम्।  
यद्यहं वचनादस्या गृह्णीयामि ममात्मजम् ॥ ११७ ॥  
भवेद्धि शङ्क्यो लोकस्य नैव शुद्धो भवेदयम्।

तं विशोध्य तदा राजा देवदूतेन भारत।  
हृष्टः प्रमुदितश्चापि प्रतिजग्राह तं सुतम् ॥ ११८ ॥

ततस्तस्य तदा राजा पितृकर्माणि सर्वशः।  
कारयामास मुदितः प्रीतिमानात्मजस्य ह ॥ ११९ ॥

मूर्ध्नि चैनमुपाघ्राय सस्नेहं परिषस्वजे।  
सभाज्यमानो विप्रैश्च स्तूयमानश्च वन्दिभिः।  
स मुदं परमां लेभे पुत्रसंस्पर्शजां नृपः ॥ १२० ॥

तां चैव भार्यां दुष्यन्तः पूजयामास धर्मतः।  
अब्रवीच्चैव तां राजा सान्त्वपूर्वमिदं वचः ॥ १२१ ॥

कृतो लोकपरोक्षोऽयं सम्बन्धो वै त्वया सह।  
तस्मादेतन्मया देवि त्वच्छुद्ध्यर्थं विचारितम् ॥ १२२ ॥

(ब्राह्मणाः क्षत्रिया वैश्याः शूद्राश्चैव पृथग्विधाः।  
त्वां देवि पूजयिष्यन्ति निर्विशङ्कं पतिव्रताम्॥)

मन्यते चैव लोकस्ते स्त्रीभावान्मयि संगतम्।  
पुत्रश्चायं वृतो राज्ये मया तस्माद् विचारितम् ॥ १२३ ॥

यच्च कोपितयात्यर्थं त्वयोक्तोऽस्म्यप्रियं प्रिये।  
प्रणयिन्या विशालाक्षि तत् क्षान्तं ते मया शुभे ॥ १२४ ॥

(अनृतं वाप्यनिष्टं वा दुरुक्तं वापि दुष्कृतम्।  
त्वयाप्येवं विशालाक्षि क्षन्तव्यं मम दुर्वचः॥  
क्षान्त्या पतिकृते नार्यः पातिव्रत्यं व्रजन्ति ताः।)

तामेवमुक्त्वा राजर्षिर्दुष्यन्तो महिषीं प्रियाम्।  
वासोभिरन्नपानैश्च पूजयामास भारत ॥ १२५ ॥

(स मातरमुपस्थाय रथन्तर्यामभाषत ।  
मम पुत्रो वने जातस्तव शोकप्रणाशनः॥  
ऋणादद्य विमुक्तोऽहमस्मि पौत्रेण ते शुभे।  
विश्वामित्रसुता चेयं कण्वेन च विवर्धिता॥  
स्नुषा तव महाभागे प्रसीदस्व शकुन्तलाम्।  
पुत्रस्य वचनं श्रुत्वा पौत्रं सा परिषस्वजे॥  
पादयोः पतितां तत्र रथन्तर्या शकुन्तलाम्।  
परिष्वज्य च बाहुभ्यां हर्षादश्रूण्यवर्तयत्॥  
उवाच वचनं सत्यं लक्षयल्ँलक्षणानि च।  
तव पुत्रो विशालाक्षि चक्रवर्ती भविष्यति॥  
तव भर्ता विशालाक्षि त्रैलोक्यविजयी भवेत्।  
दिव्यान् भोगाननुप्राप्ता भव त्वं वरवर्णिनि॥  
एवमुक्ता रथन्तर्या परं हर्षमवाप सा।  
शकुन्तलां तदा राजा शास्त्रोक्तेनैव कर्मणा॥  
ततोऽग्रमहिषीं कृत्वा सर्वाभरणभूषिताम् ।  
ब्राह्मणेभ्यो धनं दत्त्वा सैनिकानां च भूपतिः॥)

दुष्यन्तस्तु तदा राजा पुत्रं शाकुन्तलं तदा।  
भरतं नामतः कृत्वा यौवराज्येऽभ्यषेचयत् ॥ १२६ ॥

(भरते भारमावेश्य कृतकृत्योऽभवन्नृपः ।  
ततो वर्षशतं पूर्णं राज्यं कृत्वा नराधिपः॥  
कृत्वा दानानि दुष्यन्तः स्वर्गलोकमुपेयिवान्।)

तस्य तत् प्रथितं चक्रं प्रावर्तत महात्मनः।  
भास्वरं दिव्यमजितं लोकसंनादनं महत् ॥ १२७ ॥

स विजित्य महीपालांश्चकार वशवर्तिनः।  
चचार च सतां धर्मं प्राप चानुत्तमं यशः ॥ १२८ ॥

स राजा चक्रवर्त्यासीत् सार्वभौमः प्रतापवान्।  
ईजे च बहुभिर्यज्ञैर्यथा शक्रो मरुत्पतिः ॥ १२९ ॥

याजयामास तं कण्वो विधिवद् भूरिदक्षिणम्।  
श्रीमान् गोविततं नाम वाजिमेधमवाप सः।  
यस्मिन् सहस्रं पद्मानां कण्वाय भरतो ददौ ॥ १३० ॥

भरताद् भारती कीर्तिर्येनेदं भारतं कुलम्।  
अपरे ये च पूर्वे वै भारता इति विश्रुताः॥१३१॥

भरतस्यान्ववाये हि देवकल्पा महौजसः।  
बभूवुर्ब्रह्मकल्पाश्च बहवो राजसत्तमाः ॥ १३२ ॥  
येषामपरिमेयानि नामधेयानि सर्वशः ।  
तेषां तु ते यथामुख्यं कीर्तयिष्यामि भारत।  
महाभागान् देवकल्पान् सत्यार्जवपरायणान् ॥ १३३ ॥