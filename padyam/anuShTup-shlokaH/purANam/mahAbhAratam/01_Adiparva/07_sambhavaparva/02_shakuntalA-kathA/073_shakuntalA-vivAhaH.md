+++
title_full = "073 शकुन्तला और दुष्यन्तका गान्धर्व विवाह और महर्षि कण्वके द्वारा उसका अनुमोदन"
title = "०७३ शकुन्तला-विवाहः"

+++


सुव्यक्तं राजपुत्री त्वं यथा कल्याणि भाषसे।  
भार्या मे भव सुश्रोणि ब्रूहि किं करवाणि ते॥१॥

सुवर्णमालां वासांसि कुण्डले परिहाटके।  
नानापत्तनजे शुभ्रे मणिरत्ने च शोभने ॥ २ ॥  
आहरामि तवाद्याहं निष्कादीन्यजिनानि च।  
सर्वं राज्यं तवाद्यास्तु भार्या मे भव शोभने ॥ ३ ॥

गान्धर्वेण च मां भीरु विवाहेनैहि सुन्दरि।  
विवाहानां हि रम्भोरु गान्धर्वः श्रेष्ठ उच्यते ॥ ४ ॥

फलाहारो गतो राजन् पिता मे इत आश्रमात्।  
मुहूर्तं सम्प्रतीक्षस्व स मां तुभ्यं प्रदास्यति ॥ ५ ॥

(पिता हि मे प्रभुर्नित्यं दैवतं परमं मतम्।  
यस्य वा दास्यति पिता स मे भर्ता भविष्यति॥  
पिता रक्षति कौमारे भर्ता रक्षति यौवने।  
पुत्रस्तु स्थविरे भावे न स्त्री स्वातन्त्र्यमर्हति॥  
अमन्यमाना राजेन्द्र पितरं मे तपस्विनम्।  
अधर्मेण हि धर्मिष्ठ कथं वरमुपास्महे॥

मा मैवं वद सुश्रोणि तपोराशिं दयात्मकम्।

मत्युप्रहरणा विप्रा न विप्राः शस्त्रपाणयः॥  
अग्निर्दहति तेजोभिः सूर्यो दहति रश्मिभिः।  
राजा दहति दण्डेन ब्राह्मणो मन्युना दहेत्॥  
क्रोधितो मन्युना हन्ति वज्रपाणिरिवासुरान्।)

इच्छामि त्वां वरारोहे भजमानामनिन्दिते।  
त्वदर्थं मां स्थितं विद्धि त्वद्‌गतं हि मनो मम॥६॥

आत्मनो बन्धुरात्मैव गतिरात्मैव चात्मनः।  
आत्मनो मित्रमात्मैव तथाऽऽत्मा चात्मनः पिता।  
आत्मनैवात्मनो दानं कर्तुमर्हसि धर्मतः ॥ ७ ॥

अष्टावेव समासेन विवाहा धर्मतः स्मृताः।  
ब्राह्मो दैवस्तथैवार्षः प्राजापत्यस्तथासुरः ॥ ८ ॥  
गान्धर्वो राक्षसश्चैव पैशाचश्चाष्टमः स्मृतः।  
तेषां धर्म्यान् यथापूर्वं मनुः स्वायम्भुवोऽब्रवीत् ॥ ९ ॥

प्रशस्तांश्चतुरः पूर्वान् ब्राह्मणस्योपधारय ।  
षडानुपूर्व्या क्षत्रस्य विद्धि धर्म्याननिन्दिते ॥ १० ॥

राज्ञां तु राक्षसोऽप्युक्तो विट्‌शूद्रेष्वासुरः स्मृतः।  
पञ्चानां तु त्रयो धर्म्या अधर्म्यौ द्वौ स्मृताविह ॥ ११ ॥

पैशाच आसुरश्चैव न कर्तव्यौ कदाचन।  
अनेन विधिना कार्यो धर्मस्यैषा गतिः स्मृता ॥ १२ ॥

गान्धर्वराक्षसौ क्षत्रे धर्म्यौ तौ मा विशङ्किथाः।  
पृथग् वा यदि वा मिश्रौ कर्तव्यौ नात्र संशयः॥१३॥

सा त्वं मम सकामस्य सकामा वरवर्णिनि।  
गान्धर्वेण विवाहेन भार्या भवितुमर्हसि ॥ १४ ॥

यदि धर्मपथस्त्वेष यदि चात्मा प्रभुर्मम।  
प्रदाने पौरवश्रेष्ठ शृणु मे समयं प्रभो ॥ १५ ॥

सत्यं मे प्रतिजानीहि यथा वक्ष्याम्यहं रहः।  
मयि जायेत यः पुत्रः स भवेत् त्वदनन्तरः ॥ १६ ॥  
युवराजो महाराज सत्यमेतद् ब्रवीमि ते।  
यद्येतदेवं दुष्यन्त अस्तु मे सङ्गमस्त्वया ॥ १७ ॥

एवमस्त्विति तां राजा प्रत्युवाचाविचारयन्।  
अपि च त्वां हि नेष्यामि नगरं स्वं शुचिस्मिते॥१८॥

यथा त्वमर्हा सुश्रोणि सत्यमेतद् ब्रवीमि ते।  
एवमुक्त्वा स राजर्षिस्तामनिन्दितगामिनीम् ॥ १९ ॥  
जग्राह विधिवत् पाणायुवास च तया सह।  
विश्वास्य चैनां स प्रायादब्रवीच्च पुनः पुनः ॥ २० ॥  
प्रेषयिष्ये तवार्थाय वाहिनीं चतुरङ्गिणीम्।  
तया त्वानाययिष्यामि निवासं स्वं शुचिस्मिते ॥ २१ ॥

(एवमुक्त्वा स राजर्षिस्तामनिन्दितगामिनीम् ।  
सम्परिष्वज्य बाहुभ्यां स्मितपूर्वमुदैक्षत ॥  
प्रदक्षिणीकृतां देवीं राजा सम्परिषस्वजे।  
शकुन्तला ह्यश्रुमुखी पपात नृपपादयोः॥  
तां देवीं पुनरुत्थाप्य मा शुचेति पुनः पुनः।  
शपेयं सुकृतेनैव प्रापयिष्ये नृपात्मजे॥)

इति तस्याः प्रतिश्रुत्य स नृपो जनमेजय।  
मनसा चिन्तयन् प्रायात् काश्यपं प्रति पार्थिवः ॥ २२ ॥  
भगवांस्तपसा युक्तः श्रुत्वा किं नु करिष्यति।  
एवं स चिन्तयन्नेव प्रविवेश स्वकं पुरम् ॥ २३ ॥

मुहूर्तयाते तस्मिंस्तु कण्वोऽप्याश्रममागमत् ।  
शकुन्तला च पितरं ह्रिया नोपजगाम तम् ॥ २४ ॥

(शङ्कितैव च विप्रर्षिमुपचक्राम सा शनैः।  
ततोऽस्य राजञ्जग्राह आसनं चाप्यकल्पयत्॥  
शकुन्तला च सव्रीडा तमृषिं नाभ्यभाषत।  
तस्मात् स्वधर्मात् स्खलिता भीता सा भरतर्षभ॥  
अभवद् दोषदर्शित्वाद् ब्रह्मचारिण्ययन्त्रिता ।  
स तदा व्रीडितां दृष्ट्वा ऋषिस्तां प्रत्यभाषत॥

सव्रीडैव च दीर्घायुः पुरेव भविता न च।  
वृत्तं कथय रम्भोरु मा त्रासं च प्रकल्पय॥

ततः कृच्छ्रादतिशुभा सव्रीडा श्रीमती तदा।  
सगद्‌गदमुवाचेदं काश्यपं सा शुचिस्मिता॥

राजा ताताजगामेह दुष्यन्त इलिलात्मजः।  
मया पतिर्वृतो योऽसौ दैवयोगादिहागतः॥  
तस्य तात प्रसीदस्व भर्ता मे सुमहायशाः।  
अतः सर्वं तु यद् वृत्तं दिव्यज्ञानेन पश्यसि।  
अभयं क्षत्रियकुले प्रसादं कर्तुमर्हसि॥)

विज्ञायाथ च तां कण्वो दिव्यज्ञानो महातपाः।  
उवाच भगवान् प्रीतः पश्यन् दिव्येन चक्षुषा ॥ २५ ॥

त्वयाद्य भद्रे रहसि मामनादृत्य यः कृतः।  
पुंसा सह समायोगो न स धर्मोपघातकः ॥ २६ ॥

क्षत्रियस्य हि गान्धर्वो विवाहः श्रेष्ठ उच्यते।  
सकामायाः सकामेन निर्मन्त्रो रहसि स्मृतः ॥ २७ ॥

धर्मात्मा च महात्मा च दुष्यन्तः पुरुषोत्तमः।  
अध्यगच्छः पतिं यत् त्वं भजमानं शकुन्तले ॥ २८ ॥  
महात्मा जनिता लोके पुत्रस्तव महाबलः।  
य इमां सागरापाङ्गीं कृत्स्नां भोक्ष्यति मेदिनीम् ॥ २९ ॥

परं चाभिप्रयातस्य चक्रं तस्य महात्मनः।  
भविष्यत्यप्रतिहतं सततं चक्रवर्तिनः ॥ ३० ॥

ततः प्रक्षाल्य पादौ सा विश्रान्तं मुनिमब्रवीत्।  
विनिधाय ततो भारं संनिधाय फलानि च ॥ ३१ ॥

मया पतिर्वृतो राजा दुष्यन्तः पुरुषोत्तमः।  
तस्मै ससचिवाय त्वं प्रसादं कर्तुमर्हसि ॥ ३२ ॥

प्रसन्न एव तस्याहं त्वत्कृते वरवर्णिनि।  
(ऋतवो बहवस्ते वै गता व्यर्थाः शुचिस्मिते।  
सार्थकं साम्प्रतं ह्येतन्न च पापोऽस्ति तेऽनघे॥)  
गृहाण च वरं मत्तस्त्वं शुभे यदभीप्सितम् ॥ ३३ ॥

ततो धर्मिष्ठतां वव्रे राज्याच्चास्खलनं तथा।  
शकुन्तला पौरवाणां दुष्यन्तहितकाम्यया ॥ ३४ ॥

(एवमस्त्विति तां प्राह कण्वो धर्मभृतां वरः।  
पस्पर्श चापि पाणिभ्यां सुतां श्रीमिव रूपिणीम्॥

अद्यप्रभृति देवी त्वं दुष्यन्तस्य महात्मनः।  
पतिव्रतानां या वृत्तिस्तां वृत्तिमनुपालय॥)