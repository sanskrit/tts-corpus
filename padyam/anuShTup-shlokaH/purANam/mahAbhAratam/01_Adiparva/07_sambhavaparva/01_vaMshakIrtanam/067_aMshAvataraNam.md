+++
title_full = "067 देवता और दैत्य आदिके अंशावतारोंका दिग्दर्शन"
title = "०६७ अंशावतरणम्"

+++


देवानां दानवानां च गन्धर्वोरगरक्षसाम्।  
सिंहव्याघ्रमृदगाणां च पन्नगानां पतत्त्रिणाम् ॥ १ ॥  
सर्वेषां चैव भूतानां सम्भवं भगवन्नहम्।  
श्रोतुमिच्छामि तत्त्वेन मानुषेषु महात्मनाम्।  
जन्म कर्म च भूतानामेतेषामनुपूर्वशः ॥ २ ॥

मानुषेषु मनुष्येन्द्र सम्भूता ये दिवौकसः।  
प्रथमं दानवांश्चैव तांस्ते वक्ष्यामि सर्वशः ॥ ३ ॥  
विप्रचित्तिरिति ख्यातो य आसीद् दानवर्षभः।  
जरासन्ध इति ख्यातः स आसीन्मनुजर्षभः ॥ ४ ॥  
दितेः पुत्रस्तु यो राजन् हिरण्यकशिपुः स्मृतः।  
स जज्ञे मानुषे लोके शिशुपालो नरर्षभः ॥ ५ ॥

संह्राद इति विख्यातः प्रह्रादस्यानुजस्तु यः।  
स शल्य इति विख्यातो जज्ञे बाह्लीकपुङ्गवः ॥ ६ ॥  
अनुह्रादस्तु तेजस्वी योऽभूत् ख्यातो जघन्यजः।  
धृष्टकेतुरिति ख्यातः स बभूव नरेश्वरः ॥ ७ ॥

यस्तु राजञ्छिबिर्नाम दैतेयः परिकीर्तितः।  
द्रुम इत्यभिविख्यातः स आसीद् भुवि पार्थिवः ॥ ८ ॥

बाष्कलो नाम यस्तेषामासीदसुरसत्तमः ।  
भगदत्त इति ख्यातः स जज्ञे पुरुषर्षभः ॥ ९ ॥

अयःशिरा अश्वशिरा अयःशङ्कुश्च वीर्यवान्।  
तथा गगनमूर्धा च वेगवांश्चात्र पञ्चमः ॥ १० ॥  
पञ्चैते जज्ञिरे राजन् वीर्यवन्तो महासुराः।  
केकयेषु महात्मानः पार्थिवर्षभसत्तमाः ।  
केतुमानिति विख्यातो यस्ततोऽन्यः प्रतापवान् ॥ ११ ॥  
अमितौजा इति ख्यातः सोग्रकर्मा नराधिपः।  
स्वर्भानुरिति विख्यातः श्रीमान् यस्तु महासुरः ॥ १२ ॥  
उग्रसेन इति ख्यात उग्रकर्मा नराधिपः।  
यस्त्वश्व इति विख्यातः श्रीमानासीन्महासुरः ॥ १३ ॥  
अशोको नाम राजाभून्महावीर्योऽपराजितः ।  
तस्मादवरजो यस्तु राजन्नश्वपतिः स्मृतः ॥ १४ ॥  
दैतेयः सोऽभवद् राजा हार्दिक्यो मनुजर्षभः।  
वृषपर्वेति विख्यातः श्रीमान् यस्तु महासुरः ॥ १५ ॥  
दीर्घप्रज्ञ इति ख्यातः पृथिव्यां सोऽभवन्नृपः।  
अजकस्त्ववरो राजन् य आसीद् वृषपर्वणः ॥ १६ ॥  
स शाल्व इति विख्यातः पृथिव्यामभवन्नृपः।  
अश्वग्रीव इति ख्यातः सत्त्ववान् यो महासुरः ॥ १७ ॥  
रोचमान इति ख्यातः पृथिव्यां सोऽभवन्नृपः।  
सूक्ष्मस्तु मतिमान् राजन् कीर्तिमान्‌ यः प्रकीर्तितः ॥ १८ ॥  
बृहद्रथ इति ख्यातः क्षितावासीत् स पार्थिवः।  
तुहुण्ड इति विख्यातो य आसीदसुरोत्तमः ॥ १९ ॥  
सेनाबिन्दुरिति ख्यातः स बभूव नराधिपः।  
इषुपान्नाम यस्तेषामसुराणां बलाधिकः ॥ २० ॥  
नग्नजिन्नाम राजासीद् भुवि विख्यातविक्रमः।  
एकचक्र इति ख्यात आसीद् यस्तु महासुरः ॥ २१ ॥  
प्रतिविन्ध्य इति ख्यातो बभूव प्रथितः क्षितौ।  
विरूपाक्षस्तु दैतेयश्चित्रयोधी महासुरः ॥ २२ ॥  
चित्रधर्मेति विख्यातः क्षितावासीत् स पार्थिवः।  
हरस्त्वरिहरो वीर आसीद् यो दानवोत्तमः ॥ २३ ॥  
सुबाहुरिति विख्यातः श्रीमानासीत् स पार्थिवः।  
अहरस्तु महातेजाः शत्रुपक्षक्षयंकरः ॥ २४ ॥  
बाह्लीको नाम राजा स बभूव प्रथितः क्षितौ।  
निचन्द्रश्चन्द्रवक्त्रस्तु य आसीदसुरोत्तमः ॥ २५ ॥  
मुञ्जकेश इति ख्यातः श्रीमानासीत्‌ स पार्थिवः।  
निकुम्भस्त्वजितः संख्ये महामतिरजायत ॥ २६ ॥  
भूमौ भूमिपतिः क्षेष्ठो देवाधिप इति स्मृतः।  
शरभो नाम यस्तेषां दैतेयानां महासुरः ॥ २७ ॥  
पौरवो नाम राजर्षिः स बभूव नरोत्तमः।  
कुपटस्तु महावीर्यः श्रीमान् राजन् महासुरः ॥ २८ ॥  
सुपार्श्व इति विख्यातः क्षितौ जज्ञे महीपतिः।  
क्रथस्तु राजन् राजर्षिः क्षितौ जज्ञे महासुरः ॥ २९ ॥  
पार्वतेय इति ख्यातः काञ्चनाचलसंनिभः।  
द्वितीयः शलभस्तेषामसुराणां बभूव ह ॥ ३० ॥  
प्रह्रादो नाम बाह्लीकः स बभूव नराधिपः।  
चन्द्रस्तु दितिजश्रेष्ठो लोके ताराधिपोपमः ॥ ३१ ॥  
चन्द्रवर्मेति विख्यातः काम्बोजानां नराधिपः।  
अर्क इत्यभिविख्यातो यस्तु दानवपुङ्गवः ॥ ३२ ॥  
ऋषिको नाम राजर्षिर्बभूव नृपसत्तमः।  
मृतपा इति विख्यातो य आसीदसुरोत्तमः ॥ ३३ ॥  
पश्चिमानूपकं विद्धि तं नृपं नृपसत्तम।  
गविष्ठस्तु महातेजा यः प्रख्यातो महासुरः ॥ ३४ ॥  
द्रुमसेन इति ख्यातः पृथिव्यां सोऽभवन्नृपः।  
मयूर इति विख्यातः श्रीमान् यस्तु महासुरः ॥ ३५ ॥  
स विश्व इति विख्यातो बभूव पृथिवीपतिः।  
सुपर्ण इति विख्यातस्तस्मादवरजस्तु यः ॥ ३६ ॥  
कालकीर्तिरिति ख्यातः पृथिव्यां सोऽभवन्नृपः।  
चन्द्रहन्तेति यस्तेषां कीर्तितः प्रवरोऽसुरः ॥ ३७ ॥  
शुनको नाम राजर्षिः स बभूव नराधिपः।  
विनाशनस्तु चन्द्रस्य य आख्यातो महासुरः ॥ ३८ ॥  
जानकिर्नाम विख्यातः सोऽभवन्मनुजाधिपः ।  
दीर्घजिह्वस्तु कौरव्य य उक्तो दानवर्षभः ॥ ३९ ॥  
काशिराजः स विख्यातः पृथिव्यां पृथिवीपते।  
ग्रहं तु सुषुवे यं तु सिंहिकार्केन्दुमर्दनम्।  
स क्राथ इति विख्यातो बभूव मनुजाधिपः ॥ ४० ॥

दनायुषस्तु पुत्राणां चतुर्णां प्रवरोऽसुरः।  
विक्षरो नाम तेजस्वी वसुमित्रो नृपः स्मृतः ॥ ४१ ॥

द्वितीयो विक्षराद् यस्तु नराधिप महासुरः।  
पाण्ड्यराष्ट्राधिप इति विख्यातः सोऽभवन्नृपः ॥ ४२ ॥

बली वीर इति ख्यातो यस्त्वासीदसुरोत्तमः।  
पौण्ड्रमात्स्यक इत्येवं बभूव स नराधिपः ॥ ४३ ॥

वृत्र इत्यभिविख्यातो यस्तु राजन् महासुरः।  
मणिमान्नाम राजर्षिः स बभूव नराधिपः ॥ ४४ ॥

क्रोधहन्तेति यस्तस्य बभूवावरजोऽसुरः ।  
दण्ड इत्यभिविख्यातः स आसीन्नृपतिः क्षितौ ॥ ४५ ॥

क्रोधवर्धन इत्येवं यस्त्वन्यः परिकीर्तितः।  
दण्डधार इति ख्यातः सोऽभवन्मनुजर्षभः ॥ ४६ ॥

कालेयानां तु ये पुत्रास्तेषामष्टौ नराधिपाः।  
जज्ञिरे राजशार्दूल शार्दूलसमविक्रमाः ॥ ४७ ॥

मगधेषु जयत्सेनस्तेषामासीत् स पार्थिवः।  
अष्टानां प्रवरस्तेषां कालेयानां महासुरः ॥ ४८ ॥

द्वितीयस्तु ततस्तेषां श्रीमान् हरिहयोपमः।  
अपराजित इत्येवं स बभूव नराधिपः ॥ ४९ ॥

तृतीयस्तु महातेजा महामायो महासुरः।  
निषादाधिपतिर्जज्ञे भुवि भीमपराक्रमः ॥ ५० ॥

तेषामन्यतमो यस्तु चतुर्थः परिकीर्तितः।  
श्रेणिमानिति विख्यातः क्षितौ राजर्षिसत्तमः ॥ ५१ ॥

पञ्चमस्त्वभवत् तेषां प्रवरो यो महासुरः।  
महौजा इति विख्यातो बभूवेह परंतपः ॥ ५२ ॥

षष्ठस्तु मतिमान् यो वै तेषामासीन्महासुरः।  
अभीरुरिति विख्यातः क्षितौ राजर्षिसत्तमः ॥ ५३ ॥

समुद्रसेनस्तु नृपस्तेषामेवाभवद् गणात् ।  
विश्रुतः सागरान्तायां क्षितौ धर्मार्थतत्त्ववित् ॥ ५४ ॥

बृहन्नामाष्टमस्तेषां कालेयानां नराधिप ।  
बभूव राजा धर्मात्मा सर्वभूतहिते रतः ॥ ५५ ॥

कुक्षिस्तु राजन् विख्यातो दानवानां महाबलः।  
पार्वतीय इति ख्यातः काञ्चनाचलसंनिभः ॥ ५६ ॥

क्रथनश्च महावीर्यः श्रीमान् राजा महासुरः।  
सूर्याक्ष इति विख्यातः क्षितौ जज्ञे महीपतिः ॥ ५७ ॥

असुराणां तु यः सूर्यः श्रीमांश्चैव महासुरः।  
दरदो नाम बाह्लीको वरः सर्वमहीक्षिताम् ॥ ५८ ॥

गणः क्रोधवशो नाम यस्ते राजन् प्रकीर्तितः।  
ततः संजज्ञिरे वीराः क्षिताविह नराधिपाः ॥ ५९ ॥

मद्रकः कर्णवेष्टश्च सिद्धार्थः कीटकस्तथा।  
सुवीरश्च सुबाहुश्च महावीरोऽथ बाह्लिकः ॥ ६० ॥  
क्रथो विचित्रः सुरथः श्रीमान् नीलश्च भूमिपः।  
चीरवासाश्च कौरव्य भूमिपालश्च नामतः ॥ ६१ ॥  
दन्तवक्त्रश्च नामासीद् दुर्जयश्चैव दानवः।  
रुक्मी च नृपशार्दूलो राजा च जनमेजयः ॥ ६२ ॥  
आषाढो वायुवेगश्च भूरितेजास्तथैव च।  
एकलव्यः सुमित्रश्च वाटधानोऽथ गोमुखः ॥ ६३ ॥  
कारूषकाश्च राजानः क्षेमधूर्तिस्तथैव च।  
श्रुतायुरुद्वहश्चैव बृहत्सेनस्तथैव च ॥ ६४ ॥  
क्षेमोग्रतीर्थः कुहरः कलिङ्गेषु नराधिपः।  
मतिमांश्च मनुष्येन्द्र ईश्वरश्चेति विश्रुतः ॥ ६५ ॥

गणात् क्रोधवशादेष राजपूगोऽभवत् क्षितौ।  
जातः पुरा महाभागो महाकीर्तिर्महाबलः ॥ ६६ ॥

कालनेमिरिति ख्यातो दानवानां महाबलः।  
स कंस इति विख्यात उग्रसेनसुतो बली ॥ ६७ ॥

यस्त्वासीद् देवको नाम देवराजसमद्युतिः।  
स गन्धर्वपतिर्मुख्यः क्षितौ जज्ञे नराधिपः ॥ ६८ ॥

बृहस्पतेर्बृहत्कीर्तेर्देवर्षेर्विद्धि भारत ।  
अंशाद् द्रोणं समुत्पन्नं भारद्वाजमयोनिजम् ॥ ६९ ॥

धन्विनां नृपशार्दूल यः सर्वास्त्रविदुत्तमः।  
महाकीर्तिर्महातेजाः स जज्ञे मनुजेश्वर ॥ ७० ॥

धनुर्वेदे च वेदे च यं तं वेदविदो विदुः।  
वरिष्ठं चित्रकर्माणं द्रोणं स्वकुलवर्धनम् ॥ ७१ ॥

महादेवान्तकाभ्यां च कामात् क्रोधाच्च भारत।  
एकत्वमुपपन्नानां जज्ञे शूरः परंतपः ॥ ७२ ॥  
अश्वत्थामा महावीर्यः शत्रुपक्षभयावहः ।  
वीरः कमलपत्राक्षः क्षितावासीन्नराधिप ॥ ७३ ॥

जज्ञिरे वसवस्त्वष्टौ गङ्गायां शान्तनोः सुताः।  
वसिष्ठस्य च शापेन नियोगाद् वासवस्य च ॥ ७४ ॥

तेषामवरजो भीष्मः कुरूणामभयंकरः ।  
मतिमान् वेदविद् वाग्मी शत्रुपक्षक्षयंकरः ॥ ७५ ॥

जामदग्न्येन रामेण सर्वास्त्रविदुषां वरः।  
योऽयुध्यत महातेजा भार्गवेण महात्मना ॥ ७६ ॥

यस्तु राजन् कृपो नाम ब्रह्मर्षिरभवत् क्षितौ।  
रुद्राणां तु गणाद् विद्धि सम्भूतमतिपौरुषम् ॥ ७७ ॥

शकुनिर्नाम यस्त्वासीद् राजा लोके महारथः।  
द्वापरं विद्धि तं राजन् सम्भूतमरिमर्दनम् ॥ ७८ ॥

सात्यकिः सत्यसन्धश्च योऽसौ वृष्णिकुलोद्वहः।  
पक्षात् स जज्ञे मरुतां देवानामरिमर्दनः ॥ ७९ ॥

द्रुपदश्चैव राजर्षिस्तत एवाभवद् गणात्।  
मानुषे नृप लोकेऽस्मिन् सर्वशस्त्रभृतां वरः ॥ ८० ॥

ततश्च कृतवर्माणं विद्धि राजञ्जनाधिपम्।  
तमप्रतिमकर्माणं क्षत्रियर्षभसत्तमम् ॥ ८१ ॥

मरुतां तु गणाद् विद्धि संजातमरिमर्दनम्।  
विराटं नाम राजानं परराष्ट्रप्रतापनम् ॥ ८२ ॥

अरिष्टायास्तु यः पुत्रो हंस इत्यभिविश्रुतः।  
स गन्धर्वपतिर्जज्ञे कुरुवंशविवर्धनः ॥ ८३ ॥  
धृतराष्ट्र इति ख्यातः कृष्णद्वैपायनात्मजः।  
दीर्घबाहुर्महातेजाः प्रज्ञाचक्षुर्नराधिपः ॥ ८४ ॥  
मातुर्दोषादृषेः कोपादन्ध एव व्यजायत।

तस्यैवावरजो भ्राता महासत्त्वो महाबलः ॥ ८५ ॥  
स पाण्डुरिति विख्यातः सत्यधर्मरतः शुचिः।

विदुरं विद्धि तं लोके जातं बुद्धिमतां वरम् ॥ ८६ ॥

कलेरंशस्तु संजज्ञे भुवि दुर्योधनो नृपः।  
दुर्बुद्धिर्दुर्मतिश्चैव कुरूणामयशस्करः ॥ ८७ ॥

जगतो यस्तु सर्वस्य विद्विष्टः कलिपूरुषः।  
यः सर्वां घातयामास पृथिवीं पृथिवीपते ॥ ८८ ॥

उद्दीपितं येन वैरं भूतान्तकरणं महत्।  
पौलस्त्या भ्रातरश्चास्य जज्ञिरे मनुजेष्विह ॥ ८९ ॥

शतं दुःशासनादीनां सर्वेषां क्रूरकर्मणाम्।  
दुर्मुखो दुःसहश्चैव ये चान्ये नानुकीर्तिताः ॥ ९० ॥  
दुर्योधनसहायास्ते पौलस्त्या भरतर्षभ ।  
वैश्यापुत्रो युयुत्सुश्च धार्तराष्ट्रः शताधिकः ॥ ९१ ॥

ज्येष्ठानुज्येष्ठतामेषां नामधेयानि वा विभो।  
धृतराष्ट्रस्य पुत्राणामानुपूर्व्येण कीर्तय ॥ ९२ ॥

दुर्योधनो युयुत्सुश्च राजन् दुःशासनस्तथा।  
दुःसहो दुःशलश्चैव दुर्मुखश्च तथापरः ॥ ९३ ॥  
विविंशतिर्विकर्णश्च जलसन्धः सुलोचनः ।  
विन्दानुविन्दौ दुर्धर्षः सुबाहुर्दुष्प्रधर्षणः ॥ ९४ ॥  
दुर्मर्षणो दुर्मुखश्च दुष्कर्णः कर्ण एव च।  
चित्रोपचित्रौ चित्राक्षश्चारुश्चित्राङ्गदश्च ह ॥ ९५ ॥  
दुर्मदो दुष्प्रधर्षश्च विवित्सुर्विकटः समः।  
ऊर्णनाभः पद्मनाभस्तथा नन्दोपनन्दकौ ॥ ९६ ॥  
सेनापतिः सुषेणश्च कुण्डोदरमहोदरौ ।  
चित्रबाहुश्चित्रवर्मा सुवर्मा दुर्विरोचनः ॥ ९७ ॥  
अयोबाहुर्महाबाहुश्चित्रचापसुकुण्डलौ ।  
भीमवेगो भीमबलो बलाकी भीमविक्रमौ ॥ ९८ ॥  
उग्रायुधो भीमशरः कनकायुर्दृढायुधः ।  
दृढवर्मा दृढक्षत्रः सोमकीर्तिरनूदरः ॥ ९९ ॥  
जरासन्धो दृढसन्धः सत्यसन्धः सहस्रवाक्।  
उग्रश्रवा उग्रसेनः क्षेममूर्तिस्तथैव च ॥ १०० ॥  
अपराजितः पण्डितको विशालाक्षो दुराधनः ॥ १०१ ॥  
दृढहस्तः सुहस्तश्च वातवेगसुवर्चसौ ।  
आदित्यकेतुर्बह्वाशी नागदत्तानुयायिनौ ॥ १०२ ॥  
कवची निषङ्गी दण्डी दण्डधारो धनुर्ग्रहः।  
उग्रो भीमरथो वीरो वीरबाहुरलोलुपः ॥ १०३ ॥  
अभयो रौद्रकर्मा च तथा दृढरथश्च यः।  
अनाधृष्यः कुण्डभेदी विरावी दीर्घलोचनः ॥ १०४ ॥  
दीर्घबाहुर्महाबाहुर्व्यूढोरुः कनकाङ्गदः ।  
कुण्डजश्चित्रकश्चैव दुःशला च शताधिका ॥ १०५ ॥

वैश्यापुत्रो युयुत्सुश्च धार्तराष्ट्रः शताधिकः।  
एतदेकशतं राजन् कन्या चैका प्रकीर्तिता ॥ १०६ ॥

नामधेयानुपूर्व्या च ज्येष्ठानुज्जेष्ठतां विदुः।  
सर्वे त्वतिरथाः शूराः सर्वे युद्धविशारदाः ॥ १०७ ॥

सर्वे वेदविदश्चैव राजच्छास्त्रे च पारगाः।  
सर्वे संग्रामविद्यासु विद्याभिजनशोभिनः ॥ १०८ ॥

सर्वेषामनुरूपाश्च कृता दारा महीपते।  
दुःशलां समये राजन् सिन्धुराजाय कौरवः ॥ १०९ ॥  
जयद्रथाय प्रददौ सौबलानुमते तदा।  
धर्मस्यांशं तु राजानं विद्धि राजन् युधिष्ठिरम् ॥ ११० ॥

भीमसेनं तु वातस्य देवराजस्य चार्जुनम्।  
अश्विनोस्तु तथैवांशौ रूपेणाप्रतिमौ भुवि ॥ १११ ॥  
नकुलः सहदेवश्च सर्वभूतमनोहरौ ।  
यस्तु वर्चा इति ख्यातः सोमपुत्रः प्रतापवान् ॥ ११२ ॥  
सोऽभिमन्युर्बृहत्कीर्तिरर्जुनस्य सुतोऽभवत् ।  
यस्यावतरणे राजन् सुरान् सोमोऽब्रवीदिदम् ॥ ११३ ॥

नाहं दद्यां प्रियं पुत्रं मम प्राणैर्गरीयसम्।  
समयः क्रियतामेष न शक्यमतिवर्तितुम् ॥ ११४ ॥

सुरकार्यं हि नः कार्यमसुराणां क्षितौ वधः।  
तत्र यास्यत्ययं वर्चा न च स्थास्यति वै चिरम्॥११५॥

ऐन्द्रिर्नरस्तु भविता यस्य नारायणः सखा।  
सोऽर्जुनेत्यभिविख्यातः पाण्डोः पुत्रः प्रतापवान् ॥ ११६ ॥

तस्यायं भविता पुत्रो बालो भुवि महारथः।  
ततः षोडश वर्षाणि स्थास्यत्यमरसत्तमाः ॥ ११७ ॥

अस्य षोडशवर्षस्य स संग्रामो भविष्यति।  
यत्रांशा वः करिष्यन्ति कर्म वीरनिषूदनम् ॥ ११८ ॥

नरनारायणाभ्यां तु स संग्रामो विना कृतः।  
चक्रव्यूहं समास्थाय योधयिष्यन्ति वः सुराः ॥ ११९ ॥  
विमुखाञ्छात्रवान् सर्वान् कारयिष्यति मे सुतः।  
बालः प्रविश्य च व्यूहमभेद्यं विचरिष्यति ॥ १२० ॥

महारथानां वीराणां कदनं च करिष्यति।  
सर्वेषामेव शत्रूणां चतुर्थांशं नयिष्यति ॥ १२१ ॥  
दिनार्धेन महाबाहुः प्रेतराजपुरं प्रति।  
ततो महारथैर्वीरैः समेत्य बहुशो रणे ॥ १२२ ॥  
दिनक्षये महाबाहुर्मया भूयः समेष्यति।  
एकं वंशकरं पुत्रं वीरं वै जनयिष्यति ॥ १२३ ॥  
प्रणष्टं भारतं वंशं स भूयो धारयिष्यति।  
एतत् सोमवचः श्रुत्वा तथास्त्विति दिवौकसः ॥ १२४ ॥  
प्रत्यूचुः सहिताः सर्वे ताराधिपमपूजयन्।  
एवं ते कथितं राजंस्तव जन्म पितुः पितुः ॥ १२५ ॥

अग्नेर्भागं तु विद्धि त्वं धृष्टद्युम्नं महारथम्।  
शिखण्डिनमथो राजन् स्त्रीपूर्वं विद्धि राक्षसम् ॥ १२६ ॥

द्रौपदेयाश्च ये पञ्च बभूवुर्भरतर्षभ।  
विश्वान् देवगणान् विद्धि संजातान् भरतर्षभ ॥ १२७ ॥

प्रतिविन्ध्यः सुतसोमः श्रुतकीर्तिस्तथापरः ।  
नाकुलिस्तु शतानीकः श्रुतसेनश्च वीर्यवान् ॥ १२८ ॥

शूरो नाम यदुश्रेष्ठो वसुदेवपिताभवत्।  
तस्य कन्या पृथा नाम रूपेणासदृशी भुवि ॥ १२९ ॥

पितुः स्वस्रीयपुत्राय सोऽनपत्याय वीर्यवान्।  
अग्रमग्रे प्रतिज्ञाय स्वस्यापत्यस्य वै तदा ॥ १३० ॥

अग्रजातेति तां कन्यां शूरोऽनुग्रहकाङ्क्षया।  
अददात् कुन्तिभोजाय स तां दुहितरं तदा ॥ १३१ ॥

सा नियुक्ता पितुर्गेहे ब्राह्मणातिथिपूजने।  
उग्रं पर्यचरद् घोरं ब्राह्मणं संशितव्रतम् ॥ १३२ ॥  
निगूढनिश्चयं धर्मे यं तं दुर्वाससं विदुः।  
तमुग्रं शंसितात्मानं सर्वयत्नैरतोषयत् ॥ १३३ ॥

तुष्टोऽभिचारसंयुक्तमाचचक्षे यथाविधि ।  
उवाच चैनां भगवान् प्रीतोऽस्मि सुभगे तव ॥ १३४ ॥

यं यं देवं त्वमेतेन मन्त्रेणावाहयिष्यसि।  
तस्य तस्य प्रसादात् त्वं देवि पुत्राञ्जनिष्यसि ॥ १३५ ॥

एवमुक्ता च सा बाला तदा कौतूहलान्विता।  
कन्या सती देवमर्कमाजुहाव यशस्विनी ॥ १३६ ॥

प्रकाशकर्ता भगवांस्तस्यां गर्भं दधौ तदा।  
अजीजनत् सुतं चास्यां सर्वशस्त्रभृतां वरम् ॥ १३७ ॥

सकुण्डलं सकवचं देवगर्भश्रियान्वितम् ।  
दिवाकरसमं दीप्त्या चारुसर्वाङ्गभूषितम् ॥ १३८ ॥

निगूहमाना जातं वै बन्धुपक्षभयात् तदा।  
उत्ससर्ज जले कुन्ती तं कुमारं यशस्विनम् ॥ १३९ ॥

तमुत्सृष्टं जले गर्भं राधाभर्ता महायशाः।  
राधायाः कल्पयामास पुत्रं सोऽधिरथस्तदा ॥ १४० ॥

चक्रतुर्नामधेयं च तस्य बालस्य तावुभौ।  
दम्पती वसुषेणेति दिक्षु सर्वासु विश्रुतम् ॥ १४१ ॥

संवर्धमानो बलवान् सर्वास्त्रेषूत्तमोऽभवत् ।  
वेदाङ्गानि च सर्वाणि जजाप जयतां वरः ॥ १४२ ॥

यस्मिन् काले जपन्नास्ते धीमान् सत्यपराक्रमः।  
नादेयं ब्राह्मणेष्वासीत् तस्मिन् काले महात्मनः ॥ १४३ ॥

तमिन्द्रो ब्राह्मणो भूत्वा पुत्रार्थे भूतभावनः।  
ययाचे कुण्डले वीरं कवचं च सहाङ्गजम् ॥ १४४ ॥

उत्कृत्य कर्णो ह्यददात् कवचं कुण्डले तथा।  
शक्तिं शक्रो ददौ तस्मै विस्मितश्चेदमब्रवीत् ॥ १४५ ॥  
देवासुरमनुष्याणां गन्धर्वोरगरक्षसाम् ।  
यस्मिन् क्षेप्स्यसि दुर्धर्ष स एको न भविष्यति ॥ १४६ ॥

पुरा नाम च तस्यासीद् वसुषेण इति क्षितौ।  
ततो वैकर्तनः कर्णः कर्मणा तेन सोऽभवत् ॥ १४७ ॥

आमुक्तकवचो वीरो यस्तु जज्ञे महायशाः।  
स कर्ण इति विख्यातः पृथायाः प्रथमः सुतः ॥ १४८ ॥

स तु सूतकुले वीरो ववृधे राजसत्तम।  
कर्णं नरवरश्रेष्ठं सर्वशस्त्रभृतां वरम् ॥ १४९ ॥

दुर्योधनस्य सचिवं मित्रं शत्रुविनाशनम्।  
दिवाकरस्य तं विद्धि राजन्नंशमनुत्तमम् ॥ १५० ॥

यस्तु नारायणो नाम देवदेवः सनातनः।  
तस्यांशो मानुषेष्वासीद् वासुदेवः प्रतापवान् ॥ १५१ ॥

शेषस्यांशश्च नागस्य बलदेवो महाबलः।  
सनत्कुमारं प्रद्युम्नं विद्धि राजन् महौजसम् ॥ १५२ ॥

एवमन्ये मनुष्येन्द्रा बहवोंऽशा दिवौकसाम्।  
जज्ञिरे वसुदेवस्य कुले कुलविवर्धनाः ॥ १५३ ॥

गणस्त्वप्सरसां यो वै मया राजन् प्रकीर्तितः।  
तस्य भागः क्षितौ जज्ञे नियोगाद् वासवस्य ह ॥ १५४ ॥

तानि षोडश देवीनां सहस्राणि नराधिप।  
बभूवुर्मानुषे लोके वासुदेवपरिग्रहः ॥ १५५ ॥

श्रियस्तु भागः संजज्ञे रत्यर्थं पृथिवीतले।  
भीष्मकस्य कुले साध्वी रुक्मिणी नाम नामतः ॥ १५६ ॥

द्रौपदी त्वथ संजज्ञे शचीभागादनिन्दिता।  
द्रुपदस्य कुले कन्या वेदिमध्यादनिन्दिता ॥ १५७ ॥

नातिह्रस्वा न महती नीलोत्पलसुगन्धिनी।  
पद्मायताक्षी सुश्रोणी स्वसिताञ्चितमूर्धजा ॥ १५८ ॥

सर्वलक्षणसम्पूर्णा वैदूर्यमणिसंनिभा ।  
पञ्चानां पुरुषेन्द्राणां चित्तप्रमथनी रहः ॥ १५९ ॥

सिद्धिर्धृतिश्च ये देव्यौ पञ्चानां मातरौ तु ते।  
कुन्ती माद्री च जज्ञाते मतिस्तु सुबलात्मजा ॥ १६० ॥

इति देवासुराणां ते गन्धर्वाप्सरसां तथा।  
अंशावतरणं राजन् राक्षसानां च कीर्तितम् ॥ १६१ ॥  
ये पृथिव्यां समुद्‌भूता राजानो युद्ध दुर्मदाः।  
महात्मानो यदूनां च ये जाता विपुले कुले ॥ १६२ ॥  
ब्राह्मणाः क्षत्रिया वैश्या मया ते परिकीर्तिताः।  
धन्यं यशस्यं पुत्रीयमायुष्यं विजयावहम्।  
इदमंशावतरणं श्रोतव्यमनसूयता ॥ १६३ ॥

अंशावतरणं श्रुत्वा देवगन्धर्वरक्षसाम् ।  
प्रभवाप्ययवित् प्राज्ञो न कृच्छ्रेष्ववसीदति ॥ १६४ ॥