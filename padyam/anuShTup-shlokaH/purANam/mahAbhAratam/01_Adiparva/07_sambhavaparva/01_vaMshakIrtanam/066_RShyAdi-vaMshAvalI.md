+++
title_full = "066 महर्षियों तथा कश्यप-पत्नियोंकी संतान-परम्पराका वर्णन"
title = "०६६ ऋष्यादि-वंशावली"

+++


ब्रह्मणो मानसाः पुत्रा विदिताः षण्महर्षयः।  
एकादश सुताः स्थाणोः ख्याताः परमतेजसः ॥ १ ॥

मृगव्याधश्च सर्पश्च निर्ऋतिश्च महायशाः।  
अजैकपादहिर्बुध्न्यः पिनाकी च परंतपः ॥ २ ॥  
दहनोऽथेश्वरश्चैव कपाली च महाद्युतिः।  
स्थाणुर्भवश्च भगवान् रुद्रा एकादश स्मृताः ॥ ३ ॥

मरीचिरङ्गिरा अत्रिः पुलस्त्यः पुलहः क्रतुः।  
षडेते ब्रह्मणः पुत्रा वीर्यवन्तो महर्षयः ॥ ४ ॥

त्रयस्त्वङ्गिरसः पुत्रा लोके सर्वत्र विश्रुताः।  
बृहस्पतिरुतथ्यश्च संवर्तश्च धृतव्रताः ॥ ५ ॥  
अत्रेस्तु बहवः पुत्राः श्रूयन्ते मनुजाधिप।  
सर्वे वेदविदः सिद्धाः शान्तात्मानो महर्षयः ॥ ६ ॥

राक्षसाश्च पुलस्त्यस्य वानराः किन्नरास्तथा।  
यक्षाश्च मनुजव्याघ्र पुत्रास्तस्य च धीमतः ॥ ७ ॥

पुलहस्य सुता राजञ्छरभाश्च प्रकीर्तिताः।  
सिंहाः किम्पुरुषा व्याघ्रा ऋक्षा ईहामृगास्तथा ॥ ८ ॥

क्रतोः क्रतुसमाः पुत्राः पतङ्गसहचारिणः।  
विश्रुतास्त्रिषु लोकेषु सत्यव्रतपरायणाः ॥ ९ ॥

दक्षस्त्वजायताङ्‌गुष्ठाद् दक्षिणाद् भगवानृषिः ।  
ब्रह्मणः पृथिवीपाल शान्तात्मा सुमहातपाः ॥ १० ॥

वामादजायताङ्‌गुष्ठाद् भार्या तस्य महात्मनः।  
तस्यां पञ्चाशतं कन्याः स एवाजनयन्मुनिः ॥ ११ ॥

ताः सर्वास्त्वनवद्याङ्ग्यः कन्याः कमललोचनाः।  
पुत्रिकाः स्थापयामास नष्टपुत्रः प्रजापतिः ॥ १२ ॥

ददौ स दश धर्माय सप्तविंशतिमिन्दवे।  
दिव्येन विधिना राजन् कश्यपाय त्रयोदश ॥ १३ ॥

नामतो धर्मपत्न्यस्ताः कीर्त्यमाना निबोध मे।  
कीर्तिर्लक्ष्मीर्धृतिर्मेधा पुष्टिः श्रद्धा क्रिया तथा ॥ १४ ॥  
बुद्धिर्लज्जा मतिश्चैव पत्न्यो धर्मस्य ता दश।  
द्वाराण्येतानि धर्मस्य विहितानि स्वयम्भुवा ॥ १५ ॥

सप्तविंशतिः सोमस्य पत्न्यो लोकस्य विश्रुताः।  
कालस्य नयने युक्ताः सोमपत्न्यः शुचिव्रताः ॥ १६ ॥

सर्वा नक्षत्रयोगिन्यो लोकयात्राविधानतः ।  
पैतामहो मुनिर्देवस्तस्य पुत्रः प्रजापतिः।  
तस्याष्टौ वसवः पुत्रास्तेषां वक्ष्यामि विस्तरम् ॥ १७ ॥  
धरो ध्रुवश्च सोमश्च अहश्चैवानिलोऽनलः।  
प्रत्यूषश्च प्रभासश्च वसवोऽष्टौ प्रकीर्तिताः ॥ १८ ॥

धूम्रायास्तु धरः पुत्रो ब्रह्मविद्यो ध्रुवस्तथा।  
चन्द्रमास्तु मनस्विन्याः श्वासायाः श्वसनस्तथा ॥ १९ ॥  
रतायाश्चाप्यहः पुत्रः शाण्डिल्याश्च हुताशनः।  
प्रत्यूषश्च प्रभासश्च प्रभातायाः सुतौ स्मृतौ ॥ २० ॥

धरस्य पुत्रो द्रविणो हुतहव्यवहस्तथा।  
ध्रुवस्य पुत्रो भगवान् कालो लोकप्रकालनः ॥ २१ ॥

सोमस्य तु सुतो वर्चा वर्चस्वी येन जायते।  
मनोहरायाः शिशिरः प्राणोऽथ रमणस्तथा ॥ २२ ॥

अह्नः सुतस्तथा ज्योतिः शमः शान्तस्तथा मुनिः।  
अग्नेः पुत्रः कुमारस्तु श्रीमाञ्छरवणालयः ॥ २३ ॥

तस्य शाखो विशाखश्च नैगमेयश्च पृष्ठजः।  
कृत्तिकाभ्युपपत्तेश्च कार्तिकेय इति स्मृतः ॥ २४ ॥

अनिलस्य शिवा भार्या तस्याः पुत्रो मनोजवः।  
अविज्ञातगतिश्चैव द्वौ पुत्रावनिलस्य तु ॥ २५ ॥

प्रत्यूषस्य विदुः पुत्रमृषिं नाम्नाथ देवलम्।  
द्वौ पुत्रौ देवलस्यापि क्षमावन्तौ मनीषिणौ।  
बृहस्पतेस्तु भगिनी वरस्त्री ब्रह्मवादिनी ॥ २६ ॥  
योगसक्ता जगत् कृत्स्नमसक्ता विचचार ह।  
प्रभासस्य तु भार्या सा वसूनामष्टमस्य ह ॥ २७ ॥

विश्वकर्मा महाभागो जज्ञे शिल्पप्रजापतिः।  
कर्ता शिल्पसहस्राणां त्रिदशानां च वर्धकिः ॥ २८ ॥

भूषणानां च सर्वेषां कर्ता शिल्पवतां वरः।  
यो दिव्यानि विमानानि त्रिदशानां चकार ह ॥ २९ ॥

मनुष्याश्चोपजीवन्ति यस्य शिल्पं महात्मनः।  
पूजयन्ति च यं नित्यं विश्वकर्माणमव्ययम् ॥ ३० ॥

स्तनं तु दक्षिणं भित्त्वा ब्रह्मणो नरविग्रहः।  
निःसृतो भगवान् धर्मः सर्वलोकसुखावहः ॥ ३१ ॥

त्रयस्तस्य वराः पुत्राः सर्वभूतमनोहराः।  
शमः कामश्च हर्षश्च तेजसा लोकधारिणः ॥ ३२ ॥

कामस्य तु रतिर्भार्या शमस्य प्राप्तिरङ्गना।  
नन्दा तु भार्या हर्षस्य यासु लोकाः प्रतिष्ठिताः ॥ ३३ ॥

मरीचेः कश्यपः पुत्रः कश्यपस्य सुरासुराः।  
जज्ञिरे नृपशार्दूल लोकानां प्रभवस्तु सः ॥ ३४ ॥

त्वाष्ट्री तु सवितुर्भार्या वडवारूपधारिणी।  
असूयत महाभागा सान्तरिक्षेऽश्विनावुभौ ॥ ३५ ॥  
द्वादशैवादितेः पुत्राः शक्रमुख्या नराधिप।  
तेषामवरजो विष्णुर्यत्र लोकाः प्रतिष्ठिताः ॥ ३६ ॥

त्रयस्त्रिंशत इत्येते देवास्तेषामहं तव।  
अन्वयं सम्प्रवक्ष्यामि पक्षैश्च कुलतो गणान् ॥ ३७ ॥

रुद्राणामपरः पक्षः साध्यानां मरुतां तथा।  
वसूनां भार्गवं विद्याद् विश्वेदेवांस्तथैव च ॥ ३८ ॥

वैनतेयस्तु गरुडो बलवानरुणस्तथा ।  
बृहस्पतिश्च भगवानादित्येष्वेव गण्यते ॥ ३९ ॥

अश्विनौ गुह्यकान् विद्धि सर्वौषध्यस्तथा पशून्।  
एते देवगणा राजन् कीर्तितास्तेऽनुपूर्वशः ॥ ४० ॥

यान् कीर्तयित्वा मनुजः सर्वपापैः प्रमुच्यते।  
ब्रह्मणो हृदयं भित्त्वा निःसृतो भगवान् भृगुः ॥ ४१ ॥

भृगोः पुत्रः कविर्विद्वाञ्छुक्रः कविसुतो ग्रहः।  
त्रैलोक्यप्राणयात्रार्थं वर्षावर्षे भयाभये ।  
स्वयम्भुवा नियुक्तः सन् भुवनं परिधावति ॥ ४२ ॥

योगाचार्यो महाबुद्धिर्दैत्यानामभवद् गुरुः ।  
सुराणां चापि मेधावी ब्रह्मचारी यतव्रतः ॥ ४३ ॥

तस्मिन् नियुक्ते विधिना योगक्षेमाय भार्गवे।  
अन्यमुत्पादयामास पुत्रं भृगुरनिन्दितम् ॥ ४४ ॥

च्यवनं दीप्ततपसं धर्मात्मानं यशस्विनम्।  
यः स रोषाच्च्युतो गर्भान्मातुर्मोक्षाय भारत ॥ ४५ ॥

आरुषी तु मनोः कन्या तस्य पत्नी मनीषिणः।  
और्वस्तस्यां समभवदूरुं भित्त्वा महायशाः ॥ ४६ ॥

महातेजा महावीर्यो बाल एव गुणैर्युतः।  
ऋचीकस्तस्य पुत्रस्तु जमदग्निस्ततोऽभवत् ॥ ४७ ॥

जमदग्नेस्तु चत्वार आसन् पुत्रा महात्मनः।  
रामस्तेषां जघन्योऽभूदजघन्यैर्गुणैर्युतः ।  
सर्वशस्त्रेषु कुशलः क्षत्रियान्तकरो वशी ॥ ४८ ॥

और्वस्यासीत् पुत्रशतं जमदग्निपुरोगमम् ।  
तेषां पुत्रसहस्राणि बभूवुर्भुवि विस्तरः ॥ ४९ ॥

द्वौ पुत्रौ ब्रह्मणस्त्वन्यौ ययोस्तिष्ठति लक्षणम्।  
लोके धाता विधाता च यौ स्थितौ मनुना सह॥५०॥

तयोरेव स्वसा देवी लक्ष्मीः पद्मगृहा शुभा।  
तस्यास्तु मानसाः पुत्रास्तुरगा व्योमचारिणः ॥ ५१ ॥  
वरुणस्य भार्या या ज्येष्ठा शुक्राद् देवी व्यजायत।  
तस्याः पुत्रं बलं विद्धि सुरां च सुरनन्दिनीम् ॥ ५२ ॥

प्रजानामन्नकामानामन्योन्यपरिभक्षणात् ।  
अधर्मस्तत्र संजातः सर्वभूतविनाशकः ॥ ५३ ॥

तस्यापि निर्ऋतिर्भार्या नैर्ऋता येन राक्षसाः।  
घोरास्तस्यास्त्रयः पुत्राः पापकर्मरताः सदा ॥ ५४ ॥

भयो महाभयश्चैव मृत्युर्भूतान्तकस्तथा ।  
न तस्य भार्या पुत्रो वा कश्चिदस्त्यन्तको हि सः॥५५॥

काकीं श्येनीं तथा भासीं धृतराष्ट्रीं तथा शुकीम्।  
ताम्रा तु सुषुवे देवी पञ्चैता लोकविश्रुताः ॥ ५६ ॥

उलूकान् सुषुवे काकी श्येनी श्येनान् व्यजायत।  
भासी भासानजनयद् गृध्रांश्चैव जनाधिप ॥ ५७ ॥

धृतराष्ट्री तु हंसांश्च कलहंसांश्च सर्वशः।  
चक्रवाकांश्च भद्रा तु जनयामास सैव तु ॥ ५८ ॥  
शुकी च जनयामास शुकानेव यशस्विनी।  
कल्याणगुणसम्पन्ना सर्वलक्षणपूजिता ॥ ५९ ॥

नव क्रोधवशा नारीः प्रजज्ञे क्रोधसम्भवाः।  
मृगी च मृगमन्दा च हरी भद्रमना अपि ॥ ६० ॥  
मातङ्गी त्वथ शार्दूली श्वेता सुरभिरेव च।  
सर्वलक्षणसम्पन्ना सुरसा चैव भामिनी ॥ ६१ ॥

अपत्यं तु मृगाः सर्वे मृग्या नरवरोत्तम।  
ऋक्षाश्च मृगमन्दायाः सृमराश्च परंतप ॥ ६२ ॥  
ततस्त्वैसवतं नागं जज्ञे भद्रमनाः सुतम्।  
ऐरावतः सुतस्तस्या देवनागो महागजः ॥ ६३ ॥

हर्याश्च हरयोऽपत्यं वानराश्च तरस्विनः।  
गोलांगूलांश्च भद्रं ते हर्याः पुत्रान् प्रचक्षते ॥ ६४ ॥  
प्रजज्ञे त्वथ शार्दूली सिंहान् व्याघ्राननेकशः।  
द्वीपिनश्च महासत्त्वान् सर्वानेव न संशयः ॥ ६५ ॥

मातङ्ग्यपि च मातङ्गानपत्यानि नराधिप।  
दिशां गजं तु श्वेताख्यं श्वेताजनयदाशुगम् ॥ ६६ ॥  
तथा दुहितरौ राजन् सुरभिर्वै व्यजायत।  
रोहिणी चैव भद्रं ते गन्धर्वी तु यशस्विनी ॥ ६७ ॥

विमलामपि भद्रं ते अनलामपि भारत।  
रोहिण्यां जज्ञिरे गावो गन्धर्व्यां वाजिनः सुताः।  
सप्त पिण्डफलान् वृक्षाननलापि व्यजायत ॥ ६८ ॥

अनलायाः शुकी पुत्री कङ्कस्तु सुरसासुतः।  
अरुणस्य भार्या श्येनी तु वीर्यवन्तौ महाबलौ ॥ ६९ ॥  
सम्पातिं जनयामास वीर्यवन्तं जटायुषम्।  
सुरसाजनयन्नागान् कद्रूः पुत्रांस्तु पन्नगान् ॥ ७० ॥  
द्वौ पुत्रौ विनतायास्तु विख्यातौ गरुडारुणौ।

(सुरसाजनयत् सर्पाञ्छतमेकशिरोधरान् ।  
सुरसाकन्यका जातास्तिस्रः कमललोचनाः ॥  
वनस्पतीनां वृक्षाणां वीरुधां चैव मातरः।  
अनला रुहा च द्वे प्रोक्ते वीरुधां चैव ताः स्मृताः॥  
गृह्णन्ति ये विना पुष्पं फलानि तरवः पृथक्।  
अनलासुतास्ते विज्ञेयाः तानेवाहुर्वनस्पतीन् ॥  
पुष्पैः फलग्रहान् वृक्षान् रुहायाः प्रसवान् विभो।  
लतागुल्मानि वल्यश्च त्वक्सारतृणजातयः ॥  
वीरुधायाः प्रजास्ताः स्युरत्रवंशः समाप्यते।)

इत्येष सर्वभूतानां महतां मनुजाधिप।  
प्रभवः कीर्तितः सम्यङ्‌मया मतिमतां वर ॥ ७१ ॥  
यं श्रुत्वा पुरुषः सम्यङ्‌मुक्तो भवति पाप्मनः।  
सर्वज्ञतां च लभते गतिमग्र्यां च विन्दति ॥ ७२ ॥