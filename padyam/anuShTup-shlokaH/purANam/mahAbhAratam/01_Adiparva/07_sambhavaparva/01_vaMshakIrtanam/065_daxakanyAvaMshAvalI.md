+++
title_full = "065 मरीचि आदि महर्षियों तथा अदिति आदि दक्षकन्याओंके वंशका विवरण"
title = "०६५ दक्षकन्यावंशावली"

+++


अथ नारायणेनेन्द्रश्चकार सह संविदम्।  
अवतर्तुं महीं स्वर्गादंशतः सहितः सुरैः ॥ १ ॥

आदिश्य च स्वयं शक्रः सर्वानेव दिवौकसः।  
निर्जगाम पुनस्तस्मात् क्षयान्नारायणस्य ह ॥ २ ॥

तेऽमरारिविनाशाय सर्वलोकहिताय च ।  
अवतेरुः क्रमेणैव महीं स्वर्गाद् दिवौकसः ॥ ३ ॥

ततो ब्रह्मर्षिवंशेषु पार्थिवर्षिकुलेषु च।  
जज्ञिरे राजशार्दूल यथाकामं दिवौकसः ॥ ४ ॥

दानवान् राक्षसांश्चैव गन्धर्वान् पन्नगांस्तथा।  
पुरुषादानि चान्यानि जघ्नुः सत्त्वान्यनेकशः ॥ ५ ॥  
दानवा राक्षसाश्चैव गन्धर्वाः पन्नगास्तथा।  
न तान् बलस्थान् बाल्येऽपि जघ्नुर्भरतसत्तम ॥ ६ ॥

देवदानवसङ्घानां गन्धर्वाप्सरसां तथा ।  
मानवानां च सर्वेषां तथा वै यक्षरक्षसाम् ॥ ७ ॥  
श्रोतुमिच्छामि तत्त्वेन सम्भवं कृत्स्नमादितः।  
प्राणिनां चैव सर्वेषां सम्भवं वक्तुमर्हसि ॥ ८ ॥

हन्त ते कथयिष्यामि नमस्कृत्य स्वयम्भुवे।  
सुरादीनामहं सम्यग् लोकानां प्रभवाप्ययम् ॥ ९ ॥

ब्रह्मणो मानसाः पुत्रा विदिताः षण्महर्षयः।  
मरीचिरत्र्यङ्गिरसौ पुलस्त्यः पुलहः क्रतुः ॥ १० ॥

मरीचेः कश्यपः पुत्रः कश्यपात्‌ तु इमाः प्रजाः।  
प्रजज्ञिरे महाभागा दक्षकन्यास्त्रयोदश ॥ ११ ॥

अदितिर्दितिर्दनुः काला दनायुः सिंहिका तथा।  
क्रोधा प्राधा च विश्वा च विनता कपिला मुनिः॥१२॥  
कद्रूश्च मनुजव्याघ्र दक्षकन्यैव भारत।  
एतासां वीर्यसम्पन्नं पुत्रपौत्रमनन्तकम् ॥ १३ ॥

अदित्यां द्वादशादित्याः सम्भूता भुवनेश्वराः।  
ये राजन् नामतस्तांस्ते कीर्तयिष्यामि भारत ॥ १४ ॥

धाता मित्रोऽर्यमा शक्रो वरुणस्त्वंश एव च।  
भगो विवस्वान् पूषा च सविता दशमस्तथा ॥ १५ ॥  
एकादशस्तथा त्वष्टा द्वादशो विष्णुरुच्यते।  
जघन्यजस्तु सर्वेषामादित्यानां गुणाधिकः ॥ १६ ॥

एक एव दितेः पुत्रो हिरण्यकशिपुः स्मृतः।  
नाम्ना ख्यातास्तु तस्येमे पञ्च पुत्रा महात्मनः ॥ १७ ॥

प्रह्रादः पूर्वजस्तेषां संह्रादस्तदनन्तरम् ।  
अनुह्रादस्तृतीयोऽभूत् तस्माच्च शिबिबाष्कलौ ॥ १८ ॥

प्रह्रादस्य त्रयः पुत्राः ख्याताः सर्वत्र भारत।  
विरोचनश्च कुम्भश्च निकुम्भश्चेति भारत ॥ १९ ॥

विरोचनस्य पुत्रोऽभूद् बलिरेकः प्रतापवान्।  
बलेश्च प्रथितः पुत्रो बाणो नाम महासुरः ॥ २० ॥

रुद्रस्यानुचरः श्रीमान् महाकालेति यं विदुः।  
चतुस्त्रिंशद् दनोः पुत्राः ख्याताः सर्वत्र भारत ॥ २१ ॥

तेषां प्रथमजो राजा विप्रचित्तिर्महायशाः।  
शम्बरो नमुचिश्चैव पुलोमा चेति विश्रुतः ॥ २२ ॥  
असिलोमा च केशी च दुर्जयश्चैव दानवः।  
अयःशिरा अश्वशिरा अश्वशंकुश्च वीर्यवान् ॥ २३ ॥  
तथा गगनमूर्धा च वेगवान् केतुमांश्च सः।  
स्वर्भानुरश्वोऽश्वपतिर्वृषपर्वाजकस्तथा ॥ २४ ॥  
अश्वग्रीवश्च सूक्ष्मश्च तुहुण्डश्च महाबलः।  
इषुपादेकचक्रश्च विरूपाक्षो हराहरौ ॥ २५ ॥  
निचन्द्रश्च निकुम्भश्च कुपटः कपटस्तथा।  
शरभः शलभश्चैव सूर्याचन्द्रमसौ तथा।  
एते ख्याता दनोर्वंशे दानवाः परिकीर्तिताः ॥ २६ ॥

अन्यौ तु खलु देवानां सूर्याचन्द्रमसौ स्मृतौ।  
अन्यौ दानवमुख्यानां सूर्याचन्द्रमसौ तथा ॥ २७ ॥

इमे च वंशाः प्रथिताः सत्त्ववन्तो महाबलाः।  
दनुपुत्रा महाराज दश दानववंशजाः ॥ २८ ॥

एकाक्षो मृतपा वीरः प्रलम्बनरकावपि।  
वातापी शत्रुतपनः शठश्चैव महासुरः ॥ २९ ॥  
गविष्ठश्च वनायुश्च दीर्घजिह्वश्च दानवः।  
असंख्येयाः स्मृतास्तेषां पुत्राः पौत्राश्च भारत ॥ ३० ॥

सिंहिका सुषुवे पुत्रं राहुं चन्द्रार्कमर्दनम्।  
सुचन्द्रं चन्द्रहर्तारं तथा चन्द्रप्रमर्दनम् ॥ ३१ ॥

क्रूरस्वभावं क्रूरायाः पुत्रपौत्रमनन्तकम् ।  
गणः क्रोधवशो नाम क्रूरकर्मारिमर्दनः ॥ ३२ ॥

दनायुषः पुनः पुत्राश्चत्वारोऽसुरपुङ्गवाः ।  
विक्षरो बलवीरौ च वृत्रश्चैव महासुरः ॥ ३३ ॥

कालायाः प्रथिताः पुत्राः कालकल्पाः प्रहारिणः।  
प्रविख्याता महावीर्या दानवेषु परंतपाः ॥ ३४ ॥

विनाशनश्च क्रोधश्च क्रोधहन्ता तथैव च।  
क्रोधशत्रुस्तथैवान्ये कालकेया इति श्रुताः ॥ ३५ ॥

असुराणामुपाध्यायः शुक्रस्त्वृषिसुतोऽभवत् ।  
ख्याताश्चोशनसः पुत्राश्चत्वारोऽसुरयाजकाः ॥ ३६ ॥

त्वष्टाधरस्तथात्रिश्च द्वावन्यौ रौद्रकर्मिणौ ।  
तेजसा सूर्यसंकाशा ब्रह्मलोकपरायणाः ॥ ३७ ॥

इत्येष वंशप्रभवः कथितस्ते तरस्विनाम्।  
असुराणां सुराणां च पुराणे संश्रुतो मया ॥ ३८ ॥

एतेषां यदपत्यं तु न शक्यं तदशेषतः।  
प्रसंख्यातुं महीपाल गुणभूतमनन्तकम् ॥ ३९ ॥  
तार्क्ष्यश्चारिष्टनेमिश्च तथैव गरुडारुणौ ।  
आरुणिर्वारुणिश्चैव वैनतेयाः प्रकीर्तिताः ॥ ४० ॥

शेषोऽनन्तो वासुकिश्च तक्षकश्च भुजङ्गमः।  
कूर्मश्च कुलिकश्चैव काद्रवेयाः प्रकीर्तिताः ॥ ४१ ॥

भीमसेनोग्रसेनौ च सुपर्णो वरुणस्तथा।  
गोपतिर्धृतराष्ट्रश्च सूर्यवर्चाश्च सप्तमः ॥ ४२ ॥  
सत्यवागर्कपर्णश्च प्रयुतश्चापि विश्रुतः ।  
भीमश्चित्ररथश्चैव विख्यातः सर्वविद् वशी ॥ ४३ ॥  
तथा शालिशिरा राजन् पर्जन्यश्च चतुर्दशः।  
कलिः पञ्चदशस्तेषां नारदश्चैव षोडशः।  
इत्येते देवगन्धर्वा मौनेयाः परिकीर्तिताः ॥ ४४ ॥

अथ प्रभूतान्यन्यानि कीर्तयिष्यामि भारत।  
अनवद्यां मनुं वंशामसुरां मार्गणप्रियाम् ॥ ४५ ॥  
अरूपां सुभगां भासीमिति प्राधा व्यजायत।  
सिद्धः पूर्णश्च बर्हिश्च पूर्णायुश्च महायशाः ॥ ४६ ॥  
ब्रह्मचारी रतिगुणः सुपर्णश्चैव सप्तमः।  
विश्वावसुश्च भानुश्च सुचन्द्रो दशमस्तथा ॥ ४७ ॥  
इत्येते देवगन्धर्वाः प्राधेयाः परिकीर्तिताः।  
इमं त्वप्सरसां वंशं विदितं पुण्यलक्षणम् ॥ ४८ ॥  
प्राधासूत महाभागा देवी देवर्षितः पुरा।  
अलम्बुषा मिश्रकेशी विद्युत्पर्णा तिलोत्तमा ॥ ४९ ॥  
अरुणा रक्षिता चैव रम्भा तद्वन्मनोरमा।  
केशिनी च सुबाहुश्च सुरता सुरजा तथा ॥ ५० ॥  
सुप्रिया चातिबाहुश्च विख्यातौ च हाहा हूहूः।  
तुम्बुरुश्चेति चत्वारः स्मृता गन्धर्वसत्तमाः ॥ ५१ ॥

अमृतं ब्राह्मणा गावो गन्धर्वाप्सरसस्तथा।  
अपत्यं कपिलायास्तु पुराणे परिकीर्तितम् ॥ ५२ ॥

इति ते सर्वभूतानां सम्भवः कथितो मया।  
यथावत् सम्परिख्यातो गन्धर्वाप्सरसां तथा ॥ ५३ ॥  
भुजङ्गानां सुपर्णानां रुद्राणां मरुतां तथा।  
गवां च ब्राह्मणानां च श्रीमतां पुण्यकर्मणाम् ॥ ५४ ॥

आयुष्यश्चैव पुण्यश्च धन्यः श्रुतिसुखावहः।  
श्रोतव्यश्चैव सततं श्राव्यश्चैवानसूयता ॥ ५५ ॥

इमं तु वंशं नियमेन यः पठेत्  
महात्मनां ब्राह्मणदेवसंनिधौ ।  
अपत्यलाभं लभते स पुष्कलं  
श्रियं यशः प्रेत्य च शोभनां गतिम् ॥ ५६ ॥