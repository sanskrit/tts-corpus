+++
title_full = "121 पाण्डुका कुन्तीको समझाना और कुन्तीका पतिकी आज्ञासे पुत्रोत्पत्तिके लिये धर्मदेवताका आवाहन करनेके लिये उद्यत होना"
title = "१२१ दुःशला-विवाहः"

+++


एवमुक्तस्तया राजा तां देवीं पुनरब्रवीत्।  
धर्मविद् धर्मसंयुक्तमिदं वचनमुत्तमम् ॥ १ ॥

एवमेतत् पुरा कुन्ति व्युषिताश्वश्चकार ह।  
यथा त्वयोक्तं कल्याणि स ह्यासीदमरोपमः ॥ २ ॥

अथ त्विदं प्रवक्ष्यामि धर्मतत्त्वं निबोध मे।  
पुराणमृषिभिर्दृष्टं धर्मविद्भिर्महात्मभिः ॥ ३ ॥

धर्ममेवं जनाः सन्तः पुराणं परिचक्षते।  
भर्ता भार्यां राजपुत्रि धर्म्यं वाधर्म्यमेव वा ॥ ४ ॥  
यद् ब्रूयात् तत् तथा कार्यमिति वेदविदो विदुः।  
विशेषतः पुत्रगृध्यी हीनः प्रजननात् स्वयम् ॥ ५ ॥  
यथाहमनवद्याङ्गि पुत्रदर्शनलालसः ।  
तथा रक्ताङ्‌गुलितलः पद्मपत्रनिभः शुभे ॥ ६ ॥  
प्रसादार्थं मया तेऽयं शिरस्यभ्युद्यतोऽञ्जलिः।  
मन्नियोगात् सुकेशान्ते द्विजातेस्तपसाधिकात् ॥ ७ ॥  
पुत्रान् गुणसमायुक्तानुत्पादयितुमर्हसि ।  
त्वत्कृतेऽहं पृथुश्रोणि गच्छेयं पुत्रिणां गतिम् ॥ ८ ॥

एवमुक्ता ततः कुन्ती पाण्डुं परपुरंजयम्।  
प्रत्युवाच वरारोहा भर्तुः प्रियहिते रता ॥ ९ ॥

(अधर्मः सुमहानेष स्त्रीणां भरतसत्तम।  
यत् प्रसादयते भर्ता प्रसाद्यः क्षत्रियर्षभ॥  
भृणु चेदं महाबाहो मम प्रीतिकरं वचः॥)

पितृवेश्मन्यहं बाला नियुक्तातिथिपूजने ।  
उग्रं पर्यचरं तत्र ब्राह्मणं संशितव्रतम् ॥ १० ॥  
निगूढनिश्चयं धर्मे यं तं दुर्वाससं विदुः।  
तमहं संशितात्मानं सर्वयत्नैरतोषयम् ॥ ११ ॥

स मेऽभिचारसंयुक्तमाचष्ट भगवान् वरम्।  
मन्त्रं त्विमं च मे प्रादादब्रवीच्चैव मामिदम् ॥ १२ ॥

यं यं देवं त्वमेतेन मन्त्रेणावाहयिष्यसि।  
अकामो वा सकामो वा वशं ते समुपैष्यति ॥ १३ ॥

तस्य तस्य प्रसादात् ते राज्ञि पुत्रो भविष्यति।  
इत्युक्ताहं तदानेन पितृवेश्मनि भारत ॥ १४ ॥

ब्राह्मणस्य वचस्तथ्यं तस्य कालोऽयमागतः।  
अनुज्ञाता त्वया देवमाह्वयेयमहं नृप।  
तेन मन्त्रेण राजर्षे यथास्यान्नौ प्रजा हिता ॥ १५ ॥

(यां मे विद्यां महाराज अददात् स महायशाः।  
तयाहूतः सुरः पुत्रं प्रदास्यति सुरोपमम्।  
अनपत्यकृतं यस्ते शोकं हि व्यपनेष्यति॥  
अपत्यकाम एवं स्यान्ममापत्यं भवेदिति।)

आवाहयामि कं देवं ब्रूहि सत्यवतां वर।  
त्वत्तोऽनुज्ञाप्रतीक्षां मां विद्ध्यस्मिन् कर्मणि स्थिताम् ॥ १६ ॥

(धन्योऽस्म्यनुगृहीतोऽस्मि त्वं नो धात्री कुलस्य हि।  
नमो महर्षये तस्मै येन दत्तो वरस्तव॥  
न चाधर्मेण धर्मज्ञे शक्याः पालयितुं प्रजाः॥)  
अद्यैव त्वं वरारोहे प्रयतस्व यथाविधि।  
धर्ममावाहय शुभे स हि लोकेषु पुण्यभाक् ॥ १७ ॥

अधर्मेण न नो धर्मः संयुज्यति कथंचन।  
लोकश्चायं वरारोहे धर्मोऽयमिति मन्यते ॥ १८ ॥  
धार्मिकश्च कुरूणां स भविष्यति न संशयः।  
धर्मेण चापि दत्तस्य नाधर्मे रंस्यते मनः ॥ १९ ॥  
तस्माद् धर्मं पुरस्कृत्य नियता त्वं शुचिस्मिते।  
उपचाराभिचाराभ्यां धर्ममावाहयस्व वै ॥ २० ॥

सा तथोक्ता तथेत्युक्त्वा तेन भर्त्रा वराङ्गना।  
अभिवाद्याभ्यनुज्ञाता प्रदक्षिणमवर्तत ॥ २१ ॥