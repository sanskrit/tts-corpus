+++
title_full = "122 युधिष्ठिर, भीम और अर्जुनकी उत्पत्ति"
title = "१२२ अर्जुनोत्पत्तिः"

+++


संवत्सरधृते गर्भे गान्धार्या जनमेजय।  
आह्वयामास वै कुन्ती गर्भार्थे धर्ममच्युतम् ॥ १ ॥

सा बलिं त्वरिता देवी धर्मायोपजहार ह।  
जजाप विधिवज्जप्यं दत्तं दुर्वाससा पुरा ॥ २ ॥

आजगाम ततो देवो धर्मो मन्त्रबलात् ततः।  
विमाने सूर्यसंकाशे कुन्ती यत्र जपस्थिता ॥ ३ ॥

विहस्य तां ततो ब्रूयाः कुन्ति किं ते ददाम्यहम्।  
सा तं विहस्यमानापि पुत्रं देह्यब्रवीदिदम् ॥ ४ ॥

संयुक्ता सा हि धर्मेण योगमूर्तिधरेण ह।  
लेभे पुत्रं वरारोहा सर्वप्राणभृतां हितम् ॥ ५ ॥

ऐन्द्रे चन्द्रसमायुक्ते मुहूर्तेऽभिजितेऽष्टमे ।  
दिवामध्यगते सूर्ये तिथौ पूर्णेऽतिपूजिते ॥ ६ ॥  
समृद्धयशसं कुन्ती सुषाव प्रवरं सुतम्।  
जातमात्रे सुते तस्मिन् वागुवाचाशरीरिणी ॥ ७ ॥

एष धर्मभृतां श्रेष्ठो भविष्यति नरोत्तमः।  
विक्रान्तः सत्यवाक् त्वेव राजा पृथ्व्यां भविष्यति ॥ ८ ॥  
युधिष्ठिर इति ख्यातः पाण्डोः प्रथमजः सुतः।  
भविता प्रथितो राजा त्रिषु लोकेषु विश्रुतः ॥ ९ ॥  
यशसा तेजसा चैव वृत्तेन च समन्वितः।

धार्मिकं तं सुतं लब्ध्वा पाण्डुस्तां पुनरब्रवीत् ॥ १० ॥

प्राहुः क्षत्रं बलज्येष्ठं बलज्येष्ठं सुतं वृणु।  
(अश्वमेधः क्रतुश्रेष्ठो ज्योतिश्श्रेष्ठो दिवाकरः।  
ब्राह्मणो द्विपदां श्रेष्ठो बलश्रेष्ठस्तु मारुतः॥  
मारुतं मरुतां श्रेष्ठं सर्वप्राणिभिरीडितम्।  
आवाहय त्वं नियमात् पुत्रार्थं वरवर्णिनि॥  
स नो यं दास्यति सुतं स प्राणबलवान् नृषु।)  
ततस्तथोक्ता भर्त्रा तु वायुमेवाजुहाव सा ॥ ११ ॥

ततस्तामागतो वायुर्मृगारूढो महाबलः ।  
किं ते कुन्ति ददाम्यद्य ब्रूहि यत् ते हृदि स्थितम्॥१२॥

सा सलज्जा विहस्याह पुत्रं देहि सुरोत्तम।  
बलवन्तं महाकायं सर्वदर्पप्रभञ्जनम् ॥ १३ ॥

तस्माज्जज्ञे महाबाहुर्भीमो भीमपराक्रमः ।  
तमप्यतिबलं जातं वागुवाचाशरीरिणी ॥ १४ ॥  
सर्वेषां बलिनां श्रेष्ठो जातोऽयमिति भारत।  
इदमत्यद्भुतं चासीज्जातमात्रे वृकोदरे ॥ १५ ॥  
यदङ्कात् पतितो मातुः शिलां गात्रैर्व्यचूर्णयत्।  
(कुन्ती तु सह पुत्रेण यात्वा सुरुचिरं सरः।  
स्नात्वा तु सुतमादाय दशमेऽहनि यादवी॥  
दैवतान्यर्चयिष्यन्ती निर्जगामाश्रमात् पृथा ।  
शैलाभ्याशेन गच्छन्त्यास्तदा भरतसत्तम ॥  
निश्चक्राम महान् व्याघ्रो जिघांसन् गिरिगह्वरात्॥  
तमापतन्तं शार्दूलं विकृष्याथ कुरूत्तमः।  
निर्बिभेद शरैः पाण्डुस्त्रिभिस्त्रिदशविक्रमः ॥  
नादेन महता तां तु पूरयन्तं गिरेर्गुहाम्।)  
कुन्ती व्याघ्रभयोद्विग्ना सहसोत्पतिता किल ॥ १६ ॥

नान्वबुध्यत संसुप्तमुत्सङ्गे स्वे वृकोदरम्।  
ततः स वज्रसंघातः कुमारो न्यपतद् गिरौ ॥ १७ ॥

पतता तेन शतधा शिला गात्रैर्विचूर्णिता।  
तां शिलां चूर्णितां दृष्ट्वा पाण्डुर्विस्मयमागतः ॥ १८ ॥

(मघे चन्द्रमसा युक्ते सिंहे चाभ्युदिते गुरौ।  
दिवामध्यगते सूर्ये तिथौ पुण्ये त्रयोदशे॥  
मैत्रे मुहूर्ते सा कुन्ती सुषुवे भीममच्युतम्॥)  
यस्मिन्नहनि भीमस्तु जज्ञे भरतसत्तम।  
दुर्योधनोऽपि तत्रैव प्रजज्ञे वसुधाधिप ॥ १९ ॥

जाते वृकोदरे पाण्डुरिदं भूयोऽन्वचिन्तयत्।  
कथं नु मे वरः पुत्रो लोकश्रेष्ठो भवेदिति ॥ २० ॥

दैवे पुरुषकारे च लोकोऽयं सम्प्रतिष्ठितः।  
तत्र दैवं तु विधिना कालयुक्तेन लभ्यते ॥ २१ ॥

इन्द्रो हि राजा देवानां प्रधान इति नः श्रुतम्।  
अप्रमेयबलोत्साहो वीर्यवानमितद्युतिः ॥ २२ ॥  
तं तोषयित्वा तपसा पुत्रं लप्स्ये महाबलम्।  
यं दास्यति स मे पुत्रं स वरीयान् भविष्यति॥२३॥  
अमानुषान् मानुषांश्च संग्रामे स हनिष्यति।  
कर्मणा मनसा वाचा तस्मात् तप्स्ये महत् तपः ॥ २४ ॥

ततः पाण्डुर्महाराजो मन्त्रयित्वा महर्षिभिः।  
दिदेश कुन्त्याः कौरव्यो व्रतं सांवत्सरं शुभम् ॥ २५ ॥

आत्मना च महाबाहुरेकपादस्थितोऽभवत् ।  
उग्रं स तप आस्थाय परमेण समाधिना ॥ २६ ॥  
आरिराधयिषुर्देवं त्रिदशानां तमीश्वरम् ।  
सूर्येण सह धर्मात्मा पर्यतप्यत भारत ॥ २७ ॥  
तं तु कालेन महता वासवः प्रत्यपद्यत।

पुत्रं तव प्रदास्यामि त्रिषु लोकेषु विश्रुतम् ॥ २८ ॥

ब्राह्मणानां गवां चैव सुहृदां चार्थसाधकम्।  
दुर्हृदां शोकजननं सर्वबान्धवनन्दनम् ॥ २९ ॥  
सुतं तेऽग्र्यं प्रदास्यामि सर्वामित्रविनाशनम्।

इत्युक्तः कौरवो राजा वासवेन महात्मना ॥ ३० ॥  
उवाच कुन्तीं धर्मात्मा देवराजवचः स्मरन्।  
उदर्कस्तव कल्याणि तुष्टो देवगणेश्वरः ॥ ३१ ॥  
दातुमिच्छति ते पुत्रं यथा संकल्पितं त्वया।  
अतिमानुषकर्माणं यशस्विनमरिंदमम् ॥ ३२ ॥  
नीतिमन्तं महात्मानमादित्यसमतेजसम् ।  
दुराधर्षं क्रियावन्तमतीवाद्भुतदर्शनम् ॥ ३३ ॥

पुत्रं जनय सुश्रोणि धाम क्षत्रियतेजसाम्।  
लब्धः प्रसादो देवेन्द्रात् तमाह्वय शुचिस्मिते ॥ ३४ ॥

एवमुक्ता ततः शक्रमाजुहाव यशस्विनी।  
अथाजगाम देवेन्द्रो जनयामास चार्जुनम् ॥ ३५ ॥

(उत्तराभ्यां तु पूर्वाभ्यां फल्गुनीभ्यां ततो दिवा।  
जातस्तु फाल्गुने मासि तेनासौ फाल्गुनः स्मृतः॥)

जातमात्रे कुमारे तु वागुवाचाशरीरिणी।  
महागम्भीरनिर्घोषा नभो नादयती तदा ॥ ३६ ॥  
शृण्वतां सर्वभूतानां तेषां चाश्रमवासिनाम्।  
कुन्तीमाभाष्य विस्पष्टमुवाचेदं शुचिस्मिताम् ॥ ३७ ॥

कार्तवीर्यसमः कुन्ति शिवतुल्यपराक्रमः ।  
एष शक्र इवाजय्यो यशस्ते प्रथयिष्यति ॥ ३८ ॥  
अदित्या विष्णुना प्रीतिर्यथाभूदभिवर्धिता ।  
तथा विष्णुसमः प्रीतिं वर्धयिष्यति तेऽर्जुनः ॥ ३९ ॥

एष मद्रान् वशे कृत्वा कुरूंश्च सह सोमकैः।  
चेदिकाशिकरूषांश्च कुरुलक्ष्मीं वहिष्यति ॥ ४० ॥

(गत्वोत्तरदिशं वीरो विजित्य युधि पार्थिवान्।  
धनरत्नौघममितमानयिष्यति पाण्डवः ॥)  
एतस्य भुजवीर्येण खाण्डवे हव्यवाहनः।  
मेदसा सर्वभूतानां तृप्तिं यास्यति वै पराम् ॥ ४१ ॥

ग्रामणीश्च महीपालानेष जित्वा महाबलः।  
भ्रातृभिः सहितो वीरस्त्रीन् मेधानाहरिष्यति ॥ ४२ ॥

जामदग्न्यसमः कुन्ति विष्णुतुल्यपराक्रमः ।  
एष वीर्यवतां श्रेष्ठो भविष्यति महायशाः ॥ ४३ ॥

एष युद्धे महादेवं तोषयिष्यति शंकरम्।  
अस्त्रं पाशुपतं नाम तस्मात् तुष्टादवाप्स्यति ॥ ४४ ॥  
निवातकवचा नाम दैत्या विबुधविद्विषः।  
शक्राज्ञया महाबाहुस्तान् वधिष्यति ते सुतः ॥ ४५ ॥

तथा दिव्यानि चास्त्राणि निखिलेनाहरिष्यति।  
विप्रणष्टां श्रियं चायमाहर्ता पुरुषर्षभः ॥ ४६ ॥

एतामत्यद्भुतां वाचं कुन्ती शुश्राव सूतके।  
वाचमुच्चारितामुच्चैस्तां निशम्य तपस्विनाम् ॥ ४७ ॥  
बभूव परमो हर्षः शतशृङ्गनिवासिनाम्।  
तथा देवनिकायानां सेन्द्राणां च दिवौकसाम् ॥ ४८ ॥

आकाशे दुन्दुभीनां च बभूव तुमुलः स्वनः।  
उदतिष्ठन्महाघोषः पुष्पवृष्टिभिरावृतः ॥ ४९ ॥

समवेत्य च देवानां गणाः पार्थमपूजयन्।  
काद्रवेया वैनतेया गन्धर्वाप्सरसस्तथा ।  
प्रजानां पतयः सर्वे सप्त चैव महर्षयः ॥ ५० ॥  
भरद्वाजः कश्यपो गौतमश्च  
विश्वामित्रो जमदग्निर्वसिष्ठः ।  
यश्चोदितो भास्करेऽभूत् प्रणष्टे  
सोऽप्यत्रात्रिर्भगवानाजगाम ॥ ५१ ॥

मरीचिरङ्गिराश्चैव पुलस्त्यः पुलहः क्रतुः।  
दक्षः प्रजापतिश्चैव गन्धर्वाप्सरसस्तथा ॥ ५२ ॥

दिव्यमाल्याम्बरधराः सर्वालंकारभूषिताः ।  
उपगायन्ति बीभत्सुं नृत्यन्तेऽप्सरसां गणाः ॥ ५३ ॥

तथा महर्षयश्चापि जेपुस्तत्र समन्ततः।  
गन्धर्वैः सहितः श्रीमान् प्रागायत च तुम्बुरुः ॥ ५४ ॥

भीमसेनोग्रसेनौ च ऊर्णायुरनघस्तथा ।  
गोपतिर्धृतराष्ट्रश्च सूर्यवर्चास्तथाष्टमः ॥ ५५ ॥  
युगपस्तृणपः कार्ष्णिर्नन्दिश्चित्ररथस्तथा ।  
त्रयोदशः शालिशिराः पर्जन्यश्च चतुर्दशः ॥ ५६ ॥  
कलिः पञ्चदशश्चैव नारदश्चात्र षोडशः।  
ऋत्वा बृहत्त्वा बृहकः करालश्च महामनाः ॥ ५७ ॥  
ब्रह्मचारी बहुगुणः सुवर्णश्चेति विश्रुतः।  
विश्वावसुर्भुमन्युश्च सुचन्द्रश्च शरुस्तथा ॥ ५८ ॥  
गीतमाधुर्यसम्पन्नौ विख्यातौ च हहाहुहू।  
इत्येते देवगन्धर्वा जग्मुस्तत्र नराधिप ॥ ५९ ॥

तथैवाप्सरसो हृष्टाः सर्वालंकारभूषिताः ।  
ननृतुर्वै महाभागा जगुश्चायतलोचनाः ॥ ६० ॥

अनूचानानवद्या च गुणमुख्या गुणावरा।  
अद्रिका च तथा सोमा मिश्रकेशी त्वलम्बुषा ॥ ६१ ॥  
मरीचिः शुचिका चैव विद्युत्पर्णा तिलोत्तमा।  
अम्बिका लक्षणा क्षेमा देवी रम्भा मनोरमा ॥ ६२ ॥  
असिता च सुबाहुश्च सुप्रिया च वपुस्तथा।  
पुण्डरीका सुगन्धा च सुरसा च प्रमाथिनी ॥ ६३ ॥  
काम्या शारद्वती चैव ननृतुस्तत्र सङ्घशः।  
मेनका सहजन्या च कर्णिका पुञ्जिकस्थला ॥ ६४ ॥  
ऋतुस्थला घृताची च विश्वाची पूर्वचित्त्यपि।  
उम्लोचेति च विख्याता प्रम्लोचेति च ता दश ॥ ६५ ॥

उर्वश्येकादशी तासां जगुश्चायतलोचनाः ।  
धातार्यमा च मित्रश्च वरुणोंऽशो भगस्तथा ॥ ६६ ॥  
इन्द्रो विवस्वान् पूषा च त्वष्टा च सविता तथा।  
पर्जन्यश्चैव विष्णुश्च आदित्या द्वादश स्मृताः।  
महिमानं पाण्डवस्य वर्धयन्तोऽम्बरे स्थिताः ॥ ६७ ॥

मृगव्याधश्च सर्पश्च निर्ऋतिश्च महायशाः।  
अजैकपादहिर्बुध्न्यः पिनाकी च परंतप ॥ ६८ ॥  
दहनोऽथेश्वरश्चैव कपाली च विशाम्पते।  
स्थाणुर्भगश्च भगवान् रुद्रास्तत्रावतस्थिरे ॥ ६९ ॥

अश्विनौ वसवश्चाष्टौ मरुतश्च महाबलाः।  
विश्वेदेवास्तथा साध्यास्तत्रासन् परितः स्थिताः ॥ ७० ॥

कर्कोटकोऽथ सर्पश्च वासुकिश्च भुजङ्गमः।  
कश्यपश्चाथ कुण्डश्च तक्षकश्च महोरगः ॥ ७१ ॥  
आययुस्तपसा युक्ता महाक्रोधा महाबलाः।  
एते चान्ये च बहवस्तत्र नागा व्यवस्थिताः ॥ ७२ ॥

तार्क्ष्यश्चारिष्टनेमिश्च गरुडश्चासितध्वजः ।  
अरुणश्चारुणिश्चैव वैनतेया व्यवस्थिताः ॥ ७३ ॥

तांश्च देवगणान् सर्वांस्तपःसिद्धा महर्षयः।  
विमानगिर्यग्रगतान् ददृशुर्नेतरे जनाः ॥ ७४ ॥

तद् दृष्ट्वा महदाश्चर्यं विस्मिता मुनिसत्तमाः।  
अधिकां स्म ततो वृत्तिमवर्तन् पाण्डवान् प्रति ॥ ७५ ॥

पाण्डुस्तु पुनरेवैनां पुत्रलोभान्महायशाः ।  
वक्तुमैच्छद् धर्मपत्नीं कुन्ती त्वेनमथाब्रवीत् ॥ ७६ ॥

नातश्चतुर्थं प्रसवमापत्स्वपि वदन्त्युत ।  
अतः परं स्वैरिणी स्याद् बन्धकी पञ्चमे भवेत् ॥ ७७ ॥

स त्वं विद्वन् धर्ममिममधिगम्य कथं नु माम्।  
अपत्यार्थं समुत्क्रम्य प्रमादादिव भाषसे ॥ ७८ ॥

एवमेतद् धर्मशास्त्रं यथा वदसि तत् तथा।)