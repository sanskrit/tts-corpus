+++
title_full = "116 धृतराष्ट्रके सौ पुत्रोंकी नामावली"
title = "११६ गान्धारी-गर्भः"

+++


ज्येष्ठानुज्येष्ठतां तेषां नामानि च पृथक् पृथक्।  
धृतराष्ट्रस्य पुत्राणामानुपूर्व्यात् प्रकीर्तय ॥ १ ॥

दुर्योधनो युयुत्सुश्च राजन् दुःशासनस्तथा।  
दुःसहो दुःशलश्चैव जलसंधः समः सहः ॥ २ ॥  
विन्दानुविन्दौ दुर्धर्षः सुबाहुर्दुष्प्रधर्षणः ।  
दुर्मर्षणो दुर्मुखश्च दुष्कर्णः कर्ण एव च ॥ ३ ॥  
विविंशतिर्विकर्णश्च शलः सत्त्वः सुलोचनः।  
चित्रोपचित्रौ चित्राक्षश्चारुचित्रशरासनः ॥ ४ ॥  
दुर्मदो दुर्विगाहश्च विवित्सुर्विकटाननः ।  
ऊर्णनाभः सुनाभश्च तथा नन्दोपनन्दकौ ॥ ५ ॥  
चित्रबाणश्चित्रवर्मा सुवर्मा दुर्विरोचनः ।  
अयोबाहुर्महाबाहुश्चित्राङ्गश्चित्रकुण्डलः ॥  
भीमवेगो भीमबलो बलाकी बलवर्धनः।  
उग्रायुधः सुषेणश्च कुण्डोदरमहोदरौ ॥ ७ ॥  
चित्रायुधो निषङ्गी च पाशी वृन्दारकस्तथा।  
दृढवर्मा दृढक्षत्रः सोमकीर्तिरनूदरः ॥  
दृढसन्धो जरासन्धः सत्यसन्धः सदःसुवाक्।  
उग्रश्रवा उग्रसेनः सेनानीर्दुष्पराजयः ॥  
अपराजितः पण्डितको विशालाक्षो दुराधरः।  
दृढहस्तः सुहस्तश्च वातवेगसुवर्चसौ ॥ १० ॥  
आदित्यकेतुर्बह्वाशी नागदत्तोऽग्रयाय्यपि ।  
कवची क्रथनः दण्डी दण्डधारो धनुर्ग्रहः ॥ ११ ॥  
उग्रभीमरथौ वीरौ वीरबाहुरलोलुपः ।  
अभयो रौद्रकर्मा च तथा दृढरथाश्रयः ॥ १२ ॥  
अनाधृष्यः कुण्डभेदी विरावी चित्रकुण्डलः।  
प्रमथश्च प्रमाथी च दीर्घरोमश्च वीर्यवान् ॥ १३ ॥  
दीर्घबाहुर्महाबाहुर्व्यूढोरुः कनकध्वजः ।  
कुण्डाशी विरजाश्चैव दुःशला च शताधिका ॥ १४ ॥

इति पुत्रशतं राजन् कन्या चैव शताधिका।  
नामधेयानुपूर्व्येण विद्धि जन्मक्रमं नृप ॥ १५ ॥

सर्वे त्वतिरथाः शूराः सर्वे युद्धविशारदाः।  
सर्वे वेदविदश्चैव सर्वे सर्वास्त्रकोविदाः ॥ १६ ॥

सर्वेषामनुरूपाश्च कृता दारा महीपते।  
धृतराष्ट्रेण समये परीक्ष्य विधिवन्नृप ॥ १७ ॥  
दुःशलां चापि समये धृतराष्ट्रो नराधिपः।  
जयद्रथाय प्रददौ विधिना भरतर्षभ ॥ १८ ॥