+++
title_full = "126 पाण्डु और माद्रीकी अस्थियोंका दाह-संस्कार तथा भाई बन्धुओंद्वारा उनके लिये जलांजलिदान"
title = "१२६ पाण्डु-संस्कारः"

+++


पाण्डोर्विदुर सर्वाणि प्रेतकार्याणि कारय।  
राजवद् राजसिंहस्य माद्र्याश्चैव विशेषतः ॥ १ ॥

पशून् वासांसि रत्नानि धनानि विविधानि च।  
पाण्डोः प्रयच्छ माद्र्याश्च येभ्यो यावच्च वाञ्छितम् ॥ २ ॥  
यथा च कुन्ती सत्कारं कुर्यान्माद्र्यास्तथा कुरु।  
यथा न वायुर्नादित्यः पश्येतां तां सुसंवृताम् ॥ ३ ॥

न शोच्यः पाण्डुरनघः प्रशस्यः स नराधिपः।  
यस्य पञ्च सुता वीरा जाताः सुरसुतोपमाः ॥ ४ ॥

विदुरस्तं तथेत्युक्त्वा भीष्मेण सह भारत।  
पाण्डुं संस्कारयामास देशे परमपूजिते ॥ ५ ॥

ततस्तु नगरात् तूर्णमाज्यगन्धपुरस्कृताः ।  
निर्हृताः पावका दीप्ताः पाण्डो राजन् पुरोहितैः ॥ ६ ॥

अथैनामार्तवैः पुष्पैर्गन्धैश्च विविधैर्वरैः ।  
शिबिकां तामलंकृत्य वाससाऽऽच्छाद्य सर्वशः ॥ ७ ॥

तां तथा शोभितां माल्यैर्वासोभिश्च महाधनैः।  
अमात्या ज्ञातयश्चैनं सुहृदश्चोपतस्थिरे ॥ ८ ॥

नृसिंहं नरयुक्तेन परमालंकृतेन तम्।  
अवहन् यानमुख्येन सह माद्र्या सुसंयतम् ॥ ९ ॥

पाण्डुरेणातपत्रेण चामरव्यजनेन च ।  
सर्ववादित्रनादैश्च समलंचक्रिरे ततः ॥ १० ॥

रत्नानि चाप्युपादाय बहूनि शतशो नराः।  
प्रददुः काङ्क्षमाणेभ्यः पाण्डोस्तस्यौर्ध्वदेहिके ॥ ११ ॥

अथच्छत्राणि शुभ्राणि चामराणि बृहन्ति च।  
आजह्रुः कौरवस्यार्थे वासांसि रुचिराणि च ॥ १२ ॥

याजकैः शुक्लवासोभिर्हूयमाना हुताशनाः ।  
अगच्छन्नग्रतस्तस्य दीप्यमानाः स्वलंकृताः ॥ १३ ॥  
ब्राह्मणाः क्षत्रिया वैश्याः शूद्राश्चैव सहस्रशः।  
रुदन्तः शोकसंतप्ता अनुजग्मुर्नराधिपम् ॥ १४ ॥

अयमस्मानपाहाय दुःखे चाधाय शाश्वते।  
कृत्वा चास्माननाथांश्च क्व यास्यति नराधिपः ॥ १५ ॥

क्रोशन्तः पाण्डवाः सर्वे भीष्मो विदुर एव च।  
रमणीये वनोद्देशे गङ्गातीरे समे शुभे ॥ १६ ॥  
न्यासयामासुरथ तां शिबिकां सत्यवादिनः।  
सभार्यस्य नृसिंहस्य पाण्डोरक्लिष्टकर्मणः ॥ १७ ॥

ततस्तस्य शरीरं तु सर्वगन्धाधिवासितम्।  
शुचिकालीयकादिग्धं दिव्यचन्दनरूषितम् ॥ १८ ॥  
पर्यषिञ्चञ्जलेनाशु शातकुम्भमयैर्घटैः ।  
चन्दनेन च शुक्लेन सर्वतः समलेपयन् ॥ १९ ॥  
कालागुरुविमिश्रेण तथा तुङ्गरसेन च।  
अथैनं देशजैः शुक्लैर्वासोभिः समयोजयन् ॥ २० ॥

संछन्नः स तु वासोभिर्जीवन्निव नराधिपः।  
शुशुभे स नरव्याघ्रो महार्हशयनोचितः ॥ २१ ॥

(हयमेधाग्निना सर्वे याजकाः सपुरोहिताः।  
वेदोक्तेन विधानेन क्रियाश्चक्रुः समन्त्रकम्॥)  
याजकैरभ्यनुज्ञाते प्रेतकर्मण्यनुष्ठिते ।  
घृतावसिक्तं राजानं सह माद्र्या स्वलंकृतम् ॥ २२ ॥

तुङ्गपद्मकमिश्रेण चन्दनेन सुगन्धिना ।  
अन्यैश्च विविधैर्गन्धैर्विधिना समदाहयन् ॥ २३ ॥

ततस्तयोः शरीरे द्वे दृष्ट्वा मोहवशं गता।  
हा हा पुत्रेति कौसल्या पपात सहसा भुवि ॥ २४ ॥

तां प्रेक्ष्य पतितामार्तां पौरजानपदो जनः।  
रुरोद दुःखसंतप्तो राजभक्त्या कृपान्वितः ॥ २५ ॥

कुन्त्याश्चैवार्तनादेन सर्वाणि च विचुक्रुशुः।  
मानुषैः सह भूतानि तिर्यग्योनिगतान्यपि ॥ २६ ॥

तथा भीष्मः शान्तनवो विदुरश्च महामतिः।  
सर्वशः कौरवाश्चैव प्राणदन् भृशदुःखिताः ॥ २७ ॥

ततो भीष्मोऽथ विदुरो राजा च सह पाण्डवैः।  
उदकं चक्रिरे तस्य सर्वाश्च कुरुयोषितः ॥ २८ ॥

चुक्रुशुः पाण्डवाः सर्वे भीष्मः शान्तनवस्तथा।  
विदुरो ज्ञातयश्चैव चक्रुश्चाप्युदकक्रियाः ॥ २९ ॥

कृतोदकांस्तानादाय पाण्डवाञ्छोककर्शितान् ।  
सर्वाः प्रकृतयो राजन् शोचमाना न्यवारयन् ॥ ३० ॥

यथैव पाण्डवा भूमौ सुषुपुः सह बान्धवैः।  
तथैव नागरा राजन् शिश्यिरे ब्राह्मणादयः ॥ ३१ ॥  
तद्‌गतानन्दमस्वस्थमाकुमारमहृष्टवत् ।  
बभूव पाण्डवैः सार्धं नगरं द्वादश क्षपाः ॥ ३२ ॥