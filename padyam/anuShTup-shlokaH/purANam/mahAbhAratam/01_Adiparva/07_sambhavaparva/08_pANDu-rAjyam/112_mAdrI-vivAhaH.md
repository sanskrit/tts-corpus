+++
title_full = "112 माद्रीके साथ पाण्डुका विवाह तथा राजा पाण्डुकी दिग्विजय"
title = "११२ माद्री-विवाहः"

+++


ततः शान्तनवो भीष्मो राज्ञः पाण्डोर्यशस्विनः।  
विवाहस्यापरस्यार्थे चकार मतिमान् मतिम् ॥ १ ॥

सोऽमात्यैः स्थविरैः सार्धं ब्राह्मणैश्च महर्षिभिः।  
बलेन चतुरङ्गेण ययौ मद्रपतेः पुरम ॥ २ ॥

तमागतमभिश्रुत्य भीष्मं बाह्लीकपुङ्गवः ।  
प्रत्युद्‌गम्यार्चयित्वा च पुरं प्रावेशयन्नृपः ॥ ३ ॥

दत्त्वा तस्यासनं शुभ्रं पाद्यमर्घ्यं तथैव च।  
मधुपर्कं च महेशः पप्रच्छागमनेऽर्थिताम् ॥ ४ ॥

तं भीष्मः प्रत्युवाचेदं मद्रराजं कुरूद्वहः।  
आगतं मां विजानीहि कन्यार्थिनमरिन्दम ॥ ५ ॥

श्रूयते भवतः साध्वी स्वसा माद्री यशस्विनी।  
तामहं वरयिष्यामि पाण्डोरर्थे यशस्विनीम् ॥ ६ ॥

युक्तरूपो हि सम्बन्धे त्वं नो राजन् वयं तव।  
एतत् संचिन्त्य मद्रेश गृहाणास्मान् यथाविधि ॥ ७ ॥

तमेवंवादिनं भीष्मं प्रत्यभाषत मद्रपः।  
न हि मेऽन्यो वरस्त्वत्तः श्रेयानिति मतिर्मम ॥ ८ ॥

पूर्वैः प्रवर्तितं किंचित् कुलेऽस्मिन् नृपसत्तमैः।  
साधु वा यदि वासाधु तन्नातिक्रान्तुमुत्सहे ॥ ९ ॥

व्यक्तं तद् भवतश्चापि विदितं नात्र संशयः।  
न च युक्तं तथा वक्तुं भवान् देहीति सत्तम॥१०॥

कुलधर्मः स नो वीर प्रमाणं परमं च तत्।  
तेन त्वां न ब्रवीम्येतदसंदिग्धं वचोऽरिहन् ॥ ११ ॥

तं भीष्मः प्रत्युवाचेदं मद्रराजं जनाधिपः।  
धर्म एष परो राजन् स्वयमुक्तः स्वयम्भुवा ॥ १२ ॥

नात्र कश्चन दोषोऽस्ति पूर्वैधिरयं कृतः।  
विदितेय च ते शल्य मर्यादा साधुसम्मता ॥ १३ ॥

इत्युक्त्वा स महातेजाः शातकुम्भं कृताकृतम्।  
रत्नानि च विचित्राणि शल्यायादात् सहस्रशः ॥ १४ ॥  
गजानश्वान् रथांश्चैव वासांस्याभरणानि च।  
मणिमुक्ताप्रवालं च गाङ्गेयो व्यसृजच्छूभम् ॥ १५ ॥

तत् प्रगृह्य धनं सर्वं शल्यः सम्प्रीतमानसः।  
ददौ तां समलंकृत्य स्वसारं कौरवर्षभे ॥ १६ ॥

स तां माद्रीमुपादाय भीष्मः सागरगासुतः।  
आजगाम पुरीं धीमान् प्रविष्टो गजसाह्वयम् ॥ १७ ॥

तत इष्टेऽहनि प्राप्ते मुहूर्ते साधुसम्मते।  
जग्राह विधिवत् पाणिं माद्र्याः पाण्डुर्नराधिपः ॥ १८ ॥

ततो विवाहे निर्वृत्ते स राजा कुरुनन्दनः।  
स्थापयामास तां भार्यां शुभे वेश्मनि भाविनीम् ॥ १९ ॥

स ताभ्यां व्यचरत् सार्धं भार्याभ्यां राजसत्तमः।  
कुन्त्या माद्र्या च राजेन्द्रो यथाकामं यथासुखम् ॥ २० ॥

ततः स कौरवो राजा विहृत्य त्रिदशा निशाः।  
जिगीषया महीं पाण्डुर्निरक्रामत् पुरात् प्रभो ॥ २१ ॥

स भीष्मप्रमुखान् वृद्धानभिवाद्य प्रणम्य च।  
धृतराष्ट्रं च कौरव्यं तथान्यान् कुरुसत्तमान्।  
आमन्त्र्य प्रययौ राजा तैश्चैवाप्यनुमोदितः ॥ २२ ॥  
मङ्गलाचारयुक्ताभिराशीर्भिरभिनन्दितः ।  
गजवाजिरथीघेन बलेन महतागमत् ॥ २३ ॥

स राजा देवगर्भाभो विजिगीषुर्वसुंधराम्।  
हृष्टपुष्टबलैः प्रायात् पाण्डुः शत्रूननेकशः ॥ २४ ॥

पूर्वमागस्कृतो गत्वा दशार्णाः समरे जिताः।  
पाण्डुना नरसिंहेन कौरवाणां यशोभृता ॥ २५ ॥

ततः सेनामुपादाय पाण्डुर्नानाविधध्वजाम् ।  
प्रभूतहस्त्यश्वयुतां पदातिरथसंकुलाम् ॥ २६ ॥  
आगस्कारी महीपानां बहूनां बलदर्पितः।  
गोप्ता मगधराष्ट्रस्य दीर्घो राजगृहे हतः ॥ २७ ॥

ततः कोशं समादाय वाहनानि च भूरिशः।  
पाण्डुना मिथिलां गत्वा विदेहाः समरे जिताः ॥ २८ ॥

तथा काशिषु सुह्मेषु पुण्ड्रेषु च नरर्षभ।  
स्वबाहुबलवीर्येण कुरूणामकरोद् यशः ॥ २९ ॥

तं शरौघमहाच्वालं शस्त्रार्चिषमरिन्दमम् ।  
पाण्डुपावकमासाद्य व्यदह्यन्त नराधिपाः ॥ ३० ॥

ते ससेनाः ससेनेन विध्वंसितबला तपाः।  
पाण्डुना वशगाः कृत्वा कुरुकर्मसु योजिताः ॥ ३१ ॥

तेन ते निर्जिताः सर्वे पृथिव्यां सर्वपार्थिवाः।  
तमेकं मेनिरे शूरं देवेष्विव पुरंदरम् ॥ ३२ ॥

तं कृताञ्जलयः सर्वे प्रणता वसुधाधिपाः।  
उपाजग्मुर्धनं गृह्य रत्नानि विविधानि च ॥ ३३ ॥

मणिमुक्ताप्रवालं च सुवर्णं रजतं बहु।  
गोरत्नान्यश्वरत्नानि रथरत्नानि कुञ्जरान् ॥ ३४ ॥  
खरोष्ट्रमहिषीश्चैव यच्च किंचिदजाविकम् ।  
कम्बलाजिनरत्नानि राङ्कवास्तरणानि च ।  
तत् सर्वं प्रतिजग्राह राजा नागपुराधिपः ॥ ३५ ॥

तदादाय ययौ पाण्डुः पुनर्मुदितवाहनः।  
हर्षयिष्यन् स्वराष्ट्राणि पुरं च गजसाह्वयम् ॥ ३६ ॥

शन्तनो राजसिंहस्य भरतस्य च धीमतः।  
प्रणष्टः कीर्तिजः शब्दः पाण्डुना पुनराहृतः ॥ ३७ ॥

ये पुरा कुरुराष्ट्राणि जह्रुः कुरुधनानि च।  
ते नागपुरसिंहेन पाण्डुना करदीकृताः ॥ ३८ ॥

इत्यभाषन्त राजानो राजामात्याश्च संगताः।  
प्रतीतमनसो हृष्टाः पौरजानपदैः सह ॥ ३९ ॥

प्रत्युद्ययुश्च तं प्राप्तं सर्वे भीष्मपुरोगमाः।  
ते नदूरमिवाध्वानं गत्वा नागपुरालयात् ॥ ४० ॥  
आवृतं ददृशुर्हृष्टा लोकं बहुविधैर्धनैः।  
नानायानसमानीतै रत्नैरुच्चावचैस्तदा ॥ ४१ ॥  
हस्त्यश्वरथरत्नैश्च गोभिरुष्ट्रैस्तथाविभिः ।  
नान्तं ददृशुरासाद्य भीष्मेण सह कौरवाः ॥ ४२ ॥

सोऽभिवाद्य पितुः पादौ कौसल्यानन्दवर्धनः।  
यथार्हं मानयामास पौरजानपदानपि ॥ ४३ ॥

प्रमृद्य परराष्ट्राणि कृतार्थं पुनरागतम्।  
पुत्रमाश्लिष्य भीष्मस्तु हर्षादश्रूण्यवर्तयत् ॥ ४४ ॥

स तूर्यशतशङ्खानां भेरीणां च महास्वनैः।  
हर्षयन् सर्वशः पौरान् विवेश गजसाह्वयम् ॥ ४५ ॥