+++
title_full = "108 धृतराष्ट्र आदिके जन्म तथा भीष्मजीके धर्मपूर्ण शासनसे कुरुदेशकी सर्वांगीण उन्नतिका दिग्दर्शन"
title = "१०८ पाण्डु-राज्यम्"

+++


(धृतराष्ट्रे च पाण्डौ च विदुरे च महात्मनि।)  
तेषु त्रिषु कुमारेषु जातेषु कुरुजाङ्गलम्।  
कुरवोऽथ कुरुक्षेत्रं त्रयमेतदवर्धत ॥ १ ॥

ऊर्ध्वसस्याभवद् भूमिः सस्यानि रसवन्ति च।  
यथर्तुवर्षी पर्जन्यो बहुपुष्पफला द्रुमाः ॥ २ ॥

वाहनानि प्रहृष्टानि मुदिता मृगपक्षिणः।  
गन्धवन्ति च माल्यानि रसवन्ति फलानि च ॥ ३ ॥

वणिग्भिश्चान्वकीर्यन्त नगराण्यथ शिल्पिभिः ।  
शूराश्च कृतविद्याश्च सन्तश्च सुखिनोऽभवन् ॥ ४ ॥

नाभवन् दस्यवः केचिन्नाधर्मरुचयो जनाः।  
प्रदेशेष्वपि राष्ट्राणां कृतं युगमवर्तत ॥ ५ ॥

धर्मक्रिया यज्ञशीलाः सत्यव्रतपरायणाः ।  
अन्योन्यप्रीतिसंयुक्ता व्यवर्धन्त प्रजास्तदा ॥ ६ ॥

मानक्रोधविहीनाश्च नरा लोभविवर्जिताः ।  
अन्योन्यमभ्यनन्दन्त धर्मोत्तरमवर्तत ॥ ७ ॥

तन्महोदधिवत् पूर्णं नगरं वै व्यरोचत।  
द्वारतोरणनिर्यूहैर्युक्तमभ्रचयोपमैः ॥ ८ ॥

प्रासादशतसम्बाधं महेन्द्रपुरसंनिभम् ।  
नदीषु वनखण्डेषु वापीपल्वलसानुषु ।  
काननेषु च रम्येषु विजह्रुर्मुदिता जनाः ॥ ९ ॥

उत्तरैः कुरुभिः सार्धं दक्षिणाः कुरवस्तथा।  
विस्पर्धमाना व्यचरंस्तथा देवर्षिचारणैः ॥ १० ॥

नाभवत् कृपणः कश्चिन्नाभवन् विधवाः स्त्रियः।  
तस्मिञ्जनपदे रम्ये कुरुभिर्बहुलीकृते ॥ ११ ॥

कूपारामसभावाप्यो ब्राह्मणावसथास्तथा ।  
बभूवुः सर्वर्द्धियुतास्तस्मिन् राष्ट्रे सदोत्सवाः ॥ १२ ॥

भीष्मेण धर्मतो राजन् सर्वतः परिरक्षिते।  
बभूव रमणीयश्च चैत्ययूपशताङ्कितः ॥ १३ ॥

स देशः परराष्ट्राणि विमृज्याभिप्रवर्धितः।  
भीष्मेण विहितं राष्ट्रे धर्मचक्रमवर्तत ॥ १४ ॥

क्रियमाणेषु कृत्येषु कुमाराणां महात्मनाम्।  
पौरजानपदाः सर्वे बभूवुः सततोत्सवाः ॥ १५ ॥

गृहेषु कुरुमुख्यानां पौराणां च नराधिप।  
दीयतां भुज्यतां चेति वाचोऽश्रूयन्त सर्वशः ॥ १६ ॥

धृतराष्ट्रश्च पाण्डुश्च विदुरश्च महामतिः।  
जन्मप्रभृति भीष्मेण पुत्रवत् परिपालिताः ॥ १७ ॥

संस्कारैः संस्कृतास्ते तु व्रताध्ययनसंयुताः।  
श्रमव्यायामकुशलाः समपद्यन्त यौवनम् ॥ १८ ॥

धनुर्वेदेऽश्वपृष्ठे च गदायुद्धेऽसिचर्मणि ।  
तथैव गजशिक्षायां नीतिशास्त्रेषु पारगाः ॥ १९ ॥

इतिहासपुराणेषु नानाशिक्षासु बोधिताः ।  
वेदवेदाङ्गतत्त्वज्ञाः सर्वत्र कृतनिश्चयाः ॥ २० ॥

पाण्डुर्धनुषि विक्रान्तो नरेष्वभ्यधिकोऽभवत् ।  
अन्येभ्यो बलवानासीद् धृतराष्ट्रो महीपतिः ॥ २१ ॥

त्रिषु लोकेषु न त्वासीत्‌ कश्चिद् विदुरसम्मितः।  
धर्मनित्यस्तथा राजन् धर्मे च परमं गतः ॥ २२ ॥

प्रणष्टं शन्तनोर्वंशं समीक्ष्य पुनरुद्‌धृतम्।  
ततो निर्वचनं लोके सर्वराष्ट्रेष्ववर्तत ॥ २३ ॥

वीरसूनां काशिसुते देशानां कुरुजाङ्गलम्।  
सर्वधर्मविदां भीष्मः पुराणां गजसाह्वयम् ॥ २४ ॥  
धृतराष्ट्रस्त्वचक्षुष्ट्‌वाद् राज्यं न प्रत्यपद्यत।  
पारसवत्वाद् विदुरो राजा पाण्डुर्बभूव ह ॥ २५ ॥

कदाचिदथ गाङ्गेयः सर्वनीतिमतां वरः।  
विदुरं धर्मतत्त्वज्ञं वाक्यमाह यथोचितम् ॥ २६ ॥