+++
title_full = "125 ऋषियोंका कुन्ती और पाण्डवोंको लेकर हस्तिनापुर जाना और उन्हें भीष्म आदिके हाथों सौंपना"
title = "१२५ पाण्डव-प्रेषणम्"

+++


पाण्डोरुपरमं दृष्ट्वा देवकल्पा महर्षयः।  
ततो मन्त्रविदः सर्वे मन्त्रयांचक्रिरे मिथः ॥ १ ॥

हित्वा राज्यं च राष्ट्रं च स महात्मा महायशाः।  
अस्मिन् स्थाने तपस्तप्त्वा तापसाञ्शरणं गतः ॥ २ ॥

स जातमात्रान् पुत्रांश्च दारांश्च भवतामिह।  
प्रादायोपनिधिं राजा पाण्डुः स्वर्गमितो गतः ॥ ३ ॥

तस्येमानात्मजान् देहं भार्यां च सुमहात्मनः।  
स्वराष्ट्रं गृह्य गच्छामो धर्म एष हि नः स्मृतः॥४॥

ते परस्परमामन्त्र्य देवकल्पा महर्षयः।  
पाण्डोः पुत्रान् पुरस्कृत्य नगरं नागसाह्वयम् ॥ ५ ॥  
उदारमनसः सिद्धा गमने चक्रिरे मनः।  
भीष्माय पाण्डवान् दातुं धृतराष्ट्राय चैव हि ॥ ६ ॥

तस्मिन्नेव क्षणे सर्वे तानादाय प्रतस्थिरे।  
पाण्डोर्दारांश्च पुत्रांश्च शरीरे ते च तापसाः ॥ ७ ॥

सुखिनी सा पुरा भूत्वा सततं पुत्रवत्सला।  
प्रपन्ना दीर्घमध्वानं संक्षिप्तं तदमन्यत ॥ ८ ॥

सा त्वदीर्घेण कालेन सम्प्राप्ता कुरुजाङ्गलम्।  
वर्धमानपुरद्वारमाससाद यशस्विनी ॥ ९ ॥

द्वारिणं तापसा ऊचू राजानं च प्रकाशय।  
ते तु गत्वा क्षणेनैव सभायां विनिवेदिताः ॥ १० ॥

तं चारणसहस्राणां मुनीनामागमं तदा।  
श्रुत्वा नागपुरे नॄणां विस्मयः समपद्यत ॥ ११ ॥

मुहूर्तोदित आदित्ये सर्वे बालपुरस्कृताः।  
सदारास्तापसान् द्रष्टुं निर्ययुः पुरवासिनः ॥ १२ ॥

स्त्रीसङ्घाः क्षत्रसङ्घाश्च यानसङ्घसमास्थिताः ।  
ब्राह्मणैः सह निर्जग्मुर्ब्राह्मणानां च योषितः ॥ १३ ॥

तथा विट्शूद्रसङ्घानां महान् व्यतिकरोऽभवत्।  
न कश्चिदकरोदीर्ष्यामभवन् धर्मबुद्धयः ॥ १४ ॥

तथा भीष्मः शान्तनवः सोमदत्तोऽथ बाह्लिकः।  
प्रज्ञाचक्षुश्च राजर्षिः क्षत्ता च विदुरः स्वयम् ॥ १५ ॥

सा च सत्यवती देवी कौसल्या च यशस्विनी।  
राजदारैः परिवृता गान्धारी चापि निर्ययौ ॥ १६ ॥

धृतराष्ट्रस्य दायादा दुर्योधनपुरोगमाः ।  
भूषिता भूषणैश्चित्रैः शतसंख्या विनिर्ययुः ॥ १७ ॥

तान् महर्षिगणान् दृष्ट्वा शिरोभिरभिवाद्य च।  
उपोपविविशुः सर्वे कौरव्याः सपुरोहिताः ॥ १८ ॥

तथैव शिरसा भूमावभिवाद्य प्रणम्य च।  
उपोपविविशुः सर्वे पौरा जानपदा अपि ॥ १९ ॥

तमकूजमभिज्ञाय जनौघं सर्वशस्तदा ।  
पूजयित्वा यथान्यायं पाद्येनार्घ्येण च प्रभो ॥ २० ॥  
भीष्मो राज्यं च राष्ट्रं च महर्षिभ्यो न्यवेदयत्।  
तेषामथो वृद्धतमः प्रत्युत्थाय जटाजिनी।  
ऋषीणां मतमाज्ञाय महर्षिरिदमब्रवीत् ॥ २१ ॥

यः स कौरव्य दायादः पाण्डुर्नाम नराधिपः।  
कामभोगान् परित्यज्य शतशृङ्गमितो गतः ॥ २२ ॥  
(स यथोक्तं तपस्तेपे तत्र मूलफलाशनः॥  
पत्नीभ्यां सह धर्मात्मा कंचित् कालमतन्द्रितः।  
तेन वृत्तसमाचारैस्तपसा च तपस्विनः।  
तोषितास्तापसास्तत्र शतशृङ्गनिवासिनः ॥)  
ब्रह्मचर्यव्रतस्थस्य तस्य दिव्येन हेतुना।  
साक्षाद् धर्मादयं पुत्रस्तत्र जातो युधिष्ठिरः ॥ २३ ॥

तथैनं बलिनां श्रेष्ठं तस्य राज्ञो महात्मनः।  
मातरिश्वा ददौ पुत्रं भीमं नाम महाबलम् ॥ २४ ॥

पुरुहूतादयं जज्ञे कुन्त्यामेव धनंजयः।  
यस्य कीर्तिर्महेष्वासान् सर्वानभिभविष्यति ॥ २५ ॥

यौ तु माद्री महेष्वासावसूत पुरुषोनमौ।  
अश्विभ्यां पुरुषव्याघ्राविमौ तावपि पश्यत ॥ २६ ॥

(नकुलः सहदेवश्च तावप्यमिततेजसौ ।  
पाण्डवौ नरशार्दूलाविमावप्यपराजितौ ॥)  
चरता धर्मनित्येन वनवासं यशस्विना।  
नष्टः पैतामहो वंशः पाण्डुना पुनरुद्‌धृतः ॥ २७ ॥

पुत्राणां जन्मवृद्धिं च वैदिकाध्ययनानि च।  
पश्यन्तः सततं पाण्डोः परां प्रीतिमवाप्स्यथ ॥ २८ ॥

वर्तमानः सतां वृत्ते पुत्रलाभमवाप्य च।  
पितृलोकं गतः पाण्डुरितः सप्तदशेऽहनि ॥ २९ ॥

तं चितागतमाज्ञाय वैश्वानरमुखे हुतम्।  
प्रविष्टा पावकं माद्री हित्वा जीवितमात्मनः ॥ ३० ॥

सा गता सह तेनैव पतिलोकमनुव्रता।  
तस्यास्तस्य च यत् कार्यं क्रियतां तदनन्तरम् ॥ ३१ ॥

(पृथां च शरणं प्राप्तां पाण्डवांश्च यशस्विनः।  
यथावदनुगृह्णन्तु धर्मो ह्येष सनातनः॥)  
इमे तयोः शरीरे द्वे पुत्राश्चेमे तयोर्वराः।  
क्रियाभिरनुगृह्यन्तां सह मात्रा परंतपाः ॥ ३२ ॥

प्रेतकार्ये निवृत्ते तु पितृमेधं महायशाः।  
लभतां सर्वधर्मज्ञः पाण्डुः कुरुकुलोद्वहः ॥ ३३ ॥

एवमुक्त्वा कुरून् सर्वान्‌ कुरूणामेव पश्यताम्।  
क्षणेनान्तर्हिताः सर्वे तापसा गुह्यकैः सह ॥ ३४ ॥

गन्धर्वनगराकारं तथैवान्तर्हितं पुनः ।  
ऋषिसिद्धगणं दृष्ट्वा विस्मयं ते परं ययुः ॥ ३५ ॥  
(कौरवाः सहसोत्पत्य साधु साध्विति विस्मिताः॥)