+++
title_full = "110 कुन्तीको दुर्वासासे मन्त्रकी प्राप्ति, सूर्यदेवका आवाहन तथा उनके संयोगसे कर्णका जन्म एवं कर्णके द्वारा इन्द्रको कवच और कुण्डलोंका दान"
title = "११० कुन्ती-चरितम्"

+++


शूरो नाम यदुश्रेष्ठो वसुदेवपिताभवत्।  
तस्य कन्या पृथा नाम रूपेणाप्रतिमा भुवि ॥ १ ॥

पितृष्वस्रीयाय स तामनपत्याय भारत।  
अग्र्यमग्रे प्रतिज्ञाय स्वस्यापत्यं स सत्यवाक् ॥ २ ॥

अग्रजामथ तां कन्यां शूरोऽनुग्रहकाङ्क्षिणे।  
प्रददौ कुन्तिभोजाय सखा सख्ये महात्मने ॥ ३ ॥

सा नियुक्ता पितुर्गेहे देवताऽतिथिपूजने।  
उग्रं पर्यचरत् तत्र ब्राह्मणं संशितव्रतम् ॥ ४ ॥  
निगूढनिश्चयं धर्मे यं तं दुर्वाससं विदुः।  
तमुग्रं संशितात्मानं सर्वयत्नैरतोषयत् ॥ ५ ॥

तस्यै स प्रददौ मन्त्रमापद्धर्मान्ववेक्षया।  
अभिचाराभिसंयुक्तमब्रवीच्चैव तां मुनिः ॥ ६ ॥

यं यं देवं त्वमेतेन मन्त्रेणावाहयिष्यसि।  
तस्य तस्य प्रसादेन पुत्रस्तव भविष्यति ॥ ७ ॥

तथोक्ता सा तु विप्रेण कुन्ती कौतूहलान्विता।  
कन्या सती देवमर्कमाजुहाव यशस्विनी ॥ ८ ॥

सा ददर्श तमायान्तं भास्करं लोकभावनम्।  
विस्मिता चानवद्याङ्गी दृष्ट्वा तन्महद्भुतम् ॥ ९ ॥

तां समासाद्य देवस्तु विवस्वानिदमब्रवीत्।  
अयमस्म्यसितापाङ्गि ब्रूहि किं करवाणि ते ॥ १० ॥

(आहूतोपस्थितं भद्रे ऋषिमन्त्रेण चोदितम्।  
विद्धि मां पुत्रलाभाय देवमर्कं शुचिस्मिते॥)

कश्चिन्मे ब्राह्मणः प्रादाद् वरं विद्यां च शत्रुहन्।  
तद्विजिज्ञासयाऽऽह्वानं कृतवत्यस्मि ते विभो ॥ ११ ॥

एतस्मिन्नपराधे त्वां शिरसाहं प्रसादये।  
योषितो हि सदा रक्ष्याः स्वापराद्धापि नित्यशः ॥ १२ ॥

वेदाहं सर्वमेवैतद् यद् दुर्वासा वरं ददौ।  
संत्यज्य भयमेवेह क्रियतां संगमो मम ॥ १३ ॥

अमोघं दर्शनं मह्यमाहूतश्चास्मि ते शुभे।  
वृथाह्वानेऽपि ते भीरु दोषः स्वान्नात्र संशयः ॥ १४ ॥

एवमुक्ता बहुविधं सान्त्वपूर्वं विवस्वता।  
सा तु नैच्छद् वरारोहा कन्याहमिति भारत ॥ १५ ॥

बन्धुपक्षभयाद् भीता लज्जया च यशस्विनी।  
तामर्कः पुनरेवेदमब्रवीद् भरतर्षभ ॥ १६ ॥

(पुत्रस्ते निर्मितः सुभ्रु शृणु यादृक्छुभानने॥  
आदित्ये कुण्डले बिभ्रत् कवचं चैव मामकम्।  
शस्त्रास्त्राणामभेद्यं च भविष्यति शुचिस्मिते॥  
न न किंचन देयं तु ब्राह्मणेभ्यो भविष्यति।  
चोद्यमानो मया चापि नाक्षमं चिन्तयिष्यति।  
दास्यत्येव हि विप्रेभ्यो मानी चैव भविष्यति॥)

मत्प्रसादान्न ते राज्ञि भविता दोष इत्युत।  
एवमुक्त्वा स भगवान् कुन्तिराजसुतां तदा ॥ १७ ॥  
प्रकाशकर्ता तपनः सम्बभूव तया सह।  
तत्र वीरः समभवत् सर्वशस्त्रभृतां वरः।  
आमुक्तकवचः श्रीमान् देवगर्भः श्रियान्वितः ॥ १८ ॥

सहजं कवचं बिभ्रत् कुण्डलो द्योतिताननः।  
अजायत सुतः कर्णः सर्वलोकेषु विश्रुतः ॥ १९ ॥

प्रादाच्च तस्यै कन्यात्वं पुनः स परमद्युतिः।  
दत्त्वा च तपतां श्रेष्ठो दिवमाचक्रमे ततः ॥ २० ॥

दृष्ट्वा कुमारं जातं सा वार्ष्णेयी दीनमानसा।  
एकाग्रं चिन्तयामास किं कृत्वा सुकृतं भवेत् ॥ २१ ॥

गूहमानापचारं सा बन्धुपक्षभयात् तदा।  
उत्ससर्ज कुमारं तं जले कुन्ती महाबलम् ॥ २२ ॥

तमुत्सृष्टं जले गर्भ राधाभर्ता महायशाः।  
पुत्रत्वे कल्पयामास सभार्यः सूतनन्दनः ॥ २३ ॥

नामधेयं च चक्राते तस्य बालस्य तायुभौ।  
वसुना सह जातोऽयं वसुषेणो भवत्विति ॥ २४ ॥

स वर्धमानो बलवान् सर्वास्त्रेपूद्यतोऽभवत्।  
आ पृष्ठतापादादित्यमुपातिष्ठत वीर्यवान् ॥ २५ ॥

तस्मिन् काले तु जपतस्तस्य वीरस्य धीमतः।  
नादेयं ब्राह्मणेष्वासीत् किंचिद् वसु महीतले ॥ २६ ॥

(ततः काले तु कस्मिंश्चिचत् स्वप्नान्ते कर्णमब्रवीत्।  
आदित्यो ब्राह्मणो भूत्वा शृणु वीर वचो मम॥  
प्रभातायां रजन्यां त्वामागमिष्यति वासवः।  
न तस्य भिक्षा दातव्या विप्ररूपी भविष्यति॥  
निश्चयोऽस्यापहर्तुं ते कवचं कुण्डले तथा।  
अतस्त्वां बोधयाम्येष स्मर्तासि वचनं मम॥

शक्रो मां विप्ररूपेण यदि वै याचते द्विज।  
कथं चास्मै न दास्यामि यथा चास्म्यवबोधितः॥  
विप्राः पूज्यास्तु देवानां सततं प्रियमिच्छताम्।  
तं देवदेवं जानन् वै न शक्नोम्यवमन्त्रणे॥

यद्येवं शृणु मे वीर वरं ते सोऽपि दास्यति।  
शक्तिं त्वमपि याचेथाः सर्वशस्त्रविबाधिनीम्॥

एवमुक्त्वा द्विजः स्वप्ते तत्रैवान्तरधीयत।  
कर्णः प्रबुद्धस्तं स्वप्नं चिन्तयानोऽभवत् तदा॥)

तमिन्द्रो ब्राह्मणो भूत्वा भिक्षार्थी समुपागमत्।  
कुण्डले प्रार्थयामास कवचं च महाद्युतिः ॥ २७ ॥

स्वशरीरात् समुत्कृत्य कवचं स्वं निसर्गजम्।  
कर्णस्तु कुण्डले छित्त्वा प्रायच्छत्‌ कृताञ्जलिः ॥ २८ ॥

प्रतिग्रह तु देवेशस्तुष्टस्तेनास्य कर्मणा।  
(अहो साहसमित्येवं मनसा वासवो हसन्।  
देवदानवयक्षाणां गन्धर्वोरगरक्षसाम् ॥  
न तं पश्यामि को ह्येतत् कर्म कर्ता भविष्यति।  
प्रीतोऽस्मि कर्मणा तेन वरं वृणु यमिच्छसि॥

इच्छामि भगवहत्तां शक्तिं शत्रुनिबर्हणीम्।)

ददौ शक्तिं सुरपतिर्वाक्यं चेदमुवाच ह ॥ २९ ॥

देवासुरमनुष्याणां गन्धर्वोरगरक्षसाम् ।  
यमेकं जेतुमिच्छेथाः सोऽनया न भविष्यति ॥ ३० ॥

प्राङ् नाम तस्य कथितं वसुषेण इति क्षितौ।  
कर्णो वैकर्तनश्चैव कर्मणा तेन सोऽभवत् ॥ ३१ ॥