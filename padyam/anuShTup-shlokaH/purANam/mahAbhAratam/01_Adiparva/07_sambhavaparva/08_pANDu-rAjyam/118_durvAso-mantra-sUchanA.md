+++
title_full = "118 पाण्डुका अनुताप, संन्यास लेनेका निश्चय तथा पत्नियोंके अनुरोधसे वानप्रस्थ-आश्रममें प्रवेश"
title = "११८ दुर्वासो-मन्त्र-सूचना"

+++


तं व्यतीतमतिक्रम्य राजा स्वमिव बान्धवम्।  
सभार्यः शोकदुःखार्तः पर्यदेवयदातुरः ॥ १ ॥

सतामपि कुले जाताः कर्मणा बत दुर्गतिम्।  
प्राप्नुवन्त्यकृतात्मानः कामजालविमोहिताः ॥ २ ॥

शश्वद्धर्मात्मना जातो बाल एव पिता मम।  
जीवितान्तमनुप्राप्तः कामात्मैवेति नः श्रुतम् ॥ ३ ॥

तस्य कामात्मनः क्षेत्रे राज्ञः संयतवागृषिः।  
कृष्णद्वैपायनः साक्षाद् भगवान् मामजीजनत् ॥ ४ ॥

तस्याद्य व्यसने बुद्धिः संजातेयं ममाधमा।  
त्यक्तस्य देवैरनयान्मृगयां परिधावतः ॥ ५ ॥

मोक्षमेव व्यवस्यामि बन्धो हि व्यसनं महत्।  
सुवृत्तिमनुवर्तिष्ये तामहं पितुरव्ययाम् ॥ ६ ॥

अतीव तपसाऽऽत्मानं योजयिष्याम्यसंशयम् ।  
तस्मादेकोऽहमेकाकी एकैकस्मिन् वनस्पतौ ॥ ७ ॥  
चरन् भैक्ष्यं मुनिर्मुण्डश्चरिष्याम्याश्रमानिमान् ।  
पांसुना समवच्छन्नः शून्यागारकृतालयः ॥ ८ ॥

वृक्षमूलनिकेतो वा त्यक्तसर्वप्रियाप्रियः ।  
न शोचन् न प्रहृष्यंश्च तुल्यनिन्दात्मसंस्तुतिः ॥ ९ ॥

निराशीर्निर्नमस्कारो निर्द्वन्द्वो निष्परिग्रहः ।  
न चाप्यवहसन् कच्चिन्न कुर्वन् भ्रुकुटीं क्वचित् ॥ १० ॥

प्रसन्नवदनो नित्यं सर्वभूतहिते रतः।  
जङ्गमाजङ्गमं सर्वमविहिंसंश्चतुर्विधम् ॥ ११ ॥

स्वासु प्रजास्विव सदा समः प्राणभृतां प्रति।  
एककालं चरन् भैक्ष्यं कुलानि दश पञ्च वा ॥ १२ ॥

असम्भवे वा भैक्ष्यस्य चरन्ननशनान्यपि।  
अल्पमल्पं च भुञ्जानः पूर्वालाभे न जातुचित् ॥ १३ ॥  
अन्यान्यपि चरल्ँलोभादलाभे सप्त पूरयन्।  
अलाभे यदि वा लाभे समदर्शी महातपाः ॥ १४ ॥

वास्यैकं तक्षतो बाहुं चन्दनेनैकमुक्षतः।  
नाकल्याणं न कल्याणं चिन्तयन्नुभयोस्तयोः ॥ १५ ॥  
न जिजीविषुवत् किंचिन्न मुमूर्षुवदाचरन्।  
जीवितं मरणं चैव नाभिनन्दन् न च द्विषन् ॥ १६ ॥

याः काश्चिज्जीवता शक्याः कर्तुमभ्युदयक्रियाः।  
ताः सर्वाः समतिक्रम्य निमेषादिव्यवस्थिताः ॥ १७ ॥  
तासु चाप्यनवस्थासु त्यक्तसर्वेन्द्रियक्रियः ।  
सम्परित्यक्तधर्मार्थः सुनिर्णिक्तात्मकल्मषः ॥ १८ ॥

निर्मुक्तः सर्वपापेभ्यो व्यतीतः सर्ववागुराः।  
न वशे कस्यचित् तिष्ठन् सधर्मा मातरिश्वनः ॥ १९ ॥

एतया सततं धृत्या चरन्नेवंप्रकारया।  
देहं संस्थापयिष्यामि निर्भयं मार्गमास्थितः ॥ २० ॥

नाहं सुकृपणे मार्ग स्ववीर्यक्षयशोचिते।  
स्वधर्मात् सततापेते चरेयं वीर्यवर्जितः ॥ २१ ॥

सत्कृतोऽसत्कृतो वापि योऽन्यं कृपणचक्षुषा।  
उपैति वृत्तिं कामात्मा स शुनां वर्तते पथि ॥ २२ ॥

एवमुक्त्वा सुदुःखार्तो निःश्वासपरमो नृपः।  
अवेक्षमाणः कुन्तीं च माद्रीं च समभाषत ॥ २३ ॥

कौसल्या विदुरः क्षत्ता राजा च सह बन्धुभिः।  
आर्या सत्यवती भीष्मस्ते च राजपुरोहिताः ॥ २४ ॥  
ब्राह्मणाश्च महात्मानः सोमपा: संशितव्रताः।  
पौरवृद्धाश्च ये तत्र निवसन्त्यस्मदाश्रयाः।  
प्रसाद्य सर्वे वक्तव्याः पाण्डुः प्रव्रजितो वनम् ॥ २५ ॥

निशम्य वचनं भर्तुर्वनवासे धृतात्मनः।  
तत्समं वचनं कुन्ती माद्री च समभाषताम् ॥ २६ ॥

अन्येऽपि ह्याश्रमाः सन्ति ये शक्या भरतर्षभ।  
आवाभ्यां धर्मपत्नीभ्यां सह तप्तुं तपो महत् ॥ २७ ॥

शरीरस्यापि मोक्षाय स्वर्ग्यं प्राप्य महाफलम्।  
त्वमेव भविता भर्ता स्वर्गस्यापि न संशयः ॥ २८ ॥

प्रणिधायेन्द्रियग्रामं भर्तृलोकपरायणे ।  
त्यक्तकामसुखे ह्यावां तप्स्यावो विपुलं तपः ॥ २९ ॥

यदि चावां महाप्राज्ञ त्यक्ष्यसि त्वं विशाम्पते।  
अद्यैवावां प्रहास्यावो जीवितं नात्र संशयः ॥ ३० ॥

यदि व्यवसितं ह्येतद् युवयोर्धर्मसंहितम्।  
स्ववृत्तिमनुवर्तिष्ये तामहं पितुरव्ययाम् ॥ ३१ ॥

त्यक्त्वा ग्राम्यसुखाहारं तप्यमानो महत् तपः।  
वल्कली फलमूलाशी चरिष्यामि महावने ॥ ३२ ॥

अग्नौ जुह्वन्नुभौ कालावुभौ कालावुपस्पृशन्।  
कृशः परिमिताहारश्चीरचर्मजटाधरः ॥ ३३ ॥

शीतवातातपसहः क्षुत्पिपासानवेक्षकः ।  
तपसा दुश्चरेणेदं शरीरमुपशोषयन् ॥ ३४ ॥  
एकान्तशीली विमृशन् पक्वापक्वेन वर्तयन्।  
पितॄत् देवांश्च वन्येन वाग्भिरद्भिश्च तर्पयन् ॥ ३५ ॥

वानप्रस्थजनस्यापि दर्शनं कुलवासिनाम् ।  
नाप्रियाण्याचरिष्यामि किं पुनर्ग्रामवासिनाम् ॥ ३६ ॥

एवमारण्यशास्त्राणामुग्रमुग्रतरं विधिम् ।  
काङ्क्षमाणोऽहमास्थास्ये देहस्यास्या समापनात् ॥ ३७ ॥

इत्येवमुक्त्वा भार्ये ते राजा कौरवनन्दनः।  
ततश्चूडामणिं निष्कमङ्गदे कुण्डलानि च ॥ ३८ ॥  
वासांसि च महार्हाणि स्त्रीणामाभरणानि च।  
प्रदाय सर्वं विप्रेभ्यः पाण्डुः पुनरभाषत ॥ ३९ ॥

गत्वा नागपुरं वाच्यं पाण्डुः प्रव्रजितो वनम्।  
अर्थं कामं सुखं चैव रतिं च परमात्मिकाम् ॥ ४० ॥  
प्रतस्थे सर्वमुत्सृज्य सभार्यः कुरुनन्दनः।

ततस्तस्यानुयातारस्ते चैव परिचारकाः ॥ ४१ ॥  
श्रुत्वा भरतसिंहस्य विविधाः करुणा गिरः।  
भीममार्तस्वरं कृत्वा हाहेति परिचुक्रुशुः ॥ ४२ ॥

उष्णमश्रु विमुञ्चन्तस्तं विहाय महीपतिम्।  
ययुर्नागपुरं तूर्णं सर्वमादाय तद् धनम् ॥ ४३ ॥

ते गत्वा नगरं राज्ञो यथावृत्तं महात्मनः।  
कथयाञ्चक्रिरे राज्ञस्तद् धनं विविधं ददुः ॥ ४४ ॥

श्रुत्वा तेभ्यस्ततः सर्वं यथावृत्तं महावने।  
धृतराष्ट्रो नरश्रेष्ठः पाण्डुमेवान्वशोचत ॥ ४५ ॥

न शय्यासनभोगेषु रतिं विन्दति कर्हिचित्।  
भ्रातृशोकसमाविष्टस्तमेवार्थं विचिन्तयन् ॥ ४६ ॥

राजपुत्रस्तु कौरव्य पाण्डुर्मूलफलाशनः ।  
जगाम सह पत्नीभ्यां ततो नागशतं गिरिम् ॥ ४७ ॥

स चैत्ररथमासाद्य कालकूटमतीत्य च।  
हिमवन्तमतिक्रम्य प्रययौ गन्धमादनम् ॥ ४८ ॥

रक्ष्यमाणो महाभूतैः सिद्धैश्च परमर्षिभिः।  
उवास स महाराज समेषु विषमेषु च ॥ ४९ ॥  
इन्द्रद्युम्नसरः प्राप्य हंसकूटमतीत्य च।  
शतशृङ्गे महाराज तापसः समतप्यत ॥ ५० ॥