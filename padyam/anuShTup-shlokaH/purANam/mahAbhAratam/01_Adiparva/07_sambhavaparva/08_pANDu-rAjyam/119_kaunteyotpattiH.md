+++
title_full = "119 पाण्डुका कुन्तीको पुत्र-प्राप्तिके लिये प्रयत्न करनेका आदेश"
title = "११९ कौन्तेयोत्पत्तिः"

+++


तत्रापि तपसि श्रेष्ठे वर्तमानः स वीर्यवान्।  
सिद्धचारणसङ्घानां बभूव प्रियदर्शनः ॥ १ ॥

शुश्रूषुरनहंवादी संयतात्मा जितेन्द्रियः ।  
स्वर्गं गन्तुं पराक्रान्तः स्वेन वीर्येण भारत ॥ २ ॥

केषांचिदभवद् भ्राता केषांचिदभवत् सखा।  
ऋषयस्त्वपरे चैनं पुत्रवत् पर्यपालयन् ॥ ३ ॥

स तु कालेन महता प्राप्य निष्कल्मषं तपः।  
ब्रह्मर्षिसदृशः पाण्डुर्बभूव भरतर्षभ ॥ ४ ॥

अमावास्यां तु सहिता ऋषयः संशितव्रताः।  
ब्रह्माणं द्रष्टुकामास्ते सम्प्रतस्थुर्महर्षयः ॥ ५ ॥

सम्प्रयातानृषीन् दृष्ट्वा पाण्डुर्वचनमब्रवीत् ।  
भवन्तः क्व गमिष्यन्ति ब्रूत मे वदतां वराः ॥ ६ ॥

समवायो महानद्य ब्रह्मलोके महात्मनाम्।  
देवानां च ऋषीणां च पितॄणां च महात्मनाम्।  
वयं तत्र गमिष्यामो द्रष्टुकामाः स्वयम्भुवम् ॥ ७ ॥

पाण्डुरुत्थाय सहसा गन्तुकामो महर्षिभिः।  
स्वर्गपारं तितीर्षुः स शतशृङ्गादुदङ्‌मुखः ॥ ८ ॥  
प्रतस्थे सह पत्नीभ्यामब्रुवंस्तं च तापसाः।  
उपर्युपरि गच्छन्तः शैलराजमुदङ्‌मुखाः ॥ ९ ॥

दृष्टवन्तो गिरौ रम्ये दुर्गान् देशान् बहून् वयम्।  
विमानशतसम्बाधां गीतस्वरनिनादिताम् ॥ १० ॥  
आक्रीडभूमिं देवानां गन्धर्वाप्सरसां तथा।  
उद्यानानि कुबेरस्य समानि विषमाणि च ॥ ११ ॥

महानदीनितम्बांश्च गहनान् गिरिगह्वरान् ।  
सन्ति नित्यहिमा देशा निर्वृक्षमृगपक्षिणः ॥ १२ ॥

सन्ति क्वचिन्महादर्यो दुर्गाः काश्चिद्‌ दुरासदाः।  
नातिक्रामेत पक्षी यान् कुत एवेतरे मृगाः ॥ १३ ॥

वायुरेको हि यात्यत्र सिद्धाश्च परमर्षयः।  
गच्छन्त्यौ शैलराजेऽस्मिन् राजपुत्र्यौ कथं त्विमे ॥ १४ ॥  
न सीदेतामदुःखार्हे मा गमो भरतर्षभ।

अप्रजस्य महाभागा न द्वारं परिचक्षते ॥ १५ ॥  
स्वर्गे तेनाभितप्तोऽहमप्रजस्तु ब्रवीमि वः।  
पित्र्यादृणादनिर्मुक्तस्तेन तप्ये तपोधनाः ॥ १६ ॥

देहनाशे ध्रुवो नाशः पितॄणामेष निश्चयः।  
ऋणैश्चतुर्भिः संयुक्ता जायन्ते मानवा भुवि ॥ १७ ॥

पितृदेवर्षिमनुजैर्देयं तेभ्यश्च धर्मतः ।  
एतानि तु यथाकालं यो न बुध्यति मानवः ॥ १८ ॥  
न तस्य लोकाः सन्तीति धर्मविद्भिः प्रतिष्ठितम्।  
यज्ञैस्तु देवान् प्रीणाति स्वाध्यायतपसा मुनीन् ॥ १९ ॥

पुत्रैः श्राद्धैः पितॄंश्चापि आनृशंस्येन मानवान्।  
ऋषिदेवमनुष्याणां परिमुक्तोऽस्मि धर्मतः ॥ २० ॥  
त्रयाणामितरेषां तु नाश आत्मनि नश्यति।  
पित्र्यादृणादनिर्मुक्त इदानीमस्मि तापसाः ॥ २१ ॥

इह तस्मात् प्रजाहेतोः प्रजायन्ते नरोत्तमाः।  
यथैवाहं पितुः क्षेत्रे जातस्तेन महर्षिणा ॥ २२ ॥  
तथैवास्मिन् मम क्षेत्रे कथं वै सम्भवेत् प्रजा।

अस्ति वै तव धर्मात्मन् विद्मो देवोपमं शुभम् ॥ २३ ॥  
अपत्यमनघं राजन् वयं दिव्येन चक्षुषा।  
दैवोद्दिष्टं नरव्याघ्र कर्मणेहोपपादय ॥ २४ ॥

अक्लिष्टं फलमव्यग्रो विन्दते बुद्धिमान् नरः।  
तस्मिन् दृष्टे फले राजन् प्रयत्नं कर्तुमर्हसि ॥ २५ ॥  
अपत्यं गुणसम्पन्नं लब्धा प्रीतिकरं ह्यसि।

नच्छ्रुत्वा तापसवचः पाण्डुश्चिन्तापरोऽभवत् ॥ २६ ॥

आत्मनो मृगशापेन जानन्नुपहतां क्रियाम्।  
सोऽब्रवीद् विजने कुन्तीं धर्मपत्नीं यशस्विनीम्।  
अपत्योत्पादने यत्नमापदि त्वं समर्थय ॥ २७ ॥

अपत्यं नाम लोकेषु प्रतिष्ठा धर्मसंहिता।  
इति कुन्ति विदुर्धीराः शाश्वतं धर्मवादिनः ॥ २८ ॥  
इष्टं दत्तं तपस्तप्तं नियमश्च स्वनुष्ठितः।  
सर्वमेवानपत्यस्य न पावनमिहोच्यते ॥ २९ ॥

सोऽहमेवं विदित्वैतत् प्रपश्यामि शुचिस्मिते।  
अनपत्यः शुभाल्ँलोकान् न प्राप्स्यामीति चिन्तयन् ॥ ३० ॥

मृगाभिशापान्नष्टं मे जननं ह्यकृतात्मनः।  
नृशंसकारिणो भीरु यथैवोपहतं पुरा ॥ ३१ ॥

इमे वै बन्धुदायादाः षट् पुत्रा धर्मदर्शने।  
षडेवाबन्धुदायादाः पुत्रास्ताञ्छृणु मे पृथे ॥ ३२ ॥

स्वयंजातः प्रणीतश्च तत्समः पुत्रिकासुतः।  
पौनर्भवश्च कानीनः भगिन्यां यश्च जायते ॥ ३३ ॥

दत्तः क्रीतः कृत्रिमश्च उपगच्छेत् स्वयं च यः।  
सहोढो ज्ञातिरेताश्च हीनयोनिधृतश्च यः ॥ ३४ ॥

पूर्वपूर्वतमाभावं मत्वा लिप्सेत वै सुतम्।  
उत्तमादवराः पुंसः काङ्क्षन्ते पुत्रमापदि ॥ ३५ ॥

अपत्यं धर्मफलदं श्रेष्ठं विन्दन्ति मानवाः।  
आत्मशुक्रादपि पृथे मनुः स्वायम्भुवोऽब्रवीत् ॥ ३६ ॥

तस्मात् प्रहेष्याम्यद्य त्वां हीनः प्रजननात् स्वयम्।  
सदृशाच्छ्रेयसो वा त्वं विद्ध्यपत्यं यशस्विनि ॥ ३७ ॥