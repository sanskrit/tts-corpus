+++
title_full = "114 धृतराष्ट्रके गान्धारीसे एक सौ पुत्र तथा एक कन्याकी तथा सेवा करनेवाली वैश्यजातीय युवतीसे युयुत्सु नामक एक पुत्रकी उत्पत्ति"
title = "११४ पाण्डु-तपस्या"

+++


ततः पुत्रशतं जज्ञे गान्धार्यां जनमेजय।  
धृतराष्ट्रस्य वैश्यायामेकश्चापि शतात् परः ॥ १ ॥

पाण्डोः कुन्त्यां च माद्र्यां च पुत्राः पञ्च महारथाः।  
देवेभ्यः समपद्यन्त संतानाय कुलस्य वै ॥ २ ॥

कथं पुत्रशतं जज्ञे गान्धार्यां द्विजसत्तम।  
कियता चैव कालेन तेषामायुश्च किं परम् ॥ ३ ॥

कथं चैकः स वैश्यायां धृतराष्ट्रसुतोऽभवत्।  
कथं च सदृशीं भार्यां गान्धारीं धर्मचारिणीम् ॥ ४ ॥  
आनुकूल्ये वर्तमानां धृतराष्ट्रोऽभ्यवर्तत ।  
कथं च शप्तस्य सतः पाण्डोस्तेन महात्मना ॥ ५ ॥  
समुत्पन्ना दैवतेभ्यः पुत्राः पञ्च महारथाः।  
एतद् विद्वन् यथान्यायं विस्तरेण तपोधन ॥ ६ ॥  
कथयस्व न मे तृप्तिः कथ्यमानेषु बन्धुषु।

क्षुच्छ्रमाभिपरिग्लानं द्वैपायनमुपस्थितम् ॥ ७ ॥  
तोषयामास गान्धारी व्यासस्तस्यै वरं ददौ।  
सा वव्रे सदृशं भर्तुः पुत्राणां शतमात्मनः ॥ ८ ॥

ततः कालेन सा गर्भं धृतराष्ट्रादथाग्रहीत्।  
संवत्सरद्वयं तं तु गान्धारी गर्भमाहितम् ॥ ९ ॥  
अप्रजा धारयामास ततस्तां दुःखमाविशत्।  
श्रुत्वा कुन्तीसुतं जातं बालार्कसमतेजसम् ॥ १० ॥

उदरस्यात्मनः स्थैर्यमुपलभ्यान्वचिन्तयत् ।  
अज्ञातं धृतराष्ट्रस्य यत्नेन महता ततः ॥ ११ ॥  
सोदरं घातयामास गान्धारी दुःखमूर्च्छिता।  
ततो जज्ञे मांसपेशी लोहाष्ठीलेव संहता ॥ १२ ॥

द्विवर्षसम्भृता कुक्षौ तामुत्स्रष्टुं प्रचक्रमे।  
अथ द्वैपायनो ज्ञात्वा त्वरितः समुपागमत् ॥ १३ ॥

तां स मांसमयीं पेशीं ददर्श जपतां वरः।  
ततोऽब्रवीत् सौबलेयीं किमिदं ते चिकीर्षितम् ॥ १४ ॥

सा चात्मनो मतं सत्यं शशंस परमर्षये।

ज्येष्ठं कुन्तीसुतं जातं श्रुत्वा रविसमप्रभम् ॥ १५ ॥  
दुःखेन परमेणेदमुदरं घातितं मया।  
शतं च किल पुत्राणां वितीर्णं मे त्वया पुरा॥१६॥  
इयं च मे मांसपेशी जाता पुत्रशताय वै।

एवमेतत् सौबलेयि नैतज्जात्वन्यथा भवेत् ॥ १७ ॥

वितथं नोक्तपूर्वं मे स्वैरेष्वपि कुतोऽन्यथा।  
घृतपूर्णं कुण्डशतं क्षिप्रमेव विधीयताम् ॥ १८ ॥

सुगुप्तेषु च देशेषु रक्षा चैव विधीयताम्।  
शीताभिरद्भिरष्ठीलामिमां च परिषेचय ॥ १९ ॥

सा सिच्यमाना त्वष्ठीला बभूव शतधा तदा।  
अङ्‌गुष्ठपर्वमात्राणां गर्भाणां पृथगेव तु ॥ २० ॥

एकाधिकशतं पूर्णं यथायोगं विशाम्पते।  
मांसपेश्यास्तदा राजन् क्रमशः कालपर्ययात् ॥ २१ ॥

ततस्तांस्तेषु कुण्डेषु गर्भानवदधे तदा।  
स्वनुगुप्तेषु देशेषु रक्षां वै व्यदधात् ततः ॥ २२ ॥

शशंस चैव भगवान् कालेनैतावता पुनः।  
उद्‌घाटनीयान्येतानि कुण्डानीति च सौबलीम् ॥ २३ ॥

इत्युक्त्वा भगवान् व्यासस्तथा प्रतिनिधाय च।  
जगाम तपसे धीमान् हिमवन्तं शिलोच्चयम् ॥ २४ ॥

जज्ञे क्रमेण चैतेन तेषां दुर्योधनो नृपः।  
जन्मतस्तु प्रमाणेन ज्येष्ठो राजा युधिष्ठिरः ॥ २५ ॥

तदाख्यातं तु भीष्माय विदुराय च धीमते।  
यस्मिन्नहनि दुर्धर्षो जज्ञे दुर्योधनस्तदा ॥ २६ ॥  
तस्मिन्नेव महाबाहुर्जज्ञे भीमोऽपि वीर्यवान्।  
स जातमात्र एवाथ धृतराष्ट्रसुतो नृप ॥ २७ ॥  
रासभारावसदृशं रुराव च ननाद च।  
तं खराः प्रत्यभाषन्त गृध्रगोमायुवायसाः ॥ २८ ॥

वाताश्च प्रववुश्चापि दिग्दाहश्चाभवत् तदा।  
ततस्तु भीतवद् राजा धृतराष्ट्रोऽब्रवीदिदम् ॥ २९ ॥  
समानीय बहून् विप्रान् भीष्मं विदुरमेव च।  
अन्यांश्च सुहृदो राजन् कुरून् सर्वांस्तथैव च ॥ ३० ॥

युधिष्ठिरो राजपुत्रो ज्येष्ठो नः कुलवर्धनः।  
प्राप्तः स्वगुणतो राज्यं न तस्मिन् वाच्यमस्ति नः ॥ ३१ ॥

अयं त्वनन्तरस्तस्मादपि राजा भविष्यति।  
एतद् विब्रूत मे तथ्यं यदत्र भविता ध्रुवम् ॥ ३२ ॥

वाक्यस्यैतस्य निधने दिक्षु सर्वासु भारत।  
क्रव्यादाः प्राणदन् घोराः शिवाश्चाशिवशंसिनः ॥ ३३ ॥

लक्षयित्वा निमित्तानि तानि घोराणि सर्वशः।  
तेऽब्रुवन् ब्राह्मणा राजन् विदुरश्च महामतिः ॥ ३४ ॥  
यथेमानि निमित्तानि घोराणि मनुजाधिप।  
उत्थितानि सुते जाते ज्येष्ठे ते पुरुषर्षभ ॥ ३५ ॥  
व्यक्तं कुलान्तकरणो भवितैष सुतस्तव।  
तस्य शान्तिः परित्यागे गुप्तावपनयो महान् ॥ ३६ ॥

शतमेकोनमप्यस्तु पुत्राणां ते महीपते।  
त्यजैनमेकं शान्तिं चेत् कुलस्येच्छसि भारत ॥ ३७ ॥

एकेन कुरु वै क्षेमं कुलस्य जगतस्तथा।  
त्यजेदेकं कुलस्यार्थे ग्रामस्यार्थे कुलं त्यजेत् ॥ ३८ ॥  
ग्रामं जनपदस्यार्थे आत्मार्थे पृथिवीं त्यजेत्।  
स तथा विदुरेणोक्तस्तैश्च सर्वैर्द्विजोत्तमैः ॥ ३९ ॥  
न चकार तथा राजा पुत्रस्नेहसमन्वितः।  
ततः पुत्रशतं पूर्णं धृतराष्ट्रस्य पार्थिव ॥ ४० ॥

मासमात्रेण संजज्ञे कन्या चैका शताधिका।  
गान्धार्यां क्लिश्यमानायामुदरेण विवर्धता ॥ ४१ ॥  
धृतराष्ट्रं महाराजं वैश्या पर्यचरत् किल।  
तस्मिन् संवत्सरे राजन् धृतराष्ट्रान्महायशाः ॥ ४२ ॥  
जज्ञे धीमांस्ततस्तस्यां युयुत्सुः करणो नृप।  
एवं पुत्रशतं जज्ञे धृतराष्ट्रस्य धीमतः ॥ ४३ ॥  
महारथानां वीराणां कन्या चैका शताधिका।  
युयुत्सुश्च महातेजा वैश्यापुत्रः प्रतापवान् ॥ ४४ ॥