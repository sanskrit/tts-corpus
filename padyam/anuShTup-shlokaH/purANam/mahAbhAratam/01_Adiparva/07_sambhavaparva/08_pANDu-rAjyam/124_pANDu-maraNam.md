+++
title_full = "124 राजा पाण्डुकी मृत्यु और माद्रीका उनके साथ चितारोहण"
title = "१२४ पाण्डु-मरणम्"

+++


दर्शनीयांस्ततः पुत्रान् पाण्डुः पञ्च महावने।  
तान् पश्यन् पर्वते रम्ये स्वबाहुबलमाश्रितः ॥ १ ॥

(पूर्णे चतुर्दशे वर्षे फाल्गुनस्य च धीमतः।  
तदा उत्तरफल्गुन्यां प्रवृत्ते स्वस्तिवाचने॥  
रक्षणे विस्मृता कुन्ती व्यग्रा ब्राह्मणभोजने।  
पुरोहितेन सहिता ब्राह्मणान् पर्यवेषयत्॥  
तस्मिन् काले समाहूय माद्रीं मदनमोहितः।)  
सुपुष्पितवने काले कदाचिन्मधुमाधवे ।  
भूतसम्मोहने राजा सभार्यो व्यचरद् वनम् ॥ २ ॥

पलाशैस्तिलकैश्चूतैश्चम्पकैः पारिभद्रकैः ।  
अन्यैश्च बहुभिर्वृक्षैः फलपुष्पसमृद्धिभिः ॥ ३ ॥  
जलस्थानैश्च विविधैः पद्मिनीभिश्च शोभितम्।  
पाण्डोर्वनं तत् सम्प्रेक्ष्य प्रजज्ञे हृदि मन्मथः ॥ ४ ॥

प्रहृष्टमनसं तत्र विचरन्तं यथामरम्।  
तं माद्र्यनुजगामैका वसनं बिभ्रती शुभम् ॥ ५ ॥

समीक्षमाणः स तु तां वयःस्थां तनुवाससम्।  
तस्य कामः प्रववृधे गहनेऽग्निरिवोद्‌गतः ॥ ६ ॥

रहस्येकां तु तां दृष्ट्वा राजा राजीवलोचनाम्।  
न शशाक नियन्तुं तं कामं कामवशीकृतः ॥ ७ ॥

तत एनां बलाद् राजा निजग्राह रहो गताम्।  
वार्यमाणस्तया देव्या विस्फुरन्त्या यथाबलम् ॥ ८ ॥

स तु कामपरीतात्मा तं शापं नान्वबुध्यत।  
माद्रीं मैथुनधर्मेण सोऽन्वगच्छद् बलादिव ॥ ९ ॥  
जीवितान्ताय कौरव्य मन्मथस्य वशं गतः।  
शापजं भयमुत्सृज्य विधिना सम्प्रचोदितः ॥ १० ॥

तस्य कामात्मनो बुद्धिः साक्षात् कालेन मोहिता।  
सम्प्रमथ्येन्द्रियग्रामं प्रणष्टा सह चेतसा ॥ ११ ॥

स तया सह संगम्य भार्यया कुरुनन्दनः।  
पाण्डुः परमधर्मात्मा युयुजे कालधर्मणा ॥ १२ ॥

ततो माद्री समालिङ्ग्य राजानं गतचेतसम्।  
मुमोच दुःखजं शब्दं पुनः पुनरतीव हि ॥ १३ ॥

सह पुत्रैस्ततः कुन्ती माद्रीपुत्रौ च पाण्डवौ।  
आजग्मुः सहितास्तत्र यत्र राजा तथागतः ॥ १४ ॥

ततो माद्र्यब्रवीद् राजन्नार्ता कुन्तीमिदं वचः।  
एकैव त्वमिहागच्छ तिष्ठन्त्वत्रैव दारकाः ॥ १५ ॥

तच्छ्रुत्वा वचनं तस्यास्तत्रैवाधाय दारकान्।  
हताहमिति विक्रुश्य सहसैवाजगाम सा ॥ १६ ॥

दृष्ट्वा पाण्डुं च माद्रीं च शयानौ धरणीतले।  
कुन्ती शोकपरीताङ्गी विललाप सुदुःखिता ॥ १७ ॥

रक्ष्यमाणो मया नित्यं वीरः सततमात्मवान्।  
कथं त्वामत्यतिक्रान्तः शापं जानन् वनौकसः ॥ १८ ॥

ननु नाम त्वया माद्रि रक्षितव्यो नराधिपः।  
सा कथं लोभितवती विजने त्वं नराधिपम् ॥ १९ ॥

कथं दीनस्य सततं त्वामासाद्य रहोगताम्।  
तं विचिन्तयतः शापं प्रहर्षः समजायत ॥ २० ॥

धन्या त्वमसि बाह्लीकि मत्तो भाग्यतरा तथा।  
दृष्टवत्यसि यद् वक्त्रं प्रहृष्टस्य महीपतेः ॥ २१ ॥

विलपन्त्या मया देवि वार्यमाणेन चासकृत्।  
आत्मा न वारितोऽनेन सत्यं दिष्टं चिकीर्षुणा ॥ २२ ॥

(तस्यास्तद् वचनं श्रुत्वा कुन्ती शोकाग्नितापिता।  
पपात सहसा भूमौ छिन्नमूल इव द्रुमः॥  
निश्चेष्टा पतिता भूमौ मोहान्नैव चचाल सा॥  
कुन्तीमुत्थाप्य माद्री च मोहेनाविष्टचेतनाम्।  
एह्येहीति तां कुन्तीं दर्शयामास कौरवम्॥  
पादयोः पतिता कुन्ती पुनरुत्थाय भूमिपम्।  
सस्मितेन तु वक्त्रेण गदन्तमिव भारत।  
परिरभ्य तदा मोहाद् विललापाकुलेन्द्रिया॥  
माद्री चापि समालिङ्ग्य राजानं विललाप सा॥

तं तथाधिगतं पाण्डुमृषयः सह चारणैः।  
अभ्येत्य सहिताः सर्वे शोकादश्रूण्यवर्तयन्॥  
अस्तं गतमिवादित्यं सुशुष्कमिव सागरम्।  
दृष्ट्वा पाण्डुं नरव्याघ्रं शोचन्ति स्म महर्षयः॥  
समानशोका ऋषयः पाण्डवाश्च बभूविरे।  
ते समाश्वासिते विप्रैः विलेपतुरनिन्दिते॥

हा राजन् कस्य नौ हित्वा गच्छसि त्रिदशालयम्॥  
हा राजन् मम मन्दायाः कथं माद्रीं समेत्य वै।  
निधनं प्राप्तवान् राजन् मद्भाग्यपरिसंक्षयात्॥  
युधिष्ठिरं भीमसेनमर्जुनं च यमावुभौ।  
कस्य हित्वा प्रियान् पुत्रान् प्रयातोऽसि विशाम्पते॥  
नूनं त्वां त्रिदशा देवाः प्रतिनन्दन्ति भारत।  
यथा हि तप उग्रं ते चरितं विप्रसंसदि॥  
आवाभ्यां सहितो राजन् गमिष्यसि दिवं शुभम्।  
आजमीढाजमीढानां कर्मणा चरितां गतिम्॥

(विलपित्वा भृशं त्वेवं निःसंज्ञे पतिते भुवि।  
युधिष्ठिरमुखाः सर्वे पाण्डवा वेदपारगाः।  
तेऽप्यागत्य पितुर्मूले निःसंज्ञाः पतिता भुवि॥  
पाण्डोः पादौ परिष्वज्य विलपन्ति स्म पाण्डवाः॥)

अहं ज्येष्ठा धर्मपत्नी ज्येष्ठं धर्मफलं मम।  
अवश्यम्भाविनो भावान्मा मां माद्रि निवर्तय ॥ २३ ॥  
अन्विष्यामीह भर्तारमहं प्रेतवशं गतम्।  
उत्तिष्ठ त्वं विसृज्यैनमिमान् पालय दारकान् ॥ २४ ॥  
अवाप्य पुत्राल्ँलब्धात्मा वीरपत्नीत्वमर्थये ।

अहमेवानुयास्यामि भर्तारमपलायिनम् ।  
न हि तृप्तास्मि कामानां ज्येष्ठा मामनुमन्यताम् ॥ २५ ॥

मां चाभिगम्य क्षीणोऽयं कामाद् भरतसत्तमः।  
तमुच्छिन्द्यामस्य कामं कथं नु यमसादने ॥ २६ ॥

न चाप्यहं वर्तयन्ती निर्विशेषं सुनेषु ते।  
वृत्तिमार्ये चरिष्यामि स्पृशेदेनस्तथा च माम् ॥ २७ ॥

तस्मान्मे सुतयोः कुन्ति वर्तितव्यं स्वपुत्रवत्।  
मां च कामयमानोऽयं राजा प्रेतवशं गतः ॥ २८ ॥

(ऋषयस्तान् समाश्वास्य पाण्डवान् सत्यविक्रमान्।  
ऊचुः कुन्तीं च माद्रीं च समाश्वास्य तपस्विनः॥  
सुभगे बालपुत्रे तु न मर्तव्यं कथंचन।  
पाण्डवांश्चापि नेष्यामः कुरुराष्ट्रं परंतपान्॥  
अधर्मेष्वर्थजातेषु धृतराष्ट्रश्च लोभवान् ।  
स कदाचिन्न वर्तेत पाण्डवेषु यथाविधि॥  
कुन्त्याश्च वृष्णयो नाथाः कुन्तिभोजस्तथैव च।  
माद्र्याश्च बलिनां श्रेष्ठः शल्यो भ्राता महारथः॥  
भर्त्रा तु मरणं सार्धं फलवन्नात्र संशयः।  
युवाभ्यां दुष्करं चैतद् वदन्ति द्विजपुङ्गवाः॥  
मृते भर्तरि या साध्वी ब्रह्मचर्यव्रते स्थिता।  
यमैश्च नियमैः श्रान्ता मनोवाक्कायजैः शुभैः॥  
व्रतोपवासनियमैः कृच्छ्रैश्चान्द्रायणादिभिः ।  
भूशय्यां क्षारलवणवर्जनं चैकभोजनम् ॥  
येन केनापि विधिना देहशोषणतत्परा।  
देहपोषणसंयुक्ता विषयैर्हृतचेतना ॥  
देहव्ययेन नरकं महदाप्नोत्यसंशयः ।  
तस्मात्संशोषयेद् देहं विषया नाशमाप्नुयुः॥  
भर्तारं चिन्तयन्ती सा भर्तारं निस्तरेच्छुभा।  
तारितश्चापि भर्ता स्यादात्मा पुत्रस्तथैव च॥  
तस्माज्जीवितमेवैतद् युवयोर्विद्म शोभनम् ॥

यथा पाण्डोश्च निर्देशस्तथा विप्रगणस्य च।  
आज्ञा शिरसि निक्षिप्ता करिष्यामि च तत् तथा॥  
यथाऽऽहुर्भगवन्तो हि तन्मन्ये शोभनं परम्।  
भर्तुश्च मम पुत्राणां मम चैव न संशयः॥

कुन्ती समर्था पुत्राणां योगक्षेमस्य धारणे।  
अस्या हि न समा बुद्ध्या यद्यपि स्यादरुन्धती॥  
कुन्त्याश्च वृष्णयो नाथाः कुन्तिभोजस्तथैव च।  
नाहं त्वमिव पुत्राणां समर्था धारणे तथा॥  
साहं भर्तारमन्वेष्ये अतृप्ता नन्वहं तथा।  
भर्तृलोकस्य तु ज्येष्ठा देवी मामनुमन्यताम्॥  
धर्मज्ञस्य कृतज्ञस्य सत्यधर्मस्य धीमतः।  
पादौ परिचरिष्यामि तदार्ये ह्यनुमन्यताम्॥

एवमुक्त्वा महाराज मद्रराजसुता शुभा।  
ददौ कुन्त्यै यमौ माद्री शिरसाभिप्रणम्य च॥  
अभिवाद्य ऋषीन् सर्वान् परिष्वज्य च पाण्डवान्।  
मूर्ध्न्युपाघ्राय बहुशः पार्थानात्मसुतौ तथा॥  
हस्ते युधिष्ठिरं गृह्य माद्री वाक्यमभाषत॥

कुन्ती माता अहं धात्री युष्माकं तु पिता मृतः।  
युधिष्ठिरः पिता ज्येष्ठश्चतुर्णां धर्मतः सदा॥  
वृद्धानुशासने सक्ताः सत्यधर्मपरायणाः ।  
तादृशा न विनश्यन्ति नैव यान्ति पराभवम्॥  
तस्मात् सर्वे कुरुध्वं वै गुरुवृत्तिमतन्द्रिताः॥

ऋषीणां च पृथायाश्च नमस्कृत्य पुनः पुनः।  
आयासकृपणा माद्री प्रत्युवाच पृथां तथा॥  
धन्या त्वमसि वार्ष्णेयि नास्ति स्त्री सदृशी त्वया।  
वीर्यं तेजश्च योगं च माहात्म्यं च यशस्विनाम्॥  
कुन्ति द्रक्ष्यसि पुत्राणां पञ्चानाममितौजसाम्।  
ऋषीणां संनिधावेषां मया वागभ्युदीरिता॥  
स्वर्गं दिदृक्षमाणाया ममैषा न वृथा भवेत्।  
आर्या चाप्यभिवाद्या च मम पूज्या च सर्वतः॥  
ज्येष्ठा वरिष्ठा त्वं देवि भूषिता स्वगुणैः शुभैः।  
अभ्यनुज्ञातुमिच्छामि त्वया यादवनन्दिनि ॥  
धर्मं स्वर्गं च कीर्तिं च त्वत्कृतेऽहमवाप्नुयाम्।  
यथा तथा विधत्स्वेह मा च कार्षीर्विचारणाम्॥

बाष्पसंदिग्धया वाचा कुन्त्युवाच यशस्विनी॥  
अनुज्ञातासि कल्याणि त्रिदिवे संगमोऽस्तु ते।  
भर्त्रा सह विशालाक्षि क्षिप्रमद्यैव भामिनि॥  
संगता स्वर्गलोके त्वं रमेथाः शाश्वतीः समाः॥)  
राज्ञः शरीरेण सह ममापीदं कलेवरम्।  
दग्धव्यं सुप्रतिच्छन्नमेतदार्ये प्रियं कुरु ॥ २९ ॥

दारकेष्वप्रमत्ता च भवेथाश्च हिता मम।  
अतोऽन्यन्न प्रपश्यामि संदेष्टव्यं हि किंचन ॥ ३० ॥

इत्युक्त्वा तं चिताग्निस्थं धर्मपत्नी नरर्षभम्।  
मद्रराजसुता तूर्णमन्वारोहद् यशस्विनी ॥ ३१ ॥

(ततः पुरोहितः स्नात्वा प्रेतकर्मणि पारगः।  
हिरण्यशकलान्याज्यं तिलान् दधि च तण्डुलान्॥  
उदकुम्भं सपरशुं समानीय तपस्विभिः।  
अश्वमेधाग्निमाहृत्य यथान्यायं समन्ततः ॥  
काश्यपः कारयामास पाण्डोः प्रेतस्य तां क्रियाम्॥

अहताम्बरसंवीतो भ्रातृभिः सहितोऽनघः ।  
उदकं कृतवांस्तत्र पुरोहितमते स्थितः॥  
अर्हतस्तस्य कृत्यानि शतशृङ्गनिवासिनः ।  
तापसा विधिवच्चक्रुश्चारणा ऋषिभिः सह॥)