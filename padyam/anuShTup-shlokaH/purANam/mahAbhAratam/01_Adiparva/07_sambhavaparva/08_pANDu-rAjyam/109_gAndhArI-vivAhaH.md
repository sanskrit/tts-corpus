+++
title_full = "109 राजा धृतराष्ट्रका विवाह"
title = "१०९ गान्धारी-विवाहः"

+++


गुणैः समुदितं सम्यगिदं नः प्रथितं कुलम्।  
अत्यन्यान्‌ पृथिवीपालान् पृथिव्यामधिराज्यभाक् ॥ १ ॥

रक्षितं राजभिः पूर्वं धर्मविद्भिर्महात्मभिः।  
नोत्सादमगमच्चेदं कदाचिदिह नः कुलम् ॥ २ ॥

मया च सत्यवत्या च कृष्णेन च महात्मना।  
समवस्थापितं भूयो युष्मासु कुलतन्तुषु ॥ ३ ॥

तच्चैतद् वर्धते भूयः कुलं सागरवद् यथा।  
तथा मया विधातव्यं त्वया चैव न संशयः ॥ ४ ॥

श्रूयते यादवी कन्या स्वनुरूपा कुलस्य नः।  
सुबलस्यात्मजा चैव तथा मद्रेश्वरस्य च ॥ ५ ॥

कुलीना रूपवत्यश्च ताः कन्याः पुत्र सर्वशः।  
उचिताश्चैव सम्बन्धे तेऽस्माकं क्षत्रियर्षभाः ॥ ६ ॥

मन्ये वरयितव्यास्ता इत्यहं धीमतां वर।  
संतानार्थं कुलस्यास्य यद् वा विदुर मन्यसे ॥ ७ ॥

भवान् पिता भवान् माता भवान् नः परमो गुरुः।  
तस्मात् स्वयं कुलस्यास्य विचार्य कुरु यद्धितम् ॥ ८ ॥

अथ शुश्राव विप्रेभ्यो गान्धारीं सुबलात्मजाम्।  
आराध्य वरदं देवं भगनेत्रहरं हरम् ॥ ९ ॥  
गान्धारी किल पुत्राणां शतं लेभे वरं शुभा।  
इति शुश्राव तत्त्वेन भीष्मः कुरुपितामहः ॥ १० ॥  
ततो गान्धारराजस्य प्रेषयामास भारत।  
अचक्षुरिति तत्रासीत् सुबलस्य विचारणा ॥ ११ ॥

कुलं ख्यातिं च वृत्तं च बुद्ध्या तु प्रसमीक्ष्य सः।  
ददौ तां धृतराष्ट्राय गान्धारीं धर्मचारिणीम् ॥ १२ ॥

गान्धारी त्वथ शुश्राव धृतराष्ट्रमचक्षुषम्।  
आत्मानं दित्सितं चास्मै पित्रा मात्रा च भारत ॥ १३ ॥  
ततः सा पट्टमादाय कृत्वा बहुगुणं तदा।  
बबन्ध नेत्रे स्वे राजन् पतिव्रतपरायणा ॥ १४ ॥  
नाभ्यसूयां पतिमहमित्येवं कृतनिश्चया ।  
ततो गान्धारराजस्य पुत्रः शकुनिरभ्ययात् ॥ १५ ॥  
स्वसारं वयसा लक्ष्म्या युक्तामादाय कौरवान्।  
तां तदा धृतराष्ट्राय ददौ परमसत्कृताम्।  
भीष्मस्यानुमते चैव विवाहं समकारयत् ॥ १६ ॥

दत्त्वा स भगिनीं वीरो यथार्हं च परिच्छदम्।  
पुनरायात् स्वनगरं भीष्मेण प्रतिपूजितः ॥ १७ ॥

गान्धार्यपि वरारोहा शीलाचारविचेष्टितैः ।  
तुष्टिं कुरूणां सर्वेषां जनयामास भारत ॥ १८ ॥

वृत्तेनाराध्य तान् सर्वान् गुरून् पतिपरायणा।  
वाचापि पुरुषानन्यान् सुव्रता नान्यकीर्तयत् ॥ १९ ॥