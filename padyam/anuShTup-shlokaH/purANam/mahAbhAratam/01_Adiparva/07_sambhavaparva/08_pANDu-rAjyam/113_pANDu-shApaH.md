+++
title_full = "113 राजा पाण्डुका पत्नियोंसहित वनमें निवास तथा विदुरका विवाह"
title = "११३ पाण्डु-शापः"

+++


धृतराष्ट्राभ्यनुज्ञातः स्वबाहुविजितं धनम् ।  
भीष्माय सत्यवत्यै च मात्रे चोपजहार सः ॥ १ ॥

विदुराय च वै पाण्डुः प्रेषयामास तद् धनम्।  
सुहृदश्चापि धर्मात्मा धनेन समतर्पयत् ॥ २ ॥

ततः सत्यवती भीष्मं कौसल्यां च यशस्विनीम्।  
शुभैः पाण्डुजितैरर्थैस्तोषयामास भारत ॥ ३ ॥  
ननन्द माता कौसल्या तमप्रतिमतेजसम्।  
जयन्तमिव पौलोमी परिष्वज्य नरर्षभम् ॥ ४ ॥

तस्य वीरस्य विक्रान्तैः सहस्रशतदक्षिणैः।  
अश्वमेधशतैरीजे धृतराष्ट्रो महामखैः ॥ ५ ॥

सम्प्रयुक्तस्तु कुन्त्या च माद्र्या च भरतर्षभ।  
जिततन्द्रीस्तदा पाण्डुर्बभूव वनगोचरः ॥ ६ ॥  
हित्वा प्रासादनिलयं शुभानि शयनानि च।  
अरण्यनित्यः सततं बभूव मृगयापरः ॥ ७ ॥

स चरन् दक्षिणं पार्श्वं रम्यं हिमवतो गिरेः।  
उवास गिरिपृष्ठेषु महाशालवनेषु च ॥ ८ ॥

रराज कुन्त्या माद्र्या च पाण्डुः सह वने चरन्।  
करेण्वोरिव मध्यस्थः श्रीमान् पौरंदरो गजः ॥ ९ ॥

भारतं सह भार्याभ्यां खड्‌गबाणधनुर्धरम्।  
विचित्रकवचं वीरं परमास्त्रविदं नृपम्।  
देवोऽयमित्यमन्यन्त चरन्तं वनवासिनः ॥ १० ॥

तस्य कामांश्च भोगांश्च नरा नित्यमतन्द्रिताः।  
उपाजह्रुर्वनान्तेषु धृतराष्ट्रेण चोदिताः ॥ ११ ॥

अथ पारशवीं कन्यां देवकस्य महीपतेः।  
रूपयौवनसम्पन्नां स शुश्रावापगासुतः ॥ १२ ॥

ततस्तु वरयित्वा तामानीय भरतर्षभः।  
विवाहं कारयामास विदुरस्य महामतेः ॥ १३ ॥

तस्यां चोत्पादयामास विदुरः कुरुनन्दनः।  
पुत्रान् विनयसम्पन्नानात्मनः सदृशान् गुणैः ॥ १४ ॥