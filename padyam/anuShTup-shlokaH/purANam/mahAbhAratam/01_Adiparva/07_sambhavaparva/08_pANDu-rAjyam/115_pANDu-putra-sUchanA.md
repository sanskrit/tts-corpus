+++
title_full = "115 दुःशलाके जन्मकी कथा"
title = "११५ पाण्डु-पुत्र-सूचना"

+++


धृतराष्ट्रस्य पुत्राणामादितः कथितं त्वया।  
ऋषेः प्रसादात् तु शतं न च कन्या प्रकीर्तिता॥१॥

वैश्यापुत्रो युयुत्सुश्च कन्या चैका शताधिका।  
गान्धारराजदुहिता शतपुत्रेति चानघ ॥ २ ॥  
उक्ता महर्षिणा तेन व्यासेनामिततेजसा।  
कथं त्विदानीं भगवन् कन्यां त्वं तु ब्रवीषि मे॥३॥

यदि भागशतं पेशी कृता तेन महर्षिणा।  
न प्रजास्यति चेद् भूयः सौबलेयी कथंचन ॥ ४ ॥  
कथं तु सम्भवस्तस्या दुःशलाया वदस्व मे।  
यथावदिह विप्रर्षे परं मेऽत्र कुतूहलम् ॥ ५ ॥

साध्वयं प्रश्न उद्दिष्टः पाण्डवेय ब्रवीमि ते।  
तां मांसपेशीं भगवान् स्वयमेव महातपाः ॥ ६ ॥  
शीताभिरद्भिरासिच्य भागं भागमकल्पयत् ।  
यो यथा कल्पितो भागस्तं तं धात्र्या तथा नृप॥७॥  
घृतपूर्णेषु कुण्डेषु एकैकं प्राक्षिपत् तदा।  
एतस्मिन्नन्तरे साध्वी गान्धारी सुदृढव्रता ॥ ८ ॥  
दुहितुः स्नेहसंयोगमनुध्याय वराङ्गना ।  
मनसाचिन्तयद् देवी एतत् पुत्रशतं मम ॥ ९ ॥  
भविष्यति न संदेहो न ब्रवीत्यन्यथा मुनिः।  
ममेयं परमा तुष्टिर्दुहिता मे भवेद् यदि ॥ १० ॥

एका शताधिका बाला भविष्यति कनीयसी।  
ततो दौहित्रजाल्लोकादबाह्योऽसौ पतिर्मम ॥ ११ ॥

अधिका किल नारीणां प्रीतिर्जामातृजा भवेत्।  
यदि नाम ममापि स्याद् दुहितैका शताधिका ॥ १२ ॥  
कृतकृत्या भवेयं वै पुत्रदौहित्रसंवृता।  
यदि सत्यं तपस्तप्तं दत्तं वाप्यथवा हुतम् ॥ १३ ॥  
गुरवस्तोषिता वापि तथास्तु दुहिता मम।  
एतस्मिन्नेव काले तु कृष्णद्वैपायनः स्वयम् ॥ १४ ॥  
व्यभजत् स तदा पेशीं भगवानृषिसत्तमः।  
गणयित्वा शतं पूर्णमंशानामाह सौबलीम् ॥ १५ ॥

पूर्णं पुत्रशतं त्वेतन्न मिथ्या वागुदाहृता।  
दौहित्रयोगाय भाग एकः शिष्टः शतात् परः।  
एषा ते सुभगा कन्या भविष्यति यथेप्सिता ॥ १६ ॥

ततोऽन्यं घृतकुम्भं च समानाय्य महातपाः।  
तं चापि प्राक्षिपत् तत्र कन्याभागं तपोधनः ॥ १७ ॥  
एतत् ते कथितं राजन् दुःशलाजन्म भारत।  
ब्रूहि राजेन्द्र किं भूयो वर्तयिष्यामि तेऽनघ ॥ १८ ॥