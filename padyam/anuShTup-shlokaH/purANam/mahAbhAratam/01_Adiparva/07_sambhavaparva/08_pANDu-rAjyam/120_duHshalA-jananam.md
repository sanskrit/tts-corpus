+++
title_full = "120 कुन्तीका पाण्डुको व्युषिताश्वके मृत शरीरसे उसकी पतिव्रता पत्नी भद्राके द्वारा पुत्र-प्राप्तिका कथन"
title = "१२० दुःशला-जननम्"

+++


एवमुक्ता महाराज कुन्ती पाण्डुमभाषत।  
कुरूणामृषभं वीरं तदा भूमिपतिं पतिम् ॥ १ ॥

न मामर्हसि धर्मज्ञ वक्तुमेवं कथंचन।  
धर्मपत्नीमभिरतां त्वयि राजीवलोचने ॥ २ ॥

त्वमेव तु महाबाहो मय्यपत्यानि भारत।  
वीर वीर्योपपन्नानि धर्मतो जनयिष्यसि ॥ ३ ॥

स्वर्गं मनुजशार्दूल गच्छेयं सहिता त्वया।  
अपत्याय च मां गच्छ त्वमेव कुरुनन्दन ॥ ४ ॥

न ह्यहं मनसाप्यन्यं गच्छेयं त्वदृते नरम्।  
त्वत्तः प्रतिविशिष्टश्च कोऽन्योऽस्ति भुवि मानवः ॥ ५ ॥

इमां च तावद् धर्मात्मन् पौराणीं शृणु मे कथाम्।  
परिश्रुतां विशालाक्ष कीर्तयिष्यामि यामहम् ॥ ६ ॥

व्युषिताश्व इति ख्यातो बभूव किल पार्थिवः।  
पुरा परमधर्मिष्ठः पूरोर्वंशविवर्धनः ॥ ७ ॥

तस्मिंश्च यजमाने वै धर्मात्मनि महाभुजे।  
उपागमंस्ततो देवाः सेन्द्रा देवर्षिभिः सह ॥ ८ ॥

अमाद्यदिन्द्रः सोमेन दक्षिणाभिर्द्विजातयः ।  
व्युषिताश्वस्य राजर्षेस्ततो यज्ञे महात्मनः ॥ ९ ॥  
देवा ब्रह्मर्षयश्चैव चक्रुः कर्म स्वयं तदा।  
व्युषिताश्वस्ततो राजन्नति मर्त्यान् व्यरोचत ॥ १० ॥

सर्वभूतान् प्रति यथा तपनः शिशिरात्यये।  
स विजित्य गृहीत्वा च नृपतीन् राजसत्तमः ॥ ११ ॥  
प्राच्यानुदीच्यान् पाश्चात्त्यान् दाक्षिणात्यानकालयत् ।  
अश्वमेधे महायज्ञे व्युषिताश्वः प्रतापवान् ॥ १२ ॥

बभूव स हि राजेन्द्रो दशनागबलान्वितः।  
अप्यत्र गाथां गायन्ति ये पुराणविदो जनाः ॥ १३ ॥  
व्युषिताश्वे यशोवृद्धे मनुष्येन्द्रे कुरूत्तम।  
व्युषिताश्वः समुद्रान्तां विजित्येमां वसुंधराम् ॥ १४ ॥  
अपालयत् सर्ववर्णान् पिता पुत्रानिवौरसान्।  
यजमानो महायज्ञैर्ब्राह्मणेभ्यो धनं ददौ ॥ १५ ॥

अनन्तरत्नान्यादाय स जहार महाक्रतून्।  
सुषाव च बहून् सोमान् सोमसंस्थास्ततान च ॥ १६ ॥

आसीत् काक्षीवती चास्य भार्या परमसम्मता।  
भद्रा नाम मनुष्येन्द्र रूपेणासदृशी भुवि ॥ १७ ॥

कामयामासतुस्तौ च परस्परमिति श्रुतम्।  
स तस्यां कामसम्पन्नो यक्ष्मणा समपद्यत ॥ १८ ॥

तेनाचिरेण कालेन जगामास्तमिवांशुमान् ।  
तस्मिन् प्रेते मनुष्येन्द्रे भार्यास्य भृशदुःखिता ॥ १९ ॥

अपुत्रा पुरुषव्याघ्र विललापेति नः श्रुतम्।  
भद्रा परमदुःखार्ता तन्निबोध जनाधिप ॥ २० ॥

नारी परमधर्मज्ञ सर्वा भर्तृविनाकृता।  
पतिं विना जीवति या न सा जीवति दुःखिता॥२१॥

पतिं विना मृतं श्रेयो नार्याः क्षत्रियपुङ्गव।  
त्वद्‌गतिं गन्तुमिच्छामि प्रसीदस्व नयस्व माम् ॥ २२ ॥  
त्वया हीना क्षणमपि नाहं जीवितुमुत्सहे।  
प्रसादं कुरु मे राजन्नितस्तूर्णं नयस्व माम् ॥ २३ ॥

पृष्ठतोऽनुगमिष्यामि समेषु विषमेषु च।  
त्वामहं नरशार्दूल गच्छन्तमनिवर्तितुम् ॥ २४ ॥

छायेवानुगता राजन् सततं वशवर्तिनी।  
भविष्यामि नरव्याघ्र नित्यं प्रियहिते रता ॥ २५ ॥

अद्यप्रभृति मां राजन् कष्टा हृदयशोषणाः।  
आधयोऽभिभविष्यन्ति त्वामृते पुष्करेक्षण ॥ २६ ॥

अभाग्यया मया नूनं वियुक्ताः सहचारिणः।  
तेन मे विप्रयोगोऽयमुपपन्नस्त्वया सह ॥ २७ ॥

विप्रयुक्ता तु या पत्या मुहूर्तमपि जीवति।  
दुःखं जीवति सा पापा नरकस्थेव पार्थिव ॥ २८ ॥

संयुक्ता विप्रयुक्ताश्च पूर्वदेहे कृता मया।  
तदिदं कर्मभिः पापैः पूर्वदेहेषु संचितम् ॥ २९ ॥  
दुःखं मामनुसम्प्राप्तं राजंस्त्वद्विप्रयोगजम् ।  
अद्यप्रभृत्यहं राजन् कुशसंस्तरशायिनी ।  
भविष्याम्यसुखाविष्टा त्वद्दर्शनपरायणा ॥ ३० ॥

दर्शयस्व नरव्याघ्र शाधि मामसुखान्विताम्।  
कृपणां चाथ करुणं विलपन्तीं नरेश्वर ॥ ३१ ॥

एवं बहुविधं तस्यां विलपन्त्यां पुनः पुनः।  
तं शवं सम्परिष्वज्य वाक् किलान्तर्हिताब्रवीत् ॥ ३२ ॥

उत्तिष्ठ भद्रे गच्छ त्वं ददानीह वरं तव।  
जनयिष्याम्यपत्यानि त्वय्यहं चारुहासिनि ॥ ३३ ॥

आत्मकीये वरारोहे शयनीये चतुर्दशीम्।  
अष्टमीं वा ऋतुस्नाता संविशेथा मया सह ॥ ३४ ॥

एवमुक्ता तु सा देवी तथा चक्रे पतिव्रता।  
यथोक्तमेव तद्वाक्यं भद्रा पुत्रार्थिनी तदा ॥ ३५ ॥

सा तेन सुषुवे देवी शवेन भरतर्षभ।  
त्रीन् शाल्वांश्चतुरो मद्रान् सुतान् भरतसत्तम ॥ ३६ ॥

तथा त्वमपि मय्येवं मनसा भरतर्षभ।  
शक्तो जनयितुं पुत्रांस्तपोयोगबलान्वितः ॥ ३७ ॥