+++
title_full = "107 माण्डव्यका धर्मराजको शाप देना"
title = "१०७ यम-शापः"

+++


ततः स मुनिशार्दूलस्तानुवाच तपोधनान्।  
दोषतः कं गमिष्यामि न हि मेऽन्योऽपराध्यति ॥ १ ॥

तं दृष्ट्‌वा रक्षिणस्तत्र तथा बहुतिथेऽहनि।  
न्यवेदयंस्तथा राज्ञे यथावृत्तं नराधिप ॥ २ ॥

श्रुत्वा च वचनं तेषां निश्चित्य सह मन्त्रिभिः।  
प्रसादयामास तथा शूलस्थमृषिसत्तमम् ॥ ३ ॥

यन्मयापकृतं मोहादज्ञानादृषिसत्तम ।  
प्रसादये त्वां तत्राहं न मे त्वं क्रोद्धुमर्हसि ॥ ४ ॥

एवमुक्तस्ततो राज्ञा प्रसादमकरोन्मुनिः ।  
कृतप्रसादं राजा तं ततः समवतारयत् ॥ ५ ॥

अवतार्य च शूलाग्रात् तच्छूलं निश्चकर्ष ह।  
अशक्नुवंश्च निष्क्रष्टुं शूलं मूले स चिच्छिदे ॥ ६ ॥

स तथान्तर्गतेनैव शूलेन व्यचरन्मुनिः।  
तेनातितपसा लोकान् विजिग्ये दुर्लभान् परैः ॥ ७ ॥

अणीमाण्डव्य इति च ततो लोकेषु गीयते।  
स गत्वा सदनं विप्रो धर्मस्य परमात्मवित् ॥ ८ ॥  
आसनस्थं ततो धर्मं दृष्ट्वोपालभत प्रभुः।  
किं नु तद् दुष्कृतं कर्म मया कृतमजानता ॥ ९ ॥  
यस्येयं फलनिर्वृत्तिरीदृश्यासादिता मया ।  
शीघ्रमाचक्ष्व मे तत्त्वं पश्य मे तपसो बलम् ॥ १० ॥

पतङ्गिकानां पुच्छेषु त्वयेषीका प्रवेशिता।  
कर्मणस्तस्य ते प्राप्तं फलमेतत् तपोधन ॥ ११ ॥

स्वल्पमेव यथा दत्तं दानं बहुगुणं भवेत्।  
अधर्म एवं विप्रर्षे बहुदुःखफलप्रदः ॥ १२ ॥

कस्मिन् काले मया तत् तु कृतं ब्रूहि यथातथम्।  
तेनोक्तो धर्मराजेन बालभावे त्वया कृतम् ॥ १३ ॥

बालो हि द्वादशाद् वर्षाज्जन्मतो यत् करिष्यति।  
न भविष्यत्यधर्मोऽत्र न प्रज्ञास्यन्ति वै दिशः ॥ १४ ॥

अल्पेऽपराधेऽपि महान् मम दण्डस्त्वया कृतः।  
गरीयान् ब्राह्मणवधः सर्वभूतवधादपि ॥ १५ ॥

शूद्रयोनावतो धर्म मानुषः सम्भविष्यसि।  
मर्यादां स्थापयाम्यद्य लोके धर्मफलोदयाम् ॥ १६ ॥

आ चतुर्दशकाद् वर्षान्न भविष्यति पातकम्।  
परतः कुर्वतामेवं दोष एव भविष्यति ॥ १७ ॥

एतेन त्वपराधेन शापात् तस्य महात्मनः।  
धर्मो विदुररूपेण शूद्रयोनावजायत ॥ १८ ॥

धर्मे चार्थे च कुशलो लोभक्रोधविवर्जितः।  
दीर्घदर्शी शमपरः कुरूणां च हिते रतः ॥ १९ ॥