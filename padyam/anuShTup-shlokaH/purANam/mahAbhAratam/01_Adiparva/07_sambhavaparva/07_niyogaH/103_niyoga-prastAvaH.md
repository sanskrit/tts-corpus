+++
title_full = "103 सत्यवतीका भीष्मसे राज्यग्रहण और संतानोत्पादनके लिये आग्रह तथा भीष्मके द्वारा अपनी प्रतिज्ञा बतलाते हुए उसकी अस्वीकृति"
title = "१०३ नियोग-प्रस्तावः"

+++


ततः सत्यवती दीना कृपणा पुत्रगृद्धिनी।  
पुत्रस्य कृत्वा कार्याणि स्नुषाभ्यां सह भारत ॥ १ ॥  
समाश्वास्य स्नुषे ते च भीष्मं शस्त्रभृतां वरम्।  
धर्मं च पितृवंशं च मातृवंशं च भाविनी।  
प्रसमीक्ष्य महाभागा गाङ्गेयं वाक्यमब्रवीत् ॥ २ ॥  
शान्तनोर्धर्मनित्यस्य कौरव्यस्य यशस्विनः ।  
त्वयि पिण्डश्च कीर्तिश्च संतानं च प्रतिष्ठितम् ॥ ३ ॥

यथा कर्म शुभं कृत्वा स्वर्गोपगमनं ध्रुवम्।  
यथा चायुर्ध्रुवं सत्ये त्वयि धर्मस्तथा ध्रुवः ॥ ४ ॥

वेत्थ धर्मांश्च धर्मज्ञ समासेनेतरेण च।  
विविधास्त्वं श्रुतीर्वेत्थ वेदाङ्गानि च सर्वशः ॥ ५ ॥

व्यवस्थानं च ते धर्मे कुलाचारं च लक्षये।  
प्रतिपत्तिं च कृच्छ्रेषु शुक्राङ्गिरसयोरिव ॥ ६ ॥

तस्मात् सुभृशमाश्वस्य त्वयि धर्मभृतां वर।  
कार्ये त्वां विनियोक्ष्यामि तच्छ्रुत्वा कर्तुमर्हसि ॥ ७ ॥

मम पुत्रस्तव भ्राता वीर्यवान् सुप्रियश्च ते।  
बाल एव गतः स्वर्गमपुत्रः पुरुषर्षभ ॥ ८ ॥  
इमे महिष्यौ भ्रातुस्ते काशिराजसुते शुभे।  
रूपयौवनसम्पन्ने पुत्रकामे च भारत ॥ ९ ॥  
तयोरुत्पादयापत्यं संतानाय कुलस्य नः।  
मन्नियोगान्महाबाहो धर्मं कर्तुमिहार्हसि ॥ १० ॥

राज्ये चैवाभिषिच्यस्व भारताननुशाधि च।  
दारांश्च कुरु धर्मेण मा निमज्जीः पितामहान् ॥ ११ ॥

तथोच्यमानो मात्रा स सुहृद्भिश्च परंतपः।  
इत्युवाचाथ धर्मात्मा धर्म्यमेवोत्तरं वचः ॥ १२ ॥

असंशयं परो धर्मस्त्वया मातरुदाहृतः।  
राज्यार्थे नाभिषिञ्चेयं नोपेयां जातु मैथुनम्।  
त्वमपत्यं प्रति च मे प्रतिज्ञां वेत्थ वै पराम्॥१३॥  
जानासि च यथावृत्तं शुल्कहेतोस्त्वदन्तरे।  
स सत्यवति सत्यं ते प्रतिजानाम्यहं पुनः ॥ १४ ॥

परित्यजेयं त्रैलोक्यं राज्यं देवेषु वा पुनः।  
यद् वाप्यधिकमेताभ्यां न तु सत्यं कथंचन ॥ १५ ॥

त्यजेच्च पृथ्वी गन्धमापश्च रसमात्मनः।  
ज्योतिस्तथा त्यजेद् रूपं वायुः स्पर्शगुणं त्यजेत् ॥ १६ ॥

प्रभां समुत्सृजेदर्को धूमकेतुस्तथोष्मताम् ।  
त्यजेच्छब्दं तथाऽऽकाशं सोमः शीतांशुतां त्यजेत् ॥ १७ ॥

विक्रमं वृत्रहा जह्याद् धर्मं जह्याच्च धर्मराट्।  
न त्वहं सत्यमुत्स्रष्टुं व्यवसेयं कथंचन ॥ १८ ॥

(तन्न जात्वन्यथा कुर्यां लोकानामपि संक्षये।  
अमरत्वस्य वा हेतोस्त्रैलोक्यसदनस्य वा॥  
एवमुक्ता तु पुत्रेण भूरिद्रविणतेजसा।)  
माता सत्यवती भीष्ममुवाच तदनन्तरम् ॥ १९ ॥  
जानामि ते स्थितिं सत्ये परां सत्यपराक्रम।  
इच्छन् सृजेथास्त्रील्ँलोकानन्यांस्त्वं स्वेन तेजसा ॥ २० ॥  
जानामि चैवं सत्यं तन्मदर्थे यच्च भाषितम्।  
आपद्धर्मं त्वमावेक्ष्य वह पैतामहीं धुरम् ॥ २१ ॥

यथा ते कुलतन्तुश्च धर्मश्च न पराभवेत्।  
सुहृदश्च प्रहृष्येरंस्तथा कुरु परंतप ॥ २२ ॥

लालप्यमानां तामेवं कृपणां पुत्रगृद्धिनीम्।  
धर्मादपेतं ब्रुवतीं भीष्मो भूयोऽब्रवीदिदम् ॥ २३ ॥

राज्ञि धर्मानवेक्षस्व मा नः सर्वान् व्यनीनशः।  
सत्याच्च्युतिः क्षत्रियस्य न धर्मेषु प्रशस्यते ॥ २४ ॥

शान्तनोरपि संतानं यथा स्यादक्षयं भुवि।  
तत् ते धर्मं प्रवक्ष्यामि क्षात्रं राज्ञि सनातनम् ॥ २५ ॥

श्रुत्वा तं प्रतिपद्यस्व प्राज्ञैः सह पुरोहितैः।  
आपद्धर्मार्थकुशलैर्लोकतन्त्रमवेक्ष्य च ॥ २६ ॥