+++
title_full = "105 व्यासजीके द्वारा विचित्रवीर्यके क्षेत्रसे धृतराष्ट्र, पाण्डु और विदुरकी उत्पत्ति"
title = "१०५ पुत्रोत्पत्तिः"

+++


ततः सत्यवती काले वधूं स्नातामृतौ तदा।  
संवेशयन्ती शयने शनैर्वचनमब्रवीत् ॥ १ ॥

कौसल्ये देवरस्तेऽस्ति सोऽद्य त्वानुप्रवेक्ष्यति।  
अप्रमत्ता प्रतीक्षैनं निशीथे ह्यागमिष्यति ॥ २ ॥

श्वश्र्वास्तद् वचनं श्रुत्वा शयाना शयने शुभे।  
साचिन्तयत् तदा भीष्ममन्यांश्च कुरुपुङ्गवान् ॥ ३ ॥

ततोऽम्बिकायां प्रथमं नियुक्तः सत्यवागृषिः।  
दीप्यमानेषु दीपेषु शरणं प्रविवेश ह ॥ ४ ॥

तस्य कृष्णस्य कपिलां जटां दीप्ते च लोचने।  
बभ्रूणि चैव श्मश्रूणि दृष्ट्‌वा देवी न्यमीलयत् ॥ ५ ॥

सम्बभूव तया सार्धं मातुः प्रियचिकीर्षया।  
भयात् काशिसुता तं तु नाशक्नोदभिवीक्षितुम् ॥ ६ ॥

ततो निष्क्रान्तमागम्य माता पुत्रमुवाच ह।  
अप्यस्या गुणवान् पुत्र राजपुत्रो भविष्यति ॥ ७ ॥

निशम्य तद् वचो मातुर्व्यासः सत्यवतीसुतः।  
नागायुतसमप्राणो विद्वान् राजर्षिसत्तमः ॥ ८ ॥  
महाभागो महावीर्यो महाबुद्धिर्भविष्यति ।  
तस्य चापि शतं पुत्रा भविष्यन्ति महात्मनः ॥ ९ ॥

किं तु मातुः स वैगुण्यादन्ध एव भविष्यति।  
तस्य तद् वचनं श्रुत्वा माता पुत्रमथाब्रवीत् ॥ १० ॥  
नान्धः कुरूणां नृपतिरनुरूपस्तपोधन ।  
ज्ञातिवंशस्य गोप्तारं पितॄणां वंशवर्धनम् ॥ ११ ॥  
द्वितीयं कुरुवंशस्य राजानं दातुमर्हसि।

स तथेति प्रतिज्ञाय निश्चक्राम महायशाः ॥ १२ ॥

सापि कालेन कौसल्या सुषुवेऽन्धं तमात्मजम्।  
पुनरेव तु सा देवी परिभाष्य स्नुषां ततः ॥ १३ ॥  
ऋषिमावाहयत् सत्या यथा पूर्वमरिंदम।  
ततस्तेनैव विधिना महर्षिस्तामपद्यत ॥ १४ ॥  
अम्बालिकामथाभ्यागादृषिं दृष्ट्‌वा च सापि तम्।  
विवर्णा पाण्डुसंकाशा समपद्यत भारत ॥ १५ ॥

तां भीतां पाण्डुसंकाशां विषण्णां प्रेक्ष्य भारत।  
व्यासः सत्यवतीपुत्र इदं वचनमब्रवीत् ॥ १६ ॥

यस्मात् पाण्डुत्वमापन्ना विरूपं प्रेक्ष्य मामिह।  
तस्मादेष सुतस्ते वै पाण्डुरेव भविष्यति ॥ १७ ॥

नाम चास्यैतदेवेह भविष्यति शुभानने।  
इत्युक्त्वा स निरक्रामद् भगवानृषिसत्तमः ॥ १८ ॥

ततो निष्क्रान्तमालोक्य सत्या पुत्रमथाब्रवीत्।  
शशंस स पुनर्मात्रे तस्य बालस्य पाण्डुताम् ॥ १९ ॥

तं माता पुनरेवान्यमेकं पुत्रमयाचत।  
तथेति च महर्षिस्तां मातरं प्रत्यभाषत ॥ २० ॥

ततः कुमारं सा देवी प्राप्तकालमजीजनत्।  
पाण्डुं लक्षणसम्पन्नं दीप्यमानमिव श्रिया ॥ २१ ॥

यस्य पुत्रा महेष्वासा जज्ञिरे पञ्च पाण्डवाः।  
ऋतुकाले ततो ज्येष्ठां वधूं तस्मै न्ययोजयत् ॥ २२ ॥

सा तु रूपं च गन्धं च महर्षेः प्रविचिन्त्य तम्।  
नाकरोद् वचनं देव्या भयात् सुरसुतोपमा ॥ २३ ॥

ततः स्वैर्भूषणैर्दासीं भूषयित्वाप्सरोपमाम् ।  
प्रेषयामास कृष्णाय ततः काशिपतेः सुता ॥ २४ ॥

सा तमृषिमनुप्राप्तं प्रत्युद्‌गम्याभिवाद्य च।  
संविवेशाभ्यनुज्ञाता सत्कृत्योपचचार ह ॥ २५ ॥

कामोपभोगेन रहस्तस्यां तुष्टिमगादृषिः ।  
तया सहोषितो राजन् महर्षिः संशितव्रतः ॥ २६ ॥  
उत्तिष्ठन्नब्रवीदेनामभुजिष्या भविष्यसि ।  
अयं च ते शुभे गर्भः श्रेयानुदरमागतः।  
धर्मात्मा भविता लोके सर्वबुद्धिमतां वरः ॥ २७ ॥

स जज्ञे विदुरो नाम कृष्णद्वैपायनात्मजः।  
धृतराष्ट्रस्य वै भ्राता पाण्डोश्चैव महात्मनः ॥ २८ ॥

धर्मो विदुररूपेण शापात् तस्य महात्मनः।  
माण्डव्यस्यार्थतत्त्वज्ञः कामक्रोधविवर्जितः ॥ २९ ॥

कृष्णद्वैपायनोऽप्येतत् सत्यवत्यै न्यवेदयत् ।  
प्रलम्भमात्मनश्चैव शूद्रायाः पुत्रजन्म च ॥ ३० ॥

स धर्मस्यानृणो भूत्वा पुनर्मात्रा समेत्य च।  
तस्यै गर्भं समावेद्य तत्रैवान्तरधीयत ॥ ३१ ॥

एते विचित्रवीर्यस्य क्षेत्रे द्वैपायनादपि।  
जज्ञिरे देवगर्भाभाः कुरुवंशविवर्धनाः ॥ ३२ ॥