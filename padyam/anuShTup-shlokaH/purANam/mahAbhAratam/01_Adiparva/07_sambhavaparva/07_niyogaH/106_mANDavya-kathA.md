+++
title_full = "106 महर्षि माण्डव्यका शूलीपर चढ़ाया जाना"
title = "१०६ माण्डव्य-कथा"

+++


किं कृतं कर्म धर्मेण येन शापमुपेयिवान्।  
कस्य शापाच्च ब्रह्मर्षेः शूद्रयोनावजायत ॥ १ ॥

बभूव ब्राह्मणः कश्चिन्माण्डव्य इति विश्रुतः।  
धृतिमान् सर्वधर्मज्ञः सत्ये तपसि च स्थितः ॥ २ ॥

स आश्रमपदद्वारि वृक्षमूले महातपाः।  
ऊर्ध्वबाहुर्महायोगी तस्थौ मौनव्रतान्वितः ॥ ३ ॥

तस्य कालेन महता तस्मिंस्तपसि वर्ततः।  
तमाश्रममनुप्राप्ता दस्यवो लोप्त्रहारिणः ॥ ४ ॥

अनुसार्यमाणा बहुभी रक्षिभिर्भरतर्षभ ।  
ते तस्यावसथे लोप्त्रं दस्यवः कुरुसत्तम ॥ ५ ॥  
निधाय च भयाल्लीनास्तत्रैवानागते बले।  
तेषु लीनेष्वथो शीघ्रं ततस्तद् रक्षिणां बलम् ॥ ६ ॥  
आजगाम ततोऽपश्यंस्तमृषिं तस्करानुगाः ।  
तमपृच्छंस्ततो राजंस्तथावृत्तं तपोधनम् ॥ ७ ॥  
कतमेन पथा याता दस्यवो द्विजसत्तम।  
तेन गच्छामहे ब्रह्मन् यथा शीघ्रतरं वयम् ॥ ८ ॥

तथा तु रक्षिणां तेषां ब्रुवतां स तपोधनः।  
न किंचिद् वचनं राजन्नब्रवीत् साध्वसाधु वा ॥ ९ ॥

ततस्ते राजपुरुषा विचिन्वानास्तमाश्रमम् ।  
ददृशुस्तत्र लीनांस्तांश्चौरांस्तद् द्रव्यमेव च ॥ १० ॥

ततः शङ्का समभवद् रक्षिणां तं मुनिं प्रति।  
संयम्यैनं ततो राज्ञे दस्यूंश्चैव न्यवेदयन् ॥ ११ ॥

तं राजा सह तैश्चौरैरन्वशाद् वध्यतामिति।  
स रक्षिभिस्तैरज्ञातः शूले प्रोतो महातपाः ॥ १२ ॥

ततस्ते शूलमारोप्य तं मुनिं रक्षिणस्तदा।  
प्रतिजग्मुर्महीपालं धनान्यादाय तान्यथ ॥ १३ ॥

शूलस्थः स तु धर्मात्मा कालेन महता ततः।  
निराहारोऽपि विप्रर्षिर्मरणं नाभ्यपद्यत ॥ १४ ॥

धारयामास च प्राणानृषींश्च समुपानयत्।  
शूलाग्रे तप्यमानेन तपस्तेन महात्मना ॥ १५ ॥  
संतापं परमं जग्मुर्मुनयस्तपसान्विताः ।  
ते रात्रौ शकुना भूत्वा संनिपत्य तु भारत।  
दर्शयन्तो यथाशक्ति तमपृच्छन् द्विजोत्तमम् ॥ १६ ॥

श्रोतुमिच्छामहे ब्रह्मन् किं पापं कृतवानसि।  
येनेह समनुप्राप्तं शूले दुःखभयं महत् ॥ १७ ॥