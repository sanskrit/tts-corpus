+++
title_full = "104 भीष्मकी सम्मतिसे सत्यवतीद्वारा व्यासका आवाहन और व्यासजीका माताकी आज्ञासे कुरुवंशकी वृद्धिके लिये विचित्रवीर्यकी पत्नियोंके गर्भसे संतानोत्पादन करनेकी स्वीकृति देना"
title = "१०४ नियोगः"

+++


पुनर्भरतवंशस्य हेतुं संतानवृद्धये ।  
वक्ष्यामि नियतं मातस्तन्मे निगदतः शृणु ॥ १ ॥  
ब्राह्मणो गुणवान् कश्चिद् धनेनोपनिमन्त्र्यताम्।  
विचित्रवीर्यक्षेत्रेषु यः समुत्पादयेत् प्रजाः ॥ २ ॥

ततः सत्यवती भीष्मं वाचा संसज्जमानया।  
विहसन्तीव सव्रीडमिदं वचनमब्रवीत् ॥ ३ ॥

सत्यमेतन्महाबाहो यथा वदसि भारत।  
विश्वासात् ते प्रवक्ष्यामि संतानाय कुलस्य नः ॥ ४ ॥

न ते शक्यमनाख्यातुमापद्धर्मं तथाविधम्।  
त्वमेव नः कुले धर्मस्त्वं सत्यं त्वं परा गतिः॥५॥

तस्मान्निशम्य सत्यं मे कुरुष्व यदनन्तरम्।  
(यस्तु राजा वसुर्नाम श्रुतस्ते भरतर्षभ।  
तस्य शुक्रादहं मत्स्याद् धृता कुक्षौ पुरा किल॥  
मातरं मे जलाद्‌धृत्वा दाशः परमधर्मवित्।  
मां तु स्वगृहमानीय दुहितृत्वे ह्यकल्पयत्॥)  
धर्मयुक्तस्य धर्मार्थं पितुरासीत् तरी मम ॥ ६ ॥

सा कदाचिदहं तत्र गता प्रथमयौवनम्।  
अथ धर्मविदां श्रेष्ठः परमर्षिः पराशरः ॥ ७ ॥  
आजगाम तरीं धीमांस्तरिष्यन् यमुनां नदीम्।  
स तार्यमाणो यमुनां मामुपेत्याब्रवीत् तदा ॥ ८ ॥  
सान्त्वपूर्वं मुनिश्रेष्ठः कामार्तो मधुरं वचः।  
उक्तं जन्म कुलं मह्यमस्मि दाशसुतेत्यहम् ॥ ९ ॥

तमहं शापभीता च पितुर्भीता च भारत।  
वरैरसुलभैरुक्ता न प्रत्याख्यातुमुत्सहे ॥ १० ॥

अभिभूय स मां बालां तेजसा वशमानयत्।  
तमसा लोकमावृत्य नौगतामेव भारत ॥ ११ ॥  
मत्स्यगन्धो महानासीत् पुरा मम जुगुप्सितः।  
तमपास्य शुभं गन्धमिमं प्रादात् स मे मुनिः ॥ १२ ॥

ततो मामाह स मुनिर्गर्भमुत्सृज्य मामकम्।  
द्वीपेऽस्या एव सरितः कन्यैव त्वं भविष्यसि ॥ १३ ॥

पाराशर्यो महायोगी स बभूव महानृषिः।  
कन्यापुत्रो मम पुरा द्वैपायन इति श्रुतः ॥ १४ ॥

यो व्यस्य वेदांश्चतुरस्तपसा भगवानृषिः।  
लोके व्यासत्वमापेदे कार्ष्ण्यात् कृष्णत्वमेव च ॥ १५ ॥

सत्यवादी शमपरस्तपस्वी दग्धकिल्बिषः ।  
समुत्पन्नः स तु महान् सह पित्रा ततो गतः॥१६॥

स नियुक्तो मया व्यक्तं त्वया चाप्रतिमद्युतिः।  
भ्रातुः क्षेत्रेषु कल्याणमपत्यं जनयिष्यति ॥ १७ ॥

स हि मामुक्तवांस्तत्र स्मरेः कृच्छ्रेषु मामिति।  
तं स्मरिष्ये महाबाहो यदि भीष्म त्वमिच्छसि ॥ १८ ॥

तव ह्यनुमते भीष्म नियतं स महातपाः।  
विचित्रवीर्यक्षेत्रेषु पुत्रानुत्पादयिष्यति ॥ १९ ॥

महर्षेः कीर्तने तस्य भीष्मः प्राञ्जलिरब्रवीत्।  
धर्ममर्थं च कामं च त्रीनेतान् योऽनुपश्यति ॥ २० ॥  
अर्थमर्थानुबन्धं च धर्मं धर्मानुबन्धनम्।  
कामं कामानुबन्धं च विपरीतान् पृथक् पृथक् ॥ २१ ॥  
यो विचिन्त्य धिया धीरो व्यवस्यति स बुद्धिमान्।  
तदिदं धर्मयुक्तं च हितं चैव कुलस्य नः ॥ २२ ॥  
उक्तं भवत्या यच्छ्रेयस्तन्मह्यं रोचते भृशम्।

ततस्तस्मिन् प्रतिज्ञाते भीष्मेण कुरुनन्दन ॥ २३ ॥  
कृष्णद्वैपायनं काली चिन्तयामास वै मुनिम्।  
स वेदान्‌ विब्रुवन् धीमान् मातुर्विज्ञाय चिन्तितम् ॥ २४ ॥  
प्रादुर्बभूवाविदितः क्षणेन कुरुनन्दन ।  
तस्मै पूजां ततः कृत्वा सुताय विधिपूर्वकम् ॥ २५ ॥  
परिष्वज्य च बाहुभ्यां प्रस्रवैरभ्यषिञ्चत।  
मुमोच बाष्पं दाशेयी पुत्रं दृष्ट्‌वा चिरस्य तु ॥ २६ ॥

तामद्भिः परिषिच्यार्तां महर्षिरभिवाद्य च।  
मातरं पूर्वजः पुत्रो व्यासो वचनमब्रवीत् ॥ २७ ॥

भवत्या यदभिप्रेतं तदहं कर्तुमागतः।  
शाधि मां धर्मतत्त्वज्ञे करवाणि प्रियं तव ॥ २८ ॥

तस्मै पूजां ततोऽकार्षीत् पुरोधाः परमर्षये।  
स च तां प्रतिजग्राह विधिवन्मन्त्रपूर्वकम् ॥ २९ ॥

पूजितो मन्त्रपूर्वं तु विधिवत् प्रीतिमाप सः।  
तमासनगतं माता पृष्ट्वा कुशलमव्ययम् ॥ ३० ॥  
सत्यवत्यथ वीक्ष्यैनमुवाचेदमनन्तरम् ।

मातापित्रोः प्रजायन्ते पुत्राः साधारणाः कवे ॥ ३१ ॥  
तेषां पिता यथा स्वामी तथा माता न संशयः।  
विधानविहितः सत्यं यथा मे प्रथमः सुतः ॥ ३२ ॥  
विचित्रवीर्यो ब्रह्मर्षे तथा मेऽवरजः सुतः।  
यथैव पितृतो भीष्मस्तथा त्वमपि मातृतः ॥ ३३ ॥  
भ्राता विचित्रवीर्यस्य यथा वा पुत्र मन्यसे।  
अयं शान्तनवः सत्यं पालयन् सत्यविक्रमः ॥ ३४ ॥

बुद्धिं न कुरुतेऽपत्ये तथा राज्यानुशासने।  
स त्वं व्यपेक्षया भ्रातुः संतानाय कुलस्य च ॥ ३५ ॥  
भीष्मस्य चास्य वचनान्नियोगाच्च ममानघ।  
अनुक्रोशाच्च भूतानां सर्वेषां रक्षणाय च ॥ ३६ ॥  
आनृशंस्याच्च यद् ब्रूयां तच्छ्रुत्वा कर्तुमर्हसि।  
यवीयसस्तव भ्रातुर्भार्ये सुरसुतोपमे ॥ ३७ ॥  
रूपयौवनसम्पन्ने पुत्रकामे च धर्मतः।  
तयोरुत्पादयापत्यं समर्थो ह्यसि पुत्रक ॥ ३८ ॥  
अनुरूपं कुलस्यास्य संतत्याः प्रसवस्य च।

वेत्थ धर्मं सत्यवति परं चापरमेव च ॥ ३९ ॥  
तथा तव महाप्राज्ञे धर्मे प्रणिहिता मतिः।  
तस्मादहं त्वन्नियोगाद् धर्ममुद्दिश्य कारणम् ॥ ४० ॥  
ईप्सितं ते करिष्यामि दृष्टं ह्योतत् सनातनम्।  
भ्रातुः पुत्रान् प्रदास्यामि मित्रावरुणयोः समान् ॥ ४१ ॥

व्रतं चरेतां ते देव्यौ निर्दिष्टमिह यन्मया।  
संवत्सरं यथान्यायं ततः शुद्धे भविष्यतः ॥ ४२ ॥  
न हि मामव्रतोपेता उपेयात् काचिदङ्गना।

सद्यो यथा प्रपद्येते देव्यौ गर्भं तथा कुरु ॥ ४३ ॥

अराजकेषु राष्ट्रेषु प्रजानाथा विनश्यति।  
नश्यन्ति च क्रियाः सर्वा नास्ति वृष्टिर्न देवता ॥ ४४ ॥

कथं चाराजंक राष्ट्रं शक्यं धारयितुं प्रभो।  
तस्माद् गर्भं समाधत्स्व भीष्मः संवर्धयिष्यति ॥ ४५ ॥

यदि पुत्रः प्रदातव्यो मया भ्रातुरकालिकः।  
विरूपतां मे सहतां तयोरेतत् परं व्रतम् ॥ ४६ ॥

यदि मे सहते गन्धं रूपं वेषं तथा वपुः।  
अद्यैव गर्भं कौसल्या विशिष्टं प्रतिपद्यताम् ॥ ४७ ॥

एवमुक्त्वा महातेजा व्यासः सत्यवतीं तदा।  
शयने सा च कौसल्या शुचिवस्त्रा ह्यलंकृता ॥ ४८ ॥  
समागमनमाकाङ्क्षेदिति सोऽन्तर्हितो मुनिः ।  
ततोऽभिगम्य सा देवी स्नुषां रहसि संगताम् ॥ ४९ ॥  
धर्म्यमर्थसमायुक्तमुवाच वचनं हितम् ।  
कौसल्ये धर्मतन्त्रं त्वां यद् ब्रवीमि निबोध तत् ॥ ५० ॥

भरतानां समुच्छेदो व्यक्तं मद्भाग्यसंक्षयात्।  
व्यथितां मां च सम्प्रेक्ष्य पितृवंशं च पीडितम् ॥ ५१ ॥  
भीष्मो बुद्धिमदान्मह्यं कुलस्यास्य विवृद्धये।  
सा च बुद्धिस्त्वय्यधीना पुत्रि प्रापय मां तथा ॥ ५२ ॥

नष्टं च भारतं वंशं पुनरेव समुद्धर।  
पुत्रं जनय सुश्रोणि देवराजसमप्रभम् ॥ ५३ ॥  
स हि राज्यधुरं गुर्वीमुद्वक्ष्यति कुलस्य नः।

सा धर्मतोऽनुनीयैनां कथंचिद् धर्मचारिणीम्।  
भोजयामास विप्रांश्च देवर्षीनतिथींस्तथा ॥ ५४ ॥