+++
title_full = "144 पाण्डवोंकी वारणावत-यात्रा तथा उनको विदुरका गुप्त उपदेश"
title = "१४४ विदुरोपदेशः"

+++


पाण्डवास्तु रथान् युक्तान् सदश्वैरनिलोपमैः।  
आरोहमाणा भीष्मस्य पादौ जगृहुरार्तवत् ॥ १ ॥  
राज्ञश्च धृतराष्ट्रस्य द्रोणस्य च महात्मनः।  
अन्येषां चैव वृद्धानां कृपस्य विदुरस्य च ॥ २ ॥  
एवं सर्वान् कुरून् वृद्धानभिवाद्य यतव्रताः।  
समालिङ्ग्य समानान् वै बालैश्चाप्यभिवादिताः ॥ ३ ॥

सर्वा मातॄस्तथाऽऽपृच्छ्य कृत्वा चैव प्रदक्षिणम्।  
सर्वाः प्रकृतयश्चैव प्रययुर्वारणावतम् ॥ ४ ॥

विदुरश्च महाप्राज्ञस्तथान्ये कुरुपुङ्गवाः ।  
पौराश्च पुरुषव्याघ्रानन्वीयुः शोककर्शिताः ॥ ५ ॥  
तत्र केचिद् ब्रुवन्ति स्म ब्राह्मणा निर्भयास्तदा।  
दीनान् दृष्ट्‌वा पाण्डुसुतानतीव भृशदुःखिताः ॥ ६ ॥

विषमं पश्यते राजा सर्वथा स सुमन्दधीः।  
कौरव्यो धृतराष्ट्रस्तु न च धर्मं प्रपश्यति ॥ ७ ॥

न हि पापमपापात्मा रोचयिष्यति पाण्डवः।  
भीमो वा बलिनां श्रेष्ठः कौन्तेयो वा धनंजयः ॥ ८ ॥

कुत एव महात्मानौ माद्रीपुत्रौ करिष्यतः।  
तान् राज्यं पितृतः प्राप्तान् धृतराष्ट्रो न मृष्यते ॥ ९ ॥

अधर्म्यमिदमत्यन्तं कथं भीष्मोऽनुमन्यते ।  
विवास्यमानानस्थाने नगरे योऽभिमन्यते ॥ १० ॥

पितेव हि नृपोऽस्माकमभूच्छांतनवः पुरा।  
विचित्रवीर्यो राजर्षिः पाण्डुश्च कुरुनन्दनः ॥ ११ ॥

स तस्मिन् पुरुषव्याघ्रे देवभावं गते सति।  
राजपुत्रानिमान् बालान् धृतराष्ट्रो न मृष्यते ॥ १२ ॥

वयमेतदनिच्छन्तः सर्व एव पुरोत्तमात्।  
गृहान् विहाय गच्छामो यत्र गन्ता युधिष्ठिरः ॥ १३ ॥

तांस्तथावादिनः पौरान् दुःखितान् दुःखकर्शितः।  
उवाच मनसा ध्यात्वा धर्मराजो युधिष्ठिरः ॥ १४ ॥

पिता मान्यो गुरुः श्रेष्ठो यदाह पृथिवीपतिः।  
अशङ्कमानैस्तत् कार्यमस्माभिरिति नो व्रतम् ॥ १५ ॥

भवन्तः सुहृदोऽस्माकमस्मान् कृत्या प्रदक्षिणम्।  
प्रतिनन्द्य तथाशीर्भिर्निवर्तध्वं यथा गृहम् ॥ १६ ॥  
यदा तु कार्यमस्माकं भवद्भिरुपपत्स्यते।  
तदा करिष्यथास्माकं प्रियाणि च हितानि च ॥ १७ ॥

एवमुक्तास्तदा पौराः कृत्वा चापि प्रदक्षिणम्।  
आशीर्भिश्चाभिनन्द्यैताञ्जग्मुर्नगरमेव हि ॥ १८ ॥

पौरेषु विनिवृत्तेषु विदुरः सत्यधर्मवित्।  
बोधयन् पाण्डवश्रेष्ठमिदं वचनमब्रवीत् ॥ १९ ॥

प्राज्ञः प्राज्ञप्रलापज्ञः प्रलापज्ञमिदं वचः।  
प्राज्ञं प्राज्ञः प्रलापज्ञः प्रलापज्ञं वचोऽब्रवीत् ॥ २० ॥

यो जानाति परप्रज्ञां नीतिशास्त्रानुसारिणीम्।  
विज्ञायेह तथा कुर्यादापदं निस्तरेद् यथा ॥ २१ ॥

अलोहं निशितं शस्त्रं शरीरपरिकर्तनम्।  
यो वेत्ति न तु तं घ्नन्ति प्रतिघातविदं द्विषः॥२२॥

कक्षघ्नः शिशिरघ्नश्च महाकक्षे बिलौकसः।  
न दहेदिति चात्मानं यो रक्षति स जीवति ॥ २३ ॥

नाचक्षुर्वेत्ति पन्थानं नाचक्षुर्विन्दते दिशः।  
नाधृतिर्बुद्धिमाप्नोति बुध्यस्वैवं प्रबोधितः ॥ २४ ॥

अनाप्तैर्दत्तमादत्ते नरः शस्त्रमलोहजम् ।  
श्वाविच्छरणमासाद्य प्रमुच्येत हुताशनात् ॥ २५ ॥

चरन् मार्गान् विजानाति नक्षत्रैर्विन्दते दिशः।  
आत्मना चात्मनः पञ्च पीडयन् नानुपीड्यते ॥ २६ ॥

एवमुक्तः प्रत्युवाच धर्मराजो युधिष्ठिरः।  
विदुरं विदुषां श्रेष्ठं ज्ञातमित्येव पाण्डवः ॥ २७ ॥

अनुशिक्ष्यानुगम्यैतान् कृत्वा चैव प्रदक्षिणम्।  
पाण्डवानभ्यनुज्ञाय विदुरः प्रययौ गृहान् ॥ २८ ॥

निवृत्ते विदुरे चापि भीष्मे पौरजने तथा।  
अजातशत्रुमासाद्य कुन्ती वचनमब्रवीत् ॥ २९ ॥

क्षत्ता यदब्रवीद् वाक्यं जनमध्येऽब्रुवन्निव।  
त्वया च स तथेत्युक्तो जानीमो न च तद् वयम्॥३०॥

यदीदं शक्यमस्माभिर्ज्ञातुं न च सदोषवत्।  
श्रोतुमिच्छामि तत् सर्वं संवादं तव तस्य च ॥ ३१ ॥

गृहादग्निश्च बोद्धव्य इति मां विदुरोऽब्रवीत्।  
पन्थाश्च वो नाविदितः कश्चित् स्यादिति धर्मधीः ॥ ३२ ॥

जितेन्द्रियश्च वसुधां प्राप्स्यतीति च मेऽब्रवीत्।  
विज्ञातमिति तत् सर्वं प्रत्युक्तो विदुरो मया ॥ ३३ ॥

अष्टमेऽहनि रोहिण्यां प्रयाताः फाल्गुनस्य ते।  
वारणावतमासाद्य ददृशुर्नागरं जनम् ॥ ३४ ॥