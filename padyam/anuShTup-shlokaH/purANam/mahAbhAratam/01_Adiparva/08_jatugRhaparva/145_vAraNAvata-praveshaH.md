+++
title_full = "145 वारणावतमें पाण्डवोंका स्वागत, पुरोचनका सत्कारपूर्वक उन्हें ठहराना, लाक्षागृहमें निवासकी व्यवस्था और युधिष्ठिर एवं भीमसेनकी बातचीत"
title = "१४५ वारणावत-प्रवेशः"

+++


ततः सर्वाः प्रकृतयो नगराद् वारणावतात्।  
सर्वमङ्गलसंयुक्ता यथाशास्त्रमतन्द्रिताः ॥ १ ॥  
श्रुत्वाऽऽगतान् पाण्डुपुत्रान् नानायानैः सहस्रशः।  
अभिजग्मुर्नरश्रेष्ठान् क्षुत्वैव परया मुदा ॥ २ ॥

ते समासाद्य कौन्तेयान् वारणावतका जनाः।  
कृत्वा जयाशिषः सर्वे परिवार्यावतस्थिरे ॥ ३ ॥

तैर्वृतः पुरुषव्याघ्रो धर्मराजो युधिष्ठिरः।  
विबभौ देवसंकाशो वज्रपाणिरिवामरैः ॥ ४ ॥

सत्कृताश्चैव पौरैस्ते पौरान् सत्कृत्य चानघ।  
अलंकृतं जनाकीर्णं विविशुर्वारणावतम् ॥ ५ ॥

ते प्रविश्य पुरीं वीरास्तूर्णं जग्मुरथो गृहान्।  
ब्राह्मणानां महीपाल रतानां स्वेषु कर्मसु ॥ ६ ॥

नगराधिकृतानां च गृहाणि रथिनां तदा।  
उपतस्थुर्नरश्रेष्ठा वैश्यशूद्रगृहाण्यपि ॥ ७ ॥

अर्चिताश्च नरैः पौरैः पाण्डवा भरतर्षभ।  
जग्मुरावसथं पश्चात् पुरोचनपुरस्सराः ॥ ८ ॥

तेभ्यो भक्ष्याणि पानानि शयनानि शुभानि च।  
आसनानि च मुख्यानि प्रददौ स पुरोचनः ॥ ९ ॥

तत्र ते सत्कृतास्तेन सुमहार्हपरिच्छदाः।  
उपास्यमानाः पुरुषैरूषुः पुरनिवासिभिः ॥ १० ॥

दशरात्रोषितानां तु तत्र तेषां पुरोचनः।  
निवेदयामास गृहं शिवाख्यमशिवं तदा ॥ ११ ॥

तत्र ते पुरुषव्याघ्रा विविशुः सपरिच्छदाः।  
पुरोचनस्य वचनात् कैलासमिव गुह्यकाः ॥ १२ ॥

तच्चागारमभिप्रेक्ष्य सर्वधर्मभृतां वरः ।  
उवाचाग्नेयमित्येवं भीमसेनं युधिष्ठिरः ॥ १३ ॥

जिघ्राणोऽस्य वसागन्धं सर्पिर्जतुविमिश्रितम् ।  
कृतं हि व्यक्तमाग्नेयमिदं वेश्म परंतप ॥ १४ ॥

शणसर्जरसंव्यक्तमानीय गृहकर्मणि ।  
मुञ्जबल्वजवंशादि द्रव्यं सर्वं घृतोक्षितम् ॥ १५ ॥  
शिल्पिभिः सुकृतं ह्याप्तैर्विनीतैर्वेश्मकर्मणि ।  
विश्वस्तं मामयं पापो दग्धुकामः पुरोचनः ॥ १६ ॥  
तथा हि वर्तते मन्दः सुयोधनवशे स्थितः।  
इमां तु तां महाबुद्धिर्विदुरो दृष्टवांस्तथा ॥ १७ ॥  
आपदं तेन मां पार्थ स सम्बोधितवान् पुरा।  
ते वयं बोधितास्तेन नित्यमस्मद्धितैषिणा ॥ १८ ॥  
पित्रा कनीयसा स्नेहाद् बुद्धिमन्तोऽशिवं गृहम्।  
अनार्यैः सुकृतं गूढैर्दुर्योधनवशानुगैः ॥ १९ ॥

यदीदं गृहमाग्नेयं विहितं मन्यते भवान्।  
तथैव साधु गच्छामो यत्र पूर्वोषिता वयम् ॥ २० ॥

इह यत्तैर्निराकारैर्वस्तव्यमिति रोचये ।  
अप्रमत्तैर्विचिन्वद्भिर्गतिमिष्टां ध्रुवामितः ॥ २१ ॥

यदि विन्देत चाकारमस्माकं स पुरोचनः।  
क्षिप्रकारी ततो भूत्वा प्रदह्यादपि हेतुतः ॥ २२ ॥

नायं बिभेत्युपक्रोशादधर्माद् वा पुरोचनः।  
तथा हि वर्तते मन्दः सुयोधनवशे स्थितः ॥ २३ ॥

अपि चेह प्रदग्धेषु भीष्मोऽस्मासु पितामहः।  
कोपं कुर्यात् किमर्थं वा कौरवान् कोपयीत सः ॥ २४ ॥

अथवापीह दग्धेषु भीष्मोऽस्माकं पितामहः।  
धर्म इत्येव कुप्येरन् ये चान्ये कुरुपुङ्गवाः ॥ २५ ॥

वयं तु यदि दाहस्य बिभ्यतः प्रद्रवेमहि।  
स्पशैर्निर्घातयेत् सर्वान् राज्यलुब्धः सुयोधनः ॥ २६ ॥

अपदस्थान् पदे तिष्ठन्नपक्षान् पक्षसंस्थितः।  
हीनकोशान् महाकोशः प्रयोगैर्घातयेद् ध्रुवम् ॥ २७ ॥

तदस्माभिरिमं पापं तं च पापं सुयोधनम्।  
वञ्चयद्भिर्निवस्तव्यं छन्नावासं क्वचित् क्वचित् ॥ २८ ॥

ते वयं मृगयाशीलाश्चराम वसुधामिमाम्।  
तथा नो विदिता मार्गा भविष्यन्ति पलायताम् ॥ २९ ॥

भौमं च बिलमद्यैव करवाम सुसंवृतम्।  
गूढश्वासान्न नस्तत्र हुताशः सम्प्रधक्ष्यति ॥ ३० ॥

वसतोऽत्र यथा चास्मान्न बुध्येत पुरोचनः।  
पौरो वापि जनः कश्चित् तथा कार्यमतन्द्रितैः ॥ ३१ ॥