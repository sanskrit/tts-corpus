+++
title_full = "149 धृतराष्ट्र आदिके द्वारा पाण्डवोंके लिये शोकप्रकाश एवं जलांजलिदान तथा पाण्डवोंका वनमें प्रवेश"
title = "१४९ पौर-विलापः"

+++


अथ रात्र्यां व्यतीतायामशेषो नागरो जनः।  
तत्राजगाम त्वरितो दिदृक्षुः पाण्डुनन्दनान् ॥ १ ॥

निर्वापयन्तो ज्वलनं ते जना ददृशुस्ततः।  
जातुषं तद् गृहं दग्धममात्यं च पुरोचनम् ॥ २ ॥

नूनं दुर्योधनेनेदं विहितं पापकर्मणा।  
पाण्डवानां विनाशायेत्येवं ते चुक्रुशुर्जनाः ॥ ३ ॥

विदिते धृतराष्ट्रस्य धार्तराष्ट्रो न संशयः।  
दग्धवान् पाण्डुदायादान् न ह्येनं प्रतिषिद्धवान् ॥ ४ ॥

नूनं शांतनवोऽपीह न धर्ममनुवर्तते।  
द्रोणश्च विदुरश्चैव कृपश्चान्ये च कौरवाः ॥ ५ ॥

ते वयं धृतराष्ट्रस्य प्रेषयामो दुरात्मनः।  
संवृत्तस्ते परः कामः पाण्डवान् दग्धवानसि ॥ ६ ॥

ततो व्यपोहमानास्ते पाण्डवार्थे हुताशनम्।  
निषादीं ददृशुर्दग्धां पञ्चपुत्रामनागसम् ॥ ७ ॥

खनकेन तु तेनैव वेश्म शोधयता बिलम्।  
पांसुभिः पिहितं तच्च पुरुषैस्तैर्न लक्षितम् ॥ ८ ॥

ततस्ते ज्ञापयामासुर्धृतराष्ट्रस्य नागराः ।  
पाण्डवानग्निना दग्धानमात्यं च पुरोचनम् ॥ ९ ॥

श्रुत्वा तु धृतराष्ट्रस्तद् राजा सुमहदप्रियम्।  
विनाशं पाण्डुपुत्राणां विललाप सुदुःखितः ॥ १० ॥

अद्य पाण्डुर्मृतो राजा मम भ्राता महायशाः।  
तेषु वीरेषु दग्धेषु मात्रा सह विशेषतः ॥ ११ ॥

गच्छन्तु पुरुषाः शीघ्रं नगरं वारणावतम्।  
सत्कारयन्तु तान्‌ वीरान् कुन्तिराजसुतां च ताम् ॥ १२ ॥

कारयन्तु च कुल्यानि शुभानि च बृहन्ति च।  
ये च तत्र मृतास्तेषां सुहृदो यान्तु तानपि ॥ १३ ॥

एवं गते मया शक्यं यद् यत् कारयितुं हितम्।  
पाण्डवानां च कुन्त्याश्च तत् सर्वं क्रियतां धनैः ॥ १४ ॥  
एवमुक्त्वा ततश्चक्रे ज्ञातिभिः परिवारितः।  
उदकं पाण्डुपुत्राणां धृतराष्ट्रोऽम्बिकासुतः ॥ १५ ॥

(समेतास्तु ततः सर्वे भीष्मेण सह कौरवाः।  
धृतराष्ट्रः सपुत्रश्च गङ्गामभिमुखा ययुः॥  
एकवस्त्रा निरानन्दा निराभरणवेष्टनाः ।  
उदकं कर्तुकामा वै पाण्डवानां महात्मनाम्॥)

रुरुदुः सहिताः सर्वे भृशं शोकपरायणाः।  
हा युधिष्ठिर कौरव्य हा भीम इति चापरे ॥ १६ ॥

हा फाल्गुनेति चाप्यन्ये हा यमाविति चापरे।  
कुन्तीमार्ताश्च शोचन्त उदकं चक्रिरे जनाः ॥ १७ ॥

अन्ये पौरजनाश्चैवमन्वशोचन्त पाण्डवान् ।  
विदुरस्त्वल्पशश्चक्रे शोकं वेद परं हि सः ॥ १८ ॥

(ततः प्रव्यथितो भीष्मः पाण्डुराजसुतान् मृतान्।  
सह मात्रेति तच्छ्रुत्वा विललाप रुरोद च॥

न हि तौ नोत्सहेयातां भीमसेनधनंजयौ।  
तरसा वेगितात्मानौ निर्भेत्तुमपि मन्दिरम्।  
परासुत्वं न पश्यामि पृथायाः सह पाण्डवैः॥  
सर्वथा विकृतं नीतं यदि ते निधनं गताः।  
धर्मराजः स निर्दिष्टो ननु विप्रैर्युधिष्ठिरः॥  
सत्यव्रतो धर्मदत्तः सत्यवाक्छुभलक्षणः ।  
कथं कालवशं प्राप्तः पाण्डवेयो युधिष्ठिरः॥  
आत्मानमुपमां कृत्वा परेषां वर्तते तु यः।  
सह मात्रा तु कौरव्यः कथं कालवशं गतः॥  
यौवराज्येऽभिषिक्तेन पितुर्येनाहृतं यशः ।  
आत्मनश्च पितुश्चैव सत्यधर्मस्य वृत्तिभिः॥  
कालेन स हि सम्भग्नो धिक् कृतान्तमनर्थकम्॥  
यच्च सा वनवासेन क्लेशिता दुःखभागिनी।  
पुत्रगृध्नुतया कुन्ती न भर्तारं मृता त्वनु॥  
अल्पकालं कुले जाता भर्तुः प्रीतिमवाप या।  
दग्धाद्य सह पुत्रैः सा असम्पूर्णमनोरथा॥  
पीनस्कन्धश्चारुबाहुर्मेरुकूटसमो युवा ।  
मृतो भीम इति श्रुत्वा मनो न श्रद्दधाति मे॥  
अनिन्द्यानि च यो गच्छन् क्षिप्रहस्तो दृढायुधः।  
प्रपत्तिमाल्ँलब्धलक्ष्यो रथयानविशारदः ॥  
दूरपाती त्वसम्भ्रान्तो महावीर्यो महास्त्रवित्।  
अदीनात्मा नरव्याघ्रः श्रेष्ठः सर्वधनुष्मताम्॥  
येन प्राच्याः ससौवीरा दाक्षिणात्याश्च निर्जिताः।  
ख्यापितं येन शूरेण त्रिषु लोकेषु पौरुषम्॥  
यस्मिञ्जाते विशोकाभूत् कुन्ती पाण्डुश्च वीर्यवान्।  
पुरन्दरसमो जिष्णुः कथं कालवशं गतः॥  
कथं तावृषभस्कन्धौ सिंहविक्रान्तगामिनौ ।  
मर्त्यधर्ममनुप्राप्तौ यमावरिनिबर्हणौ ॥

तस्य विक्रन्दितं श्रुत्वा उदकं च प्रसिञ्चतः।  
देशकालं समाज्ञाय विदुरः प्रत्यभाषत॥  
मा शोचीस्त्वं नरव्याघ्र जहि शोकं महाव्रत।  
न तेषां विद्यते पापं प्राप्तकालं कृतं मया।  
एतच्च तेभ्य उदकं विप्रसिञ्च न भारत॥  
सोऽब्रवीत् किंचिदुत्सार्य कौरवाणामशृण्वताम् ।  
क्षत्तारमुपसंगृह्य बाष्पोत्पीडकलस्वरः ॥

कथं ते तात जीवन्ति पाण्डोः पुत्रा महारथाः।  
कथमस्मत्कृते पक्षः पाण्डोर्न हि निपातितः॥  
कथं मत्प्रमुखाः सर्वे प्रमुक्ता महतो भयात्।  
जननी गरुडेनेव कुमारास्ते समुद्‌धृताः॥

एवमुक्तस्तु कौरव्य कौरवाणामशृण्वताम् ।  
आचचक्षे स धर्मात्मा भीष्मायाद्भुतकर्मणे॥

धृतराष्ट्रस्य शकुने राज्ञो दुर्योधनस्य च।  
विनाशे पाण्डुपुत्राणां कृतो मतिविनिश्चयः॥  
ततो जतुगृहं गत्वा दहनेऽस्मिन् नियोजिते।  
पृथायाश्च सपुत्राया धार्तराष्ट्रस्य शासनात्॥  
ततः खनकमाहूय सुरङ्गां वै बिले तदा।  
सगुहां कारयित्वा ते कुन्त्या पाण्डुसुतास्तदा॥  
निष्क्रामिता मया पूर्वं मा स्म शोके मनः कृथाः।  
निर्गताः पाण्डवा राजन् मात्रा सह परंतपाः॥  
अग्निदाहान्महाघोरान्मया तस्मादुपायतः ।  
मा स्म शोकमिमं कार्षीर्जीवन्त्येव च पाण्डवाः॥  
प्रच्छन्ना विचरिष्यन्ति यावत् कालस्य पर्ययः॥  
तस्मिन्‌ युधिष्ठिरं काले दक्ष्यन्ति भुवि भूमिपाः।)

पाण्डवाश्चापि निर्गत्य नगराद् वारणावतात्।  
नदीं गङ्गामनुप्राप्ता मातृषष्ठा महाबलाः ॥ १९ ॥

दाशानां भुजवेगेन नद्याः स्रोतोजवेन च।  
वायुना चानुकूलेन तूर्णं पारमवाप्नुवन् ॥ २० ॥

ततो नावं परित्यज्य प्रययुर्दक्षिणां दिशम्।  
विज्ञाय निशि पन्थानं नक्षत्रगणसूचितम् ॥ २१ ॥

यतमाना वनं राजन् गहनं प्रतिपेदिरे।  
ततः श्रान्ताः पिपासार्ता निद्रान्धाः पाण्डुनन्दनाः ॥ २२ ॥  
पुनरूचुर्महावीर्यं भीमसेनमिदं वचः ।  
इतः कष्टतरं किं नु यद् वयं गहने वने।  
दिशश्च न विजानीमो गन्तुं चैव न शक्नुमः ॥ २३ ॥

तं च पापं न जानीमो यदि दग्धः पुरोचनः।  
कथं तु विप्रमुच्येम भयादस्मादलक्षिताः ॥ २४ ॥

पुनरस्मानुपादाय तथैव व्रज भारत।  
त्वं हि नो बलवानेको यथा सततगस्तथा ॥ २५ ॥

इत्युक्तो धर्मराजेन भीमसेनो महाबलः।  
आदाय कुन्तीं भ्रातॄंश्च जगामाशु महाबलः ॥ २६ ॥