+++
title_full = "150 माता कुन्तीके लिये भीमसेनका जल ले आना, माता और भाइयोंको भूमिपर सोये देखकर भीमका विषाद एवं दुर्योधनके प्रति उनका क्रोध"
title = "१५० जलप्राप्तिः"

+++


तेन विक्रममाणेन ऊरुवेगसमीरितम् ।  
वनं सवृक्षविटपं व्याघूर्णितमिवाभवत् ॥ १ ॥

जङ्घावातो ववौ चास्य शुचिशुक्रागमे यथा।  
आवर्जितलतावृक्षं मार्गं चक्रे महाबलः ॥ २ ॥

स मृद्‌नन् पुष्पितांश्चैव फलितांश्च वनस्पतीन्।  
अवरुज्य ययौ गुल्मान् पथस्तस्य समीपजान् ॥ ३ ॥

स रोषित इव क्रुद्धो वने भञ्जन् महाद्रुमान्।  
त्रिप्रस्रुतमदः शुष्मी षष्टिवर्षी मतङ्गराट् ॥ ४ ॥

गच्छतस्तस्य वेगेन तार्क्ष्यमारुतरंहसः ।  
भीमस्य पाण्डुपुत्राणां मूर्च्छेव समजायत ॥ ५ ॥

असकृच्चापि संतीर्य दूरपारं भुजप्लवैः।  
पथि प्रच्छन्नमासेदुर्धार्तराष्ट्रभयात् तदा ॥ ६ ॥

कृच्छ्रेण मातरं चैव सुकुमारीं यशस्विनीम्।  
अवहत् स तु पृष्ठेन रोधस्तु विषमेषु च ॥ ७ ॥

अगमच्च वनोद्देशमल्पमूलफलोदकम् ।  
क्रूरपक्षिमृगं घोरं सायाह्ने भरतर्षभ ॥ ८ ॥

घोरा समभवत् संध्या दारुणा मृगपक्षिणः।  
अप्रकाशा दिशः सर्वा वातैरासन्ननार्तवैः ॥ ९ ॥

शीर्णपर्णफलै राजन् बहुगुल्मक्षुपैर्द्रुमैः ।  
भग्नावभग्नभूयिष्ठैर्नानाद्रुमसमाकुलैः ॥ १० ॥

ते श्रमेण च कौरव्यास्तृष्णया च प्रपीडिताः।  
नाशक्नुवंस्तदा गन्तुं निद्रया च प्रवृद्धया ॥ ११ ॥

न्यविशन्त हि ते सर्वे निरास्वादे महावने।  
ततस्तृषापरिक्लान्ता कुन्ती पुत्रानथाब्रवीत् ॥ १२ ॥

माता सती पाण्डवानां पञ्चानां मध्यतः स्थिता।  
तृष्णया हि परीतास्मि पुत्रान् भृशमथाब्रवीत् ॥ १३ ॥

तच्छ्रुत्वा भीमसेनस्य मातृस्नेहात् प्रजल्पितम्।  
कारुण्येन मनस्तप्तं गमनायोपचक्रमे ॥ १४ ॥

ततो भीमो वनं घोरं प्रविश्य विजनं महत्।  
न्यग्रोधं विपुलच्छायं रमणीयं ददर्श ह ॥ १५ ॥

तत्र निक्षिप्य तान् सर्वानुवाच भरतर्षभः।  
पानीयं मृगयामीह विश्रमध्वमिति प्रभो ॥ १६ ॥

एते रुवन्ति मधुरं सारसा जलचारिणः।  
ध्रुवमत्र जलस्थानं महच्येति मतिर्मम ॥ १७ ॥

अनुज्ञातः स गच्छेति भ्रात्रा ज्येष्ठेन भारत।  
जगाम तत्र यत्र स्म सारसा जलचारिणः ॥ १८ ॥

स तत्र पीत्वा पानीयं स्नात्वा च भरतर्षभ।  
तेषामर्थे च जग्राह भ्रातॄणां भ्रातृवत्सलः।  
उत्तरीयेण पानीयमानयामास भारत ॥ १९ ॥

गव्यूतिमात्रादागत्य त्वरितो मातरं प्रति।  
शोकदुःखपरीतात्मा निःशश्वासोरगो यथा ॥ २० ॥

स सुप्तां मातरं दृष्ट्‌वा भ्रातॄंश्च वसुधातले।  
भृशं शोकपरीतात्मा विललाप वृकोदरः ॥ २१ ॥

अतः कष्टतरं किं नु द्रष्टव्यं हि भविष्यति।  
यत् पश्यामि महीसुप्तान् भ्रातॄनद्य सुमन्दभाक् ॥ २२ ॥

शयनेषु परार्घ्येषु ये पुरा वारणावते।  
नाधिजग्मुस्तदा निद्रां तेऽद्य सुप्ता महीतले ॥ २३ ॥

स्वसारं वसुदेवस्य शत्रुसङ्घावमर्दिनः ।  
कुन्तिराजसुतां कुन्तीं सर्वलक्षणपूजिताम् ॥ २४ ॥  
स्नुषां विचित्रवीर्यस्य भार्यां पाण्डोर्महात्मनः।  
तथैव चास्मज्जननीं पुण्डरीकोदरप्रभाम् ॥ २५ ॥  
सुकुमारतरामेनां महार्हशयनोचिताम् ।  
शयानां पश्यताद्येह पृथिव्यामतथोचिताम् ॥ २६ ॥

धर्मादिन्द्राच्च वाताच्च सुषुवे या सुतानिमान्।  
सेयं भूमौ परिश्रान्ता शेते प्रासादशायिनी ॥ २७ ॥

किं नु दुःखतरं शक्यं मया द्रष्टुमतः परम्।  
योऽहमद्य नरव्याघ्रान् सुप्तान् पश्यामि भूतले ॥ २८ ॥

त्रिषु लोकेषु यो राज्यं धर्मनित्योऽर्हते नृपः।  
सोऽयं भूमौ परिश्रान्तः शेते प्राकृतवत् कथम् ॥ २९ ॥

अयं नीलाम्बुदश्यामो नरेष्वप्रतिमोऽर्जुनः ।  
शेते प्राकृतवद् भूमौ ततो दुःखतरं नु किम् ॥ ३० ॥

अश्विनाविव देवानां याविमौ रूपसम्पदा।  
तौ प्राकृतवदद्येमौ प्रसुप्तौ धरणीतले ॥ ३१ ॥

ज्ञातयो यस्य नैव स्युर्विषमाः कुलपांसनाः।  
स जीवेत सुखं लोके ग्रामद्रुम इवैकजः ॥ ३२ ॥

एको वृक्षो हि यो ग्रामे भवेत् पर्णफलान्वितः।  
चैत्यो भवति निर्ज्ञातिरर्चनीयः सुपूजितः ॥ ३३ ॥

येषां च बहवः शूरा ज्ञातयो धर्ममाश्रिताः।  
ते जीवन्ति सुखं लोके भवन्ति च निरामयाः ॥ ३४ ॥

बलवन्तः समृद्धार्था मित्रबान्धवनन्दनाः ।  
जीवन्त्यन्योन्यमाश्रित्य द्रुमाः काननजा इव ॥ ३५ ॥

वयं तु धृतराष्ट्रेण सपुत्रेण दुरात्मना।  
विवासिता न दग्धाश्च कथंचिद् दैवसंश्रयात् ॥ ३६ ॥

तस्मान्मुक्ता वयं दाहादिमं वृक्षमुपाश्रिताः।  
कां दिशं प्रतिपत्स्यमः प्राप्ताः क्लेशमनुत्तमम् ॥ ३७ ॥

सकामो भव दुर्बुद्धे धार्तराष्ट्राल्पदर्शन।  
नूनं देवाः प्रसन्नास्ते नानुज्ञां मे युधिष्ठिरः ॥ ३८ ॥  
प्रयच्छति वधे तुभ्यं तेन जीवसि दुर्मते।  
नन्वद्य त्वां सहामात्यं सकर्णानुजसौबलम् ॥ ३९ ॥  
गत्वा क्रोधसमाविष्टः प्रेषयिष्ये यमक्षयम्।  
किं नु शक्यं मया कर्तुं यत् ते न क्रुध्यते नृपः॥४०॥  
धर्मात्मा पाण्डवश्रेष्ठः पापाचार युधिष्ठिरः।  
एवमुक्त्वा महाबाहुः क्रोधसंदीप्तमानसः ॥ ४१ ॥  
करं करेण निष्पिष्य निःश्वसन् दीनमानसः।  
पुनर्दीनमना भूत्वा शान्तार्चिरिव पावकः ॥ ४२ ॥  
भ्रातॄन् महीतले सुप्तानवैक्षत वृकोदरः।  
विश्वस्तानिव संविष्टान् पृथग्जनसमानिव ॥ ४३ ॥

नातिदूरेण नगरं वनादस्माद्धि लक्षये।  
जागर्तव्ये स्वपन्तीमे हन्त जागर्म्यहं स्वयम् ॥ ४४ ॥  
पास्यन्तीमे जलं पश्चात् प्रतिबुद्धा जितक्लमाः।  
इति भीमो व्यवस्यैव जजागार स्वयं तदा ॥ ४५ ॥