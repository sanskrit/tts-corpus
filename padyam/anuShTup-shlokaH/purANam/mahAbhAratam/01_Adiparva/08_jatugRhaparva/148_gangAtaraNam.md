+++
title_full = "148 विदुरजीके भेजे हुए नाविकका पाण्डवोंको गंगाजीके पार उतारना"
title = "१४८ गङ्गातरणम्"

+++


एतस्मिन्नेव काले तु यथासम्प्रत्ययं कविः।  
विदुरः प्रेषयामास तद् वनं पुरुषं शुचिम् ॥ १ ॥

स गत्वा तु यथोद्देशं पाण्डवान् ददृशे वने।  
जनन्या सह कौरव्य मापयानान् नदीजलम् ॥ २ ॥

विदितं तन्महाबुद्धेर्विदुरस्य महात्मनः ।  
ततस्तस्यापि चारेण चेष्टितं पापचेतसः ॥ ३ ॥  
ततः प्रवासितो विद्वान् विदुरेण नरस्तदा।  
पार्थानां दर्शयामास मनोमारुतगामिनीम् ॥ ४ ॥  
सर्ववातसहां नावं यन्त्रयुक्तां पताकिनीम्।  
शिवे भागीरथीतीरे नरैर्विस्रम्भिभिः कृताम् ॥ ५ ॥

ततः पुनरथोवाच ज्ञापकं पूर्वचोदितम्।  
युधिष्ठिर निबोधेदं संज्ञार्थं वचनं कवेः ॥ ६ ॥

कक्षघ्नः शिशिरघ्नश्च महाकक्षे बिलौकसः।  
न हन्तीत्येवमात्मानं यो रक्षति स जीवति ॥ ७ ॥

तेन मां प्रेषितं विद्धि विश्वस्तं संज्ञयानया।  
भूयश्चैवाह मां क्षत्ता विदुरः सर्वतोऽर्थवित् ॥ ८ ॥  
कर्णं दुर्योधनं चैव भ्रातृभिः सहितं रणे।  
शकुनिं चैव कौन्तेय विजेतासि न संशयः ॥ ९ ॥

इयं वारिपथे युक्ता नौरप्सु सुखगामिनी।  
मोचयिष्यति वः सर्वानस्माद् देशान्न संशयः ॥ १० ॥

अथ तान् व्यथितान्‌ दृष्ट्‌वा सह मात्रा नरोत्तमान्।  
नावमारोप्य गङ्गायां प्रस्थितानब्रवीत् पुनः ॥ ११ ॥

विदुरो मूर्ध्न्युपाघ्राय परिष्वज्य वचो मुहुः।  
अरिष्टं गच्छताव्यग्राः पन्थानमिति चाब्रवीत् ॥ १२ ॥

इत्युक्त्वा स तु तान् वीरान् पुमान्‌ विदुरचोदितः।  
तारयामास राजेन्द्र गङ्गां नावा नरर्षभान् ॥ १३ ॥

तारयित्वा ततो गङ्गां पारं प्राप्तांश्च सर्वशः।  
जयाशिषः प्रयुज्याथ यथागतमगाद्धि सः ॥ १४ ॥

पाण्डवाश्च महात्मानः प्रतिसंदिश्य वै कवेः।  
गङ्गामुत्तीर्य वेगेन जग्मुर्गूढमलक्षिताः ॥ १५ ॥