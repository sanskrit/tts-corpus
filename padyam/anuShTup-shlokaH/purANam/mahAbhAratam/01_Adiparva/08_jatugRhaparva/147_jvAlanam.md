+++
title_full = "147 लाक्षागृहका दाह और पाण्डवोंका सुरंगके रास्ते निकल जाना"
title = "१४७ ज्वालनम्"

+++


तांस्तु दृष्ट्‌वा सुमनसः परिसंवत्सरोषितान्।  
विश्वस्तानिव संलक्ष्य हर्षं चक्रे पुरोचनः ॥ १ ॥  
पुरोचने तथा हृष्टे कौन्तेयोऽथ युधिष्ठिरः।  
भीमसेनार्जुनौ चोभौ यमौ प्रोवाच धर्मवित् ॥ २ ॥

अस्मानयं सुविश्वस्तान् वेत्ति पापः पुरोचनः।  
वञ्चितोऽयं नृशंसात्मा कालं मन्ये पलायने ॥ ३ ॥

आयुधागारमादीप्य दग्ध्वा चैव पुरोचनम्।  
षट् प्राणिनो निधायेह द्रवामोऽनभिलक्षिताः ॥ ४ ॥

अथ दानापदेशेन कुन्ती ब्राह्मणभोजनम्।  
चक्रे निशि महाराज आजग्मुस्तत्र योषितः ॥ ५ ॥  
ता विहृत्य यथाकामं भुक्त्वा पीत्वा च भारत।  
जग्मुर्निशि गृहानेव समनुज्ञाप्य माधवीम् ॥ ६ ॥

निषादी पञ्चपुत्रा तु तस्मिन् भोज्ये यदृच्छया।  
अन्नार्थिनी समभ्यागात् सपुत्रा कालचोदिता ॥ ७ ॥  
सा पीत्वा मदिरां मत्ता सपुत्रा मदविह्वला।  
सह सर्वैः सुतै राजंस्तस्मिन्नेव निवेशने ॥ ८ ॥  
सुष्वाप विगतज्ञाना मृतकल्पा नराधिप।  
अथ प्रवाते तुमुले निशि सुप्ते जने तदा ॥ ९ ॥  
तदुपादीपयद् भीमः शेते यत्र पुरोचनः।  
ततो जतुगृहद्वारं दीपयामास पाण्डवः ॥ १० ॥

समन्ततो ददौ पश्चादग्निं तत्र निवेशने।  
ज्ञात्वा तु तद् गृहं सर्वमादीप्तं पाण्डुनन्दनाः ॥ ११ ॥  
सुरङ्गां विविशुस्तूर्णं मात्रा सार्धमरिंदमाः।  
ततः प्रतापः सुमहाञ्छब्दश्चैव विभावसोः ॥ १२ ॥  
प्रादुरासीत् तदा तेन बुबुधे स जनव्रजः।  
तदवेक्ष्य गृहं दीप्तमाहुः पौराः कृशाननाः ॥ १३ ॥

दुर्योधनप्रयुक्तेन पापेनाकृतबुद्धिना ।  
गृहमात्मविनाशाय कारितं दाहितं च तत् ॥ १४ ॥  
अहो धिग् धृतराष्ट्रस्य बुद्धिर्नातिसमञ्जसा।  
यः शुचीन् पाण्डुदायादान्‌ दाहयामास शत्रुवत् ॥ १५ ॥

दिष्ट्या त्विदानीं पापात्मा दग्धोऽयमतिदुर्मतिः।  
अनागसः सुविश्वस्तान् यो ददाह नरोत्तमान् ॥ १६ ॥

एवं ते विलपन्ति स्म वारणावतका जनाः।  
परिवार्य गृहं तच्च तस्थू रात्रौ समन्ततः ॥ १७ ॥

पाण्डवाश्चापि ते सर्वे सह मात्रा सुदुःखिताः।  
बिलेन तेन निर्गत्य जग्मुर्द्रुतमलक्षिताः ॥ १८ ॥

तेन निद्रोपरोधेन साध्वसेन च पाण्डवाः।  
न शेकुः सहसा गन्तुं सह मात्रा परंतपाः ॥ १९ ॥

भीमसेनस्तु राजेन्द्र भीमवेगपराक्रमः ।  
जगाम भ्रातॄनादाय सर्वान् मातरमेव च ॥ २० ॥  
स्कन्धमारोप्य जननीं यमावङ्केन वीर्यवान्।  
पार्थौ गृहीत्वा पाणिभ्यां भ्रातरौ सुमहाबलः ॥ २१ ॥

उरसा पादपान् भञ्जन् महीं पद्भ्यां विदारयन्।  
स जगामाशु तेजस्वी वातरंहा वृकोदरः ॥ २२ ॥