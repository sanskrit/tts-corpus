+++
title_full = "142 धृतराष्ट्रके आदेशसे पाण्डवोंकी वारणावत-यात्रा"
title = "१४२ पाण्डव-प्रेषणम्"

+++


ततो दुर्योधनो राजा सर्वाः प्रकृतयः शनैः।  
अर्थमानप्रदानाभ्यां संजहार सहानुजः ॥ १ ॥  
धृतराष्ट्रप्रयुक्तास्ते केचित् कुशलमन्त्रिणः ।  
कथयांचक्रिरे रम्यं नगरं वारणावतम् ॥ २ ॥  
अयं समाजः सुमहान् रमणीयतमो भुवि।  
उपस्थितः पशुपतेर्नगरे वारणावते ॥ ३ ॥

सर्वरत्नसमाकीर्णे पुंसां देशे मनोरमे।  
इत्येवं धृतराष्ट्रस्य वचनाच्चक्रिरे कथाः ॥ ४ ॥

कथ्यमाने तथा रम्ये नगरे वारणावते।  
गमने पाण्डुपुत्राणां जज्ञे तत्र मतिर्नृप ॥ ५ ॥

यदा त्वमन्यत नृपो जातकौतूहला इति।  
उवाचैतानेत्य तदा पाण्डवानम्बिकासुतः ॥ ६ ॥

(अधीतानि च शास्त्राणि युष्माभिरिह कृत्स्नशः।  
अस्त्राणि च तथा द्रोणाद् गौतमाच्च विशेषतः॥  
इदमेवंगते ताताश्चिन्तयामि समन्ततः ।  
रक्षणे व्यवहारे च राज्यस्य सततं हिते॥)  
ममैते पुरुषा नित्यं कथयन्ति पुनः पुनः।  
रमणीयतमं लोके नगरं वारणावतम् ॥ ७ ॥

ते ताता यदि मन्यध्वमुत्सवं वारणावते।  
सगणाः सान्वयाश्चैव विहरध्वं यथामराः ॥ ८ ॥

ब्राह्मणेभ्यश्च रत्नानि गायकेभ्यश्च सर्वशः।  
प्रयच्छध्वं यथाकामं देवा इव सुवर्चसः ॥ ९ ॥  
कंचित् कालं विहृत्यैवमनुभूय परां मुदम्।  
इदं वै हास्तिनपुरं सुखिनः पुनरेष्यथ ॥ १० ॥

धृतराष्ट्रस्य तं काममनुबुध्य युधिष्ठिरः।  
आत्मनश्चासहायत्वं तथेति प्रत्युवाच तम् ॥ ११ ॥

ततो भीष्मं शांतनवं विदुरं च महामतिम्।  
द्रोणं च बाह्लिकं चैव सोमदत्तं च कौरवम् ॥ १२ ॥  
कृपमाचार्यपुत्रं च भूरिश्रवसमेव च।  
मान्यानन्यानमात्यांश्च ब्राह्मणांश्च तपोधनान् ॥ १३ ॥  
पुरोहितांश्च पौरांश्च गान्धारीं च यशस्विनीम्।  
युधिष्ठिरः शनैर्दीन उवाचेदं वचस्तदा ॥ १४ ॥

रमणीये जनाकीर्णे नगरे वारणावते।  
सगणास्तत्र यास्यामो धृतराष्ट्रस्य शासनात् ॥ १५ ॥

प्रसन्नमनसः सर्वे पुण्या वाचो विमुञ्चत।  
आशीर्भिर्बृंहितानस्मान् न पापं प्रसहिष्यते ॥ १६ ॥

एवमुक्तास्तु ते सर्वे पाण्डुपुत्रेण कौरवाः।  
प्रसन्नवदना भूत्वा तेऽन्ववर्तन्त पाण्डवान् ॥ १७ ॥  
स्वस्त्यस्तु वः पथि सदा भूतेभ्यश्चैव सर्वशः।  
मा च वोऽस्त्वशुभं किंचित् सर्वशः पाण्डुनन्दनाः ॥ १८ ॥

ततः कृतस्वस्त्ययना राज्यलम्भाय पार्थिवाः।  
कृत्वा सर्वाणि कार्याणि प्रययुर्वारणावतम् ॥ १९ ॥