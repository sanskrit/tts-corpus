+++
title_full = "141 दुर्योधनका धृतराष्ट्रसे पाण्डवोंको वारणावत भेज देनेका प्रस्ताव"
title = "१४१ दुर्योधनप्रस्तावः"

+++


एवं श्रुत्वा तु पुत्रस्य प्रज्ञाचक्षुर्नराधिपः।  
कणिकस्य च वाक्यानि तानि श्रुत्वा स सर्वशः ॥ १ ॥  
धृतराष्ट्रो द्विधाचित्तः शोकार्तः समपद्यत।  
दुर्योधनश्च कर्णश्च शकुनिः सौबलस्तथा ॥ २ ॥  
दुःशासनचतुर्थास्ते मन्त्रयामासुरेकतः ।  
ततो दुर्योधनो राजा धृतराष्ट्रमभाषत ॥ ३ ॥

पाण्डवेभ्यो भयं न स्यात् तान् विवासयतां भवान्।  
निपुणेनाभ्युपायेन नगरं वारणावतम् ॥ ४ ॥

धृतराष्ट्रस्तु पुत्रेण श्रुत्वा वचनमीरितम्।  
मुहूर्तमिव संचिन्त्य दुर्योधनमथाब्रवीत् ॥ ५ ॥

धर्मनित्यः सदा पाण्डुस्तथा धर्मपरायणः।  
सर्वेषु ज्ञातिषु तथा मयि त्वासीद् विशेषतः ॥ ६ ॥

नासौ किंचिद् विजानाति भोजनादि चिकीर्षितम्।  
निवेदयति नित्यं हि मम राज्यं धृतव्रतः ॥ ७ ॥

तस्य पुत्रो यथा पाण्डुस्तथा धर्मपरायणः।  
गुणवाल्ँलोकविख्यातः पौरवाणां सुसम्मतः ॥ ८ ॥

स कथं शक्यतेऽस्माभिरपाकर्तुं बलादितः।  
पितृपैतामहाद् राज्यात् ससहायो विशेषतः ॥ ९ ॥

भृता हि पाण्डुनामात्या बलं च सततं भृतम्।  
भृताः पुत्राश्च पौत्राश्च तेषामपि विशेषतः ॥ १० ॥

ते पुरा सत्कृतास्तात पाण्डुना नागरा जनाः।  
कथं युधिष्ठिरस्यार्थे न नो हन्युः सबान्धवान् ॥ ११ ॥

एवमेतन्मया तात भावितं दोषमात्मनि।  
दृष्ट्‌वा प्रकृतयः सर्वा अर्थमानेन पूजिताः ॥ १२ ॥

ध्रुवमस्मत्सहायास्ते भविष्यन्ति प्रधानतः ।  
अर्थवर्गः सहामात्यो मत्संस्थोऽद्य महीपते ॥ १३ ॥

स भवान् पाण्डवानाशु विवासयितुमर्हति।  
मृदुनैवाभ्युपायेन नगरं वारणावतम् ॥ १४ ॥

यदा प्रतिष्ठितं राज्यं मयि राजन् भविष्यति।  
तदा कुन्ती सहापत्या पुनरेष्यति भारत ॥ १५ ॥

दुर्योधन ममाप्येतद् हृदि सम्परिवर्तते।  
अभिप्रायस्य पापत्वान्नैवं तु विवृणोम्यहम् ॥ १६ ॥

न च भीष्मो न च द्रोणो न च क्षत्ता न गौतमः।  
विवास्यमानान् कौन्तेयाननुमंस्यन्ति कर्हिचित् ॥ १७ ॥

समा हि कौरवेयाणां वयं ते चैव पुत्रक।  
नैते विषममिच्छेयुर्धर्मयुक्ता मनस्विनः ॥ १८ ॥

ते वयं कौरवेयाणामेतेषां च महात्मनाम्।  
कथं न वध्यतां तात गच्छाम जगतस्तथा ॥ १९ ॥

मध्यस्थः सततं भीष्मो द्रोणपुत्रो मयि स्थितः।  
यतः पुत्रस्ततो द्रोणो भविता नात्र संशयः ॥ २० ॥

कृपः शारद्वतश्चैव यत एतौ ततो भवेत्।  
द्रोणं च भागिनेयं च न स त्यक्ष्यति कर्हिचित्॥२१॥

क्षत्तार्थबद्धस्त्वस्माकं प्रच्छन्नं संयतः परैः।  
न चैकः स समर्थोऽस्मान् पाण्डवार्थेऽधिबाधितुम् ॥ २२ ॥

स विस्रब्धः पाण्डुपुत्रान् सह मात्रा प्रवासय।  
वारणावतमद्यैव यथा यान्ति तथा कुरु ॥ २३ ॥

विनिद्रकरणं घोरं हृदि शल्यमिवार्पितम्।  
शोकपावकमुद्भूतं कर्मणैतेन नाशय ॥ २४ ॥