+++
title_full = "140 पाण्डवोंके प्रति पुरवासियोंका अनुराग देखकर दुर्योधनकी चिन्ता"
title = "१४० दुर्योधनचिन्ता"

+++


ततः सुबलपुत्रस्तु राजा दुर्योधनश्च ह।  
दुःशासनश्च कर्णश्च दुष्टं मन्त्रममन्त्रयन् ॥ १ ॥  
ते कौरव्यमनुज्ञाप्य धृतराष्ट्रं नराधिपम्।  
दहने तु सपुत्रायाः कुन्त्या बुद्धिमकारयन् ॥ २ ॥

तेषामिङ्गितभावज्ञो विदुरस्तत्त्वदर्शिवान् ।  
आकारेण च तं मन्त्रं बुबुधे दुष्टचेतसाम् ॥ ३ ॥

ततो विदितवेद्यात्मा पाण्डवानां हिते रतः।  
पलायने मतिं चक्रे कुन्त्याः पुत्रैः सहानघः ॥ ४ ॥

ततो वातसहां नावं यन्त्रयुक्तां पताकिनीम्।  
ऊर्मिक्षमां दृढां कृत्वा कुन्तीमिदमुवाच ह ॥ ५ ॥

एष जातः कुलस्यास्य कीर्तिवंशप्रणाशनः।  
धृतराष्ट्रः परीतात्मा धर्मं त्यजति शाश्वतम् ॥ ६ ॥  
इयं वारिपथे युक्ता तरङ्गपवनक्षमा।  
नौर्यया मृत्युपाशात् त्वं सपुत्रा मोक्ष्यसे शुभे ॥ ७ ॥

तच्छ्रुत्वा व्यथिता कुन्ती पुत्रैः सह यशस्विनी।  
नावमारुह्य गङ्गायां प्रययौ भरतर्षभ ॥ ८ ॥

ततो विदुरवाक्येन नावं विक्षिप्य पाण्डवाः।  
धनं चादाय तैर्दत्तमरिष्टं प्राविशन् वनम् ॥ ९ ॥

निषादी पञ्चपुत्रा तु जातुषे तत्र वेश्मनि।  
कारणाभ्यागता दग्धा सह पुत्रैरनागसा ॥ १० ॥

स च म्लेच्छाधमः पापो दग्धस्तत्र पुरोचनः।  
वञ्चिताश्च दुरात्मानो धार्तराष्ट्राः सहानुगाः ॥ ११ ॥

अविज्ञाता महात्मानो जनानामक्षतास्तथा ।  
जनन्या सह कौन्तेया मुक्ता विदुरमन्त्रिताः ॥ १२ ॥

ततस्तस्मिन् पुरे लोका नगरे वारणावते।  
दृष्ट्वा जतुगृहं दग्धमन्वशोचन्त दुःखिताः ॥ १३ ॥

राज्ञे च प्रेषयामासुर्यथावृत्तं निवेदितुम्।  
संवृत्तस्ते महान् कामः पाण्डवान् दग्धवानसि ॥ १४ ॥  
सकामो भव कौरव्य भुङ्क्ष्व राज्यं सपुत्रकः।  
तच्छ्रुत्वा धृतराष्ट्रस्तु सह पुत्रेण शोचयन् ॥ १५ ॥

प्रेतकार्याणि च तथा चकार सह बान्धवैः।  
पाण्डवानां तथा क्षत्ता भीष्मश्च कुरुसत्तमः ॥ १६ ॥

पुनर्विस्तरशः श्रोतुमिच्छामि द्विजसत्तम ।  
दाहं जतुगृहस्यैव पाण्डवानां च मोक्षणम् ॥ १७ ॥

सुनृशंसमिदं कर्म तेषां क्रूरोपसंहितम्।  
कीर्तयस्व यथावृत्तं परं कौतूहलं मम ॥ १८ ॥

शृणु विस्तरशो राजन् वदतो मे परंतप।  
दाहं जतुगृहस्यैतत् पाण्डवानां च मोक्षणम् ॥ १९ ॥

प्राणाधिकं भीमसेनं कृतविद्यं धनंजयम्।  
दुर्योधनो लक्षयित्वा पर्यतप्यत दुर्मनाः ॥ २० ॥

ततो वैकर्तनः कर्णः शकुनिश्चापि सौबलः।  
अनेकैरभ्युपायैस्ते जिघांसन्ति स्म पाण्डवान् ॥ २१ ॥

पाण्डवा अपि तत् सर्वं प्रतिचक्रुर्यथागतम्।  
उद्भावनमकुर्वन्तो विदुरस्य मते स्थिताः ॥ २२ ॥

गुणैः समुदितान्‌ दृष्ट्वा पौराः पाण्डुसुतांस्तदा।  
कथयांचक्रिरे तेषां गुणान् संसत्सु भारत ॥ २३ ॥

राज्यप्राप्तिं च सम्प्राप्तं ज्येष्ठं पाण्डुसुतं तदा।  
कथयन्ति स्म सम्भूय चत्वरेषु सभासु च ॥ २४ ॥

प्रज्ञाचक्षुरचक्षुष्ट्वाद् धृतराष्ट्रो जनेश्वरः ।  
राज्यं न प्राप्तवान् पूर्वं स कथं नृपतिर्भवेत् ॥ २५ ॥

तथा शांतनवो भीष्मः सत्यसंधो महाव्रतः।  
प्रत्याख्याय पुरा राज्यं न स जातु ग्रहीष्यति ॥ २६ ॥

ते वयं पाण्डवज्येष्ठं तरुणं वृद्धशीलिनम्।  
अभिषिञ्चाम साध्वद्य सत्यकारुण्यवेदिनम् ॥ २७ ॥

स हि भीष्मं शांतनवं धृतराष्ट्रं च धर्मवित्।  
सपुत्रं विविधैर्भोगैर्योजयिष्यति पूजयन् ॥ २८ ॥

तेषां दुर्योधनः श्रुत्वा तानि वाक्यानि जल्पताम्।  
युधिष्ठिरानुरक्तानां पर्यतप्यत दुर्मतिः ॥ २९ ॥

स तप्यमानो दुष्टात्मा तेषां वाचो न चक्षमे।  
ईर्ष्यया चापि संतप्तो धृतराष्ट्रमुपागमत् ॥ ३० ॥

ततो विरहितं दृष्ट्वा पितरं प्रतिपूज्य सः।  
पौरानुरागसंतप्तः पश्चादिदमभाषत ॥ ३१ ॥

श्रुता मे जल्पतां तात पौराणामशिवा गिरः।  
त्वामनादृत्य भीष्मं च पतिमिच्छन्ति पाण्डवम् ॥ ३२ ॥

मतमेतच्च भीष्मस्य न स राज्यं बुभुक्षति।  
अस्माकं तु परां पीडां चिकीर्षन्ति पुरे जनाः ॥ ३३ ॥

पितृतः प्राप्तवान् राज्यं पाण्डुरात्मगुणैः पुरा।  
त्वमन्धगुणसंयोगात् प्राप्तं राज्यं न लब्धवान् ॥ ३४ ॥

स एष पाण्डोर्दायाद्यं यदि प्राप्नोति पाण्डवः।  
तस्य पुत्रो ध्रुवं प्राप्तस्तस्य तस्यापि चापरः ॥ ३५ ॥

ते वयं राजवंशेन हीनाः सह सुतैरपि।  
अवज्ञाता भविष्यामो लोकस्य जगतीपते ॥ ३६ ॥

सततं निरयं प्राप्ताः परपिण्डोपजीविनः।  
न भवेम यथा राजंस्तथा नीतिर्विधीयताम् ॥ ३७ ॥

यदि त्वं हि पुरा राजन्निदं राज्यमवाप्तवान्।  
ध्रुवं प्राप्स्याम च वयं राज्यमप्यवशे जने ॥ ३८ ॥