+++
title_full = "053 सर्पयज्ञके ऋत्विजोंकी नामावली, सर्पोंका भयंकर विनाश, तक्षकका इन्द्रकी शरणमें जाना तथा वासुकिका अपनी बहिनसे आस्तीकको यज्ञमें भेजनेके लिये कहना"
title = "०५३ तक्षकाश्वासनम्"

+++


सर्पसत्रे तदा राज्ञः पाण्डवेयस्य धीमतः।  
जनमेजयस्य के त्वासन्नृत्विजः परमर्षयः ॥ १ ॥

के सदस्या बभूवुश्च सर्पसत्रे सुदारुणे।  
विषादजननेऽत्यर्थं पन्नगानां महाभये ॥ २ ॥

सर्वं विस्तरशस्तात भवाञ्छंसितुमर्हति ।  
सर्पसत्रविधानज्ञविज्ञेयाः के च सूतज ॥ ३ ॥

हन्त ते कथयिष्यामि नामानीह मनीषिणाम्।  
ये ऋत्विजः सदस्याश्च तस्यासन् नृपतेस्तदा ॥ ४ ॥  
तत्र होता बभूवाथ ब्राह्मणश्चण्डभार्गवः।  
च्यवनस्यान्वये ख्यातो जातो वेदविदां वरः ॥ ५ ॥  
उद्‌गाता ब्राह्मणो वृद्धो विद्वान् कौत्सोऽथ जैमिनिः।  
ब्रह्माभवच्छार्ङ्गरवोऽथाध्वर्युश्चापि पिङ्गलः ॥ ६ ॥

सदस्यश्चाभवद् व्यासः पुत्रशिष्यसहायवान् ।  
उद्‌दालकः प्रमतकः श्वेतकेतुश्च पिङ्गलः ॥ ७ ॥  
असितो देवलश्चैव नारदः पर्वतस्तथा।  
आत्रेयः कुण्डजठरौ द्विजः कालघटस्तथा ॥ ८ ॥  
वात्स्यः श्रुतश्रवा वृद्धो जपस्वाध्यायशीलवान्।  
कोहलो देवशर्मा च मौद्‌गल्यः समसौरभः ॥ ९ ॥  
एते चान्ये च बहवो ब्राह्मणा वेदपारगाः।  
सदस्याश्चाभवंस्तत्र सत्रे पारीक्षितस्य ह ॥ १० ॥

जुह्वत्स्वृत्विक्ष्वथ तदा सर्पसत्रे महाक्रतौ।  
अहयः प्रापतंस्तत्र घोराः प्राणिभयावहाः ॥ ११ ॥

वसामेदोवहाः कुल्या नागानां सम्प्रवर्तिताः।  
ववौ गन्धश्च तुमुलो दह्यतामनिशं तदा ॥ १२ ॥

पततां चैव नागानां धिष्ठितानां तथाम्बरे।  
अश्रूयतानिशं शब्दः पच्यतां चाग्निना भृशम् ॥ १३ ॥

तक्षकस्तु स नागेन्द्रः पुरन्दरनिवेशनम्।  
गतः श्रुत्वैव राजानं दीक्षितं जनमेजयम् ॥ १४ ॥

ततः सर्वं यथावृत्तमाख्याय भुजगोत्तमः।  
अगच्छच्छरणं भीत आगः कृत्वा पुरन्दरम् ॥ १५ ॥

तमिन्द्रः प्राह सुप्रीतो न तवास्तीह तक्षक।  
भयं नागेन्द्र तस्माद् वै सर्पसत्रात् कदाचन ॥ १६ ॥

प्रसादितो मया पूर्वं तवार्थाय पितामहः।  
तस्मात् तव भयं नास्ति व्येतु ते मानसो ज्वरः॥१७॥

एवमाश्वासितस्तेन ततः स भुजगोत्तमः।  
उवास भवने तस्मिञ्छक्रस्य मुदितः सुखी ॥ १८ ॥

अजस्रं निपतत्स्वग्नौ नागेषु भृशदुःखितः।  
अल्पशेषपरीवारो वासुकिः पर्यतप्यत ॥ १९ ॥

कश्मलं चाविशद् घोरं वासुकिं पन्नगोत्तमम्।  
स घूर्णमानहृदयो भगिनीमिदमब्रवीत् ॥ २० ॥

दह्यन्त्यङ्गानि मे भद्रे न दिशः प्रतिभान्ति च।  
सीदामीव च सम्मोहात् घूर्णतीव च मे मनः ॥ २१ ॥  
दृष्टिर्भ्राम्यति मेऽतीव हृदयं दीर्यतीव च।  
पतिष्याम्यवशोऽद्याहं तस्मिन् दीप्ते विभावसौ ॥ २२ ॥

पारिक्षितस्य यज्ञोऽसौ वर्ततेऽस्मज्जिघांसया ।  
व्यक्तं मयापि गन्तव्यं प्रेतराजनिवेशनम् ॥ २३ ॥

अयं स कालः सम्प्राप्तो यदर्थमसि मे स्वसः।  
जरत्कारौ मया दत्ता त्रायस्वास्मान् सबान्धवान् ॥ २४ ॥

आस्तीकः किल यज्ञं तं वर्तन्तं भुजगोत्तमे।  
प्रतिषेत्स्यति मां पूर्वं स्वयमाह पितामहः ॥ २५ ॥

तद् वत्से ब्रूहि वत्सं स्वं कुमारं वृद्धसम्मतम्।  
ममाद्य त्वं सभृत्यस्य मोक्षार्थं वेदवित्तमम् ॥ २६ ॥