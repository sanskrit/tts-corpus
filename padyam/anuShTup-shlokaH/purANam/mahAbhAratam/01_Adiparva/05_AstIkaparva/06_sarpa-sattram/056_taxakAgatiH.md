+++
title_full = "056 राजाका आस्तीकको वर देनेके लिये तैयार होना, तक्षक नागकी व्याकुलता तथा आस्तीकका वर माँगना"
title = "०५६ तक्षकागतिः"

+++


बालोऽप्ययं स्थविर इवावभाषते  
नायं बालः स्थविरोऽयं मतो मे।  
इच्छाम्यहं वरमस्मै प्रदातुं  
तन्मे विप्राः संविदध्वं यथावत् ॥ १ ॥

बालोऽपि विप्रो मान्य एवेह राज्ञां  
विद्वान् यो वै स पुनर्वै यथावत्।  
सर्वान् कामांस्त्वत्त एवार्हतेऽद्य  
यथा च नस्तक्षक एति शीघ्रम् ॥ २ ॥

व्याहर्तुकामे वरदे नृपे द्विजं  
वरं वृणीष्वेति ततोऽभ्युवाच ।  
होता वाक्यं नातिहृष्टान्तरात्मा  
कर्मण्यस्मिंस्तक्षको नैति तावत् ॥ ३ ॥

यथा चेदं कर्म समाप्यते मे  
यथा च वै तक्षक एति शीघ्रम्।  
तथा भवन्तः प्रयतन्तु सर्वे  
परं शक्त्या स हि मे विद्विषाणः ॥ ४ ॥

यथा शास्त्राणि नः प्राहुर्यथा शंसति पावकः।  
इन्द्रस्य भवने राजंस्तक्षको भयपीडितः ॥ ५ ॥

यथा सूतो लोहिताक्षो महात्मा  
पौराणिको वेदितवान् पुरस्तात् ।  
स राजानं प्राह पृष्टस्तदानीं  
यथाहुर्विप्रास्तद्वदेतन्नृदेव ॥ ६ ॥

पुराणमागम्य ततो ब्रवीम्यहं  
दत्तं तस्मै वरमिन्द्रेण राजन्।  
वसेह त्वं मत्सकाशे सुगुप्तो  
न पावकस्त्वां प्रदहिष्यतीति ॥ ७ ॥

एतच्छ्रुत्वा दीक्षितस्तप्यमान  
आस्ते होतारं चोदयन् कर्मकाले।  
होता च यत्तोऽस्याजुहावाथ मन्त्रै-  
रथो महेन्द्रः स्वयमाजगाम ॥ ८ ॥  
विमानमारुह्य महानुभावः  
सर्वैर्देवैः परिसंस्तूयमानः ।  
बलाहकैश्चाप्यनुगम्यमानो  
विद्याधरैरप्सरसां गणैश्च ॥ ९ ॥

तस्योत्तरीये निहितः स नागो  
भयोद्विग्नः शर्म नैवाभ्यगच्छत् ।  
ततो राजा मन्त्रविदोऽब्रवीत् पुनः  
क्रुद्धो वाक्यं तक्षकस्यान्तमिच्छन् ॥ १० ॥

इन्द्रस्य भवने विप्रा यदि नागः स तक्षकः।  
तमिन्द्रेणैव सहितं पातयध्वं विभावसौ ॥ ११ ॥

जनमेजयेन राज्ञा तु नोदितस्तक्षकं प्रति।  
होता जुहाव तत्रस्थं तक्षकं पन्नगं तथा ॥ १२ ॥

हूयमाने तथा चैव तक्षकः सपुरन्दरः।  
आकाशे ददृशे चैव क्षणेन व्यथितस्तदा ॥ १३ ॥

पुरन्दरस्तु तं यज्ञं दृष्ट्‌वोरुभयमाविशत्।  
हित्वा तु तक्षकं त्रस्तः स्वमेव भवनं ययौ ॥ १४ ॥

इन्द्रे गते तु नागेन्द्रस्तक्षको भयमोहितः।  
मन्त्रशक्त्या पावकार्चिः समीपमवशो गतः ॥ १५ ॥

वर्तते तव राजेन्द्र कर्मैतद् विधिवत् प्रभो।  
अस्मै तु द्विजमुख्याय वरं त्वं दातुमर्हसि ॥ १६ ॥

बालाभिरूपस्य तवाप्रमेय  
वरं प्रयच्छामि यथानुरूपम् ।  
वृणीष्व यत् तेऽभिमतं हृदि स्थितं  
तत् ते प्रदास्याम्यपि चेददेयम् ॥ १७ ॥

अयमायाति तूर्णं स तक्षकस्ते वशं नृप।  
श्रूयतेऽस्य महान् नादो नदतो भैरवं रवम् ॥ १८ ॥

नूनं मुक्तो वज्रभृता स नागो  
भ्रष्टो नाकान्मन्त्रविस्रस्तकायः ।  
घूर्णन्नाकाशे नष्टसंज्ञोऽभ्युपैति  
तीव्रान् निःश्वासान् निःश्वसन् पन्नगेन्द्रः ॥ १९ ॥

पतिष्यमाणे नागेन्द्रे तक्षके जातवेदसि।  
इदमन्तरमित्येव तदाऽऽस्तीकोऽभ्यचोदयत् ॥ २० ॥

वरं ददासि चेन्मह्यं वृणोमि जनमेजय।  
सत्रं ते विरमत्वेतन्न पतेयुरिहोरगाः ॥ २१ ॥

एवमुक्तस्तदा तेन ब्रह्मन् पारिक्षितस्तु सः।  
नातिहृष्टमनाश्चेदमास्तीकं वाक्यमब्रवीत् ॥ २२ ॥

सुवर्णं रजतं गाश्च यच्चान्यन्मन्यसे विभो।  
तत् ते दद्यां वरं विप्र न निवर्तेत् क्रतुर्मम॥२३॥

सुवर्णं रजतं गाश्च न त्वां राजन् वृणोम्यहम्।  
सत्रं ते विरमत्वेतत् स्वस्ति मातृकुलस्य नः ॥ २४ ॥

आस्तीकेनैवमुक्तस्तु राजा पारिक्षितस्तदा ।  
पुनः पुनरुवाचेदमास्तीकं वदतां वरः ॥ २५ ॥  
अन्यं वरय भद्रं ते वरं द्विजवरोत्तम।  
अयाचत न चाप्यन्यं वरं स भृगुनन्दन ॥ २६ ॥

ततो वेदविदस्तात सदस्याः सर्व एव तम्।  
राजानमूचुः सहिता लभतां ब्राह्मणो वरम् ॥ २७ ॥