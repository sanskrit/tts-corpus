+++
title_full = "050 शृंगी ऋषिका परीक्षित्\u200cको शाप, तक्षकका काश्यपको लौटाकर छलसे परीक्षित्\u200cको डँसना और पिताकी मृत्युका वृत्तान्त सुनकर जनमेजयकी तक्षकसे बदला लेनेकी प्रतिज्ञा"
title = "०५० काश्यप-निवर्तन-कथनम्"

+++


ततः स राजा राजेन्द्र स्कन्धे तस्य भुजङ्गमम्।  
मुनेः क्षुत्क्षाम आसज्य स्वपुरं पुनराययौ ॥ १ ॥

ऋषेस्तस्य तु पुत्रोऽभूद् गवि जातो महायशाः।  
शृङ्गी नाम महातेजास्तिग्मवीर्योऽतिकोपनः ॥ २ ॥

ब्रह्माणं समुपागम्य मुनिः पूजां चकार ह।  
सोऽनुज्ञातस्ततस्तत्र शृङ्गी शुश्राव तं तदा ॥ ३ ॥  
सख्युः सकाशात् पितरं पित्रा ते धर्षितं पुरा।  
मृतं सर्पं समासक्तं स्थाणुभूतस्य तस्य तम् ॥ ४ ॥  
वहन्तं राजशार्दूल स्कन्धेनानपकारिणम् ।  
तपस्विनमतीवाथ तं मुनिप्रवरं नृप ॥ ५ ॥  
जितेन्द्रियं विशुद्धं च स्थितं कर्मण्यथाद्‌भुतम्।  
तपसा द्योतितात्मानं स्वेष्वङ्गेषु यतं तदा ॥ ६ ॥  
शुभाचारं शुभकथं सुस्थितं तमलोलुपम्।  
अक्षुद्रमनसूयं च वृद्धं मौनव्रते स्थितम्।  
शरण्यं सर्वभूतानां पित्रा विनिकृतं तव ॥ ७ ॥

शशापाथ महातेजाः पितरं ते रुषान्वितः।  
ऋषेः पुत्रो महातेजा बालोऽपि स्थविरद्युतिः ॥ ८ ॥

स क्षिप्रमुदकं स्पृष्ट्वा रोषादिदमुवाच ह।  
पितरं तेऽभिसंधाय तेजसा प्रज्वलन्निव ॥ ९ ॥  
अनागसि गुरौ यो मे मृतं सर्पमवासृजत्।  
तं नागस्तक्षकः क्रुद्धस्तेजसा प्रदहिष्यति ॥ १० ॥  
आशीविषस्तिग्मतेजा मद्वाक्यबलचोदितः ।  
सप्तरात्रादितः पापं पश्य मे तपसो बलम् ॥ ११ ॥

इत्युक्त्वा प्रययौ तत्र पिता यत्रास्य सोऽभवत्।  
दृष्ट्वा च पितरं तस्मै तं शापं प्रत्यवेदयत् ॥ १२ ॥

स चापि मुनिशार्दूलः प्रेषयामास ते पितुः।  
शिष्यं गौरमुखं नाम शीलवन्तं गुणान्वितम् ॥ १३ ॥  
आचख्यौ स च विश्रान्तो राज्ञः सर्वमशेषतः।  
शप्तोऽसि मम पुत्रेण यत्तो भव महीपते ॥ १४ ॥

तक्षकस्त्वां महाराज तेजसासौ दहिष्यति।  
श्रुत्वा च तद् वचो घोरं पिता ते जनमेजय॥१५॥  
यत्तोऽभवत् परित्रस्तस्तक्षकात् पन्नगोत्तमात् ।  
ततस्तस्मिंस्तु दिवसे सप्तमे समुपस्थिते ॥ १६ ॥  
राज्ञः समीपं ब्रह्मर्षिः काश्यपो गन्तुमैच्छत।  
तं ददर्शाथ नागेन्द्रस्तक्षकः काश्यपं तदा ॥ १७ ॥

तमब्रवीत् पन्नगेन्द्रः काश्यपं त्वरितं द्विजम्।  
क्व भवांस्त्वरितो याति किं च कार्यं चिकीर्षति ॥ १८ ॥

यत्र राजा कुरुश्रेष्ठः परिक्षिन्नाम वै द्विज।  
तक्षकेण भुजङ्गेन धक्ष्यते किल सोऽद्य वै ॥ १९ ॥  
गच्छाम्यहं तं त्वरितः सद्यः कर्तुमपज्वरम्।  
मयाभिपन्नं तं चापि न सर्पो धर्षयिष्यति ॥ २० ॥

किमर्थं तं मया दष्टं संजीवयितुमिच्छसि।  
अहं स तक्षको ब्रह्मन् पश्य मे वीर्यमद्भुतम् ॥ २१ ॥  
न शक्तस्त्वं मया दष्टं तं संजीवयितुं नृपम्।  
इत्युक्त्वा तक्षकस्तत्र सोऽदशद् वै वनस्पतिम् ॥ २२ ॥

स दष्टमात्रो नागेन भस्मीभूतोऽभवन्नगः।  
काश्यपश्च ततो राजन्नजीवयत तं नगम् ॥ २३ ॥

ततस्तं लोभयामास कामं ब्रूहीति तक्षकः।  
स एवमुक्तस्तं प्राह काश्यपस्तक्षकं पुनः ॥ २४ ॥  
धनलिप्सुरहं तत्र यामीत्युक्तश्च तेन सः।  
तमुवाच महात्मानं तक्षकः श्लक्ष्णया गिरा ॥ २५ ॥

यावद्धनं प्रार्थयसे राज्ञस्तस्मात् ततोऽधिकम्।  
गृहाण मत्त एव त्वं संनिवर्तस्व चानघ ॥ २६ ॥

स एवमुक्तो नागेन काश्यपो द्विपदां वरः।  
लब्ध्वा वित्तं निववृते तक्षकाद् यावदीप्सितम् ॥ २७ ॥

तस्मिन् प्रतिगते विप्रे छद्मनोपेत्य तक्षकः।  
तं नृपं नृपतिश्रेष्ठं पितरं धार्मिकं तव ॥ २८ ॥  
प्रासादस्थं यत्तमपि दग्धवान् विषवह्निना।  
ततस्त्वं पुरुषव्याघ्र विजयायाभिषेचितः ॥ २९ ॥

एतद् दृष्टं श्रुतं चापि यथावन्नृपसत्तम।  
अस्माभिर्निखिलं सर्वं कथितं तेऽतिदारुणम् ॥ ३० ॥

श्रुत्वा चैनं नरश्रेष्ठ पार्थिवस्य पराभवम्।  
अस्य चर्षेरुतंकस्य विधत्स्व यदनन्तरम् ॥ ३१ ॥

एतस्मिन्नेव काले तु स राजा जनमेजयः।  
उवाच मन्त्रिणः सर्वानिदं वाक्यमरिन्दमः ॥ ३२ ॥

अथ तत् कथितं केन यद् वृत्तं तद् वनस्पतौ।  
आश्चर्यभूतं लोकस्य भस्मराशीकृतं तदा ॥ ३३ ॥  
यद् वृक्षं जीवयामास काश्यपस्तक्षकेण वै।  
नूनं मन्त्रैर्हतविषो न प्रणश्येत काश्यपात् ॥ ३४ ॥

चिन्तयामास पापात्मा मनसा पन्नगाधमः।  
दष्टं यदि मया विप्रः पार्थिवं जीवयिष्यति ॥ ३५ ॥  
तक्षकः संहतविषो लोके यास्यति हास्यताम्।  
विचिन्त्यैवं कृता तेन ध्रुवं तुष्टिर्द्विजस्य वै ॥ ३६ ॥

भविष्यति ह्युपायेन यस्य दास्यामि यातनाम्।  
एकं तु श्रोतुमिच्छामि तद् वृत्तं निर्जने वने ॥ ३७ ॥  
संवादं पन्नगेन्द्रस्य काश्यपस्य च कस्तदा।  
श्रुतवान् दृष्टवांश्चापि भवत्सु कथमागतम्।  
श्रुत्वा तस्य विधास्येऽहं पन्नगान्तकरीं मतिम् ॥ ३८ ॥

शृणु राजन् यथास्माकं येन तत् कथितं पुरा।  
समागतं द्विजेन्द्रस्य पन्नगेन्द्रस्य चाध्वनि ॥ ३९ ॥  
तस्मिन् वृक्षे नरः कश्चिदिन्धनार्थाय पार्थिव।  
विचिन्वन् पूर्वमारूढः शुष्कशाखां वनस्पतौ ॥ ४० ॥

न बुध्येतामुभौ तौ च नगस्थं पन्नगद्विजौ।  
सह तेनैव वृक्षेण भस्मीभूतोऽभवन्नृप ॥ ४१ ॥

द्विजप्रभावाद् राजेन्द्र व्यजीवत् सवनस्पतिः।  
तेनागम्य नरश्रेष्ठ पुंसास्मासु निवेदितम् ॥ ४२ ॥

यथावृत्तं तु तत् सर्वं तक्षकस्य द्विजस्य च।  
एतत् ते कथितं राजन् यथा दृष्टं श्रुतं च यत्।  
श्रुत्वा च नृपशार्दूल विधत्स्व यदनन्तरम् ॥ ४३ ॥

मन्त्रिणां तु वचः श्रुत्वा स राजा जनमेजयः।  
पर्यतप्यत दुःखार्तः प्रत्यपिंषत् करं करे ॥ ४४ ॥

निःश्वासमुष्णमसकृद् दीर्घं राजीवलोचनः ।  
मुमोचाश्रूणि च तदा नेत्राभ्यां प्ररुदन् नृपः ॥ ४५ ॥

उवाच च महीपालो दुःखशोकसमन्वितः।  
दुर्धरं वाष्पमुत्सृज्य स्पृष्ट्वा चापो यथाविधि ॥ ४६ ॥  
मुहूर्तमिव च ध्यात्वा निश्चित्य मनसा नृपः।  
अमर्षी मन्त्रिणः सर्वानिदं वचनमब्रवीत् ॥ ४७ ॥

श्रुत्वैतद् भवतां वाक्यं पितुर्मे स्वर्गतिं प्रति।  
निश्चितेयं मम मतिर्या च तां मे निबोधत।  
अनन्तरं च मन्येऽहं तक्षकाय दुरात्मने ॥ ४८ ॥  
प्रतिकर्तव्यमित्येवं येन मे हिंसितः पिता।  
शृङ्गिणं हेतुमात्रं यः कृत्वा दग्ध्वा च पार्थिवम् ॥ ४९ ॥

इयं दुरात्मता तस्य काश्यपं यो न्यवर्तयत्।  
यदाऽऽगच्छेत् स वै विप्रो ननु जीवेत् पिता मम॥५०॥

परिहीयेत किं तस्य यदि जीवेत् स पार्थिवः।  
काश्यपस्य प्रसादेन मन्त्रिणां विनयेन च ॥ ५१ ॥

स तु वारितवान् मोहात् काश्यपं द्विजसत्तमम्।  
संजिजीवयिषुं प्राप्तं राजानमपराजितम् ॥ ५२ ॥

महानतिक्रमो ह्येष तक्षकस्य दुरात्मनः।  
द्विजस्य योऽददद् द्रव्यं मा नृपं जीवयेदिति ॥ ५३ ॥

उत्तङ्कस्य प्रियं कर्तुमात्मनश्च महत् प्रियम्।  
भवतां चैव सर्वेषां गच्छाम्यपचितिं पितुः ॥ ५४ ॥