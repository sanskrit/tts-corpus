+++
title_full = "057 सर्पयज्ञमें दग्ध हुए प्रधान-प्रधान सर्पोंके नाम"
title = "०५७ हत-नाग-नामवली"

+++


ये सर्पाः सर्पसत्रेऽस्मिन् पतिता हव्यवाहने।  
तेषां नामानि सर्वेषां श्रोतुमिच्छामि सूतज ॥ १ ॥

सहस्राणि बहून्यस्मिन् प्रयुतान्यर्बुदानि च।  
न शक्यं परिसंख्यातुं बहुत्वाद् द्विजसत्तम ॥ २ ॥

यथास्मृति तु नामानि पन्नगानां निबोध मे।  
उच्यमानानि मुख्यानां हुतानां जातवेदसि ॥ ३ ॥

वासुकेः कुलजातांस्तु प्राधान्येन निबोध मे।  
नीलरक्तान् सितान् घोरान् महाकायान् विषोल्बणान् ॥ ४ ॥

अवशान् मातृवाग्दण्डपीडिताम् कृपणान् हुतान्।  
कोटिशो मानसः पूर्णः शलः पालो हलीमकः ॥ ५ ॥  
पिच्छलः कौणपश्चक्रः कालवेगः प्रकालनः।  
हिरण्यबाहुः शरणः कक्षकः कालदन्तकः ॥ ६ ॥

एते वासुकिजा नागाः प्रविष्टा हव्यवाहने।  
अन्ये च बहवो विप्र तथा वै कुलसम्भवाः।  
प्रदीप्ताग्नौ हुताः सर्वे घोररूपा महाबलाः ॥ ७ ॥

तक्षकस्य कुले जातान् प्रवक्ष्यामि निबोध तान्।  
पुच्छाण्डको मण्डलकः पिण्डसेक्ता रभेणकः ॥ ८ ॥  
उच्छिखः शरभो भङ्गो बिल्वतेजा विरोहणः।  
शिली शलकरो मूकः सुकुमारः प्रवेपनः ॥ ९ ॥  
मुद्‌गरः शिशुरोमा च सुरोमा च महाहनुः।  
एते तक्षकजा नागाः प्रविष्टा हव्यवाहनम् ॥ १० ॥

पारावतः पारिजातः पाण्डरो हरिणः कृशः।  
विहङ्गः शरभो मेदः प्रमोदः संहतापनः ॥ ११ ॥  
ऐरावतकुलादेते प्रविष्टा हव्यवाहनम् ।

कौरव्यकुलजान् नागाञ्छृणु मे त्वं द्विजोत्तम ॥ १२ ॥

एरकः कुण्डलो वेणी वेणीस्कन्धः कुमारकः।  
बाहुकः शृंगवेरश्च धूर्तकः प्रातरातकौ ॥ १३ ॥  
कौरव्यकुलजास्त्वेते प्रविष्टा हव्यवाहनम् ।

धृतराष्ट्रकुले जाताञ्छृणु नागान् यथातथम् ॥ १४ ॥  
कीर्त्यमानान् मया ब्रह्मन् वातवेगान् विषोल्बणान्।  
शङ्कुकर्णः पिठरकः कुठारमुखसेचकौ ॥ १५ ॥  
पूर्णाङ्गदः पूर्णमुखः प्रहासः शकुनिर्दरिः।  
अमाहठः कामठकः सुषेणो मानसोऽव्ययः ॥ १६ ॥  
भैरवो मुण्डवेदाङ्गः पिशङ्गश्चोद्रपारकः ।  
ऋषभो वेगवान् नागः पिण्डारकमहाहनू ॥ १७ ॥  
रक्ताङ्गः सर्वसारङ्गः समृद्धपटवासकौ ।  
वराहको वीरणकः सुचित्रश्चित्रवेगिकः ॥ १८ ॥  
पराशरस्तरुणको मणिः स्कन्धस्तथारुणिः ।  
इति नागा मया ब्रह्मन् कीर्तिताः कीर्तिवर्धनाः ॥ १९ ॥  
प्राधान्येन बहुत्वात् तु न सर्वे परिकीर्तिताः।  
एतेषां प्रसवो यश्च प्रसवस्य च संततिः ॥ २० ॥  
न शक्यं परिसंख्यातुं ये दीप्तं पावकं गताः।  
त्रिशीर्षाः सप्तशीर्षाश्च दशशीर्षास्तथापरे ॥ २१ ॥

कालानलविषा घोरा हुताः शतसहस्रशः।  
महाकाया महावेगाः शैलशृङ्गसमुच्छ्रयाः ॥ २२ ॥

योजनायामविस्तारा द्वियोजनसमायताः ।  
कामरूपाः कामबला दीप्तानलविषोल्बणाः ॥ २३ ॥  
दग्धास्तत्र महासत्रे ब्रह्मदण्डनिपीडिताः ॥ २४ ॥