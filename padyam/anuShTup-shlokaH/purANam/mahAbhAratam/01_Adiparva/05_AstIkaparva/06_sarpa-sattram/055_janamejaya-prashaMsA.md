+++
title_full = "055 आस्तीकके द्वारा यजमान, यज्ञ, ऋत्विज्, सदस्यगण और अग्निदेवकी स्तुति-प्रशंसा"
title = "०५५ जनमेजय-प्रशंसा"

+++


सोमस्य यज्ञो वरुणस्य यज्ञः  
प्रजापतेर्यज्ञ आसीत् प्रयागे ।  
तथा यज्ञोऽयं तव भारताग्र्य  
पारिक्षित स्वस्ति नोऽस्तु प्रियेभ्यः ॥ १ ॥

शक्रस्य यज्ञः शतसंख्य उक्त-  
स्तथा पूरोस्तुल्यसंख्यं शतं वै।  
तथा यज्ञोऽयं तव भारताग्र्य  
पारिक्षित स्वस्ति नोऽस्तु प्रियेभ्यः ॥ २ ॥

यमस्य यज्ञो हरिमेधसश्च  
यथा यज्ञो रन्तिदेवस्य राज्ञः।  
तथा यज्ञोऽयं तव भारताग्र्य  
पारिक्षित स्वस्ति नोऽस्तु प्रियेभ्यः ॥ ३ ॥

गयस्य यज्ञः शशबिन्दोश्च राज्ञो  
यज्ञस्तथा वैश्रवणस्य राज्ञः ।  
तथा यज्ञोऽयं तव भारताग्र्य  
पारिक्षित स्वस्ति नोऽस्तु प्रियेभ्यः ॥ ४ ॥

नृगस्य यज्ञस्त्वजमीढस्य चासीद्  
यथा यज्ञो दाशरथेश्च राज्ञः।  
तथा यज्ञोऽयं तव भारताग्र्य  
पारिक्षित स्वस्ति नोऽस्तु प्रियेभ्यः ॥ ५ ॥

यज्ञः श्रुतो दिवि देवस्य सूनो-  
र्युधिष्ठिरस्याजमीढस्य राज्ञः ।  
तथा यज्ञोऽयं तव भारताग्र्य  
पारिक्षित स्वस्ति नोऽस्तु प्रियेभ्यः ॥ ६ ॥

कृष्णस्य यज्ञः सत्यवत्याः सुतस्य  
स्वयं च कर्म प्रचकार यत्र।  
तथा यज्ञोऽयं तव भारताग्र्य  
पारिक्षित स्वस्ति नोऽस्तु प्रियेभ्यः ॥ ७ ॥

इमे च ते सूर्यसमानवर्चसः  
समासते वृत्रहणः क्रतुं यथा।  
नैषां ज्ञातुं विद्यते ज्ञानमद्य  
दत्तं येभ्यो न प्रणश्येत् कदाचित् ॥ ८ ॥

ऋत्विक् समो नास्ति लोकेषु चैव  
द्वैपायनेनेति विनिश्चितं मे ।  
एतस्य शिष्याः क्षितिमाचरन्ति  
सर्वर्त्विजः कर्मसु स्वेषु दक्षाः ॥ ९ ॥

विभावसुश्चित्रभानुर्महात्मा  
हिरण्यरेता हुतभुक् कृष्णवर्त्मा ।  
प्रदक्षिणावर्तशिखः प्रदीप्तो  
हव्यं तवेदं हुतभुग् वष्टि देवः ॥ १० ॥

नेह त्वदन्यो विद्यते जीवलोके  
समो नृपः पालयिता प्रजानाम्।  
धृत्या च ते प्रीतमनाः सदाहं  
त्वं वा वरुणो धर्मराजो यमो वा ॥ ११ ॥

शक्रः साक्षाद् वज्रपाणिर्यथेह  
त्राता लोकेऽस्मिंस्त्वं तथेह प्रजानाम्।  
मतस्त्वं नः पुरुषेन्द्रेह लोके  
न च त्वदन्यो भूपतिरस्ति जज्ञे ॥ १२ ॥

खट्वाङ्गनाभागदिलीपकल्प  
ययातिमान्धातृसमप्रभाव ।  
आदित्यतेजःप्रतिमानतेजा  
भीष्मो यथा राजसि सुव्रतस्त्वम् ॥ १३ ॥

वाल्मीकिवत् ते निभृतं स्ववीर्यं  
वसिष्ठवत् ते नियतश्च कोपः।  
प्रभुत्वमिन्द्रत्वसमं मतं मे  
द्युतिश्च नारायणवद् विभाति ॥ १४ ॥

यमो यथा धर्मविनिश्चयज्ञः  
कृष्णो यथा सर्वगुणोपपन्नः ।  
श्रियां निवासोऽसि यथा वसूनां  
निधानभूतोऽसि तथा क्रतूनाम् ॥ १५ ॥

दम्भोद्भवेनासि समो बलेन  
रामो यथा शास्त्रविदस्त्रविच्च ।  
और्वत्रिताभ्यामसि तुल्यतेजा  
दुष्प्रेक्षणीयोऽसि भगीरथेन ॥ १६ ॥

एवं स्तुताः सर्व एव प्रसन्ना  
राजा सदस्या ऋत्विजो हव्यवाहः।  
तेषां दृष्ट्वा भावितानीङ्गितानि  
प्रोवाच राजा जनमेजयोऽथ ॥ १७ ॥