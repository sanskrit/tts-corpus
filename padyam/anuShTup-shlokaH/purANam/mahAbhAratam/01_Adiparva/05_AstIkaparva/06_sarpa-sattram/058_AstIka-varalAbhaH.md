+++
title_full = "058 यज्ञकी समाप्ति एवं आस्तीकका सर्पोंसे वर प्राप्त करना"
title = "०५८ आस्तीक-वरलाभः"

+++


इदमत्यद्भुतं चान्यदास्तीकस्यानुशुश्रुम ।  
तथा वरैश्छन्द्यामाने राज्ञा पारिक्षितेन हि ॥ १ ॥  
इन्द्रहस्ताच्च्युतो नागः ख एव यदतिष्ठत।  
ततश्चिन्तापरो राजा बभूव जनमेजयः ॥ २ ॥

हूयमाने भृशं दीप्ते विधिवद् वसुरेतसि।  
न स्म स प्रापतद् वह्नौ तक्षको भयपीडितः ॥ ३ ॥

किं सूत तेषां विप्राणां मन्त्रग्रामो मनीषिणाम्।  
न प्रत्यभात् तदाग्नौ यत् स पपात न तक्षकः॥४॥

तमिन्द्रहस्ताद् वित्रस्तं विसंज्ञं पन्नगोत्तमम्।  
आस्तीकस्तिष्ठ तिष्ठेति वाचस्तिस्रोऽभ्युदैरयत् ॥ ५ ॥

वितस्थे सोऽन्तरिक्षे च हृदयेन विदूयता।  
यथा तिष्ठति वै कश्चित् खं च गां चान्तरा नरः॥६॥

ततो राजाब्रवीद् वाक्यं सदस्यैश्चोदितो भृशम्।  
काममेतद् भवत्वेवं यथाऽऽस्तीकस्य भाषितम् ॥ ७ ॥

समाप्यतामिदं कर्म पन्नगाः सन्त्वनामयाः।  
प्रीयतामयमास्तीकः सत्यं सूतवचोऽस्तु तत् ॥ ८ ॥

ततो हलहलाशब्दः प्रीतिदः समजायत।  
आस्तीकस्य वरे दत्ते तथैवोपरराम च ॥ ९ ॥  
स यज्ञः पाण्डवेयस्य राज्ञः पारिक्षितस्य ह।  
प्रीतिमांश्चाभवद् राजा भारतो जनमेजयः ॥ १० ॥

ऋत्विग्भ्यः ससदस्येभ्यो ये तत्रासन् समागताः।  
तेभ्यश्च प्रददौ वित्तं शतशोऽथ सहस्रशः ॥ ११ ॥

लोहिताक्षाय सूताय तथा स्थपतये विभुः।  
येनोक्तं तस्य तत्राग्रे सर्पसत्रनिवर्तने ॥ १२ ॥  
निमित्तं ब्राह्मण इति तस्मै वित्तं ददौ बहु।  
दत्त्वा द्रव्यं यथान्यायं भोजनाच्छादनान्वितम् ॥ १३ ॥  
प्रीतस्तस्मै नरपतिरप्रमेयपराक्रमः ।  
ततश्चकारावभृथं विधिदृष्टेन कर्मणा ॥ १४ ॥

आस्तीकं प्रेषयामास गृहानेव सुसंस्कृतम्।  
राजा प्रीतमनाः प्रीतं कृतकृत्यं मनीषिणम् ॥ १५ ॥  
पुनरागमनं कार्यमिति चैनं वचोऽब्रवीत्।  
भविष्यसि सदस्यो मे वाजिमेधे महाक्रतौ ॥ १६ ॥

तथेत्युक्त्वा प्रदुद्राव तदाऽऽस्तीको मुदा युतः।  
कृत्वा स्वकार्यमतुलं तोषयित्वा च पार्थिवम् ॥ १७ ॥

स गत्वा परमप्रीतो मातुलं मातरं च ताम्।  
अभिगम्योपसंगृह्य तथावृत्तं न्यवेदयत् ॥ १८ ॥

एतच्छ्रुत्वा प्रीयमाणाः समेता  
ये तत्रासन् पन्नगा वीतमोहाः।  
आस्तीके वै प्रीतिमन्तो बभूवु-  
रूचुश्चैनं वरमिष्टं वृणीष्व ॥ १९ ॥

भूयो भूयः सर्वशस्तेऽब्रुवंस्तं  
किं ते प्रियं करवामाद्य विद्वन्।  
प्रीता वयं मोक्षिताश्चैव सर्वे  
कामं किं ते करवामाद्य वत्स ॥ २० ॥

सायं प्रातर्ये प्रसन्नात्मरूपा  
लोके विप्रा मानवा ये परेऽपि।  
धर्माख्यानं ये पठेयुर्ममेदं  
तेषां युष्मन्नैव किंचिद् भयं स्यात् ॥ २१ ॥

तैश्चाप्युक्तो भागिनेयः प्रसन्नै-  
रेतत् सत्यं काममेवं वरं ते।  
प्रीत्या युक्ताः कामितं सर्वशस्ते  
कर्तारः स्म प्रवणा भागिनेय ॥ २२ ॥

असितं चार्तिमन्तं च सुनीथं चापि यः स्मरेत्।  
दिवा वा यदि वा रात्रौ नास्य सर्पभयं भवेत्॥२३॥

यो जरत्कारुणा जातो जरत्कारौ महायशाः।  
आस्तीकः सर्पसत्रे वः पन्नगान् योऽभ्यरक्षत।  
तं स्मरन्तं महाभागा न मां हिंसितुमर्हथ ॥ २४ ॥

सर्पापसर्प भद्रं ते गच्छ सर्प महाविष।  
जनमेजयस्य यज्ञान्ते आस्तीकवचनं स्मर ॥ २५ ॥

आस्तीकस्य वचः श्रुत्वा यः सर्पो न निवर्तते।  
शतधा भिद्यते मूर्ध्नि शिंशवृक्षफलं यथा ॥ २६ ॥

स एवमुक्तस्तु तदा द्विजेन्द्रः  
समागतैस्तैर्भुजगेन्द्रमुख्यैः ।  
सम्प्राप्य प्रीतिं विपुलां महात्मा  
ततो मनो गमनायाथ दध्रे ॥ २७ ॥  
मोक्षयित्वा तु भुजगान् सर्पसत्राद् द्विजोत्तमः।  
जगाम काले धर्मात्मा दिष्टान्तं पुत्रपौत्रवान् ॥ २८ ॥

इत्याख्यानं मयाऽऽस्तीकं यथावत् तव कीर्तितम्।  
यत् कीर्तयित्वा सर्पेभ्यो न भयं विद्यते क्वचित् ॥ २९ ॥

यथा कथितवान् ब्रह्मन् प्रमतिः पूर्वजस्तव।  
पुत्राय रुरवे प्रीतः पृच्छते भार्गवोत्तम ॥ ३० ॥  
यद् वाक्यं श्रुतवांश्चाहं तथा च कथितं मया।  
आस्तीकस्य कवेर्विप्र श्रीमच्चरितमादितः ॥ ३१ ॥

श्रुत्वा धर्मिष्ठमाख्यानमास्तीकं पुण्यवर्धनम् ।  
यन्मां त्वं पृष्टवान् ब्रह्मञ्छ्रुत्वा डुण्डुभभाषितम्।  
व्येतु ते सुमहद् ब्रह्मन् कौतूहलमरिन्दम ॥ ३२ ॥