+++
title_full = "052 सर्पसत्रका आरम्भ और उसमें सर्पोंका विनाश"
title = "०५२ सर्प-पतनम्"

+++


ततः कर्म प्रववृते सर्पसत्रविधानतः।  
पर्यक्रामंश्च विधिवत् स्वे स्वे कर्मणि याजकाः ॥ १ ॥

प्रावृत्य कृष्णवासांसि धूमसंरक्तलोचनाः ।  
जुहुवुर्मन्त्रवच्चैव समिद्धं जातवेदसम् ॥ २ ॥

कम्पयन्तश्च सर्वेषामुरगाणां मनांसि च।  
सर्पानाजुहुवुस्तत्र सर्वानग्निमुखे तदा ॥ ३ ॥

ततः सर्पाः समापेतुः प्रदीप्ते हव्यवाहने।  
विचेष्टमानाः कृपणमाह्वयन्तः परस्परम् ॥ ४ ॥

विस्फुरन्तः श्वसन्तश्च वेष्टयन्तः परस्परम्।  
पुच्छैः शिरोभिश्च भृशं चित्रभानुं प्रपेदिरे ॥ ५ ॥

श्वेताः कृष्णाश्च नीलाश्च स्थविराः शिशवस्तथा।  
नदन्तो विविधान् नादान् पेतुर्दीप्ते विभावसौ ॥ ६ ॥

क्रोशयोजनमात्रा हि गोकर्णस्य प्रमाणतः।  
पतन्त्यजस्रं वेगेन वह्नावग्निमतां वर ॥ ७ ॥

एवं शतसहस्राणि प्रयुतान्यर्बुदानि च।  
अवशानि विनष्टानि पन्नगानां तु तत्र वै ॥ ८ ॥

तुरगा इव तत्रान्ये हस्तिहस्ता इवापरे।  
मत्ता इव च मातङ्गा महाकाया महाबलाः ॥ ९ ॥

उच्चावचाश्च बहवो नानावर्णा विषोल्बणाः।  
घोराश्च परिघप्रख्या दन्दशूका महाबलाः।  
प्रपेतुरग्नावुरगा मातृवाग्दण्डपीडिताः ॥ १० ॥