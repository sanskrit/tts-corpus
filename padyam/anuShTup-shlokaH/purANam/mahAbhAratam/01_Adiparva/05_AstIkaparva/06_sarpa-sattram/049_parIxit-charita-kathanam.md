+++
title_full = "049 राजा परीक्षित्\u200cके धर्ममय आचार तथा उत्तम गुणोंका वर्णन, राजाका शिकारके लिये जाना और उनके द्वारा शमीक मुनिका तिरस्कार"
title = "०४९ परीक्षित्-चरित-कथनम्"

+++


यदपृच्छत् तदा राजा मन्त्रिणो जनमेजयः।  
पितुः स्वर्गगतिं तन्मे विस्तरेण पुनर्वद ॥ १ ॥

शृणु ब्रह्मन् यथापृच्छन्मन्त्रिणो नृपतिस्तदा।  
यथा चाख्यातवन्तस्ते निधनं तत् परीक्षितः ॥ २ ॥

जानन्ति स्म भवन्तस्तद् यथा वृत्तं पितुर्मम।  
आसीद् यथा स निधनं गतः काले महायशाः ॥ ३ ॥

श्रुत्वा भवत्सकाशाद्धि पितुर्वृत्तमशेषतः ।  
कल्याणं प्रतिपत्स्यामि विपरीतं न जातुचित् ॥ ४ ॥

मन्त्रिणोऽथाब्रुवन् वाक्यं पृष्टास्तेन महात्मना।  
सर्वे धर्मविदः प्राज्ञा राजानं जनमेजयम् ॥ ५ ॥

शृणु पार्थिव यद् ब्रूषे पितुस्तव महात्मनः।  
चरितं पार्थिवेन्द्रस्य यथा निष्ठां गतश्च सः ॥ ६ ॥

धर्मात्मा च महात्मा च प्रजापालः पिता तव।  
आसीदिह यथावृत्तः स महात्मा शृणुष्व तत् ॥ ७ ॥

चातुर्वर्ण्यं स्वधर्मस्थं स कृत्वा पर्यरक्षत।  
धर्मतो धर्मविद् राजा धर्मो विग्रहवानिव ॥ ८ ॥

ररक्ष पृथिवीं देवीं श्रीमानतुलविक्रमः।  
द्वेष्टारस्तस्य नैवासन् स च द्वेष्टि न कंचन ॥ ९ ॥

समः सर्वेषु भूतेषु प्रजापतिरिवाभवत्।  
ब्राह्मणाः क्षत्रिया वैश्याः शूद्राश्चैव स्वकर्मसु ॥ १० ॥  
स्थिताः सुमनसो राजंस्तेन राज्ञा स्वधिष्ठिताः।  
विधवानाथविकलान् कृपणांश्च बभार सः ॥ ११ ॥

सुदर्शः सर्वभूतानामासीत् सोम इवापरः।  
तुष्टपुष्टजनः श्रीमान् सत्यवाग् दृढविक्रमः ॥ १२ ॥

धनुर्वेदे तु शिष्योऽभून्नृपः शारद्वतस्य सः।  
गोविन्दस्य प्रियश्चासीत् पिता ते जनमेजय ॥ १३ ॥

लोकस्य चैव सर्वस्य प्रिय आसीन्महायशाः।  
परिक्षीणेषु कुरुषु सोत्तरायामजीजनत् ॥ १४ ॥  
परीक्षिदभवत् तेन सौभद्रस्यात्मजो बली।  
राजधर्मार्थकुशलो युक्तः सर्वगुणैर्वृतः ॥ १५ ॥

जितेन्द्रियश्चात्मवांश्च मेधावी धर्मसेविता ।  
षड्वर्गजिन्महाबुद्धिर्नीतिशास्त्रविदुत्तमः ॥ १६ ॥

प्रजा इमास्तव पिता षष्टिवर्षाण्यपालयत्।  
ततो दिष्टान्तमापन्नः सर्वेषां दुःखमावहन् ॥ १७ ॥  
ततस्त्वं पुरुषश्रेष्ठ धर्मेण प्रतिपेदिवान्।  
इदं वर्षसहस्राणि राज्यं कुरुकुलागतम्।  
बाल एवाभिषिक्तस्त्वं सर्वभूतानुपालकः ॥ १८ ॥

नास्मिन् कुले जातु बभूव राजा  
यो न प्रजानां प्रियकृत् प्रियश्च।  
विशेषतः प्रेक्ष्य पितामहानां  
वृत्तं महद्‌वृत्तपरायणानाम् ॥ १९ ॥

कथं निधनमापन्नः पिता मम तथाविधः।  
आचक्षध्वं यथावन्मे श्रोतुमिच्छामि तत्त्वतः ॥ २० ॥

एवं संचोदिता राज्ञा मन्त्रिणस्ते नराधिपम्।  
ऊचुः सर्वे यथावृत्तं राज्ञः प्रियहितैषिणः ॥ २१ ॥

स राजा पृथिवीपालः सर्वशस्त्रभृतां वरः।  
बभूव मृगयाशीलस्तव राजन् पिता सदा ॥ २२ ॥  
यथा पाण्डुर्महाबाहुर्धनुर्धरवरो युधि ।  
अस्मास्वासज्य सर्वाणि राजकार्याण्यशेषतः ॥ २३ ॥  
स कदाचिद् वनगतो मृगं विव्याध पत्रिणा।  
विद्‌ध्वा चान्वसरत् तूर्णं तं मृगं गहने वने ॥ २४ ॥

पदातिर्बद्धनिस्त्रिंशस्ततायुधकलापवान् ।  
न चाससाद गहने मृगं नष्टं पिता तव ॥ २५ ॥

परिश्रान्तो वयःस्थश्च षष्टिवर्षो जरान्वितः।  
क्षुधितः स महारण्ये ददर्श मुनिसत्तमम् ॥ २६ ॥  
स तं पप्रच्छ राजेन्द्रो मुनिं मौनव्रते स्थितम्।  
न च किंचिदुवाचैनं पृष्टोऽपि स मुनिस्तदा ॥ २७ ॥

ततो राजा क्षुच्छ्रमार्तस्तं मुनिं स्थाणुवत् स्थितम्।  
मौनव्रतधरं शान्तं सद्यो मन्युवशं गतः ॥ २८ ॥

न बुबोध च तं राजा मौनव्रतधरं मुनिम्।  
स तं क्रोधसमाविष्टो धर्षयामास ते पिता ॥ २९ ॥

मृतं सर्पं धनुष्कोट्या समुत्क्षिप्य धरातलात्।  
तस्य शुद्धात्मनः प्रादात् स्कन्धे भरतसत्तम ॥ ३० ॥

न चोवाच स मेधावी तमथो साध्वसाधु वा।  
तस्थौ तथैव चाक्रुद्धः सर्पं स्कन्धेन धारयन् ॥ ३१ ॥