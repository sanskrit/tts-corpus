+++
title_full = "035 मुख्य-मुख्य नागोंके नाम"
title = "०३५ सर्पनामावली"

+++


भुजङ्गमानां शापस्य मात्रा चैव सुतेन च।  
विनतायास्त्वया प्रोक्तं कारणं सूतनन्दन ॥ १ ॥

वरप्रदानं भर्त्रा च कद्रूविनतयोस्तथा।  
नामनी चैव ते प्रोक्ते पक्षिणोर्वैनतेययोः ॥ २ ॥

पन्नगानां तु नामानि न कीर्तयसि सूतज।  
प्राधान्येनापि नामानि श्रोतुमिच्छामहे वयम् ॥ ३ ॥

बहुत्वान्नामधेयानि पन्नगानां तपोधन ।  
न कीर्तयिष्ये सर्वेषां प्राधान्येन तु मे शृणु ॥ ४ ॥

शेषः प्रथमतो जातो वासुकिस्तदनन्तरम्।  
ऐरावतस्तक्षकश्च कर्कोटकधनंजयौ ॥ ५ ॥  
कालियो मणिनागश्च नागश्चापूरणस्तथा ।  
नागस्तथा पिञ्जरक एलापत्रोऽथ वामनः ॥ ६ ॥  
नीलानीलौ तथा नागौ कल्माषशबलौ तथा।  
आर्यकश्चोग्रकश्चैव नागः कलशपोतकः ॥ ७ ॥  
सुमनाख्यो दधिमुखस्तथा विमलपिण्डकः ।  
आप्तः कर्कोटकश्चैव शङ्खो वालिशिखस्तथा ॥ ८ ॥  
निष्टानको हेमगुहो नहुषः पिङ्गलस्तथा।  
बाह्यकर्णो हस्तिपदस्तथा मुद्‌गरपिण्डकः ॥ ९ ॥  
कम्बलाश्वतरौ चापि नागः कालीयकस्तथा।  
वृत्तसंवर्तकौ नागौ द्वौ च पद्माविति श्रुतौ ॥ १० ॥  
नागः शङ्खमुखश्चैव तथा कूष्माण्डकोऽपरः।  
क्षेमकश्च तथा नागो नागः पिण्डारकस्तथा ॥ ११ ॥  
करवीरः पुष्पदंष्ट्रो बिल्वको बिल्वपाण्डुरः।  
मूषकादः शङ्खशिराः पूर्णभद्रो हरिद्रकः ॥ १२ ॥  
अपराजितो ज्योतिकश्च पन्नगः श्रीवहस्तथा।  
कौरव्यो धृतराष्ट्रश्च शङ्खपिण्डश्च वीर्यवान् ॥ १३ ॥  
विरजाश्च सुबाहुश्च शालिपिण्डश्च वीर्यवान्।  
हस्तिपिण्डः पिठरकः सुमुखः कौणपाशनः ॥ १४ ॥  
कुठरः कुञ्जरश्चैव तथा नागः प्रभाकरः।  
कुमुदः कुमुदाक्षश्च तित्तिरिर्हलिकस्तथा ॥ १५ ॥  
कर्दमश्च महानागो नागश्च बहुमूलकः।  
कर्कराकर्करौ नागौ कुण्डोदरमहोदरौ ॥ १६ ॥

एते प्राधान्यतो नागाः कीर्तिता द्विजसत्तम।  
बहुत्वान्नामधेयानामितरे नानुकीर्तिताः ॥ १७ ॥

एतेषां प्रसवो यश्च प्रसवस्य च संततिः।  
असंख्येयेति मत्वा तान् न ब्रवीमि तपोधन ॥ १८ ॥

बहूनीह सहस्राणि प्रयुतान्यर्बुदानि च।  
अशक्यान्येव संख्यातुं पन्नगानां तपोधन ॥ १९ ॥