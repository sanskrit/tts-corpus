+++
title_full = "036 शेषनागकी तपस्या, ब्रह्माजीसे वर-प्राप्ति तथा पृथ्वीको सिरपर धारण करना"
title = "०३६ शेषकथा"

+++


आख्याता भुजगास्तात वीर्यवन्तो दुरासदाः।  
शापं तं तेऽभिविज्ञाय कृतवन्तः किमुत्तरम् ॥ १ ॥

तेषां तु भगवाञ्च्छेषः कद्रूं त्यक्त्वा महायशाः।  
उग्रं तपः समातस्थे वायुभक्षो यतव्रतः ॥ २ ॥

गन्धमादनमासाद्य बदर्यां च तपोरतः।  
गोकर्णे पुष्करारण्ये तथा हिमवतस्तटे ॥ ३ ॥  
तेषु तेषु च पुण्येषु तीर्थेष्वायतनेषु च।  
एकान्तशीलो नियतः सततं विजितेन्द्रियः ॥ ४ ॥

तप्यमानं तपो घोरं तं ददर्श पितामहः।  
संशुष्कमांसत्वक्स्नायुं जटाचीरधरं मुनिम् ॥ ५ ॥  
तमब्रवीत् सत्यधृतिं तप्यमानं पितामहः।  
किमिदं कुरुषे शेष प्रजानां स्वस्ति वै कुरु ॥ ६ ॥

त्वं हि तीव्रेण तपसा प्रजास्तापयसेऽनघ।  
ब्रूहि कामं च मे शेष यस्ते हृदि व्यवस्थितः॥७॥

सोदर्या मम सर्वे हि भ्रातरो मन्दचेतसः।  
सह तैर्नोत्सहे वस्तुं तद् भवाननुमन्यताम् ॥ ८ ॥

अभ्यसूयन्ति सततं परस्परममित्रवत् ।  
ततोऽहं तप आतिष्ठं नैतान् पश्येयमित्युत ॥ ९ ॥

न मर्षयन्ति ससुतां सततं विनतां च ते।  
अस्माकं चापरो भ्राता वैनतेयोऽन्तरिक्षगः ॥ १० ॥

तं च द्विषन्ति सततं स चापि बलवत्तरः।  
वरप्रदानात् स पितुः कश्यपस्य महात्मनः ॥ ११ ॥

सोऽहं तपः समास्थाय मोक्ष्यामीदं कलेवरम्।  
कथं मे प्रेत्यभावेऽपि न तैः स्यात् सह संगमः॥१२॥

तमेवंवादिनं शेषं पितामह उवाच ह।  
जानामि शेष सर्वेषां भ्रातॄणां ते विचेष्टितम् ॥ १३ ॥

मातुश्चाप्यपराधाद् वै भ्रातॄणां ते महद् भयम्।  
कृतोऽत्र परिहारश्च पूर्वमेव भुजङ्गम ॥ १४ ॥

भ्रातॄणां तव सर्वेषां न शोकं कर्तुमर्हसि।  
वृणीष्व च वरं मत्तः शेष यत् तेऽभिकाङ्क्षितम् ॥ १५ ॥

दास्यामि हि वरं तेऽद्य प्रीतिर्मे परमा त्वयि।  
दिष्ट्या बुद्धिश्च ते धर्मे निविष्टा पन्नगोत्तम।  
भूयो भूयश्च ते बुद्धिर्धर्मे भवतु सुस्थिरा ॥ १६ ॥

एष एव वरो देव काङ्क्षितो मे पितामह।  
धर्मे मे रमतां बुद्धिः शमे तपसि चेश्वर ॥ १७ ॥

प्रीतोऽस्म्यनेन ते शेष दमेन च शमेन च।  
त्वया त्विदं वचः कार्यं मन्नियोगात् प्रजाहितम् ॥ १८ ॥

इमां महीं शैलवनोपपन्नां  
ससागरग्रामविहारपत्तनाम् ।  
त्वं शेष सम्यक् चलितां यथावत्  
संगृह्य तिष्ठस्व यथाचला स्यात् ॥ १९ ॥

यथाह देवो वरदः प्रजापति-  
र्महीपतिर्भूतपतिर्जगत्पतिः ।  
तथा महीं धारयितास्मि निश्चलां  
प्रयच्छतां मे शिरसि प्रजापते ॥ २० ॥

अधो महीं गच्छ भुजङ्गमोत्तम  
स्वयं तवैषा विवरं प्रदास्यति।  
इमां धरां धारयता त्वया हि मे  
महत् प्रियं शेष कृतं भविष्यति ॥ २१ ॥

तथैव कृत्वा विवरं प्रविश्य स  
प्रभुर्भुवो भुजगवराग्रजः स्थितः ।  
बिभर्ति देवीं शिरसा महीमिमां  
समुद्रनेमिं परिगृह्य सर्वतः ॥ २२ ॥

शेषोऽसि नागोत्तम धर्मदेवो  
महीमिमां धारयसे यदेकः ।  
अनन्तभोगैः परिगृह्य सर्वां  
यथाहमेवं बलभिद् यथा वा ॥ २३ ॥

अधोभूमौ वसत्येवं नागोऽनन्तः प्रतापवान्।  
धारयन् वसुधामेकः शासनाद् ब्रह्मणो विभुः ॥ २४ ॥

सुपर्णं च सहायं वै भगवानमरोत्तमः।  
प्रादादनन्ताय तदा वैनतेयं पितामहः ॥ २५ ॥

(अनन्ते च प्रयाते तु वासुकिः सुमहाबलः।  
अभ्यषिच्यत नागैस्तु दैवतैरिव वासवः॥)