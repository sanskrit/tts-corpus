+++
title_full = "025 सूर्यके तापसे मूर्च्छित हुए सर्पोंकी रक्षाके लिये कद्रूद्वारा इन्द्रदेवकी स्तुति"
title = "०२५ काद्रवसेवा"

+++


ततः कामगमः पक्षी महावीर्यो महाबलः।  
मातुरन्तिकमागच्छत् परं पारं महोदधेः ॥ १ ॥

यत्र सा विनता तस्मिन् पणितेन पराजिता।  
अतीव दुःखसंतप्ता दासीभावमुपागता ॥ २ ॥

ततः कदाचिद् विनतां प्रणतां पुत्रसंनिधौ।  
काले चाहूय वचनं कद्रूरिदमभाषत ॥ ३ ॥

नागानामालयं भद्रे सुरम्यं चारुदर्शनम्।  
समुद्रकुक्षावेकान्ते तत्र मां विनते नय ॥ ४ ॥

ततः सुपर्णमाता तामवहत् सर्पमातरम्।  
पन्नगान् गरुडश्चापि मातुर्वचनचोदितः ॥ ५ ॥

स सूर्यमभितो याति वैनतेयो विहंगमः।  
सूर्यरश्मिप्रतप्ताश्च मूर्च्छिताः पन्नगाभवन् ॥ ६ ॥

तदवस्थान् सुतान्‌ दृष्ट्वा कद्रूः शक्रमथास्तुवत्।  
नमस्ते सर्वदेवेश नमस्ते बलसूदन ॥ ७ ॥

नमुचिघ्न नमस्तेऽस्तु सहस्राक्ष शचीपते।  
सर्पाणां सूर्यतप्तानां वारिणा त्वं प्लवो भव ॥ ८ ॥

त्वमेव परमं त्राणमस्माकममरोत्तम ।  
ईशो ह्यसि पयः स्रष्टुं त्वमनल्पं पुरन्दर ॥ ९ ॥

त्वमेव मेघस्त्वं वायुस्त्वमग्निर्विद्युतोऽम्बरे ।  
त्वमभ्रगणविक्षेप्ता त्वामेवाहुर्महाघनम् ॥ १० ॥

त्वं वज्रमतुलं घोरं घोषवांस्त्वं बलाहकः।  
स्रष्टा त्वमेव लोकानां संहर्ता चापराजितः ॥ ११ ॥

त्वं ज्योतिः सर्वभूतानां त्वमादित्यो विभावसुः।  
त्वं महद्भूतमाश्चर्यं त्वं राजा त्वं सुरोत्तमः ॥ १२ ॥

त्वं विष्णुस्त्वं सहस्राक्षस्त्वं देवस्त्वं परायणम्।  
त्वं सर्वममृतं देव त्वं सोमः परमार्चितः ॥ १३ ॥

त्वं मुहूर्तस्तिथिस्त्वं च त्वं लवस्त्वं पुनः क्षणः।  
शुक्लस्त्वं बहुलस्त्वं च कला काष्ठा त्रुटिस्तथा।  
संवत्सरर्तवो मासा रजन्यश्च दिनानि च ॥ १४ ॥

त्वमुत्तमा सगिरिवना वसुन्धरा  
सभास्करं वितिमिरमम्बरं तथा ।  
महोदधिः सतिमितिमिंगिलस्तथा  
महोर्मिमान् बहुमकरो झषाकुलः ॥ १५ ॥

महायशास्त्वमिति सदाभिपूज्यसे  
मनीषिभिर्मुदितमना महर्षिभिः ।  
अभिष्टुतः पिबसि च सोममध्वरे  
वषट्कृतान्यपि च हवींषि भूतये ॥ १६ ॥

त्वं विप्रैः सततमिहेज्यसे फलार्थं  
वेदाङ्गेष्वतुलबलौघ गीयसे च ।  
त्वद्धेतोर्यजनपरायणा द्विजेन्द्रा  
वेदाङ्गान्यभिगमयन्ति सर्वयत्नैः ॥ १७ ॥