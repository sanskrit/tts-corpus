+++
title_full = "022 नागोंद्वारा उच्चैःश्रवाकी पूँछको काली बनाना; कद्रू और विनताका समुद्रको देखते हुए आगे बढ़ना"
title = "०२२ पुच्छवेष्टनम्"

+++


नागाश्च संविदं कृत्वा कर्तव्यमिति तद्वचः।  
निःस्नेहा वै दहेन्माता असम्प्राप्तमनोरथा ॥ १ ॥  
प्रसन्ना मोक्षयेदस्मांस्तस्माच्छापाच्च भामिनी ।  
कृष्णं पुच्छं करिष्यामस्तुरगस्य न संशयः ॥ २ ॥

तथा हि गत्वा ते तस्य पुच्छे वाला इव स्थिताः।  
एतस्मिन्नन्तरे ते तु सपत्न्यौ पणिते तदा ॥ ३ ॥  
ततस्ते पणितं कृत्वा भगिन्यौ द्विजसत्तम।  
जग्मतुः परया प्रीत्या परं पारं महोदधेः ॥ ४ ॥  
कद्रूश्च विनता चैव दाक्षायण्यौ विहायसा।  
आलोकयन्त्यावक्षोभ्यं समुद्रं निधिमम्भसाम् ॥ ५ ॥  
वायुनातीव सहसा क्षोभ्यमाणं महास्वनम्।  
तिमिंगिलसमाकीर्णं मकरैरावृतं तथा ॥ ६ ॥  
संयुतं बहुसाहस्रैः सत्त्वैर्नानाविधैरपि ।  
घोरैर्घोरमनाधृष्यं गम्भीरमतिभैरवम् ॥ ७ ॥

आकरं सर्वरत्नानामालयं वरुणस्य च।  
नागानामालयं चापि सुरम्यं सरितां पतिम् ॥ ८ ॥

पातालज्वलनावासमसुराणां तथाऽऽलयम् ।  
भयंकराणां सत्त्वानां पयसो निधिमव्ययम् ॥ ९ ॥

शुभ्रं दिव्यममर्त्यानाममृतस्याकरं परम् ।  
अप्रमेयमचिन्त्यं च सुपुण्यजलसम्मितम् ॥ १० ॥

महानदीभिर्बह्वीभिस्तत्र तत्र सहस्रशः ।  
आपूर्यमाणमत्यर्थं नृत्यन्तमिव चोर्मिभिः ॥ ११ ॥

इत्येवं तरलतरोर्मिसंकुलं तं  
गम्भीरं विकसितमम्बरप्रकाशम् ।  
पातालज्वलनशिखाविदीपिताङ्गं  
गर्जन्तं द्रुतमभिजग्मतुस्ततस्ते ॥ १२ ॥