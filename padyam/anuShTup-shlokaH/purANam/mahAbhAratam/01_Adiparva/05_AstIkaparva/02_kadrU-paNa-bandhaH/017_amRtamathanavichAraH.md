+++
title_full = "017 मेरुपर्वतपर अमृतके लिये विचार करनेवाले देवताओंको भगवान् नारायणका समुद्र-मन्थनके लिये आदेश"
title = "०१७ अमृतमथनविचारः"

+++


एतस्मिन्नेव काले तु भगिन्यौ ते तपोधन।  
अपश्यतां समायाते उच्चैःश्रवसमन्तिकात् ॥ १ ॥  
यं तं देवगणाः सर्वे हृष्टरूपमपूजयन्।  
मध्यमानेऽमृते जातमश्वरत्नमनुत्तमम् ॥ २ ॥  
अमोघबलमश्वानामुत्तमं जगतां वरम् ।  
श्रीमन्तमजरं दिव्यं सर्वलक्षणपूजितम् ॥ ३ ॥

कथं तदमृतं देवैर्मथितं क्व च शंस मे।  
यत्र जज्ञे महावीर्यः सोऽश्वराजो महाद्युतिः ॥ ४ ॥

ज्वलन्तमचलं मेरुं तेजोराशिमनुत्तमम् ।  
आक्षिपन्तं प्रभां भानोः स्वशृङ्गैः काञ्चनोज्ज्वलैः ॥ ५ ॥  
कनकाभरणं चित्रं देवगन्धर्वसेवितम् ।  
अप्रमेयमनाधृष्यमधर्मबहुलैर्जनैः ॥ ६ ॥

व्यालैरावारितं घोरैर्दिव्यौषधिविदीपितम् ।  
नाकमावृत्य तिष्ठन्तमुच्छ्रयेण महागिरिम् ॥ ७ ॥  
अगम्यं मनसाप्यन्यैर्नदीवृक्षसमन्वितम् ।  
नानापतगसङ्घैश्च नादितं सुमनोहरैः ॥ ८ ॥

तस्य शृङ्गमुपारुह्य बहुरत्नाचितं शुभम्।  
अनन्तकल्पमुद्विद्धं सुराः सर्वे महौजसः ॥ ९ ॥  
ते मन्त्रयितुमारब्धास्तत्रासीना दिवौकसः ।  
अमृताय समागम्य तपोनियमसंयुताः ॥ १० ॥  
तत्र नारायणो देवो ब्रह्माणमिदमब्रवीत्।  
चिन्तयत्सु सुरेष्वेवं मन्त्रयत्सु च सर्वशः ॥ ११ ॥  
देवैरसुरसङ्घैश्च मथ्यतां कलशोदधिः ।  
भविष्यत्यमृतं तत्र मथ्यमाने महोदधौ ॥ १२ ॥

सर्वौषधीः समावाप्य सर्वरत्नानि चैव ह।  
मन्थध्वमुदधिं देवा वेत्स्यध्वममृतं ततः ॥ १३ ॥