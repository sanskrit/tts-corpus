+++
title_full = "028 गरुडका अमृतके लिये जाना और अपनी माताकी आज्ञाके अनुसार निषादोंका भक्षण करना"
title = "०२८ गरुडभक्षः"

+++


इत्युक्तो गरुडः सर्पैस्ततो मातरमब्रवीत्।  
गच्छाम्यमृतमाहर्तुं भक्ष्यमिच्छामि वेदितुम् ॥ १ ॥

समुद्रकुक्षावेकान्ते निषादालयमुत्तमम् ।  
निषादानां सहस्राणि तान् भुक्त्वामृतमानय ॥ २ ॥

न च ते ब्राह्मणं हन्तुं कार्या बुद्धिः कथंचन।  
अवध्यः सर्वभूतानां ब्राह्मणो ह्यनलोपमः ॥ ३ ॥

अग्निरर्को विषं शस्त्रं विप्रो भवति कोपितः।  
गुरुर्हि सर्वभूतानां ब्राह्मणः परिकीर्तितः ॥ ४ ॥

एवमादिस्वरूपैस्तु सतां वै ब्राह्मणो मतः।  
स ते तात न हन्तव्यः संक्रुद्धेनापि सर्वथा ॥ ५ ॥

ब्राह्मणानामभिद्रोहो न कर्तव्यः कथंचन।  
न ह्येवमग्निर्नादित्यो भस्म कुर्यात् तथानघ ॥ ६ ॥  
यथा कुर्यादभिक्रुद्धो ब्राह्मणः संशितव्रतः।  
तदेतैर्विविधैर्लिङ्गैस्त्वं विद्यास्तं द्विजोत्तमम् ॥ ७ ॥  
भूतानामग्रभूर्विप्रो वर्णश्रेष्ठः पिता गुरुः।

किंरूपो ब्राह्मणो मातः किंशीलः किंपराक्रमः ॥ ८ ॥

किंस्विदग्निनिभो भाति किंस्वित् सौम्यप्रदर्शनः।  
यथाहमभिजानीयां ब्राह्मणं लक्षणैः शुभैः ॥ ९ ॥  
तन्मे कारणतो मातः पृच्छतो वक्तुमर्हसि।

यस्ते कण्ठमनुप्राप्तो निगीर्णं बडिशं यथा ॥ १० ॥  
दहेदङ्गारवत् पुत्र तं विद्या ब्राह्मणर्षभम्।  
विप्रस्त्वया न हन्तव्यः संक्रुद्धेनापि सर्वदा ॥ ११ ॥

प्रोवाच चैनं विनता पुत्रहार्दादिदं वचः।  
जठरे न च जीर्येद् यस्तं जानीहि द्विजोत्तमम् ॥ १२ ॥

पुनः प्रोवाच विनता पुत्रहार्दादिदं वचः।  
जानन्त्यप्यतुलं वीर्यमाशीर्वादपरायणा ॥ १३ ॥  
प्रीता परमदुःखार्ता नागैर्विप्रकृता सती।

पक्षौ ते मारुतः पातु चन्द्रसूर्यौ च पृष्ठतः ॥ १४ ॥

शिरश्च पातु वह्निस्ते वसवः सर्वतस्तनुम्।  
अहं च ते सदा पुत्र शान्तिस्वस्तिपरायणा ॥ १५ ॥  
इहासीना भविष्यामि स्वस्तिकारे रता सदा।  
अरिष्टं व्रज पन्थानं पुत्र कार्यार्थसिद्धये ॥ १६ ॥

ततः स मातुर्वचनं निशम्य  
वितत्य पक्षौ नभ उत्पपात।  
ततो निषादान् बलवानुपागतो  
बुभुक्षितः काल इवान्तकोऽपरः ॥ १७ ॥

स तान् निषादानुपसंहरंस्तदा  
रजः समुद्‌धूय नभःस्पृशं महत्।  
समुद्रकुक्षौ च विशोषयन् पयः  
समीपजान् भूधरजान् विचालयन् ॥ १८ ॥

ततः स चक्रे महदाननं तदा  
निषादमार्गं प्रतिरुध्य पक्षिराट् ।  
ततो निषादास्त्वरिताः प्रवव्रजुः  
यतो मुखं तस्य भुजङ्गभोजिनः ॥ १९ ॥

तदाननं विवृतमतिप्रमाणवत्  
समभ्ययुर्गगनमिवार्दिताः खगाः ।  
सहस्रशः पवनरजोविमोहिता  
यथानिलप्रचलितपादपे वने ॥ २० ॥

ततः खगो वदनममित्रतापनः  
समाहरत् परिचपलो महाबलः ।  
निषूदयन् बहुविधमत्स्यजीविनो  
बुभुक्षितो गगनचरेश्वरस्तदा ॥ २१ ॥