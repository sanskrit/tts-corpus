+++
title_full = "016 कद्रू और विनताको कश्यपजीके वरदानसे अभीष्ट पुत्रोंकी प्राप्ति"
title = "०१६ काश्यपोद्भवः"

+++


सौते त्वं कथयस्वेमां विस्तरेण कथां पुनः।  
आस्तीकस्य कवेः साधोः शुश्रूषा परमा हि नः ॥ १ ॥

मधुरं कथ्यते सौम्य श्लक्ष्णाक्षरपदं त्वया।  
प्रीयामहे भृशं तात पितेवेदं प्रभाषसे ॥ २ ॥

अस्मच्छुश्रूषणे नित्यं पिता हि निरतस्तव।  
आचष्टैतद् यथाख्यानं पिता ते त्वं तथा वद ॥ ३ ॥

आयुष्मन्निदमाख्यानमास्तीकं कथयामि ते ।  
यथाश्रुतं कथयतः सकाशाद् वै पितुर्मया ॥ ४ ॥

पुरा देवयुगे ब्रह्मन् प्रजापतिसुते शुभे।  
आस्तां भगिन्यौ रूपेण समुपेतेऽद्भुतेऽनघ ॥ ५ ॥  
ते भार्ये कश्यपस्यास्तां कद्रूश्च विनता च ह।  
प्रादात् ताभ्यां वरं प्रीतः प्रजापतिसमः पतिः ॥ ६ ॥  
कश्यपो धर्मपत्नीभ्यां मुदा परमया युतः।  
वरातिसर्गं श्रुत्वैवं कश्यपादुत्तमं च ते ॥ ७ ॥  
हर्षादप्रतिमां प्रीतिं प्रापतुः स्म वरस्त्रियौ।  
वव्रे कद्रूः सुतान् नागान् सहस्रं तुल्यवर्चसः ॥ ८ ॥

द्वौ पुत्रौ विनता वव्रे कद्रूपुत्राधिकौ बले।  
तेजसा वपुषा चैव विक्रमेणाधिकौ च तौ ॥ ९ ॥

तस्यै भर्ता वरं प्रादादत्यर्थं पुत्रमीप्सितम्।  
एवमस्त्विति तं चाह कश्यपं विनता तदा ॥ १० ॥

यथावत् प्रार्थितं लब्ध्वा वरं तुष्टाभवत् तदा।  
कृतकृत्या तु विनता लब्ध्वा वीर्याधिकौ सुतौ ॥ ११ ॥

कद्रूश्च लब्ध्वा पुत्राणां सहस्रं तुल्यवर्चसाम्।  
धार्यौ प्रयत्नतो गर्भावित्युक्त्वा स महातपाः ॥ १२ ॥  
ते भार्ये वरसंतुष्टे कश्यपो वनमाविशत्।

कालेन महता कद्रूरण्डानां दशतीर्दश ॥ १३ ॥  
जनयामास विप्रेन्द्र द्वे चाण्डे विनता तदा।

तयोरण्डानि निदधुः प्रहृष्टाः परिचारिकाः ॥ १४ ॥  
सोपस्वेदेषु भाण्डेषु पञ्चवर्षशतानि च।  
ततः पञ्चशते काले कद्रूपुत्रा विनिःसृताः ॥ १५ ॥  
अण्डाभ्यां विनतायास्तु मिथुनं न व्यदृश्यत।

ततः पुत्रार्थिनी देवी व्रीडिता च तपस्विनी ॥ १६ ॥  
अण्डं बिभेद विनता तत्र पुत्रमपश्यत।  
पूर्वार्धकायसम्पन्नमितरेणाप्रकाशता ॥ १७ ॥

स पुत्रः क्रोधसंरब्धः शशापैनामिति श्रुतिः।  
योऽहमेवं कृतो मातस्त्वया लोभपरीतया ॥ १८ ॥  
शरीरेणासमग्रेण तस्माद् दासी भविष्यसि।  
पञ्चवर्षशतान्यस्या यया विस्पर्धसे सह ॥ १९ ॥

एष च त्वां सुतो मातर्दासीत्वान्मोचयिष्यति।  
यद्येनमपि मातस्त्वं मामिवाण्डविभेदनात् ॥ २० ॥  
न करिष्यस्यनङ्गं वा व्यङ्गं वापि तपस्विनम्।

प्रतिपालयितव्यस्ते जन्मकालोऽस्य धीरया ॥ २१ ॥  
विशिष्टं बलमीप्सन्त्या पञ्चवर्षशतात् परः।

एवं शप्त्वा ततः पुत्रो विनतामन्तरिक्षगः ॥ २२ ॥  
अरुणो दृश्यते ब्रह्मन् प्रभातसमये सदा।  
आदित्यरथमध्यास्ते सारथ्यं समकल्पयत् ॥ २३ ॥

गरुडोऽपि यथाकालं जज्ञे पन्नगभोजनः।  
स जातमात्रो विनतां परित्यज्य खमाविशत् ॥ २४ ॥  
आदास्यन्नात्मनो भोज्यमन्नं विहितमस्य यत्।  
विधात्रा भृगुशार्दूल क्षुधितः पतगेश्वरः ॥ २५ ॥