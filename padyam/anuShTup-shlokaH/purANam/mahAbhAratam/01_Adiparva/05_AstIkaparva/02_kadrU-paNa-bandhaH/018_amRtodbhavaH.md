+++
title_full = "018 देवताओं और दैत्योंद्वारा अमृतके लिये समुद्रका मन्थन, अनेक रत्नोंके साथ अमृतकी उत्पत्ति और भगवान्\u200cका मोहिनीरूप धारण करके दैत्योंके हाथसे अमृत ले लेना"
title = "०१८ अमृतोद्भवः"

+++


ततोऽभ्रशिखराकारैर्गिरिशृङ्गैरलंकृतम् ।  
मन्दरं पर्वतवरं लताजालसमाकुलम् ॥ १ ॥  
नानाविहगसंघुष्टं नानादंष्ट्रिसमाकुलम् ।  
किन्नरैरप्सरोभिश्च देवैरपि च सेवितम् ॥ २ ॥  
एकादश सहस्राणि योजनानां समुच्छ्रितम्।  
अधो भूमेः सहस्रेषु तावत्स्वेव प्रतिष्ठितम् ॥ ३ ॥  
तमुद्धर्तुमशक्ता वै सर्वे देवगणास्तदा।  
विष्णुमासीनमभ्येत्य ब्रह्माणं चेदमब्रुवन् ॥ ४ ॥

भवन्तावत्र कुर्वीतां बुद्धिं नैःश्रेयसीं पराम्।  
मन्दरोद्धरणे यत्नः क्रियतां च हिताय नः ॥ ५ ॥

तथेति चाब्रवीद् विष्णुर्ब्रह्मणा सह भार्गव।  
अचोदयदमेयात्मा फणीन्द्रं पद्मलोचनः ॥ ६ ॥

ततोऽनन्तः समुत्थाय ब्रह्मणा परिचोदितः।  
नारायणेन चाप्युक्तस्तस्मिन् कर्मणि वीर्यवान् ॥ ७ ॥

अथ पर्वतराजानं तमनन्तो महाबलः।  
उज्जहार बलाद् ब्रह्मन् सवनं सवनौकसम् ॥ ८ ॥

ततस्तेन सुराः सार्धं समुद्रमुपतस्थिरे।  
तमूचुरमृतस्यार्थे निर्मथिष्यामहे जलम् ॥ ९ ॥  
अपां पतिरथोवाच ममाप्यंशो भवेत् ततः।  
सोढास्मि विपुलं मर्दं मन्दरभ्रमणादिति ॥ १० ॥

ऊचुश्च कूर्मराजानमकूपारे सुरासुराः ।  
अधिष्ठानं गिरेरस्य भवान् भवितुमर्हति ॥ ११ ॥

कूर्मेण तु तथेत्युक्त्वा पृष्ठमस्य समर्पितम्।  
तं शैलं तस्य पृष्ठस्थं वज्रेणेन्द्रो न्यपीडयत् ॥ १२ ॥

मन्थानं मन्दरं कृत्वा तथा नेत्रं च वासुकिम्।  
देवा मथितुमारब्धाः समुद्रं निधिमम्भसाम् ॥ १३ ॥  
अमृतार्थे पुरा ब्रह्मंस्तथैवासुरदानवाः ।  
एकमन्तमुपाश्लिष्टा नागराज्ञो महासुराः ॥ १४ ॥  
विबुधाः सहिताः सर्वे यतः पुच्छं ततः स्थिताः।

अनन्तो भगवान् देवो यतो नारायणस्ततः।  
शिर उत्क्षिप्य नागस्य पुनः पुनरवाक्षिपत् ॥ १५ ॥

वासुकेरथ नागस्य सहसाऽऽक्षिप्यतः सुरैः।  
सधूमाः सार्चिषो वाता निष्पेतुरसकृन्मुखात् ॥ १६ ॥

ते धूमसङ्घाः सम्भूता मेघसङ्घाः सविद्युतः।  
अभ्यवर्षन् सुरगणान् श्रमसंतापकर्शितान् ॥ १७ ॥

तस्माच्च गिरिकूटाग्रात् प्रच्युताः पुष्पवृष्टयः।  
सुरासुरगणान् सर्वान् समन्तात् समवाकिरन् ॥ १८ ॥

बभूवात्र महानादो महामेघरवोपमः ।  
उदधेर्मथ्यमानस्य मन्दरेण सुरासुरैः ॥ १९ ॥

तत्र नाना जलचरा विनिष्पिष्टा महाद्रिणा।  
विलयं समुपाजग्मुः शतशो लवणाम्भसि ॥ २० ॥

वारुणानि च भूतानि विविधानि महीधरः।  
पातालतलवासीनि विलयं समुपानयत् ॥ २१ ॥

तस्मिंश्च भ्राम्यमाणेऽद्रौ संघृष्यन्तः परस्परम्।  
न्यपतन् पतगोपेताः पर्वताग्रान्महाद्रुमाः ॥ २२ ॥

तेषां संघर्षजश्चाग्निरर्चिर्भिः प्रज्वलन् मुहुः।  
विद्युद्भिरिव नीलाभ्रमावृणोन्मन्दरं गिरिम् ॥ २३ ॥

ददाह कुञ्जरांस्तत्र सिंहांश्चैव विनिर्गतान्।  
विगतासूनि सर्वाणि सत्त्वानि विविधानि च ॥ २४ ॥

तमग्निममरश्रेष्ठः प्रदहन्तमितस्ततः ।  
वारिणा मेघजेनेन्द्रः शमयामास सर्वशः ॥ २५ ॥

ततो नानाविधास्तत्र सुस्रुवुः सागराम्भसि।  
महाद्रुमाणां निर्यासा बहवश्चौषधीरसाः ॥ २६ ॥

तेषाममृतवीर्याणां रसानां पयसैव च।  
अमरत्वं सुरा जग्मुः काञ्चनस्य च निःस्रवात् ॥ २७ ॥

ततस्तस्य समुद्रस्य तज्जातमुदकं पयः।  
रसोत्तमैर्विमिश्रं च ततः क्षीरादभूद् घृतम् ॥ २८ ॥

ततो ब्रह्माणमासीनं देवा वरदमब्रुवन्।  
श्रान्ताः स्म सुभृशं ब्रह्मन् नोद्भवत्यमृतं च तत् ॥ २९ ॥  
विना नारायणं देवं सर्वेऽन्ये देवदानवाः।  
चिरारब्धमिदं चापि सागरस्यापि मन्थनम् ॥ ३० ॥

ततो नारायणं देवं ब्रह्मा वचनमब्रवीत्।  
विधत्स्वैषां बलं विष्णो भवानत्र परायणम् ॥ ३१ ॥

बलं ददामि सर्वेषां कर्मैतद् ये समास्थिताः।  
क्षोभ्यतां कलशः सर्वैर्मन्दरः परिवर्त्यताम् ॥ ३२ ॥

नारायणवचः श्रुत्वा बलिनस्ते महोदधेः।  
तत् पयः सहिता भूयश्चक्रिरे भृशमाकुलम् ॥ ३३ ॥

ततः शतसहस्रांशुर्मथ्यमानात्तु सागरात् ।  
प्रसन्नात्मा समुत्पन्नः सोमः शीतांशुरुज्ज्वलः ॥ ३४ ॥

श्रीरनन्तरमुत्पन्ना घृतात् पाण्डुरवासिनी ।  
सुरादेवी समुत्पन्ना तुरगः पाण्डुरस्तथा ॥ ३५ ॥

कौस्तुभस्तु मणिर्दिव्य उत्पन्नो घृतसम्भवः।  
मरीचिविकचः श्रीमान् नारायण उरोगतः ॥ ३६ ॥

(पारिजातश्च तत्रैव सुरभिश्च महामुने।  
जज्ञाते तौ तदा ब्रह्मन् सर्वकामफलप्रदौ॥)  
श्रीः सुरा चैव सोमश्च तुरगश्च मनोजवः।  
यतो देवास्ततो जग्मुरादित्यपथमाश्रिताः ॥ ३७ ॥

धन्वन्तरिस्ततो देवो वपुष्मानुदतिष्ठत ।  
श्वेतं कमण्डलुं बिभ्रदमृतं यत्र तिष्ठति ॥ ३८ ॥

एतदत्यद्भुतं दृष्ट्वा दानवानां समुत्थितः।  
अमृतार्थे महान् नादो ममेदमिति जल्पताम् ॥ ३९ ॥

श्वेतैर्दन्तैश्चतुर्भिस्तु महाकायस्ततः परम् ।  
ऐरावतो महानागोऽभवद् वज्रभृता धृतः ॥ ४० ॥

अतिनिर्मथनादेव कालकूटस्ततः परः ।  
जगदावृत्य सहसा सधूमोऽग्निरिव ज्वलन् ॥ ४१ ॥

त्रैलोक्यं मोहितं यस्य गन्धमाघ्राय तद् विषम्।  
प्राग्रसल्लोकरक्षार्थं ब्रह्मणो वचनाच्छिवः ॥ ४२ ॥

दधार भगवान् कण्ठे मन्त्रमूर्तिर्महेश्वरः।  
तदाप्रभृति देवस्तु नीलकण्ठ इति श्रुतिः ॥ ४३ ॥

एतत् तदद्भुतं दृष्ट्वा निराशा दानवाः स्थिताः।  
अमृतार्थे च लक्ष्म्यर्थे महान्तं वैरमाश्रिताः ॥ ४४ ॥

ततो नारायणो मायां मोहिनीं समुपाश्रितः।  
स्त्रीरूपमद्भुतं कृत्वा दानवानभिसंश्रितः ॥ ४५ ॥

ततस्तदमृतं तस्यै ददुस्ते मूढचेतसः।  
स्त्रियै दानवदैतेयाः सर्वे तद्‌गतमानसाः ॥ ४६ ॥

(सा तु नारायणी माया धारयन्ती कमण्डलुम्।  
आस्यमानेषु दैत्येषु पङ्क्त्या च प्रति दानवैः।  
देवानपाययद् देवी न दैत्यांस्ते च चुक्रुशुः॥)