+++
title_full = "019 देवताओंका अमृतपान, देवासुरसंग्राम तथा देवताओंकी विजय"
title = "०१९ दैत्यपराजयः"

+++


अथावरणमुख्यानि नानाप्रहरणानि च ।  
प्रगृह्याभ्यद्रवन् देवान् सहिता दैत्यदानवाः ॥ १ ॥

ततस्तदमृतं देवो विष्णुरादाय वीर्यवान्।  
जहार दानवेन्द्रेभ्यो नरेण सहितः प्रभुः ॥ २ ॥  
ततो देवगणाः सर्वे पपुस्तदमृतं तदा।  
विष्णोः सकाशात् सम्प्राप्य सम्भ्रमे तुमुले सति ॥ ३ ॥

ततः पिबत्सु तत्कालं देवेष्वमृतमीप्सितम्।  
राहुर्विबुधरूपेण दानवः प्रापिबत् तदा ॥ ४ ॥

तस्य कण्ठमनुप्राप्ते दानवस्यामृते तदा।  
आख्यातं चन्द्रसूर्याभ्यां सुराणां हितकाम्यया ॥ ५ ॥

ततो भगवता तस्य शिरश्छिन्नमलंकृतम्।  
चक्रायुधेन चक्रेण पिबतोऽमृतमोजसा ॥ ६ ॥

तच्छैलशृङ्गप्रतिमं दानवस्य शिरो महत्।  
चक्रच्छिन्नं खमुत्पत्य ननादातिभयंकरम् ॥ ७ ॥

तत् कबन्धं पपातास्य विस्फुरद् धरणीतले।  
सपर्वतवनद्वीपां दैत्यस्याकम्पयन् महीम् ॥ ८ ॥

ततो वैरविनिर्बन्धः कृतो राहुमुखेन वै।  
शाश्वतश्चन्द्रसूर्याभ्यां ग्रसत्यद्यापि चैव तौ ॥ ९ ॥

विहाय भगवांश्चापि स्त्रीरूपमतुलं हरिः।  
नानाप्रहरणैर्भीमैर्दानवान् समकम्पयत् ॥ १० ॥

ततः प्रवृत्तः संग्रामः समीपे लवणाम्भसः।  
सुराणामसुराणां च सर्वघोरतरो महान् ॥ ११ ॥

प्रासाश्च विपुलास्तीक्ष्णा न्यपतन्त सहस्रशः।  
तोमराश्च सुतीक्ष्णाग्राः शस्त्राणि विविधानि च ॥ १२ ॥

ततोऽसुराश्चक्रभिन्ना वमन्तो रुधिरं बहु।  
असिशक्तिगदारुग्णा निपेतुर्धरणीतले ॥ १३ ॥  
छिन्नानि पट्टिशैश्चैव शिरांसि युधि दारुणैः।  
तप्तकाञ्चनमालीनि निपेतुरनिशं तदा ॥ १४ ॥

रुधिरेणानुलिप्ताङ्गा निहताश्च महासुराः ।  
अद्रीणामिव कूटानि धातुरक्तानि शेरते ॥ १५ ॥

हाहाकारः समभवत् तत्र तत्र सहस्रशः।  
अन्योन्यं छिन्दतां शस्त्रैरादित्ये लोहितायति ॥ १६ ॥

परिघैरायसैस्तीक्ष्णैः संनिकर्षे च मुष्टिभिः।  
निघ्नतां समरेऽन्योन्यं शब्दो दिवमिवास्पृशत् ॥ १७ ॥

छिन्धि भिन्धि प्रधाव त्वं पातयाभिसरेति च।  
व्यश्रूयन्त महाघोराः शब्दास्तत्र समन्ततः ॥ १८ ॥

एवं सुतुमुले युद्धे वर्तमाने महाभये।  
नरनारायणौ देवौ समाजग्मतुराहवम् ॥ १९ ॥

तत्र दिव्यं धनुर्दृष्ट्वा नरस्य भगवानपि।  
चिन्तयामास तच्चक्रं विष्णुर्दानवसूदनम् ॥ २० ॥

ततोऽम्बराच्चिन्तितमात्रमागतं  
महाप्रभं चक्रममित्रतापनम् ।  
विभावसोस्तुल्यमकुण्ठमण्डलं  
सुदर्शनं संयति भीमदर्शनम् ॥ २१ ॥

तदागतं ज्वलितहुताशनप्रभं  
भयंकरं करिकरबाहुरच्युतः ।  
मुमोच वै प्रबलवदुग्रवेगवान्  
महाप्रभं परनगरावदारणम् ॥ २२ ॥

तदन्तकज्वलनसमानवर्चसं  
पुनः पुनर्न्यपतत वेगवत्तदा ।  
विदारयद् दितिदनुजान् सहस्रशः  
करेरितं पुरुषवरेण संयुगे ॥ २३ ॥

दहत् क्वचिज्ज्वलन इवावलेलिहत्  
प्रसह्य तानसुरगणान् न्यकृन्तत ।  
प्रवेरितं वियति मुहुः क्षितौ तथा  
पपौ रणे रुधिरमथो पिशाचवत् ॥ २४ ॥

तथासुरा गिरिभिरदीनचेतसो  
मुहुर्मुहुः सुरगणमार्दयंस्तदा ।  
महाबला विगलितमेघवर्चसः  
सहस्रशो गगनमभिप्रपद्य ह ॥ २५ ॥

अथाम्बराद् भयजननाः प्रपेदिरे  
सपादपा बहुविधमेघरूपिणः ।  
महाद्रयः परिगलिताग्रसानवः  
परस्परं द्रुतमभिहत्य सस्वनाः ॥ २६ ॥

ततो मही प्रविचलिता सकानना  
महाद्रिपाताभिहता समन्ततः ।  
परस्परं भृशमभिगर्जतां मुहू  
रणाजिरे भृशमभिसम्प्रवर्तिते ॥ २७ ॥

नरस्ततो वरकनकाग्रभूषणै-  
र्महेषुभिर्गगनपथं समावृणोत् ।  
विदारयन् गिरिशिखराणि पत्रिभिः  
महाभयेऽसुरगणविग्रहे तदा ॥ २८ ॥

ततो महीं लवणजलं च सागरं  
महासुराः प्रविविशुरर्दिताः सुरैः ।  
वियद्‌गतं ज्वलितहुताशनप्रभं  
सुदर्शनं परिकुपितं निशम्य ते ॥ २९ ॥

ततः सुरैर्विजयमवाप्य मन्दरः  
स्वमेव देशं गमितः सुपूजितः।  
विनाद्य खं दिवमपि चैव सर्वशः  
ततो गताः सलिलधरा यथागतम् ॥ ३० ॥

ततोऽमृतं सुनिहितमेव चक्रिरे  
सुराः परां मुदमभिगम्य पुष्कलाम्।  
ददौ च तं निधिममृतस्य रक्षितुं  
किरीटिने बलभिदथामरैः सह ॥ ३१ ॥