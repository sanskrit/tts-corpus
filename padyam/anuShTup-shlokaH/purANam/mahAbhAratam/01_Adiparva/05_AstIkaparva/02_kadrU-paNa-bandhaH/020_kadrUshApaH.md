+++
title_full = "020 कद्रू और विनताकी होड़, कद्रूद्वारा अपने पुत्रोंको शाप एवं ब्रह्माजीद्वारा उसका अनुमोदन"
title = "०२० कद्रूशापः"

+++


एतत् ते कथितं सर्वममृतं मथितं यथा।  
यत्र सोऽश्वः समुत्पन्नः श्रीमानतुलविक्रमः ॥ १ ॥  
यं निशम्य तदा कद्रूर्विनतामिदमब्रवीत्।  
उच्चैःश्रवा हि किं वर्णो भद्रे प्रब्रूहि माचिरम् ॥ २ ॥

श्वेत एवाश्वराजोऽयं किं वा त्वं मन्यसे शुभे।  
ब्रूहि वर्णं त्वमप्यस्य ततोऽत्र विपणावहे ॥ ३ ॥

कृष्णवालमहं मन्ये हयमेनं शुचिस्मिते।  
एहि सार्धं मया दीव्य दासीभावाय भामिनि ॥ ४ ॥

एवं ते समयं कृत्वा दासीभावाय वै मिथः।  
जग्मतुः स्वगृहानेव श्वो द्रक्ष्याव इति स्म ह ॥ ५ ॥

ततः पुत्रसहस्रं तु कद्रूर्जिह्मं चिकीर्षती।  
आज्ञापयामास तदा वाला भूत्वाञ्जनप्रभाः ॥ ६ ॥  
आविशध्वं हयं क्षिप्रं दासी न स्यामहं यथा।  
नावपद्यन्त ये वाक्यं ताञ्छशाप भुजङ्गमान् ॥ ७ ॥  
सर्पसत्रे वर्तमाने पावको वः प्रधक्ष्यति।  
जनमेजयस्य राजर्षेः पाण्डवेयस्य धीमतः ॥ ८ ॥

शापमेनं तु शुश्राव स्वयमेव पितामहः।  
अतिक्रूरं समुत्सृष्टं कद्र्वा दैवादतीव हि ॥ ९ ॥

सार्धं देवगणैः सर्वैर्वाचं तामन्वमोदत।  
बहुत्वं प्रेक्ष्य सर्पाणां प्रजानां हितकाम्यया ॥ १० ॥

तिग्मवीर्यविषा ह्येते दन्दशूका महाबलाः।  
तेषां तीक्ष्णविषत्वाद्धि प्रजानां च हिताय च ॥ ११ ॥  
युक्तं मात्रा कृतं तेषां परपीडोपसर्पिणाम्।  
अन्येषामपि सत्त्वानां नित्यं दोषपरास्तु ये ॥ १२ ॥  
तेषां प्राणान्तको दण्डो देवेन विनिपात्यते।  
एवं सम्भाष्य देवस्तु पूज्य कद्रूं च तां तदा॥१३॥  
आहूय कश्यपं देव इदं वचनमब्रवीत्।  
यदेते दन्दशूकाश्च सर्पा जातास्त्वयानघ ॥ १४ ॥  
विषोल्बणा महाभोगा मात्रा शप्ताः परंतप।  
तत्र मन्युस्त्वया तात न कर्तव्यः कथंचन ॥ १५ ॥  
दृष्टं पुरातनं ह्येतद् यज्ञे सर्पविनाशनम्।  
इत्युक्त्वा सृष्टिकृद् देवस्तं प्रसाद्य प्रजापतिम्।  
प्रादाद् विषहरीं विद्यां कश्यपाय महात्मने ॥ १६ ॥

(एवं शप्तेषु नागेषु कद्र्वा च द्विजसत्तम।  
उद्विग्नः शापतस्तस्याः कद्रूं कर्कोटकोऽब्रवीत्॥  
मातरं परमप्रीतस्तदा भुजगसत्तमः ।  
आविश्य वाजिनं मुख्यं वालो भूत्वाञ्जनप्रभः॥  
दर्शयिष्यामि तत्राहमात्मानं काममाश्वस ।  
एवमस्त्विति तं पुत्रं प्रत्युवाच यशस्विनी॥)