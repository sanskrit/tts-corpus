+++
title_full = "023 पराजित विनताका कद्रूकी दासी होना, गरुडकी उत्पत्ति तथा देवताओंद्वारा उनकी स्तुति"
title = "०२३ गरुडोत्पत्तिः"

+++


तं समुद्रमतिक्रम्य कद्रूर्विनतया सह।  
न्यपतत् तुरगाभ्याशे नचिरादिव शीघ्रगा ॥ १ ॥  
ततस्ते तं हयश्रेष्ठं ददृशाते महाजवम्।  
शशाङ्ककिरणप्रख्यं कालवालमुभे तदा ॥ २ ॥

निशम्य च बहून् बालान् कृष्णान् पुच्छसमाश्रितान्।  
विषण्णरूपां विनतां कद्रूर्दास्ये न्ययोजयत् ॥ ३ ॥

ततः सा विनता तस्मिन् पणितेन पराजिता।  
अभवद् दुःखसंतप्ता दासीभावं समास्थिता ॥ ४ ॥

एतस्मिन्नन्तरे चापि गरुडः काल आगते।  
विना मात्रा महातेजा विदार्याण्डमजायत ॥ ५ ॥

महासत्त्वबलोपेतः सर्वा विद्योतयन् दिशः।  
कामरूपः कामगमः कामवीर्यो विहंगमः ॥ ६ ॥

अग्निराशिरिवोद्‌भासन् समिद्धोऽतिभयंकरः ।  
विद्युद्विस्पष्टपिङ्गाक्षो युगान्ताग्निसमप्रभः ॥ ७ ॥

प्रवृद्धः सहसा पक्षी महाकायो नभोगतः।  
घोरो घोरस्वनो रौद्रो वह्निरौर्व इवापरः ॥ ८ ॥

तं दृष्ट्वा शरणं जग्मुर्देवाः सर्वे विभावसुम्।  
प्रणिपत्याब्रुवंश्चैनमासीनं विश्वरूपिणम् ॥ ९ ॥

अग्ने मा त्वं प्रवर्धिष्ठाः कच्चिन्नो न दिधक्षसि।  
असौ हि राशिः सुमहान् समिद्धस्तव सर्पति ॥ १० ॥

नैतदेवं यथा यूयं मन्यध्वमसुरार्दनाः।  
गरुडो बलवानेष मम तुल्यश्च तेजसा ॥ ११ ॥

जातः परमतेजस्वी विनतानन्दवर्धनः।  
तेजोराशिमिमं दृष्ट्वा युष्मान् मोहः समाविशत् ॥ १२ ॥

नागक्षयकरश्चैव काश्यपेयो महाबलः ।  
देवानां च हिते युक्तस्त्वहितो दैत्यरक्षसाम् ॥ १३ ॥

न भीः कार्या कथं चात्र पश्यध्वं सहिता मम।  
एवमुक्तास्तदा गत्वा गरुडं वाग्भिरस्तुवन् ॥ १४ ॥  
ते दूसदभ्युपेत्यैनं देवाः सर्षिगणास्तदा।

त्वमृषिस्त्वं महाभागस्त्वं देवः पतगेश्वरः ॥ १५ ॥

त्वं प्रभुस्तपनः सूर्यः परमेष्ठी प्रजापतिः।  
त्वमिन्द्रस्त्वं हयमुखस्त्वं शर्वस्त्वं जगत्पतिः ॥ १६ ॥

त्वं मुखं पद्मजो विप्रस्त्वमग्निः पवनस्तथा।  
त्वं हि धाता विधाता च त्वं विष्णुः सुरसत्तमः॥१७॥

त्वं महानभिभूः शश्वदमृतं त्वं महद् यशः।  
त्वं प्रभास्त्वमभिप्रेतं त्वं नस्त्राणमनुत्तमम् ॥ १८ ॥

बलोर्मिमान् साधुरदीनसत्त्वः  
समृद्धिमान् दुर्विषहस्त्वमेव ।  
त्वत्तः सृतं सर्वमहीनकीर्ते  
ह्यनागतं चोपगतं च सर्वम् ॥ १९ ॥

त्वमुत्तमः सर्वमिदं चराचरं  
गभस्तिभिर्भानुरिवावभाससे ।  
समाक्षिपन् भानुमतः प्रभां मुहु-  
स्त्वमन्तकः सर्वमिदं ध्रुवाध्रुवम् ॥ २० ॥

दिवाकरः परिकुपितो यथा दहेत्  
प्रजास्तथा दहसि हुताशनप्रभ ।  
भयंकरः प्रलय इवाग्निरुत्थितो  
विनाशयन् युगपरिवर्तनान्तकृत् ॥ २१ ॥

खगेश्वरं शरणमुपागता वयं  
महौजसं ज्वलनसमानवर्चसम् ।  
तडित्प्रभं वितिमिरमभ्रगोचरं  
महाबलं गरुडमुपेत्य खेचरम् ॥ २२ ॥

परावरं वरदमजय्यविक्रमं  
तवौजसा सर्वमिदं प्रतापितम् ।  
जगत्प्रभो तप्तसुवर्णवर्चसा  
त्वं पाहि सर्वांश्च सुरान् महात्मनः ॥ २३ ॥

भयान्विता नभसि विमानगामिनो  
विमानिता विपथगतिं प्रयान्ति ते।  
ऋषेः सुतस्त्वमसि दयावतः प्रभो  
महात्मनः खगवर कश्यपस्य ह ॥ २४ ॥

स मा क्रुधः कुरु जगतो दयां परां  
त्वमीश्वरः प्रशममुपैहि पाहि नः।  
महाशनिस्फुरितसमस्वनेन ते  
दिशोऽम्बरं त्रिदिवमियं च मेदिनी ॥ २५ ॥  
चलन्ति नः खग हृदयानि चानिशं  
निगृह्यतां वपुरिदमग्निसंनिभम् ।  
तव द्युतिं कुपितकृतान्तसंनिभां  
निशम्य नश्चलति मनोऽव्यवस्थितम् ।  
प्रसीद नः पतगपते प्रयाचतां  
शिवश्च नो भव भगवन् सुखावहः ॥ २६ ॥

एवं स्तुतः सुपर्णस्तु देवैः सर्षिगणैस्तदा।  
तेजसः प्रतिसंहारमात्मनः स चकार ह ॥ २७ ॥