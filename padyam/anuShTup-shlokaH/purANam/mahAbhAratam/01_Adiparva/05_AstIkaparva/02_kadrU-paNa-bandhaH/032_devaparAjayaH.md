+++
title_full = "032 गरुडका देवताओंके साथ युद्ध और देवताओंकी पराजय"
title = "०३२ देवपराजयः"

+++


ततस्तस्मिन् द्विजश्रेष्ठ समुदीर्णे तथाविधे।  
गरुडः पक्षिराट् तूर्णं सम्प्राप्तो विबुधान् प्रति ॥ १ ॥  
तं दृष्ट्वातिबलं चैव प्राकम्पन्त सुरास्ततः।  
परस्परं च प्रत्यघ्नन् सर्वप्रहरणान्युत ॥ २ ॥

तत्र चासीदमेयात्मा विद्युदग्निसमप्रभः ।  
भौमनः सुमहावीर्यः सोमस्य परिरक्षिता ॥ ३ ॥

स तेन पतगेन्द्रेण पक्षतुण्डनखक्षतः।  
मुहूर्तमतुलं युद्धं कृत्वा विनिहतो युधि ॥ ४ ॥

रजश्चोद्‌धूय सुमहत् पक्षवातेन खेचरः।  
कृत्वा लोकान् निरालोकांस्तेन देवानवाकिरत् ॥ ५ ॥

तेनावकीर्णा रजसा देवा मोहमुपागमन्।  
न चैवं ददृशुश्छन्ना रजसामृतरक्षिणः ॥ ६ ॥

एवं संलोडयामास गरुडस्त्रिदिवालयम् ।  
पक्षतुण्डप्रहारैस्तु देवान् स विददार ह ॥ ७ ॥

ततो देवः सहस्राक्षस्तूर्णं वायुमचोदयत्।  
विक्षिपेमां रजोवृष्टिं तवेदं कर्म मारुत ॥ ८ ॥

अथ वायुरपोवाह तद् रजस्तरसा बली।  
ततो वितिमिरे जाते देवाः शकुनिमार्दयन् ॥ ९ ॥

ननादोच्चैः स बलवान् महामेघ इवाम्बरे।  
वध्यमानः सुरगणैः सर्वभूतानि भीषयन् ॥ १० ॥

उत्पपात महावीर्यः पक्षिराट् परवीरहा।  
समुत्पत्यान्तरिक्षस्थं देवानामुपरि स्थितम् ॥ ११ ॥  
वर्मिणो विबुधाः सर्वे नानाशस्त्रैरवाकिरन्।  
पट्टिशैः परिघैः शूलैर्गदाभिश्च सवासवाः ॥ १२ ॥

क्षुरप्रैर्ज्वलितैश्चापि चक्रैरादित्यरूपिभिः ।  
नानाशस्त्रविसर्गैस्तैर्वध्यमानः समन्ततः ॥ १३ ॥

कुर्वन् सुतुमुलं युद्धं पक्षिराण्न व्यकम्पत।  
निर्दहन्निव चाकाशे वैनतेयः प्रतापवान्।  
पक्षाभ्यामुरसा चैव समन्ताद् व्याक्षिपत्‌ सुरान् ॥ १४ ॥

ते विक्षिप्तास्ततो देवा दुद्रुवुर्गरुडार्दिताः।  
नखतुण्डक्षताश्चैव सुस्रुवुः शोणितं बहु ॥ १५ ॥

साध्याः प्राचीं सगन्धर्वा वसवो दक्षिणां दिशम्।  
प्रजग्मुः सहिता रुद्राः पतगेन्द्रप्रधर्षिताः ॥ १६ ॥

दिशं प्रतीचीमादित्या नासत्यावुत्तरां दिशम्।  
मुहुर्मुहुः प्रेक्षमाणा युध्यमाना महौजसः ॥ १७ ॥

अश्वक्रन्देन वीरेण रेणुकेन च पक्षिराट्।  
क्रथनेन च शूरेण तपनेन च खेचरः ॥ १८ ॥  
उलूकश्वसनाभ्यां च निमेषेण च पक्षिराट्।  
प्ररुजेन च संग्रामं चकार पुलिनेन च ॥ १९ ॥

तान् पक्षनखतुण्डाग्रैरभिनद् विनतासुतः ।  
युगान्तकाले संक्रुद्धः पिनाकीव परंतपः ॥ २० ॥

महाबला महोत्साहास्तेन ते बहुधा क्षताः।  
रेजुरभ्रघनप्रख्या रुधिरौघप्रवर्षिणः ॥ २१ ॥

तान्‌ कृत्वा पतगश्रेष्ठः सर्वानुत्क्रान्तजीवितान्।  
अतिक्रान्तोऽमृतस्यार्थे सर्वतोऽग्निमपश्यत ॥ २२ ॥

आवृण्वानं महाज्वालमर्चिर्भिः सर्वतोऽम्बरम् ।  
दहन्तमिव तीक्ष्णांशुं चण्डवायुसमीरितम् ॥ २३ ॥

ततो नवत्या नवतीर्मुखानां  
कृत्वा महात्मा गरुडस्तरस्वी ।  
नदीः समापीय मुखैस्ततस्तैः  
सुशीघ्रमागम्य पुनर्जवेन ॥ २४ ॥  
ज्वलन्तमग्निं तममित्रतापनः  
समास्तरत्पत्ररथो नदीभिः ।  
ततः प्रचक्रे वपुरन्यदल्पं  
प्रवेष्टुकामोऽग्निमभिप्रशाम्य ॥ २५ ॥