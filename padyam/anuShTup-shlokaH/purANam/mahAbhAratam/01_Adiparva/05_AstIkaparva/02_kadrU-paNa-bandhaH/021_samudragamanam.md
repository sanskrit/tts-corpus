+++
title_full = "021 समुद्रका विस्तारसे वर्णन"
title = "०२१ समुद्रगमनम्"

+++


ततो रजन्यां व्युष्टायां प्रभातेऽभ्युदिते रवौ।  
कद्रूश्च विनता चैव भगिन्यौ ते तपोधन ॥ १ ॥  
अमर्षिते सुसंरब्धे दास्ये कृतपणे तदा।  
जग्मतुस्तुरगं द्रष्टुमुच्चैःश्रवसमन्तिकात् ॥ २ ॥

ददृशातेऽथ ते तत्र समुद्रं निधिमम्भसाम्।  
महान्तमुदकागाधं क्षोभ्यमाणं महास्वनम् ॥ ३ ॥

तिमिङ्गिलझषाकीर्णं मकरैरावृतं तथा ।  
सत्त्वैश्च बहुसाहस्रैर्नानारूपैः समावृतम् ॥ ४ ॥

भीषणैर्विकृतैरन्यैर्घोरैर्जलचरैस्तथा ।  
उग्रैर्नित्यमनाधृष्यं कूर्मग्राहसमाकुलम् ॥ ५ ॥

आकरं सर्वरत्नानामालयं वरुणस्य च।  
नागानामालयं रम्यमुत्तमं सरितां पतिम् ॥ ६ ॥

पातालज्वलनावासमसुराणां च बान्धवम् ।  
भयंकरं च सत्त्वानां पयसां निधिमर्णवम् ॥ ७ ॥

शुभं दिव्यममर्त्यानाममृतस्याकरं परम् ।  
अप्रमेयमचिन्त्यं च सुपुण्यजलमद्भुतम् ॥ ८ ॥

घोरं जलचरारावरौद्रं भैरवनिःस्वनम् ।  
गम्भीरावर्तकलिलं सर्वभूतभयंकरम् ॥ ९ ॥

वेलादोलानिलचलं क्षोभोद्वेगसमुच्छ्रितम् ।  
वीचीहस्तैः प्रचलितैर्नृत्यन्तमिव सर्वतः ॥ १० ॥

चन्द्रवृद्धिक्षयवशादुद्‌वृत्तोर्मिसमाकुलम् ।  
पाञ्चजन्यस्य जननं रत्नाकरमनुत्तमम् ॥ ११ ॥

गां विन्दता भगवता गोविन्देनामितौजसा।  
वराहरूपिणा चान्तर्विक्षोभितजलाविलम् ॥ १२ ॥

ब्रह्मर्षिणा व्रतवता वर्षाणां शतमत्रिणा।  
अनासादितगाधं च पातालतलमव्ययम् ॥ १३ ॥

अध्यात्मयोगनिद्रां च पद्मनाभस्य सेवतः।  
युगादिकालशयनं विष्णोरमिततेजसः ॥ १४ ॥

वज्रपातनसंत्रस्तमैनाकस्याभयप्रदम् ।  
डिम्बाहवार्दितानां च असुराणां परायणम् ॥ १५ ॥

वडवामुखदीप्ताग्नेस्तोयहव्यप्रदं शिवम् ।  
अगाधपारं विस्तीर्णमप्रमेयं सरित्पतिम् ॥ १६ ॥

महानदीभिर्बह्वीभिः स्पर्धयेव सहस्रशः ।  
अभिसार्यमाणमनिशं ददृशाते महार्णवम् ।  
आपूर्यमाणमत्यर्थं नृत्यमानमिवोर्मिभिः ॥ १७ ॥

गम्भीरं तिमिमकरोग्रसंकुलं तं  
गर्जन्तं जलचररावरौद्रनादैः ।  
विस्तीर्णं ददृशतुरम्बरप्रकाशं  
तेऽगाधं निधिमुरुमम्भसामनन्तम् ॥ १८ ॥