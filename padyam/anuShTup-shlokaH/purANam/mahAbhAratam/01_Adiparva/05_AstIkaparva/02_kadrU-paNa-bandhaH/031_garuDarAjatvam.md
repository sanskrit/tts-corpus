+++
title_full = "031 इन्द्रके द्वारा वालखिल्योंका अपमान और उनकी तपस्याके प्रभावसे अरुण एवं गरुडकी उत्पत्ति"
title = "०३१ गरुडराजत्वम्"

+++


कोऽपराधो महेन्द्रस्य कः प्रमादश्च सूतज।  
तपसा वालखिल्यानां सम्भूतो गरुडः कथम् ॥ १ ॥

कश्यपस्य द्विजातेश्च कथं वै पक्षिराट् सुतः।  
अधृष्यः सर्वभूतानामवध्यश्चाभवत् कथम् ॥ २ ॥

कथं च कामचारी स कामवीर्यश्च खेचरः।  
एतदिच्छाम्यहं श्रोतुं पुराणे यदि पठ्यते ॥ ३ ॥

विषयोऽयं पुराणस्य यन्मां त्वं परिपृच्छसि।  
शृणु मे वदतः सर्वमेतत् संक्षेपतो द्विज ॥ ४ ॥

यजतः पुत्रकामस्य कश्यपस्य प्रजापतेः।  
साहाय्यमृषयो देवा गन्धर्वाश्च ददुः किल ॥ ५ ॥

तत्रेध्मानयने शक्रो नियुक्तः कश्यपेन ह।  
मुनयो वालखिल्याश्च ये चान्ये देवतागणाः ॥ ६ ॥

शक्रस्तु वीर्यसदृशमिध्यभारं गिरिप्रभम् ।  
समुद्यम्यानयामास नातिकृच्छ्रादिव प्रभुः ॥ ७ ॥

अथापश्यदृषीन् ह्रस्वानङ्गुष्ठोदरवर्ष्मणः ।  
पलाशवर्तिकामेकां वहतः संहतान् पथि ॥ ८ ॥

प्रलीनान् स्वेष्विवाङ्गेषु निराहारांस्तपोधनान् ।  
क्लिश्यमानान् मन्दबलान् गोष्पदे सम्प्लुतोदके ॥ ९ ॥

तान् सर्वान् विस्मयाविष्टो वीर्योन्मत्तः पुरन्दरः।  
अवहस्याभ्यगाच्छीघ्रं लङ्घयित्वावमन्य च ॥ १० ॥

तेऽथ रोषसमाविष्टाः सुभृशं जातमन्यवः।  
आरेभिरे महत् कर्म तदा शक्रभयंकरम् ॥ ११ ॥

जुहुवुस्ते सुतपसो विधिवज्जातवेदसम् ।  
मन्त्रैरुच्चावचैर्विप्रा येन कामेन तच्छृणु ॥ १२ ॥

कामवीर्यः कामगमो देवराजभयप्रदः ।  
इन्द्रोऽन्यः सर्वदेवानां भवेदिति यतव्रताः ॥ १३ ॥

इन्द्राच्छतगुणः शौर्ये वीर्ये चैव मनोजवः।  
तपसो नः फलेनाद्य दारुणः सम्भवत्विति ॥ १४ ॥

तद् बुद्ध्वा भृशसंतप्तो देवराजः शतक्रतुः।  
जगाम शरणं तत्र कश्यपं संशितव्रतम् ॥ १५ ॥

तच्छ्रुत्वा देवराजस्य कश्यपोऽथ प्रजापतिः।  
वालखिल्यानुपागम्य कर्मसिद्धिमपृच्छत ॥ १६ ॥

एवमस्त्विति तं चापि प्रत्यूचुः सत्यवादिनः।  
तान् कश्यप उवाचेदं सान्त्वपूर्वं प्रजापतिः ॥ १७ ॥

अयमिन्द्रस्त्रिभुवने नियोगाद् ब्रह्मणः कृतः।  
इन्द्रार्थे च भवन्तोऽपि यत्नवन्तस्तपोधनाः ॥ १८ ॥

न मिथ्या ब्रह्मणो वाक्यं कर्तुमर्हथ सत्तमाः।  
भवतां हि न मिथ्यायं संकल्पो वै चिकीर्षितः ॥ १९ ॥

भवत्वेष पतत्त्रीणामिन्द्रोऽतिबलसत्त्ववान् ।  
प्रसादः क्रियतामस्य देवराजस्य याचतः ॥ २० ॥

एवमुक्ताः कश्यपेन वालखिल्यास्तपोधनाः ।  
प्रत्यूचुरभिसम्पूज्य मुनिश्रेष्ठं प्रजापतिम् ॥ २१ ॥

इन्द्रार्थोऽयं समारम्भः सर्वेषां नः प्रजापते।  
अपत्यार्थं समारम्भो भवतश्चायमीप्सितः ॥ २२ ॥  
तदिदं सफलं कर्म त्वयैव प्रतिगृह्यताम्।  
तथा चैवं विधत्स्वात्र यथा श्रेयोऽनुपश्यसि ॥ २३ ॥

एतस्मिन्नेव काले तु देवी दाक्षायणी शुभा।  
विनता नाम कल्याणी पुत्रकामा यशस्विनी ॥ २४ ॥  
तपस्तप्त्वा व्रतपरा स्नाता पुंसवने शुचिः।  
उपचक्राम भर्तारं तामुवाचाथ कश्यपः ॥ २५ ॥

आरम्भः सफलो देवि भविता यस्त्वयेप्सितः।  
जनयिष्यसि पुत्रौ द्वौ वीरौ त्रिभुवनेश्वरौ ॥ २६ ॥

तपसा वालखिल्यानां मम संकल्पजौ तथा।  
भविष्यतो महाभागौ पुत्रौ त्रैलोक्यपूजितौ ॥ २७ ॥

उवाच चैनां भगवान् कश्यपः पुनरेव ह।  
धार्यतामप्रमादेन गर्भोऽयं सुमहोदयः ॥ २८ ॥

एतौ सर्वपतत्त्रीणामिन्द्रत्वं कारयिष्यतः ।  
लोकसम्भावितौ वीरौ कामरूपौ विहंगमौ ॥ २९ ॥

शतक्रतुमथोवाच प्रीयमाणः प्रजापतिः ।  
त्वत्सहायौ महावीर्यौ भ्रातरौ ते भविष्यतः ॥ ३० ॥  
नैताभ्यां भविता दोषः सकाशात् ते पुरन्दर।  
व्येतु ते शक्र संतापस्त्वमेवेन्द्रो भविष्यसि ॥ ३१ ॥

न चाप्येवं त्वया भूयः क्षेप्तव्या ब्रह्मवादिनः।  
न चावमान्या दर्पात् ते वाग्वज्रा भृशकोपनाः ॥ ३२ ॥

एवमुक्तो जगामेन्द्रो निर्विशङ्कस्त्रिविष्टपम् ।  
विनता चापि सिद्धार्था बभूव मुदिता तथा ॥ ३३ ॥

जनयामास पुत्रौ द्वावरुणं गरुडं तथा।  
विकलाङ्गोऽरुणस्तत्र भास्करस्य पुरःसरः ॥ ३४ ॥

पतत्त्रीणां च गरुडमिन्द्रत्वेनाभ्यषिञ्चत ।  
तस्यैतत् कर्म सुमहच्छ्रूयतां भृगुनन्दन ॥ ३५ ॥