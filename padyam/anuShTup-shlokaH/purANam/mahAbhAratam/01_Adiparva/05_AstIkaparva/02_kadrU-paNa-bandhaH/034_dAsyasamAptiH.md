+++
title_full = "034 इन्द्र और गरुडकी मित्रता, गरुडका अमृत लेकर नागोंके पास आना और विनताको दासीभावसे छुड़ाना तथा इन्द्रद्वारा अमृतका अपहरण"
title = "०३४ दास्यसमाप्तिः"

+++


सख्यं मेऽस्तु त्वया देव यथेच्छसि पुरन्दर।  
बलं तु मम जानीहि महच्चासह्यमेव च ॥ १ ॥

कामं नैतत् प्रशंसन्ति सन्तः स्वबलसंस्तवम्।  
गुणसंकीर्तनं चापि स्वयमेव शतक्रतो ॥ २ ॥

सखेति कृत्वा तु सखे पृष्टो वक्ष्याम्यहं त्वया।  
न ह्यात्मस्तवसंयुक्तं वक्तव्यमनिमित्ततः ॥ ३ ॥

सपर्वतवनामुर्वीं ससागरजलामिमाम् ।  
वहे पक्षेण वै शक्र त्वामप्यत्रावलम्बिनम् ॥ ४ ॥

सर्वान् सम्पिण्डितान् वापि लोकान् सस्थाणुजङ्गमान्।  
वहेयमपरिश्रान्तो विद्धीदं मे महद् बलम् ॥ ५ ॥

इत्युक्तवचनं वीरं किरीटी श्रीमतां वरः।  
आह शौनक देवेन्द्रः सर्वलोकहितः प्रभुः ॥ ६ ॥  
एवमेव यथात्थ त्वं सर्वं सम्भाव्यते त्वयि।  
संगृह्यतामिदानीं मे सख्यमत्यन्तमुत्तमम् ॥ ७ ॥

न कार्यं यदि सोमेन मम सोमः प्रदीयताम्।  
अस्मांस्ते हि प्रबाधेयुर्येभ्यो दद्याद् भवानिमम् ॥ ८ ॥

किंचित् कारणमुद्दिश्य सोमोऽयं नीयते मया।  
न दास्यामि समादातुं सोमं कस्मैचिदप्यहम् ॥ ९ ॥  
यत्रेमं तु सहस्राक्ष निक्षिपेयमहं स्वयम्।  
त्वमादाय ततस्तूर्णं हरेथास्त्रिदिवेश्वर ॥ १० ॥

वाक्येनानेन तुष्टोऽहं यत् त्वयोक्तमिहाण्डज।  
यमिच्छसि वरं मत्तस्तं गृहाण खगोत्तम ॥ ११ ॥

इत्युक्तः प्रत्युवाचेदं कद्रूपुत्राननुस्मरन् ।  
स्मृत्वा चैवोपधिकृतं मातुर्दास्यनिमित्ततः ॥ १२ ॥  
ईशोऽहमपि सर्वस्य करिष्यामि तु तेऽर्थिताम्।  
भवेयुर्भुजगाः शक्र मम भक्ष्या महाबलाः ॥ १३ ॥

तथेत्युक्त्वान्वगच्छत् तं ततो दानवसूदनः।  
देवदेवं महात्मानं योगिनामीश्वरं हरिम् ॥ १४ ॥

स चान्वमोदत् तं चार्थं यथोक्तं गरुडेन वै।  
इदं भूयो वचः प्राह भगवांस्त्रिदशेश्वरः ॥ १५ ॥  
हरिष्यामि विनिक्षिप्तं सोममित्यनुभाष्य तम्।  
आजगाम ततस्तूर्णं सुपर्णो मातुरन्तिकम् ॥ १६ ॥

अथ सर्पानुवाचेदं सर्वान् परमहृष्टवत्।  
इदमानीतममृतं निक्षेप्स्यामि कुशेषु वः ॥ १७ ॥  
स्नाता मंगलसंयुक्तास्ततः प्राश्नीत पन्नगाः।  
भवद्भिरिदमासीनैर्यदुक्तं तद्वचस्तदा ॥ १८ ॥  
अदासी चैव मातेयमद्यप्रभृति चास्तु मे।  
यथोक्तं भवतामेतद् वचो मे प्रतिपादितम् ॥ १९ ॥

ततः स्नातुं गताः सर्पाः प्रत्युक्त्वा तं तथेत्युत।  
शक्रोऽप्यमृतमाक्षिप्य जगाम त्रिदिवं पुनः ॥ २० ॥

अथागतास्तमुद्‌देशं सर्पाः सोमार्थिनस्तदा ।  
स्नाताश्च कृतजप्याश्च प्रहृष्टाः कृतमंगलाः ॥ २१ ॥  
यत्रैतदमृतं चापि स्थापितं कुशसंस्तरे।  
तद् विज्ञाय हृतं सर्पाः प्रतिमायाकृतं च तत् ॥ २२ ॥

सोमस्थानमिदं चेति दर्भांस्ते लिलिहुस्तदा।  
ततो द्विधाकृता जिह्वाः सर्पाणां तेन कर्मणा ॥ २३ ॥

अभवंश्चामृतस्पर्शाद् दर्भास्तेऽथ पवित्रिणः ।  
एवं तदमृतं तेन हृतमाहृतमेव च।  
द्विजिह्वाश्च कृताः सर्पा गरुडेन महात्मना ॥ २४ ॥

ततः सुपर्णः परमप्रहर्षवान्  
विहृत्य मात्रा सह तत्र कानने।  
भुजङ्गभक्षः परमार्चितः खगै-  
रहीनकीर्तिर्विनतामनन्दयत् ॥ २५ ॥

इमां कथां यः शृणुयान्नरः सदा  
पठेत वा द्विजगणमुख्यसंसदि ।  
असंशयं त्रिदिवमियात् स पुण्यभाक्  
महात्मनः पतगपतेः प्रकीर्तनात् ॥ २६ ॥