+++
title_full = "030 गरुडका कश्यपजीसे मिलना, उनकी प्रार्थनासे वालखिल्य ऋषियोंका शाखा छोड़कर तपके लिये प्रस्थान और गरुडका निर्जन पर्वतपर उस शाखाको छोड़ना"
title = "०३० वालखिल्यरक्षा"

+++


स्पृष्टमात्रा तु पद्भ्यां सा गरुडेन बलीयसा।  
अभज्यत तरोः शाखा भग्नां चैनामधारयत् ॥ १ ॥

तां भङ्‌क्त्वा स महाशाखां स्मयमानो विलोकयन्।  
अथात्र लम्बतोऽपश्यद् वालखिल्यानधोमुखान् ॥ २ ॥

ऋषयो ह्यत्र लम्बन्ते न हन्यामिति तानृषीन्।  
तपोरतान् लम्बमानान् ब्रह्मर्षीनभिवीक्ष्य सः ॥ ३ ॥  
हन्यादेतान् सम्पतन्ती शाखेत्यथ विचिन्त्य सः।  
नखैर्दृढतरं वीरः संगृह्य गजकच्छपौ ॥ ४ ॥  
स तद्विनाशसंत्रासादभिपत्य खगाधिपः ।  
शाखामास्येन जग्राह तेषामेवान्ववेक्षया ॥ ५ ॥

अतिदैवं तु तत् तस्य कर्म दृष्ट्वा महर्षयः।  
विस्मयोत्कम्पहृदया नाम चक्रुर्महाखगे ॥ ६ ॥

गुरुं भारं समासाद्योड्डीन एष विहंगमः।  
गरुडस्तु खगश्रेष्ठस्तस्मात् पन्नगभोजनः ॥ ७ ॥

ततः शनैः पर्यपतत् पक्षैः शैलान् प्रकम्पयन्।  
एवं सोऽभ्यपतद् देशान् बहून् सगजकच्छपः ॥ ८ ॥

दयार्थं वालखिल्यानां न च स्थानमविन्दत।  
स गत्वा पर्वतश्रेष्ठं गन्धमादनमञ्जसा ॥ ९ ॥

ददर्श कश्यपं तत्र पितरं तपसि स्थितम्।  
ददर्श तं पिता चापि दिव्यरूपं विहंगमम् ॥ १० ॥  
तेजोवीर्यबलोपेतं मनोमारुतरंहसम् ।  
शैलशृङ्गप्रतीकाशं ब्रह्मदण्डमिवोद्यतम् ॥ ११ ॥

अचिन्त्यमनभिध्येयं सर्वभूतभयंकरम् ।  
महावीर्यधरं रौद्रं साक्षादग्निमिवोद्यतम् ॥ १२ ॥

अप्रधृष्यमजेयं च देवदानवराक्षसैः ।  
भेत्तारं गिरिशृङ्गाणां समुद्रजलशोषणम् ॥ १३ ॥

लोकसंलोडनं घोरं कृतान्तसमदर्शनम् ।  
तमागतमभिप्रेक्ष्य भगवान् कश्यपस्तदा ।  
विदित्वा चास्य संकल्पमिदं वचनमब्रवीत् ॥ १४ ॥

पुत्र मा साहसं कार्षीर्मा सद्यो लप्स्यसे व्यथाम्।  
मा त्वां दहेयुः संक्रुद्धा वालखिल्या मरीचिपाः ॥ १५ ॥

ततः प्रसादयामास कश्यपः पुत्रकारणात्।  
वालखिल्यान् महाभागांस्तपसा हतकल्मषान् ॥ १६ ॥

प्रजाहितार्थमारम्भो गरुडस्य तपोधनाः ।  
चिकीर्षति महत्कर्म तदनुज्ञातुमर्हथ ॥ १७ ॥

एवमुक्ता भगवता मुनयस्ते समभ्ययुः।  
मुक्त्वा शाखां गिरिं पुण्यं हिमवन्तं तपोऽर्थिनः ॥ १८ ॥

ततस्तेष्वपयातेषु पितरं विनतासुतः ।  
शाखाव्याक्षिप्तवदनः पर्यपृच्छत कश्यपम् ॥ १९ ॥

भगवन् क्व विमुञ्चामि तरोः शाखामिमामहम्।  
वर्जितं मानुषैर्देशमाख्यातु भगवान् मम ॥ २० ॥

ततो निःपुरुषं शैलं हिमसंरुद्धकन्दरम्।  
अगम्यं मनसाप्यन्यैस्तस्याचख्यौ स कश्यपः ॥ २१ ॥

तं पर्वतं महाकुक्षिमुद्दिश्य स महाखगः।  
जवेनाभ्यपतत् तार्क्ष्यः सशाखागजकच्छपः ॥ २२ ॥

न तां वध्री परिणहेच्छतचर्मा महातनुभ्।  
शाखिनो महतीं शाखां यां प्रगृह्य ययौ खगः ॥ २३ ॥

स ततः शतसाहस्रं योजनान्तरमागतः।  
कालेन नातिमहता गरुडः पतगेश्वरः ॥ २४ ॥

स तं गत्वा क्षणेनैव पर्वतं वचनात् पितुः।  
अमुञ्चन्महतीं शाखां सस्वनं तत्र खेचरः ॥ २५ ॥

पक्षानिलहतश्चास्य प्राकम्पत स शैलराट्।  
मुमोच पुष्पवर्षं च समागलितपादपः ॥ २६ ॥

शृङ्गाणि च व्यशीर्यन्त गिरेस्तस्य समन्ततः।  
मणिकाञ्चनचित्राणि शोभयन्ति महागिरिम् ॥ २७ ॥

शाखिनो बहवश्चापि शाखयाभिहतास्तया ।  
काञ्चनैः कुसुमैर्भान्ति विद्युत्वन्त इवाम्बुदाः ॥ २८ ॥

ते हेमविकचा भूमौ युताः पर्वतधातुभिः।  
व्यराजञ्छाखिनस्तत्र सूर्यांशुप्रतिरञ्जिताः ॥ २९ ॥

ततस्तस्य गिरेः शृङ्गमास्थाय स खगोत्तमः।  
भक्षयामास गरुडस्तावुभौ गजकच्छपौ ॥ ३० ॥

तावुभौ भक्षयित्वा तु स तार्क्ष्यः कूर्मकुञ्जरौ।  
ततः पर्वतकूटाग्रादुत्पपात महाजवः ॥ ३१ ॥

प्रावर्तन्ताथ देवानामुत्पाता भयशंसिनः ।  
इन्द्रस्य वज्रं दयितं प्रजज्वाल भयात् ततः ॥ ३२ ॥

सधूमा न्यपतत् सार्चिर्दिवोल्का नभसश्च्युता।  
तथा वसूनां रुद्राणामादित्यानां च सर्वशः ॥ ३३ ॥  
साध्यानां मरुतां चैव ये चान्ये देवतागणाः।  
स्वं स्वं प्रहरणं तेषां परस्परमुपाद्रवत् ॥ ३४ ॥  
अभूतपूर्वं संग्रामे तदा देवासुरेऽपि च।  
ववुर्वाताः सनिर्घाताः पेतुरुल्काः सहस्रशः ॥ ३५ ॥

निरभ्रमेव चाकाशं प्रजगर्ज महास्वनम्।  
देवानामपि यो देवः सोऽप्यवर्षत शोणितम् ॥ ३६ ॥

मम्लुर्माल्यानि देवानां नेशुस्तेजांसि चैव हि।  
उत्पातमेघा रौद्राश्च ववृषुः शोणितं बहु ॥ ३७ ॥

रजांसि मुकुटान्येषामुत्थितानि व्यधर्षयन् ।  
ततस्त्राससमुद्विग्नः सह देवैः शतक्रतुः।  
उत्पातान् दारुणान् पश्यन्नित्युवाच बृहस्पतिम् ॥ ३८ ॥

किमर्थं भगवन् घोरा उत्पाताः सहसोत्थिताः।  
न च शत्रुं प्रपश्यामि युधि यो नः प्रधर्षयेत्॥३९॥

तवापराधाद् देवेन्द्र प्रमादाच्च शतक्रतो।  
तपसा वालखिल्यानां महर्षीणां महात्मनाम् ॥ ४० ॥  
कश्यपस्य मुनेः पुत्रो विनतायाश्च खेचरः।  
हर्तुं सोममभिप्राप्तो बलवान् कामरूपधृक् ॥ ४१ ॥

समर्थो बलिनां श्रेष्ठो हर्तुं सोमं विहंगमः।  
सर्वं सम्भावयाम्यस्मिन्नसाध्यमपि साधयेत् ॥ ४२ ॥

श्रुत्वैतद् वचनं शक्रः प्रोवाचामृतरक्षिणः।  
महावीर्यबलः पक्षी हर्तुं सोममिहोद्यतः ॥ ४३ ॥

युष्मान् सम्बोधयाम्येष यथा न स हरेद् बलात्।  
अतुलं हि बलं तस्य बृहस्पतिरुवाच ह ॥ ४४ ॥

तच्छ्रुत्वा विबुधा वाक्यं विस्मिता यत्नमास्थिताः।  
परिवार्यामृतं तस्थुर्वज्री चेन्द्रः प्रतापवान् ॥ ४५ ॥

धारयन्तो विचित्राणि काञ्चनानि मनस्विनः।  
कवचानि महार्हाणि वैदूर्यविकृतानि च ॥ ४६ ॥

चर्माण्यपि च गात्रेषु भानुमन्ति दृढानि च।  
विविधानि च शस्त्राणि घोररूपाण्यनेकशः ॥ ४७ ॥  
शिततीक्ष्णाग्रधाराणि समुद्यम्य सुरोत्तमाः ।  
सविस्फुलिङ्गज्वालानि सधूमानि च सर्वशः ॥ ४८ ॥  
चक्राणि परिघांश्चैव त्रिशूलानि परश्वधान्।  
शक्तीश्च विविधास्तीक्ष्णाः करवालांश्च निर्मलान्।  
स्वदेहरूपाण्यादाय गदाश्चोग्रप्रदर्शनाः ॥ ४९ ॥

तैः शस्त्रैर्भानुमद्भिस्ते दिव्याभरणभूषिताः ।  
भानुमन्तः सुरगणास्तस्थुर्विगतकल्मषाः ॥ ५० ॥

अनुपमबलवीर्यतेजसो  
धृतमनसः परिरक्षणेऽमृतस्य ।  
असुरपुरविदारणाः सुरा  
ज्वलनसमिद्धवपुःप्रकाशिनः ॥ ५१ ॥

इति समरवरं सुराः स्थितास्ते  
परिघसहस्रशतैः समाकुलम् ।  
विगलितमिव चाम्बरान्तरं  
तपनमरीचिविकाशितं बभासे ॥ ५२ ॥