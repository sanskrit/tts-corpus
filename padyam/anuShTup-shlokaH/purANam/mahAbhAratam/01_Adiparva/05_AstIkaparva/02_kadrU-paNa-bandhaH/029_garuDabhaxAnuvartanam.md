+++
title_full = "029 कश्यपजीका गरुडको हाथी और कछुएके पूर्वजन्मकी कथा सुनाना, गरुडका उन दोनोंको पकड़कर एक दिव्य वटवृक्षकी शाखापर ले जाना और उस शाखाका टूटना"
title = "०२९ गरुडभक्षानुवर्तनम्"

+++


तस्य कण्ठमनुप्राप्तो ब्राह्मणः सह भार्यया।  
दहन् दीप्त इवाङ्गारस्तमुवाचान्तरिक्षगः ॥ १ ॥  
द्विजोत्तम विनिर्गच्छ तूर्णमास्यादपावृतात् ।  
न हि मे ब्राह्मणो वध्यः पापेष्वपि रतः सदा॥२॥

ब्रुवाणमेवं गरुडं ब्राह्मणः प्रत्यभाषत।  
निषादी मम भार्येयं निर्गच्छतु मया सह ॥ ३ ॥

एतामपि निषादीं त्वं परिगृह्याशु निष्पत।  
तूर्णं सम्भावयात्मानमजीर्णं मम तेजसा ॥ ४ ॥

ततः स विप्रो निष्क्रान्तो निषादीसहितस्तदा।  
वर्धयित्वा च गरुडमिष्टं देशं जगाम ह ॥ ५ ॥

सहभार्ये विनिष्क्रान्ते तस्मिन् विप्रे च पक्षिराट्।  
वितत्य पक्षावाकाशमुत्पपात मनोजवः ॥ ६ ॥

ततोऽपश्यत् स पितरं पृष्टश्चाख्यातवान् पितुः।  
यथान्यायममेयात्मा तं चोवाच महानृषिः ॥ ७ ॥

कच्चिद् वः कुशलं नित्यं भोजने बहुलं सुत।  
कच्चिच्च मानुषे लोके तवान्नं विद्यते बहु ॥ ८ ॥

माता मे कुशला शाश्वत् तथा भ्राता तथा ह्यहम्।  
न हि मे कुशलं तात भोजने बहुले सदा॥९॥

अहं हि सर्पैः प्रहितः सोममाहर्तुमुत्तमम्।  
मातुर्दास्यविमोक्षार्थमाहरिष्ये तमद्य वै ॥ १० ॥

मात्रा चात्र समादिष्टो निषादान् भक्षयेति ह।  
न च मे तृप्तिरभवद् भक्षयित्वा सहस्रशः ॥ ११ ॥

तस्माद् भक्ष्यं त्वमपरं भगवन् प्रदिशस्व मे।  
यद् भुक्त्वामृतमाहर्तुं समर्थः स्यामहं प्रभो ॥ १२ ॥  
क्षुत्पिपासाविघातार्थं भक्ष्यमाख्यातु मे भवान्।

इदं सरो महापुण्यं देवलोकेऽपि विश्रुतम् ॥ १३ ॥

यत्र कूर्माग्रजं हस्ती सदा कर्षत्यवाङ्‌मुखः।  
तयोर्जन्मान्तरे वैरं सम्प्रवक्ष्याम्यशेषतः ॥ १४ ॥  
तन्मे तत्त्वं निबोधत्स्व यत्प्रमाणौ च तावुभौ।

आसीद् विभावसुर्नाम महर्षिः कोपनो भृशम् ॥ १५ ॥  
भ्राता तस्यानुजश्चासीत् सुप्रतीको महातपाः।  
स नेच्छति धनं भ्राता सहैकस्थं महामुनिः ॥ १६ ॥

विभागं कीर्तयत्येव सुप्रतीको हि नित्यशः।  
अथाब्रवीच्च तं भ्राता सुप्रतीकं विभावसुः ॥ १७ ॥

विभागं बहवो मोहात् कर्तुमिच्छन्ति नित्यशः।  
ततो विभक्तास्त्वन्योन्यं विक्रुध्यन्तेऽर्थमोहिताः ॥ १८ ॥

ततः स्वार्थपरान् मूढान् पृथग्भूतान् स्वकैर्धनैः।  
विदित्वा भेदयन्त्येतानमित्रा मित्ररूपिणः ॥ १९ ॥

विदित्वा चापरे भिन्नानन्तरेषु पतन्त्यथ।  
भिन्नानामतुलो नाशः क्षिप्रमेव प्रवर्तते ॥ २० ॥

तस्माद् विभागं भ्रातॄणां न प्रशंसन्ति साधवः।  
गुरुशास्त्रे निबद्धानामन्योन्येनाभिशङ्किनाम् ॥ २१ ॥

नियन्तुं न हि शक्यस्त्वं भेदतो धनमिच्छसि।  
यस्मात् तस्मात् सुप्रतीक हस्तित्वं समवाप्स्यसि ॥ २२ ॥

शप्तस्त्वेवं सुप्रतीको विभावसुमथाब्रवीत् ।  
त्वमप्यन्तर्जलचरः कच्छपः सम्भविष्यसि ॥ २३ ॥

एवमन्योन्यशापात् तौ सुप्रतीकविभावसू ।  
गजकच्छपतां प्राप्तावर्थार्थं मूढचेतसौ ॥ २४ ॥

रोषदोषानुषङ्गेण तिर्यग्योनिगतावुभौ ।  
परस्परद्वेषरतौ प्रमाणबलदर्पितौ ॥ २५ ॥  
सरस्यस्मिन् महाकायौ पूर्ववैरानुसारिणौ ।  
तयोरन्यतरः श्रीमान् समुपैति महागजः ॥ २६ ॥  
यस्य बृंहितशब्देन कूर्मोऽप्यन्तर्जलेशयः ।  
उत्थितोऽसौ महाकायः कृत्स्नं विक्षोभयन्‌ सरः ॥ २७ ॥

यं दृष्ट्वा वेष्टितकरः पतत्येष गजो जलम्।  
दन्तहस्ताग्रलाङ्गूलपादवेगेन वीर्यवान् ॥ २८ ॥  
विक्षोभयंस्ततो नागः सरो बहुझषाकुलम्।  
कूर्मोऽप्यभ्युद्यतशिरा युद्धायाभ्येति वीर्यवान् ॥ २९ ॥

षडुच्छ्रितो योजनानि गजस्तद्‌द्विगुणायतः ।  
कूर्मस्त्रियोजनोत्सेधो दशयोजनमण्डलः ॥ ३० ॥

तावुभौ युद्धसम्मत्तौ परस्परवधैषिणौ ।  
उपयुज्याशु कर्मेदं साधयेप्सितमात्मनः ॥ ३१ ॥

महाभ्रघनसंकाशं तं भुक्त्वामृतमानय ।  
महागिरिसमप्रख्यं घोररूपं च हस्तिनम् ॥ ३२ ॥

इत्युक्त्वा गरुडं सोऽथ माङ्गल्यमकरोत् तदा।  
युध्यतः सह देवैस्ते युद्धे भवतु मङ्गलम् ॥ ३३ ॥

पूर्णकुम्भो द्विजा गावो यच्चान्यत्‌ किंचिदुत्तमम्।  
शुभं स्वस्त्ययनं चापि भविष्यति तवाण्डज ॥ ३४ ॥

युध्यमानस्य संग्रामे देवैः सार्धं महाबल।  
ऋचो यजूंषि सामानि पवित्राणि हवींषि च ॥ ३५ ॥  
रहस्यानि च सर्वाणि सर्वे वेदाश्च ते बलम्।  
इत्युक्तो गरुडः पित्रा गतस्तं ह्रदमन्तिकात् ॥ ३६ ॥

अपश्यन्निर्मलजलं नानापक्षिसमाकुलम् ।  
स तत् स्मृत्वा पितुर्वाक्यं भीमवेगोऽन्तरिक्षगः ॥ ३७ ॥  
नखेन गजमेकेन कूर्ममेकेन चाक्षिपत्।  
समुत्पपात चाकाशं तत उच्चैर्विहंगमः ॥ ३८ ॥

सोऽलम्बं तीर्थमासाद्य देववृक्षानुपागमत् ।  
ते भीताः समकम्पन्त तस्य पक्षानिलाहताः ॥ ३९ ॥  
न नो भञ्ज्यादिति तदा दिव्याः कनकशाखिनः।  
प्रचलाङ्गान् स तान् दृष्ट्वा मनोरथफलद्रुमान् ॥ ४० ॥  
अन्यानतुलरूपाङ्गानुपचक्राम खेचरः ।  
काञ्चनै राजतैश्चैव फलैर्वैदूर्यशाखिनः ।  
सागराम्बुपरिक्षिप्तान् भ्राजमानान् महाद्रुमान् ॥ ४१ ॥

तमुवाच खगश्रेष्ठं तत्र रौहिणपादपः।  
अतिप्रवृद्धः सुमहानापतन्तं मनोजवम् ॥ ४२ ॥

यैषा मम महाशाखा शतयोजनमायता।  
एतामास्थाय शाखां त्वं खादेमौ गजकच्छपौ ॥ ४३ ॥

ततो द्रुमं पतगसहस्रसेवितं  
महीधरप्रतिमवपुः प्रकम्पयन् ।  
खगोत्तमो द्रुतमभिपत्य वेगवान्  
बभञ्ज तामविरलपत्रसंचयाम् ॥ ४४ ॥