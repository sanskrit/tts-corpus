+++
title_full = "033 गरुडका अमृत लेकर लौटना, मार्गमें भगवान् विष्णुसे वर पाना एवं उनपर इन्द्रके द्वारा वज्र-प्रहार"
title = "०३३ विष्णुसंयोगः"

+++


जाम्बूनदमयो भूत्वा मरीचिनिकरोज्ज्वलः ।  
प्रविवेश बलात् पक्षी वारिवेग इवार्णवम् ॥ १ ॥

सचक्रं क्षुरपर्यन्तमपश्यदमृतान्तिके ।  
परिभ्रमन्तमनिशं तीक्ष्णधारमयस्मयम् ॥ २ ॥

ज्वलनार्कप्रभं घोरं छेदनं सोमहारिणाम्।  
घोररूपं तदत्यर्थं यन्त्रं देवैः सुनिर्मितम् ॥ ३ ॥

तस्यान्तरं स दृष्ट्वैव पर्यवर्तत खेचरः।  
अरान्तरेणाभ्यपतत् संक्षिप्याङ्गं क्षणेन ह ॥ ४ ॥

अधश्चक्रस्य चैवात्र दीप्तानलसमद्युती ।  
विद्युज्जिह्वौ महावीर्यौ दीप्तास्यौ दीप्तलोचनौ ॥ ५ ॥  
चक्षुर्विषौ महाघोरौ नित्यं क्रुद्धौ तरस्विनौ।  
रक्षार्थमेवामृतस्य ददर्श भुजगोत्तमौ ॥ ६ ॥

सदा संरब्धनयनौ सदा चानिमिषेक्षणौ।  
तयोरेकोऽपि यं पश्येत् स तूर्णं भस्मसाद् भवेत् ॥ ७ ॥

तयोश्चक्षूंषि रजसा सुपर्णः सहसावृणोत्।  
ताभ्यामदृष्टरूपोऽसौ सर्वतः समताडयत् ॥ ८ ॥

तयोरङ्गे समाक्रम्य वैनतेयोऽन्तरिक्षगः ।  
आच्छिनत् तरसा मध्ये सोममभ्यद्रवत् ततः ॥ ९ ॥  
समुत्पाट्यामृतं तत्र वैनतेयस्ततो बली।  
उत्पपात जवेनैव यन्त्रमुन्मथ्य वीर्यवान् ॥ १० ॥

अपीत्वैवामृतं पक्षी परिगृह्याशु निःसृतः।  
आगच्छदपरिश्रान्त आवार्यार्कप्रभां ततः ॥ ११ ॥

विष्णुना च तदाकाशे वैनतेयः समेयिवान्।  
तस्य नारायणस्तुष्टस्तेनालौल्येन कर्मणा ॥ १२ ॥

तमुवाचाव्ययो देवो वरदोऽस्मीति खेचरम्।  
स वव्रे तव तिष्ठेयमुपरीत्यन्तरिक्षगः ॥ १३ ॥

उवाच चैनं भूयोऽपि नारायणमिदं वचः।  
अजरश्चामरश्च स्याममृतेन विनाप्यहम् ॥ १४ ॥

एवमस्त्विति तं विष्णुरुवाच विनतासुतम्।  
प्रतिगृह्य वरौ तौ च गरुडो विष्णुमब्रवीत् ॥ १५ ॥

भवतेऽपि वरं दद्यां वृणोतु भगवानपि।  
तं वव्रे वाहनं विष्णुर्गरुत्मन्तं महाबलम् ॥ १६ ॥

ध्वजं च चक्रे भगवानुपरि स्थास्यसीति तम्।  
एवमस्त्विति तं देवमुक्त्वा नारायणं खगः ॥ १७ ॥  
वव्राज तरसा वेगाद् वायुं स्पर्धन् महाजवः।  
तं व्रजन्तं खगश्रेष्ठं वज्रेणेन्द्रोऽभ्यताडयत् ॥ १८ ॥  
हरन्तममृतं रोषाद् गरुडं पक्षिणां वरम्।

तमुवाचेन्द्रमाक्रन्दे गरुडः पततां वरः ॥ १९ ॥  
प्रहसञ्श्लक्ष्णया वाचा तथा वज्रसमाहतः।  
ऋषेर्मानं करिष्यामि वज्रं यस्यास्थिसम्भवम् ॥ २० ॥  
वज्रस्य च करिष्यामि तवैव च शतक्रतो।  
एतत् पत्रं त्यजाम्येकं यस्यान्तं नोपलप्स्यसे ॥ २१ ॥

न च वज्रनिपातेन रुजा मेऽस्तीह काचन।  
एवमुक्त्वा ततः पत्रमुत्ससर्ज स पक्षिराट् ॥ २२ ॥

तदुत्सृष्टमभिप्रेक्ष्य तस्य पर्णमनुत्तमम् ।  
हृष्टानि सर्वभूतानि नाम चक्रुर्गरुत्मतः ॥ २३ ॥

सुरूपं पत्रमालक्ष्य सुपर्णोऽयं भवत्विति।  
तद् दृष्ट्वा महदाश्चर्यं सहस्राक्षः पुरन्दरः।  
खगो महदिदं भूतमिति मत्वाभ्यभाषत ॥ २४ ॥

बलं विज्ञातुमिच्छामि यत् ते परमनुत्तमम्।  
सख्यं चानन्तमिच्छामि त्वया सह खगोत्तम ॥ २५ ॥