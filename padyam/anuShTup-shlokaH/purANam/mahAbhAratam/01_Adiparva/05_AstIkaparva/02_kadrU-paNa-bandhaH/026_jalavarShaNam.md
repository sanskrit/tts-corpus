+++
title_full = "026 इन्द्रद्वारा की हुई वर्षासे सर्पोंकी प्रसन्नता"
title = "०२६ जलवर्षणम्"

+++


एवं स्तुतस्तदा कद्र्वा भगवान् हरिवाहनः।  
नीलजीमूतसंघातैः सर्वमम्बरमावृणोत् ॥ १ ॥

मेघानाज्ञापयामास वर्षध्वममृतं शुभम् ।  
ते मेघा मुमुचुस्तोयं प्रभूतं विद्युदुज्ज्वलाः ॥ २ ॥

परस्परमिवात्यर्थं गर्जन्तः सततं दिवि।  
संवर्तितमिवाकाशं जलदैः सुमहाद्भुतैः ॥ ३ ॥  
सृजद्भिरतुलं तोयमजस्रं सुमहारवैः ।  
सम्प्रनृत्तमिवाकाशं धारोर्मिभिरनेकशः ॥ ४ ॥

मेघस्तनितनिर्घोषैर्विद्युत्पवनकम्पितैः ।  
तैर्मेघैः सततासारं वर्षद्भिरनिशं तदा ॥ ५ ॥  
नष्टचन्द्रार्ककिरणमम्बरं समपद्यत ।  
नागानामुत्तमो हर्षस्तथा वर्षति वासवे ॥ ६ ॥

आपूर्यत मही चापि सलिलेन समन्ततः।  
रसातलमनुप्राप्तं शीतलं विमलं जलम् ॥ ७ ॥

तदा भूरभवच्छन्ना जलोर्मिभिरनेकशः ।  
रामणीयकमागच्छन् मात्रा सह भुजङ्गमाः ॥ ८ ॥