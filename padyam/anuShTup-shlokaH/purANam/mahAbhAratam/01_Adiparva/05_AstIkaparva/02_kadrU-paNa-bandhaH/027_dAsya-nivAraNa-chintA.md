+++
title_full = "027 रामणीयक द्वीपके मनोरम वनका वर्णन तथा गरुडका दास्यभावसे छूटनेके लिये सर्पोंसे उपाय पूछना"
title = "०२७ दास्य-निवारण-चिन्ता"

+++


सम्प्रहृष्टास्ततो नागा जलधाराप्लुतास्तदा ।  
सुपर्णेनोह्यमानास्ते जग्मुस्तं द्वीपमाशु वै ॥ १ ॥

तं द्वीपं मकरावासं विहितं विश्वकर्मणा।  
तत्र ते लवणं घोरं ददृशुः पूर्वमागताः ॥ २ ॥

सुपर्णसहिताः सर्पाः काननं च मनोरमम्।  
सागराम्बुपरिक्षिप्तं पक्षिसङ्घनिनादितम् ॥ ३ ॥

विचित्रफलपुष्पाभिर्वनराजिभिरावृतम् ।  
भवनैरावृतं रम्यैस्तथा पद्माकरैरपि ॥ ४ ॥

प्रसन्नसलिलैश्चापि ह्रदैर्दिव्यैर्विभूषितम् ।  
दिव्यगन्धवहैः पुण्यैर्मारुतैरुपवीजितम् ॥ ५ ॥

उत्पतद्भिरिवाकाशं वृक्षैर्मलयजैरपि ।  
शोभितं पुष्पवर्षाणि मुञ्चद्भिर्मारुतोद्धतैः ॥ ६ ॥

वायुविक्षिप्तकुसुमैस्तथान्यैरपि पादपैः ।  
किरद्भिरिव तत्रस्थान् नागान् पुष्पाम्बुवृष्टिभिः ॥ ७ ॥

मनःसंहर्षजं दिव्यं गन्धर्वाप्ससां प्रियम्।  
मत्तभ्रमरसंघुष्टं मनोज्ञाकृतिदर्शनम् ॥ ८ ॥

रमणीयं शिवं पुण्यं सर्वैर्जनमनोहरैः।  
नानापक्षिरुतं रम्यं कद्रूपुत्रप्रहर्षणम् ॥ ९ ॥

तत् ते वनं समासाद्य विजह्रुः पन्नगास्तदा।  
अब्रुवंश्च महावीर्यं सुपर्णं पतगेश्वरम् ॥ १० ॥

वहास्मानपरं द्वीपं सुरम्यं विमलोदकम्।  
त्वं हि देशान् बहून् रम्यान् व्रजन् पश्यसि खेचर॥११॥

स विचिन्त्याब्रवीत् पक्षी मातरं विनतां तदा।  
किं कारणं मया मातः कर्तव्यं सर्पभाषितम् ॥ १२ ॥

दासीभूतास्मि दुर्योगात् सपत्न्याः पतगोत्तम।  
पणं वितथमास्थाय सर्पैरुपधिना कृतम् ॥ १३ ॥

तस्मिंस्तु कथिते मात्रा कारणे गगनेचरः।  
उवाच वचनं सर्पांस्तेन दुःखेन दुःखितः ॥ १४ ॥

किमाहृत्य विदित्वा वा किं वा कृत्वेह पौरुषम्।  
दास्याद् वो विप्रमुच्येयं तथ्यं वदत लेलिहाः ॥ १५ ॥

श्रुत्वा तमब्रुवन् सर्पा आहरामृतमोजसा।  
ततो दास्याद् विप्रमोक्षो भविता तव खेचर ॥ १६ ॥