+++
title_full = "013 जरत्कारुका अपने पितरोंके अनुरोधसे विवाहके लिये उद्यत होना"
title = "०१३ जरत्कारु-पितृसंवादः"

+++


किमर्थं राजशार्दूलः स राजा जनमेजयः।  
सर्पसत्रेण सर्पाणां गतोऽन्तं तद् वदस्व मे ॥ १ ॥  
निखिलेन यथातत्त्वं सौते सर्वमशेषतः।  
आस्तीकश्च द्विजश्रेष्ठः किमर्थं जपतां वरः ॥ २ ॥  
मोक्षयामास भुजगान् प्रदीप्ताद् वसुरेतसः।  
कस्य पुत्रः स राजासीत् सर्पसत्रं य आहरत् ॥ ३ ॥  
स च द्विजातिप्रवरः कस्य पुत्रोऽभिधत्स्व मे।

महदाख्यानमास्तीकं यथैतत् प्रोच्यते द्विज ॥ ४ ॥  
सर्वमेतदशेषेण शृणु मे वदतां वर।

श्रोतुमिच्छाम्यशेषेण कथामेतां मनोरमाम् ॥ ५ ॥  
आस्तीकस्य पुराणर्षेर्ब्राह्मणस्य यशस्विनः ।

इतिहासमिमं विप्राः पुराणं परिचक्षते ॥ ६ ॥  
कृष्णद्वैपायनप्रोक्तं नैमिषारण्यवासिषु ।  
पूर्वं प्रचोदितः सूतः पिता मे लोमहर्षणः ॥ ७ ॥  
शिष्यो व्यासस्य मेधावी ब्राह्मणेष्विदमुक्तवान्।  
तस्मादहमुपश्रुत्य प्रवक्ष्यामि यथातथम् ॥ ८ ॥

इदमास्तीकमाख्यानं तुभ्यं शौनक पृच्छते।  
कथयिष्याम्यशेषेण सर्वपापप्रणाशनम् ॥ ९ ॥

आस्तीकस्य पिता ह्यासीत् प्रजापतिसमः प्रभुः।  
ब्रह्मचारी यताहारस्तपस्युग्रे रतः सदा ॥ १० ॥

जरत्कारुरिति ख्यात ऊर्ध्वरेता महातपाः।  
यायावराणां प्रवरो धर्मज्ञः संशितव्रतः ॥ ११ ॥  
स कदाचिन्महाभागस्तपोबलसमन्वितः ।  
चचार पृथिवीं सर्वां यत्रसायंगृहो मुनिः ॥ १२ ॥

तीर्थेषु च समाप्लावं कुर्वन्नटति सर्वशः।  
चरन् दीक्षां महातेजा दुश्चरामकृतात्मभिः ॥ १३ ॥

वायुभक्षो निराहारः शुष्यन्ननिमिषो मुनिः।  
इतस्ततः परिचरन् दीप्तपावकसप्रभः ॥ १४ ॥  
अटमानः कदाचित् स्वान् स ददर्श पितामहान्।  
लम्बमानान् महागर्ते पादैरूर्ध्वैरवाङ्‌मुखान् ॥ १५ ॥

तानब्रवीत् स दृष्ट्वैव जरत्कारुः पितामहान्।  
के भवन्तोऽवलम्बन्ते गर्ते ह्यस्मिन्नधोमुखाः ॥ १६ ॥

वीरणस्तम्बके लग्नाः सर्वतः परिभक्षिते।  
मूषकेन निगूढेन गर्तेऽस्मिन् नित्यवासिना ॥ १७ ॥

यायावरा नाम वयमृषयः संशितव्रताः।  
संतानप्रक्षयाद् ब्रह्मन्नधो गच्छाम मेदिनीम् ॥ १८ ॥

अस्माकं संततिस्त्वेको जरत्कारुरिति स्मृतः।  
मन्दभाग्योऽल्पभाग्यानां तप एव समास्थितः ॥ १९ ॥

न स पुत्राञ्जनयितुं दारान् मूढश्चिकीर्षति।  
तेन लम्बामहे गर्ते संतानस्य क्षयादिह ॥ २० ॥  
अनाथास्तेन नाथेन यया दुष्कृतिनस्तथा।  
कस्त्वं बन्धुरिवास्माकमनुशोचसि सत्तम ॥ २१ ॥  
ज्ञातुमिच्छामहे ब्रह्मन् को भवानिह नः स्थितः।  
किमर्थं चैव नः शोच्याननुशोचसि सत्तम ॥ २२ ॥

मम पूर्वे भवन्तो वै पितरः सपितामहाः।  
ब्रूत किं करवाण्यद्य जरत्कारुरहं स्वयम् ॥ २३ ॥

यतस्व यत्नवांस्तात संतानाय कुलस्य नः।  
आत्मनोऽर्थेऽस्मदर्थे च धर्म इत्येव वा विभो ॥ २४ ॥

न हि धर्मफलैस्तात न तपोभिः सुसंचितैः।  
तां गतिं प्राप्नुवन्तीह पुत्रिणो यां व्रजन्ति वै ॥ २५ ॥

तद् दारग्रहणे यत्नं संतत्यां च मनः कुरु।  
पुत्रकास्मन्नियोगात् त्वमेतन्नः परमं हितम् ॥ २६ ॥

न दारान् वै करिष्येऽहं न धनं जीवितार्थतः।  
भवतां तु हितार्थाय करिष्ये दारसंग्रहम् ॥ २७ ॥

समयेन च कर्ताहमनेन विधिपूर्वकम्।  
तथा यद्युपलप्स्यामि करिष्ये नान्यथा ह्यहम् ॥ २८ ॥

सनाम्नी या भवित्री मे दित्सिता चैव बन्धुभिः।  
भैक्ष्यवत्तामहं कन्यामुपयंस्ये विधानतः ॥ २९ ॥

दरिद्राय हि मे भार्यां को दास्यति विशेषतः।  
प्रतिग्रहीष्ये भिक्षां तु यदि कश्चित् प्रदास्यति ॥ ३० ॥

एवं दारक्रियाहेतोः प्रयतिष्ये पितामहाः।  
अनेन विधिना शश्वन्न करिष्येऽहमन्यथा ॥ ३१ ॥

तत्र चोत्पत्स्यते जन्तुर्भवतां तारणाय वै।  
शाश्वतं स्थानमासाद्य मोदन्तां पितरो मम ॥ ३२ ॥