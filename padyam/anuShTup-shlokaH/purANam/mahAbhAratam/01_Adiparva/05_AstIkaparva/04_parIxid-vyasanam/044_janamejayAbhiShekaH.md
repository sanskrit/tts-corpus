+++
title_full = "044 जनमेजयका राज्याभिषेक और विवाह"
title = "०४४ जनमेजयाभिषेकः"

+++


ते तथा मन्त्रिणो दृष्ट्वा भोगेन परिवेष्टितम्।  
विषण्णवदनाः सर्वे रुरुदुर्भृशदुःखिताः ॥ १ ॥

तं तु नादं ततः श्रुत्वा मन्त्रिणस्ते प्रदुद्रुवुः।  
अपश्यन्त तथा यान्तमाकाशे नागमद्भुतम् ॥ २ ॥  
सीमन्तमिव कुर्वाणं नभसः पद्मवर्चसम्।  
तक्षकं पन्नगश्रेष्ठं भृशं शोकपरायणाः ॥ ३ ॥

ततस्तु ते तद् गृहमग्निनाऽऽवृतं  
प्रदीप्यमानं विषजेन भोगिनः ।  
भयात् परित्यज्य दिशः प्रपेदिरे  
पपात राजाशनिताडितो यथा ॥ ४ ॥

ततो नृपे तक्षकतेजसा हते  
प्रयुज्य सर्वाः परलोकसत्क्रियाः ।  
शुचिर्द्विजो राजपुरोहितस्तदा  
तथैव ते तस्य नृपस्य मन्त्रिणः ॥ ५ ॥  
नृपं शिशुं तस्य सुतं प्रचक्रिरे  
समेत्य सर्वे पुरवासिनो जनाः।  
नृपं यमाहुस्तममित्रघातिनं  
कुरुप्रवीरं जनमेजयं जनाः ॥ ६ ॥

स बाल एवार्यमतिर्नृपोत्तमः  
सहैव तैर्मन्त्रिपुरोहितैस्तदा ।  
शशास राज्यं कुरुपुङ्गवाग्रजो  
यथास्य वीरः प्रपितामहस्तथा ॥ ७ ॥

ततस्तु राजानममित्रतापनं  
समीक्ष्य ते तस्य नृपस्य मन्त्रिणः।  
सुवर्णवर्माणमुपेत्य काशिपं  
वपुष्टमार्थं वरयाम्प्रचक्रमुः ॥ ८ ॥

ततः स राजा प्रददौ वपुष्टमां  
कुरुप्रवीराय परीक्ष्य धर्मतः ।  
स चापि तां प्राप्य मुदायुतोऽभव-  
न्न चान्यनारीषु मनोदधे क्वचित् ॥ ९ ॥

सरःसु फुल्लेषु वनेषु चैव हि  
प्रसन्नचेता विजहार वीर्यवान् ।  
तथा स राजन्यवरो विजह्रिवान्  
यथोर्वशीं प्राप्य पुरा पुरूरवाः ॥ १० ॥

वपुष्टमा चापि वरं पतिव्रता  
प्रतीतरूपा समवाप्य भूपतिम् ।  
भावेन रामा रमयाम्बभूव सा  
विहारकालेष्ववरोधसुन्दरी ॥ ११ ॥