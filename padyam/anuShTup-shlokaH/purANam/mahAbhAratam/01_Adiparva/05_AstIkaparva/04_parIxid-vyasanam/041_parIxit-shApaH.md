+++
title_full = "041 शृंगी ऋषिका राजा परीक्षित्\u200cको शाप देना और शमीकका अपने पुत्रको शान्त करते हुए शापको अनुचित बताना"
title = "०४१ परीक्षित्-शापः"

+++


एवमुक्तः स तेजस्वी शृङ्गी कोपसमन्वितः।  
मृतधारं गुरुं श्रुत्वा पर्यतप्यत मन्युना ॥ १ ॥

स तं कृशमभिप्रेक्ष्य सूनृतां वाचमुत्सृजन्।  
अपृच्छत् तं कथं तातः स मेऽद्य मृतधारकः ॥ २ ॥

राज्ञा परिक्षिता तात मृगयां परिधावता।  
अवसक्तः पितुस्तेऽद्य मृतः स्कन्धे भुजङ्गमः ॥ ३ ॥

किं मे पित्रा कृतं तस्य राज्ञोऽनिष्टं दुरात्मनः।  
ब्रूहि तत् कृश तत्त्वेन पश्य मे तपसो बलम्॥४॥

स राजा मृगयां यातः परिक्षिदभिमन्युजः।  
ससार मृगमेकाकी विद्‌ध्वा बाणेन शीघ्रगम् ॥ ५ ॥  
न चापश्यन्मृगं राजा चरंस्तस्मिन् महावने।  
पितरं ते स दृष्ट्वैव पप्रच्छानभिभाषिणम् ॥ ६ ॥

तं स्थाणुभूतं तिष्ठन्तं क्षुत्पिपासाश्रमातुरः।  
पुनः पुनर्मृगं नष्टं पप्रच्छ पितरं तव ॥ ७ ॥  
स च मौनव्रतोपेतो नैव तं प्रत्यभाषत।  
तस्य राजा धनुष्कोट्या सर्पं स्कन्धे समासजत् ॥ ८ ॥

शृङ्गिंस्तव पिता सोऽपि तथैवास्ते यतव्रतः।  
सोऽपि राजा स्वनगरं प्रस्थितो गजसाह्वयम् ॥ ९ ॥

श्रुत्वैवमृषिपुत्रस्तु शवं कन्धे प्रतिष्ठितम्।  
कोपसंरक्तनयनः प्रज्वलन्निव मन्युना ॥ १० ॥

आविष्टः स हि कोपेन शशाप नृपतिं तदा।  
वार्युपस्पृश्य तेजस्वी क्रोधवेगबलात्कृतः ॥ ११ ॥

योऽसौ वृद्धस्य तातस्य तथा कृच्छ्रगतस्य ह।  
स्कन्धे मृतं समास्राक्षीत् पन्नगं राजकिल्बिषी ॥ १२ ॥  
तं पापमतिसंक्रुद्धस्तक्षकः पन्नगेश्वरः ।  
आशीविषस्तिग्मतेजा मद्वाक्यबलचोदितः ॥ १३ ॥  
सप्तरात्रादितो नेता यमस्य सदनं प्रति।  
द्विजानामवमन्तारं कुरूणामयशस्करम् ॥ १४ ॥

इति शप्त्वातिसंक्रुद्धः शृंगी पितरमभ्यगात्।  
आसीनं गोव्रजे तस्मिन् वहन्तं शवपन्नगम् ॥ १५ ॥

स तमालक्ष्य पितरं शृङ्गी स्कन्धगतेन वै।  
शवेन भुजगेनासीद् भूयः क्रोधसमाकुलः ॥ १६ ॥

दुःखाच्चाश्रूणि मुमुचे पितरं चेदमब्रवीत्।  
श्रुत्वेमां धर्षणां तात तव तेन दुरात्मना ॥ १७ ॥  
राज्ञा परिक्षिता कोपादशपं तमहं नृपम्।  
यथार्हति स एवोग्रं शापं कुरुकुलाधमः।  
सप्तमेऽहनि तं पापं तक्षकः पन्नगोत्तमः ॥ १८ ॥  
वैवस्वतस्य सदनं नेता परमदारुणम्।  
तमब्रवीत् पिता ब्रह्मंस्तथा कोपसमन्वितम् ॥ १९ ॥

न मे प्रियं कृतं तात नैष धर्मस्तपस्विनाम्।  
वयं तस्य नरेन्द्रस्य विषये निवसामहे ॥ २० ॥  
न्यायतो रक्षितास्तेन तस्य शापं न रोचये।  
सर्वथा वर्तमानस्य राज्ञो ह्यस्मद्विधैः सदा ॥ २१ ॥  
क्षन्तव्यं पुत्र धर्मो हि हतो हन्ति न संशयः।  
यदि राजा न संरक्षेत् पीडा नः परमा भवेत्॥२२॥

न शक्नुयाम चरितुं धर्मं पुत्र यथासुखम्।  
रक्ष्यमाणा वयं तात राजभिर्धर्मदृष्टिभिः ॥ २३ ॥  
चरामो विपुलं धर्मं तेषां भागोऽस्ति धर्मतः।  
सर्वथा वर्तमानस्य राज्ञः क्षन्तव्यमेव हि ॥ २४ ॥

परिक्षित्तु विशेषेण यथास्य प्रपितामहः।  
रक्षत्यस्मांस्तथा राज्ञा रक्षितव्याः प्रजा विभो ॥ २५ ॥

तेनेह क्षुधितेनाद्य श्रान्तेन च तपस्विना।  
अजानता कृतं मन्ये व्रतमेतदिदं मम ॥ २६ ॥

अराजके जनपदे दोषा जायन्ति वै सदा।  
उद्‌वृत्तं सततं लोकं राजा दण्डेन शास्ति वै ॥ २७ ॥

दण्डात् प्रतिभयं भूयः शान्तिरुत्पद्यते तदा।  
नोद्विग्नश्चरते धर्मं नोद्विग्नश्चरते क्रियाम् ॥ २८ ॥

राज्ञा प्रतिष्ठितो धर्मो धर्मात् स्वर्गः प्रतिष्ठितः।  
राज्ञो यज्ञक्रियाः सर्वा यज्ञाद् देवाः प्रतिष्ठिताः ॥ २९ ॥

देवाद् वृष्टिः प्रवर्तेत वृष्टेरोषधयः स्मृताः।  
ओषधिभ्यो मनुष्याणां धारयन् सततं हितम् ॥ ३० ॥  
मनुष्याणां च यो धाता राजा राज्यकरः पुनः।  
दशश्रोत्रियसमो राजा इत्येवं मनुरब्रवीत् ॥ ३१ ॥

तेनेह क्षुधितेनाद्य श्रान्तेन च तपस्विना।  
अजानता कृतं मन्ये व्रतमेतदिदं मम ॥ ३२ ॥

कस्मादिदं त्वया बाल्यात् सहसा दुष्कृतं कृतम्।  
न ह्यर्हति नृपः शापमस्मत्तः पुत्र सर्वथा ॥ ३३ ॥