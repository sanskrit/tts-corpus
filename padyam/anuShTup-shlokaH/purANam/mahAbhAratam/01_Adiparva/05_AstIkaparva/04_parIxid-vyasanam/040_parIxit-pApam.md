+++
title_full = "040 जरत्कारुकी तपस्या, राजा परीक्षित्\u200cका उपाख्यान तथा राजाद्वारा मुनिके कंधेपर मृतक साँप रखनेके कारण दुःखी हुए कृशका शृंगीको उत्तेजित करना"
title = "०४० परीक्षित्-पापम्"

+++


जरत्कारुरिति ख्यातो यस्त्वया सूतनन्दन।  
इच्छामि तदहं श्रोतुं ऋषेस्तस्य महात्मनः ॥ १ ॥  
किं कारणं जरत्कारोर्नामैतत् प्रथितं भुवि।  
जरत्कारुनिरुक्तिं त्वं यथावद् वक्तुमर्हसि ॥ २ ॥

जरेति क्षयमाहुर्वै दारुणं कारुसंज्ञितम्।  
शरीरं कारु तस्यासीत्तत् स धीमाञ्छनैः शनैः ॥ ३ ॥  
क्षपयामास तीव्रेण तपसेत्यत उच्यते।  
जरत्कारुरिति ब्रह्मन् वासुकेर्भगिनी तथा ॥ ४ ॥

एवमुक्तस्तु धर्मात्मा शौनकः प्राहसत् तदा।  
उग्रश्रवासमामन्त्र्य उपपन्नमिति ब्रुवन् ॥ ५ ॥

उक्तं नाम यथापूर्वं सर्वं तच्छ्रुमतवानहम्।  
यथा तु जातो ह्यास्तीक एतदिच्छामि वेदितुम्।  
तच्छ्रुत्वा वचनं तस्य सौतिः प्रोवाच शास्त्रतः ॥ ६ ॥

संदिश्य पन्नगान् सर्वान् वासुकिः सुसमाहितः।  
स्वसारमुद्यम्य तदा जरत्कारुमृषिं प्रति ॥ ७ ॥

अथ कालस्य महतः स मुनिः संशितव्रतः।  
तपस्यभिरतो धीमान् स दारान् नाभ्यकाङ्क्षत ॥ ८ ॥

स तूर्ध्वरेतास्तपसि प्रसक्तः  
स्वाध्यायवान् वीतभयः कृतात्मा ।  
चचार सर्वां पृथिवीं महात्मा  
न चापि दारान् मनसाध्यकाङ्क्षत ॥ ९ ॥

ततोऽपरस्मिन् सम्प्राप्ते काले कस्मिंश्चिदेव तु।  
परिक्षिन्नाम राजासीद् ब्रह्मन् कौरववंशजः ॥ १० ॥

यथा पाण्डुर्महाबाहुर्धनुर्धरवरो युधि ।  
बभूव मृगयाशीलः पुरास्य प्रपितामहः ॥ ११ ॥

मृगान् विध्यन् वराहांश्च तरक्षून् महिषांस्तथा।  
अन्यांश्च विविधान् वन्यांश्चचार पृथिवीपतिः ॥ १२ ॥

स कदाचिन्मृगं विद्‌ध्वा बाणेनानतपर्वणा।  
पृष्ठतो धनुरादाय ससार गहने वने ॥ १३ ॥

यथैव भगवान् रुद्रो विद्‌ध्वा यज्ञमृगं दिवि।  
अन्वगच्छद् धनुष्पाणिः पर्यन्वेष्टुमितस्ततः ॥ १४ ॥

न हि तेन मृगो विद्धो जीवन् गच्छति वै वने।  
पूर्वरूपं तु तत्तूर्णं सोऽगात् स्वर्गगतिं प्रति ॥ १५ ॥  
परिक्षितो नरेन्द्रस्य विद्धो यन्नष्टवान् मृगः।  
दूरं चापहृतस्तेन मृगेण स महीपतिः ॥ १६ ॥

परिश्रान्तः पिपासार्त आससाद मुनिं वने।  
गवां प्रचारेष्वासीनं वत्सानां मुखनिःसृतम् ॥ १७ ॥  
भूयिष्ठमुपयुञ्जानं फेनमापिबतां पयः ।  
तमभिद्रुत्य वेगेन स राजा संशितव्रतम् ॥ १८ ॥  
अपृच्छद् धनुरुद्यम्य तं मुनिं क्षुच्छ्रमान्वितः।  
भो भो ब्रह्मन्नहं राजा परीक्षिदभिमन्युजः ॥ १९ ॥  
मया विद्धो मृगो नष्टः कच्चित् तं दृष्टवानसि।  
स मुनिस्तं तु नोवाच किंचिन्मौनव्रते स्थितः ॥ २० ॥

तस्य स्कन्धे मृतं सर्पं क्रुद्धो राजा समासजत्।  
समुत्क्षिप्य धनुष्कोट्या स चैनं समुपैक्षत ॥ २१ ॥

न स किंचिदुवाचैनं शुभं वा यदि वाशुभम्।  
स राजा क्रोधमुत्सृज्य व्यथितस्तं तथागतम्।  
दृष्ट्वा जगाम नगरमृषिस्त्वासीत् तथैव सः ॥ २२ ॥

न हि तं राजशार्दूलं क्षमाशीलो महामुनिः।  
स्वधर्मनिरतं भूपं समाक्षिप्तोऽप्यधर्षयत् ॥ २३ ॥

न हि तं राजशार्दूलस्तथा धर्मपरायणम्।  
जानाति भरतश्रेष्ठस्तत एनमधर्षयत् ॥ २४ ॥

तरुणस्तस्य पुत्रोऽभूत् तिग्मतेजा महातपाः।  
शृङ्गी नाम महाक्रोधो दुष्प्रसादो महाव्रतः ॥ २५ ॥

स देवं परमासीनं सर्वभूतहिते रतम्।  
ब्रह्माणमुपतस्थे वै काले काले सुसंयतः ॥ २६ ॥

स तेन समनुज्ञातो ब्रह्मणा गृहमेयिवान्।  
सख्योक्तः क्रीडमानेन स तत्र हसता किल ॥ २७ ॥  
संरम्भात् कोपनोऽतीव विषकल्पो मुनेः सुतः।  
उद्दिश्य पितरं तस्य यच्छ्रुत्वा रोषमाहरत्।  
ऋषिपुत्रेण धर्मार्थे कृशेन द्विजसत्तम ॥ २८ ॥

तेजस्विनस्तव पिता तथैव च तपस्विनः।  
शवं स्कन्धेन वहति मा शृंगिन् गर्वितो भव ॥ २९ ॥

व्याहरत्स्वृषिपुत्रेषु मा स्म किंचिद् वचो वद।  
अस्मद्विधेषु सिद्धेषु ब्रह्मवित्सु तपस्विषु ॥ ३० ॥

क्व ते पुरुषमानित्वं क्व ते वाचस्तथाविधाः।  
दर्पजाः पितरं द्रष्टा यस्त्वं शवधरं तथा ॥ ३१ ॥

पित्रा च तव तत् कर्म नानुरूपमिवात्मनः।  
कृतं मुनिजनश्रेष्ठ येनाहं भृशदुःखितः ॥ ३२ ॥