+++
title_full = "043 तक्षकका धन देकर काश्यपको लौटा देना और छलसे राजा परीक्षित्\u200cके समीप पहुँचकर उन्हें डँसना"
title = "०४३ काश्यप-परावर्तनम्"

+++


यदि दष्टं मयेह त्वं शक्तः किंचिच्चिकित्सितुम्।  
ततो वृक्षं मया दष्टमिमं जीवय काश्यप ॥ १ ॥

परं मन्त्रबलं यत् ते तद् दर्शय यतस्व च।  
न्यग्रोधमेनं धक्ष्यामि पश्यतस्ते द्विजोत्तम ॥ २ ॥

दश नागेन्द्र वृक्षं त्वं यद्येतदभिमन्यसे।  
अहमेनं त्वया दष्टं जीवयिष्ये भुजङ्गम ॥ ३ ॥

एवमुक्तः स नागेन्द्रः काश्यपेन महात्मना।  
अदशद् वृक्षमभ्येत्य न्यग्रोधं पन्नगोत्तमः ॥ ४ ॥

स वृक्षस्तेन दष्टस्तु पन्नगेन महात्मना।  
आशीविषविषोपेतः प्रजज्वाल समन्ततः ॥ ५ ॥

तं दग्ध्वा स नगं नागः काश्यपं पुनरब्रवीत्।  
कुरु यत्नं द्विजश्रेष्ठ जीवयैनं वनस्पतिम् ॥ ६ ॥

भस्मीभूतं ततो वृक्षं पन्नगेन्द्रस्य तेजसा।  
भस्म सर्वं समाहृत्य काश्यपो वाक्यमब्रवीत् ॥ ७ ॥

विद्याबलं पन्नगेन्द्र पश्य मेऽद्य वनस्पतौ।  
अहं संजीवयाम्येनं पश्यतस्ते भुजङ्गम ॥ ८ ॥

ततः स भगवान् विद्वान् काश्यपो द्विजसत्तमः।  
भस्मराशीकृतं वृक्षं विद्यया समजीवयत् ॥ ९ ॥

अङ्‌कुरं कृतवांस्तत्र ततः पर्णद्वयान्वितम्।  
पलाशिनं शाखिनं च तथा विटपिनं पुनः ॥ १० ॥

तं दृष्ट्वा जीवितं वृक्षं काश्यपेन महात्मना।  
उवाच तक्षको ब्रह्मन् नैतदत्यद्भुतं त्वयि ॥ ११ ॥

द्विजेन्द्र यद् विषं हन्या मम वा मद्विधस्य वा।  
कं त्वमर्थमभिप्रेप्सुर्यासि तत्र तपोधन ॥ १२ ॥

यत् तेऽभिलषितं प्राप्तुं फलं तस्मान्नृपोत्तमात्।  
अहमेव प्रदास्यामि तत् ते यद्यपि दुर्लभम् ॥ १३ ॥

विप्रशापाभिभूते च क्षीणायुषि नराधिपे।  
घटमानस्य ते विप्र सिद्धिः संशयिता भवेत् ॥ १४ ॥

ततो यशः प्रदीप्तं ते त्रिषु लोकेषु विश्रुतम्।  
निरंशुरिव घर्मांशुरन्तर्धानमितो व्रजेत् ॥ १५ ॥

धनार्थी याम्यहं तत्र तन्मे देहि भुजङ्गम।  
ततोऽहं विनिवर्तिष्ये स्वापतेयं प्रगृह्य वै ॥ १६ ॥

यावद्धनं प्रार्थयसे तस्माद् राज्ञस्ततोऽधिकम्।  
अहमेव प्रदास्यामि निवर्तस्व द्विजोत्तम ॥ १७ ॥

तक्षकस्य वचः श्रुत्वा काश्यपो द्विजसत्तमः।  
प्रदध्यौ सुमहातेजा राजानं प्रति बुद्धिमान् ॥ १८ ॥

दिव्यज्ञानः स तेजस्वी ज्ञात्वा तं नृपतिं तदा।  
क्षीणायुषं पाण्डवेयमपावर्तत काश्यपः ॥ १९ ॥  
लब्ध्वा वित्तं मुनिवरस्तक्षकाद् यावदीप्सितम्।  
निवृत्ते काश्यपे तस्मिन् समयेन महात्मनि ॥ २० ॥  
जगाम तक्षकस्तूर्णं नगरं नागसाह्वयम्।  
अथ शुश्राव गच्छन् स तक्षको जगतीपतिम् ॥ २१ ॥  
मन्त्रैर्गदैर्विषहरै रक्ष्यमाणं प्रयत्नतः ।

स चिन्तयामास तदा मायायोगेन पार्थिवः ॥ २२ ॥  
मया वञ्चयितव्योऽसौ क उपायो भवेदिति।  
ततस्तापसरूपेण प्राहिणोत् स भुजङ्गमान् ॥ २३ ॥  
फलदर्भोदकं गृह्य राज्ञे नागोऽथ तक्षकः।

गच्छध्वं यूयमव्यग्रा राजानं कार्यवत्तया ॥ २४ ॥  
फलपुष्पोदकं नाम प्रतिग्राहयितुं नृपम्।

ते तक्षकसमादिष्टास्तथा चक्रुर्भुजङ्गमाः ॥ २५ ॥

उपनिन्युस्तथा राज्ञे दर्भानापः फलानि च।  
तच्च सर्वं स राजेन्द्रः प्रतिजग्राह वीर्यवान् ॥ २६ ॥

कृत्वा तेषां च कार्याणि गम्यतामित्युवाच तान्।  
गतेषु तेषु नागेषु तापसच्छद्मरूपिषु ॥ २७ ॥  
अमात्यान् सुहृदश्चैव प्रोवाच स नराधिपः।  
भक्षयन्तु भवन्तो वै स्वादूनीमानि सर्वशः ॥ २८ ॥  
तापसैरुपनीतानि फलानि सहिता मया।  
ततो राजा ससचिवः फलान्यादातुमैच्छत ॥ २९ ॥

विधिना सम्प्रयुक्तो वै ऋषिवाक्येन तेन तु।  
यस्मिन्नेव फले नागस्तमेवाभक्षयत् स्वयम् ॥ ३० ॥

ततो भक्षयतस्तस्य फलात् कृमिरभूदणुः।  
ह्रस्वकः कृष्णनयनस्ताम्रवर्णोऽथ शौनक ॥ ३१ ॥

स तं गृह्य नृपश्रेष्ठः सचिवानिदमब्रवीत्।  
अस्तमभ्येति सविता विषादद्य न मे भयम् ॥ ३२ ॥

सत्यवागस्तु स मुनिः कृमिर्मां दशतामयम्।  
तक्षको नाम भूत्वा वै तथा परिहृतं भवेत् ॥ ३३ ॥

ते चैनमन्ववर्तन्त मन्त्रिणः कालचोदिताः।  
एवमुक्त्वा स राजेन्द्रो ग्रीवायां संनिवेश्य ह ॥ ३४ ॥  
कृमिकं प्राहसत् तूर्णं मुमूर्षुर्नष्टचेतनः।  
प्रहसन्नेव भोगेन तक्षकेण त्ववेष्ट्यत ॥ ३५ ॥  
तस्मात्‌ फलाद् विनिष्क्रम्य यत्‌ तद् राज्ञे निवेदितम्।  
वेष्टयित्वा च वेगेन विनद्य च महास्वनम्।  
अदशत् पृथिवीपालं तक्षकः पन्नगेश्वरः ॥ ३६ ॥