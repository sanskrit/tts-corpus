+++
title_full = "045 जरत्कारुको अपने पितरोंका दर्शन और उनसे वार्तालाप"
title = "०४५ जरत्कारु-पितृ-संवादः"

+++


एतस्मिन्नेव काले तु जरत्कारुर्महातपाः।  
चचार पृथिवीं कृत्स्नां यत्रसायंगृहो मुनिः ॥ १ ॥

चरन् दीक्षां महातेजा दुश्चरामकृतात्मभिः।  
तीर्थेष्वाप्लवनं कृत्वा पुण्येषु विचचार ह ॥ २ ॥

वायुभक्षो निराहारः शुष्यन्नहरहर्मुनिः ।  
स ददर्श पितॄन् गर्ते लम्बमानानधोमुखान् ॥ ३ ॥  
एकतन्त्ववशिष्टं वै वीरणस्तम्बमाश्रितान् ।  
तं तन्तुं च शनैराखुमाददानं बिलेशयम् ॥ ४ ॥

निराहारान् कृशान् दीनान् गर्ते स्वत्राणमिच्छतः।  
उपसृत्य स तान् दीनान् दीनरूपोऽभ्यभाषत ॥ ५ ॥

के भवन्तोऽवलम्बन्ते वीरणस्तम्बमाश्रिताः ।  
दुर्बलं खादितैर्मूलैराखुना बिलवासिना ॥ ६ ॥

वीरणस्तम्बके मूलं यदप्येकमिह स्थितम्।  
तदप्ययं शनैराखुरादत्ते दशनैः शितैः ॥ ७ ॥

छेत्स्यतेऽल्पावशिष्टत्वादेतदप्यचिरादिव ।  
ततस्तु पतितारोऽत्र गर्ते व्यक्तमधोमुखाः ॥ ८ ॥

तस्य मे दुःखमुत्पन्नं दृष्ट्वा युष्मानधोमुखान्।  
कृच्छ्रमापदमापन्नान् प्रियं किं करवाणि वः ॥ ९ ॥  
तपसोऽस्य चतुर्थेन तृतीयेनाथवा पुनः।  
अर्धेन वापि निस्तर्तुमापदं ब्रूत मा चिरम् ॥ १० ॥

अथवापि समग्रेण तरन्तु तपसा मम।  
भवन्तः सर्व एवेह काममेवं विधीयताम् ॥ ११ ॥

वृद्धो भवान् ब्रह्मचारी यो नस्त्रातुमिहेच्छसि।  
न तु विप्राग्र्य तपसा शक्यते तद् व्यपोहितुम् ॥ १२ ॥

अस्ति नस्तात तपसः फलं प्रवदतां वर।  
संतानप्रक्षयाद् ब्रह्मन् पताम निरयेऽशुचौ ॥ १३ ॥

संतानं हि परो धर्म एवमाह पितामहः।  
लम्बतामिह नस्तात न ज्ञानं प्रतिभाति वै ॥ १४ ॥

येन त्वा नाभिजानीमो लोके विख्यातपौरुषम्।  
वृद्धो भवान्‌ महाभागो यो नः शोच्यान् सुदुःखितान् ॥ १५ ॥  
शोचते चैव कारुण्याच्छृणु ये वै वयं द्विज।  
यायावरा नाम वयमृषयः संशितव्रताः ॥ १६ ॥

लोकात् पुण्यादिह भ्रष्टाः संतानप्रक्षयान्मुने।  
प्रणष्टं नस्तपस्तीव्रं न हि नस्तन्तुरस्ति वै ॥ १७ ॥

अस्ति त्वेकोऽद्य नस्तन्तुः सोऽपि नास्ति यथा तथा।  
मन्दभाग्योऽल्पभाग्यानां तप एकं समास्थितः ॥ १८ ॥

जरत्कारुरिति ख्यातो वेदवेदाङ्गपारगः ।  
नियतात्मा महात्मा च सुव्रतः सुमहातपाः ॥ १९ ॥

तेन स्म तपसो लोभात् कृच्छ्रमापादिता वयम्।  
न तस्य भार्या पुत्रो वा बान्धवो वास्ति कश्चन॥२०॥

तस्माल्लम्बामहे गर्ते नष्टसंज्ञा ह्यनाथवत्।  
स वक्तव्यस्त्वया दृष्टो ह्यस्माकं नाथवत्तया ॥ २१ ॥

पितरस्तेऽवलम्बन्ते गर्ते दीना अधोमुखाः।  
साधु दारान् कुरुष्वेति प्रजामुत्पादयेति च ॥ २२ ॥

कुलतन्तुर्हि नः शिष्टस्त्वमेवैकस्तपोधन ।  
यस्त्वं पश्यसि नो ब्रह्मन् वीरणस्तम्बमाश्रितान् ॥ २३ ॥  
एषोऽस्माकं कुलस्तम्ब आस्ते स्वकुलवर्धनः।  
यानि पश्यसि वै ब्रह्मन् मूलानीहास्य वीरुधः ॥ २४ ॥  
एते नस्तन्तवस्तात कालेन परिभक्षिताः।  
यत्त्वेतत् पश्यसि ब्रह्मन् मूलमस्यार्धभक्षितम् ॥ २५ ॥  
यत्र लम्बामहे गर्ते सोऽप्येकस्तप आस्थितः।  
यमाखुं पश्यसि ब्रह्मन् काल एष महाबलः ॥ २६ ॥

स तं तपोरतं मन्दं शनैः क्षपयते तुदन्।  
जरत्कारुं तपोलब्धं मन्दात्मानमचेतसम् ॥ २७ ॥

न हि नस्तत् तपस्तस्य तारयिष्यति सत्तम।  
छिन्नमूलान् परिभ्रष्टान् कालोपहतचेतसः ॥ २८ ॥  
अधःप्रविष्टान् पश्यास्मान्‌ यथा दुष्कृतिनस्तथा।  
अस्मासु पतितेष्वत्र सह सर्वैः सबान्धवैः ॥ २९ ॥  
छिन्नः कालेन सोऽप्यत्र गन्ता वै नरकं ततः।  
तपो वाप्यथवा यज्ञो यच्चान्यत् पावनं महत् ॥ ३० ॥  
तत् सर्वमपरं तात न संतत्या समं मतम्।  
स तात दृष्ट्वा ब्रूयास्तं जरत्कारुं तपोधन ॥ ३१ ॥  
यथा दृष्टमिदं चात्र त्वयाख्येयमशेषतः।  
यथा दारान् प्रकुर्यात् स पुत्रानुत्पादयेद् यथा ॥ ३२ ॥  
तथा ब्रह्मंस्त्वया वाच्यः सोऽस्माकं नाथवत्तया।  
बान्धवानां हितस्येह यथा चात्मकुलं तथा ॥ ३३ ॥  
कस्त्वं बन्धुमिवास्माकमनुशोचसि सत्तम ।  
श्रोतुमिच्छाम सर्वेषां को भवानिह तिष्ठति ॥ ३४ ॥