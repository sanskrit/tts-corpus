+++
title_full = "046 जरत्कारुका शर्तके साथ विवाहके लिये उद्यत होना और नागराज वासुकिका जरत्कारु नामकी कन्याको लेकर आना"
title = "०४६ जरत्कारु-दारान्वेषणम्"

+++


एतच्छ्रुत्वा जरत्कारुर्भृशं शोकपरायणः ।  
उवाच तान् पितॄन् दुःखाद् वाष्पसंदिग्धया गिरा ॥ १ ॥

मम पूर्वे भवन्तो वै पितरः सपितामहाः।  
तद् ब्रूत यन्मया कार्यं भवतां प्रियकाम्यया ॥ २ ॥  
अहमेव जरत्कारुः किल्बिषी भवतां सुतः।  
ते दण्डं धारयत मे दुष्कृतेरकृतात्मनः ॥ ३ ॥

पुत्र दिष्ट्यासि सम्प्राप्त इमं देशं यदृच्छया।  
किमर्थं च त्वया ब्रह्मन् न कृतो दारसंग्रहः ॥ ४ ॥

ममायं पितरो नित्यं यद्यर्थः परिवर्तते।  
ऊर्ध्वरेताः शरीरं वै प्रापयेयममुत्र वै ॥ ५ ॥

न दारान् वै करिष्येऽहमिति मे भावितं मनः।  
एवं दृष्ट्वा तु भवतः शकुन्तानिव लम्बतः ॥ ६ ॥  
मया निवर्तिता बुद्धिर्ब्रह्मचर्यात् पितामहाः।  
करिष्ये वः प्रियं कामं निवेक्ष्येऽहमसंशयम् ॥ ७ ॥

सनाम्नीं यद्यहं कन्यामुपलप्स्ये कदाचन।  
भविष्यति च या काचिद् भैक्ष्यवत् स्वयमुद्यता ॥ ८ ॥  
प्रतिग्रहीता तामस्मि न भरेयं च यामहम्।  
एवंविधमहं कुर्यां निवेशं प्राप्नुयां यदि।  
अन्यथा न करिष्येऽहं सत्यमेतत् पितामहाः ॥ ९ ॥

तत्र चोत्पत्स्यते जन्तुर्भवतां तारणाय वै।  
शाश्वताश्चाव्ययाश्चैव तिष्ठन्तु पितरो मम ॥ १० ॥

एवमुक्त्वा तु स पितॄंश्चचार पृथिवीं मुनिः।  
न च स्म लभते भार्यां वृद्धोऽयमिति शौनक ॥ ११ ॥

यदा निर्वेदमापन्नः पितृभिश्चोदितस्तथा ।  
तदारण्यं स गत्वोच्चैश्चुक्रोश भृशदुःखितः ॥ १२ ॥

स त्वरण्यगतः प्राज्ञः पितॄणां हितकाम्यया।  
उवाच कन्यां याचामि तिस्रो वाचः शनैरिमाः ॥ १३ ॥

यानि भूतानि सन्तीह स्थावराणि चराणि च।  
अन्तर्हितानि वा यानि तानि शृण्वन्तु मे वचः ॥ १४ ॥

उग्रे तपसि वर्तन्ते पितरश्चोदयन्ति माम्।  
निविशस्वेति दुःखार्ताः संतानस्य चिकीर्षया ॥ १५ ॥

निवेशायाखिलां भूमिं कन्याभैक्ष्यं चरामि भोः।  
दरिद्रो दुःखशीलश्च पितृभिः संनियोजितः ॥ १६ ॥

यस्य कन्यास्ति भूतस्य ये मयेह प्रकीर्तिताः।  
ते मे कन्यां प्रयच्छन्तु चरतः सर्वतोदिशम् ॥ १७ ॥

मम कन्या सनाम्नी या भैक्ष्यवच्चोदिता भवेत्।  
भरेयं चैव यां नाहं तां मे कन्यां प्रयच्छत॥१८॥

ततस्ते पन्नगा ये वै जरत्कारौ समाहिताः।  
तामादाय प्रवृत्तिं ते वासुकेः प्रत्यवेदयन् ॥ १९ ॥

तेषां श्रुत्वा स नागेन्द्रस्तां कन्यां समलंकृताम्।  
प्रगृह्यारण्यमगमत् समीपं तस्य पन्नगः ॥ २० ॥

तत्र तां भैक्ष्यवत् कन्यां प्रादात् तस्मै महात्मने।  
नागेन्द्रो वासुकिर्ब्रह्मन् न स तां प्रत्यगृह्णत ॥ २१ ॥

असनामेति वै मत्वा भरणे चाविचारिते।  
मोक्षभावे स्थितश्चापि मन्दीभूतः परिग्रहे ॥ २२ ॥  
ततो नाम स कन्यायाः पप्रच्छ भृगुनन्दन।  
वासुकिं भरणं चास्या न कुर्यामित्युवाच ह ॥ २३ ॥