+++
title_full = "048 वासुकि नागकी चिन्ता, बहिनद्वारा उसका निवारण तथा आस्तीकका जन्म एवं विद्याध्ययन"
title = "०४८ आस्तीकोत्पत्तिः"

+++


गतमात्रं तु भर्तारं जरत्कारुरवेदयत्।  
भ्रातुः सकाशमागत्य याथातथ्यं तपोधन ॥ १ ॥

ततः स भुजगश्रेष्ठः श्रुत्वा सुमहदप्रियम्।  
उवाच भगिनीं दीनां तदा दीनतरः स्वयम् ॥ २ ॥

जानासि भद्रे यत् कार्यं प्रदाने कारणं च यत्।  
पन्नगानां हितार्थाय पुत्रस्ते स्यात् ततो यदि ॥ ३ ॥

स सर्पसत्रात् किल नो मोक्षयिष्यति वीर्यवान्।  
एवं पितामहः पूर्वमुक्तवांस्तु सुरैः सह ॥ ४ ॥

अप्यस्ति गर्भः सुभगे तस्मात् ते मुनिसत्तमात्।  
न चेच्छाम्यफलं तस्य दारकर्म मनीषिणः ॥ ५ ॥  
कार्यं च मम न न्याय्यं प्रष्टुं त्वां कार्यमीदृशम्।  
किंतु कार्यगरीयस्त्वात् ततस्त्वाहमचूचुदम् ॥ ६ ॥

दुर्वार्यतां विदित्वा च भर्तुस्तेऽतितपस्विनः।  
नैनमन्वागमिष्यामि कदाचिद्धि शपेत् स माम् ॥ ७ ॥

आचक्ष्व भद्रे भर्तुः स्वं सर्वमेव विचेष्टितम्।  
उद्धरस्व च शल्यं मे घोरं हृदि चिरस्थितम् ॥ ८ ॥

जरत्कारुस्ततो वाक्यमित्युक्ता प्रत्यभाषत ।  
आश्वासयन्ती संतप्तं वासुकिं पन्नगेश्वरम् ॥ ९ ॥

पृष्टो मयापत्यहेतोः स महात्मा महातपाः।  
अस्तीत्युत्तरमुद्दिश्य ममेदं गतवांश्च सः ॥ १० ॥

स्वैरेष्वपि न तेनाहं स्मरामि वितथं वचः।  
उक्तपूर्वं कुतो राजन् साम्पराये स वक्ष्यति ॥ ११ ॥  
न संतापस्त्वया कार्यः कार्यं प्रति भुजङ्गमे।  
उत्पत्स्यति च ते पुत्रो ज्वलनार्कसमप्रभः ॥ १२ ॥  
इत्युक्त्वा स हि मां भ्रातर्गतो भर्ता तपोधनः।  
तस्माद् व्येतु परं दुःखं तवेदं मनसि स्थितम् ॥ १३ ॥

एतच्छ्रुत्वा स नागेन्द्रो वासुकिः परया मुदा।  
एवमस्त्विति तद् वाक्यं भगिन्याः प्रत्यगृह्णत ॥ १४ ॥

सान्त्वमानार्थदानैश्च पूजया चानुरूपया ।  
सोदर्यां पूजयामास स्वसारं पन्नगोत्तमः ॥ १५ ॥

ततः प्रववृधे गर्भो महातेजा महाप्रभः।  
यथा सोमो द्विजश्रेष्ठ शुक्लपक्षोदितो दिवि ॥ १६ ॥

अथ काले तु सा ब्रह्मन् प्रजज्ञे भुजगस्वसा।  
कुमारं देवगर्भाभं पितृमातृभयापहम् ॥ १७ ॥

ववृधे स तु तत्रैव नागराजनिवेशने।  
वेदांश्चाधिजगे साङ्गान् भार्गवाच्च्यवनान्मुनेः ॥ १८ ॥

चीर्णव्रतो बाल एव बुद्धिसत्त्वगुणान्वितः।  
नाम चास्याभवत् ख्यातं लोकेष्वास्तीक इत्युत ॥ १९ ॥

अस्तीत्युक्त्वा गतो यस्मात् पिता गर्भस्थमेव तम्।  
वनं तस्मादिदं तस्य नामास्तीकेति विश्रुतम् ॥ २० ॥

स बाल एव तत्रस्थश्चरन्नमितबुद्धिमान्।  
गृहे पन्नगराजस्य प्रयत्नात् परिरक्षितः ॥ २१ ॥  
भगवानिव देवेशः शूलपाणिर्हिरण्मयः ।  
विवर्धमानः सर्वांस्तान् पन्नगानभ्यहर्षयत् ॥ २२ ॥