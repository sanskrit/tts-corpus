+++
title_full = "007 शापसे कुपित हुए अग्निदेवका अदृश्य होना और ब्रह्माजीका उनके शापको संकुचित करके उन्हें प्रसन्न करना"
title = "००७ अग्निक्रोधः"

+++


शप्तस्तु भृगुणा वह्निः क्रुद्धो वाक्यमथाब्रवीत्।  
किमिदं साहसं ब्रह्मन् कृतवानसि मां प्रति ॥ १ ॥

धर्मे प्रयतमानस्य सत्यं च वदतः समम्।  
पृष्टो यदब्रवं सत्यं व्यभिचारोऽत्र को मम ॥ २ ॥

पृष्टो हि साक्षी यः साक्ष्यं जानानोऽप्यन्यथा वदेत्।  
स पूर्वानात्मनः सप्त कुले हन्यात् तथा परान् ॥ ३ ॥

यश्च कार्यार्थतत्त्वज्ञो जानानोऽपि न भाषते।  
सोऽपि तेनैव पापेन लिप्यते नात्र संशयः ॥ ४ ॥

शक्तोऽहमपि शप्तुं त्वां मान्यास्तु ब्राह्मणा मम।  
जानतोऽपि च ते ब्रह्मन् कथयिष्ये निबोध तत् ॥ ५ ॥

योगेन बहुधात्मानं कृत्वा तिष्ठामि मूर्तिषु।  
अग्निहोत्रेषु सत्रेषु क्रियासु च मखेषु च ॥ ६ ॥

वेदोक्तेन विधानेन मयि यद् हूयते हविः।  
देवताः पितरश्चैव तेन तृप्ता भवन्ति वै ॥ ७ ॥

आपो देवगणाः सर्वे आपः पितृगणास्तथा।  
दर्शश्च पौर्णमासश्च देवानां पितृभिः सह ॥ ८ ॥

देवताः पितरस्तस्मात् पितरश्चापि देवताः।  
एकीभूताश्च पूज्यन्ते पृथक्त्वेन च पर्वसु ॥ ९ ॥

देवताः पितरश्चैव भुञ्जते मयि यद् हुतम्।  
देवतानां पितॄणां च मुखमेतदहं स्मृतम् ॥ १० ॥

अमावास्यां हि पितरः पौर्णमास्यां हि देवताः।  
मन्मुखेनैव हूयन्ते भुञ्जते च हुतं हविः ॥ ११ ॥  
सर्वभक्षः कथं त्वेषां भविष्यामि मुखं त्वहम्।

चिन्तयित्वा ततो वह्निश्चक्रे संहारमात्मनः ॥ १२ ॥  
द्विजानामग्निहोत्रेषु यज्ञसत्रक्रियासु च ।  
निरोंकारवषट्‌काराः स्वधास्वाहाविवर्जिताः ॥ १३ ॥  
विनाग्निना प्रजाः सर्वास्तत आसन् सुदुःखिताः।  
अथर्षयः समुद्विग्ना देवान् गत्वाब्रुवन् वचः ॥ १४ ॥

अग्निनाशात् क्रियाभ्रंशाद् भ्रान्ता लोकास्त्रयोऽनघाः।  
विदध्वमत्र यत् कार्यं न स्यात् कालात्ययो यथा ॥ १५ ॥

अथर्षयश्च देवाश्च ब्रह्माणमुपगम्य तु।  
अग्नेरावेदयञ्छापं क्रियासंहारमेव च ॥ १६ ॥

भृगुणा वै महाभाग शप्तोऽग्निः कारणान्तरे।  
कथं देवमुखो भूत्वा यज्ञभागाग्रभुक् तथा ॥ १७ ॥  
हुतभुक् सर्वलोकेषु सर्वभक्षत्वमेष्यति ।

श्रुत्वा तु तद् वचस्तेषामग्निमाहूय विश्वकृत् ॥ १८ ॥  
उवाच वचनं श्लक्ष्णं भूताभावनमव्ययम्।  
लोकानामिह सर्वेषां त्वं कर्ता चान्त एव च ॥ १९ ॥  
त्वं धारयसि लोकांस्त्रीन् क्रियाणां च प्रवर्तकः।  
स तथा कुरु लोकेश नोच्छिद्येरन् यथा क्रियाः ॥ २० ॥  
कस्मादेवं विमूढस्त्वमीश्वरः सन् हुताशन।  
त्वं पवित्रं सदा लोके सर्वभूतगतिश्च ह ॥ २१ ॥

न त्वं सर्वशरीरेण सर्वभक्षत्वमेष्यसि।  
अपाने ह्यर्चिषो यास्ते सर्वं भक्ष्यन्ति ताः शिखिन् ॥ २२ ॥

क्रव्यादा च तनुर्या ते सा सर्वं भक्षयिष्यति।  
यथा सूर्यांशुभिः स्मृष्टं सर्वं शुचि विभाव्यते ॥ २३ ॥  
तथा त्वदर्चिर्निर्दग्धं सर्वं शुचि भविष्यति।  
त्वमग्ने परमं तेजः स्वप्रभावाद् विनिर्गतम् ॥ २४ ॥  
स्वतेजसैव तं शापं कुरु सत्यमृषेर्विभो।  
देवानां चात्मनो भागं गृहाण त्वं मुखे हुतम् ॥ २५ ॥

एवमस्त्विति तं वह्निः प्रत्युवाच पितामहम्।  
जगाम शासनं कर्तुं देवस्य परमेष्ठिनः ॥ २६ ॥

देवर्षयश्च मुदितास्ततो जग्मुर्यथागतम् ।  
ऋषयश्च यथापूर्वं क्रियाः सर्वाः प्रचक्रिरे ॥ २७ ॥

दिवि देवा मुमुदिरे भूतसङ्घाश्च लौकिकाः।  
अग्निश्च परमां प्रीतिमवाप हतकल्मषः ॥ २८ ॥

एवं स भगवाञ्छापं लेभेऽग्निर्भृगुतः पुरा।  
एवमेष पुरावृत्त इतिहासोऽग्निशापजः ।  
पुलोम्नश्च विनाशोऽयं च्यवनस्य च सम्भवः ॥ २९ ॥