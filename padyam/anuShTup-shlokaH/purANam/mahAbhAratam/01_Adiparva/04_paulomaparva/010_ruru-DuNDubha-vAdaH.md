+++
title_full = "010 रुरु मुनि और डुण्डुभका संवाद"
title = "०१० रुरु-डुण्डुभ-वादः"

+++


मम प्राणसमा भार्या दष्टासीद् भुजगेन ह।  
तत्र मे समयो घोर आत्मनोरग वै कृतः ॥ १ ॥  
भुजङ्गं वै सदा हन्यां यं यं पश्येयमित्युत।  
ततोऽहं त्वां जिघांसामि जीवितेनाद्य मोक्ष्यसे ॥ २ ॥

अन्ये ते भुजगा ब्रह्मन् ये दशन्तीह मानवान्।  
डुण्डुभानहिगन्धेन न त्वं हिंसितुमर्हसि ॥ ३ ॥

एकानर्थान् पृथगर्थानेकदुःखान् पृथक्सुखान् ।  
डुण्डुभान् धर्मविद् भूत्वा न त्वं हिंसितुमर्हसि ॥ ४ ॥

इति श्रुत्वा वचस्तस्य भुजगस्य रुरुस्तदा।  
नावधीद् भयसंविग्नमृषिं मत्वाथ डुण्डुभम् ॥ ५ ॥

उवाच चैनं भगवान् रुरुः संशमयन्निव।  
कामं मां भुजग ब्रूहि कोऽसीमां विक्रियां गतः ॥ ६ ॥

अहं पुरा रुरो नाम्ना ऋषिरासं सहस्रपात्।  
सोऽहं शापेन विप्रस्य भुजगत्वमुपागतः ॥ ७ ॥

किमर्थं शप्तवान् क्रुद्धो द्विजस्त्वां भुजगोत्तम।  
कियन्तं चैव कालं ते वपुरेतद् भविष्यति ॥ ८ ॥