+++
title_full = "008 प्रमद्वराका जन्म, रुरुके साथ उसका वाग्दान तथा विवाहके पहले ही साँपके काटनेसे प्रमद्वराकी मृत्यु"
title = "००८ प्रमद्वरासर्पदंशः"

+++


स चापि च्यवनो ब्रह्मन् भार्गवोऽजनयत् सुतम्।  
सुकन्यायां महात्मानं प्रमतिं दीप्ततेजसम् ॥ १ ॥  
प्रमतिस्तु रुरुं नाम घृताच्यां समजीजनत्।  
रुरुः प्रमद्वरायां तु शुनकं समजीजनत् ॥ २ ॥

(शौनकस्तु महाभाग शुनकस्य सुतो भवान्।)  
शुनकस्तु महासत्त्वः सर्वभार्गवनन्दनः ।  
जातस्तपसि तीव्रे च स्थितः स्थिरयशास्ततः ॥ ३ ॥

तस्य ब्रह्मन् रुरोः सर्वं चरितं भूरितेजसः।  
विस्तरेण प्रवक्ष्यामि तच्छृणु त्वमशेषतः ॥ ४ ॥

ऋषिरासीन्महान् पूर्वं तपोविद्यासमन्वितः ।  
स्थूलकेश इति ख्यातः सर्वभूतहिते रतः ॥ ५ ॥

एतस्मिन्नेव काले तु मेनकायां प्रजज्ञिवान्।  
गन्धर्वराजो विप्रर्षे विश्वावसुरिति स्मृतः ॥ ६ ॥

अप्सरा मेनका तस्य तं गर्भं भृगुनन्दन।  
उत्ससर्ज यथाकालं स्थूलकेशाश्रमं प्रति ॥ ७ ॥

उत्सृज्य चैव तं गर्भं नद्यास्तीरे जगाम सा।  
अप्सरा मेनका ब्रह्मन् निर्दया निरपत्रपा ॥ ८ ॥

कन्याममरगर्भाभां ज्वलन्तीमिव च श्रिया।  
तां ददर्श समुत्सृष्टां नदीतीरे महानृषिः ॥ ९ ॥  
स्थूलकेशः स तेजस्वी विजने बन्धुवर्जिताम्।  
स तां दृष्ट्वा तदा कन्यां स्थूलकेशो महाद्विजः ॥ १० ॥  
जग्राह च मुनिश्रेष्ठः कृपाविष्टः पुपोष च।  
ववृधे सा वरारोहा तस्याश्रमपदे शुभे ॥ ११ ॥

जातकाद्याः क्रियाश्चास्या विधिपूर्वं यथाक्रमम्।  
स्थूलकेशो महाभागश्चकार सुमहानृषिः ॥ १२ ॥

प्रमदाभ्यो वरा सा तु सत्त्वरूपगुणान्विता।  
ततः प्रमद्वरेत्यस्या नाम चक्रे महानृषिः ॥ १३ ॥

तामाश्रमपदे तस्य रुरुर्दृष्ट्वा प्रमद्वराम्।  
बभूव किल धर्मात्मा मदनोपहतस्तदा ॥ १४ ॥

पितरं सखिभिः सोऽथ श्रावयामास भार्गवम्।  
प्रमतिश्चाभ्ययाचत् तां स्थूलकेशं यशस्विनम् ॥ १५ ॥

ततः प्रादात् पिता कन्यां रुरवे तां प्रमद्वराम्।  
विवाहं स्थापयित्वाग्रे नक्षत्रे भगदैवते ॥ १६ ॥

ततः कतिपयाहस्य विवाहे समुपस्थिते।  
सखीभिः क्रीडती सार्धं सा कन्या वरवर्णिनी ॥ १७ ॥

नापश्यत् सम्प्रसुप्तं वै भुजङ्गं तिर्यगायतम्।  
पदा चैनं समाक्रामन्मुमूर्षुः कालचोदिता ॥ १८ ॥

स तस्याः सम्प्रमत्तायाश्चोदितः कालधर्मणा।  
विषोपलिप्तान् दशनान् भृशमङ्गे न्यपातयत् ॥ १९ ॥

सा दष्टा तेन सर्पेण पपात सहसा भुवि।  
विवर्णा विगतश्रीका भ्रष्टाभरणचेतना ॥ २० ॥  
निरानन्दकरी तेषां बन्धूनां मुक्तमूर्धजा।  
व्यसुरप्रेक्षणीया सा प्रेक्षणीयतमाभवत् ॥ २१ ॥

प्रसुप्ते वाभवच्चापि भुवि सर्पविषार्दिता।  
भूयो मनोहरतरा बभूव तनुमध्यमा ॥ २२ ॥

ददर्श तां पिता चैव ये चैवान्ये तपस्विनः।  
विचेष्टमानां पतितां भूतले पद्मवर्चसम् ॥ २३ ॥

ततः सर्वे द्विजवराः समाजग्मुः कृपान्विताः।  
स्वस्त्यात्रेयो महाजानुः कुशिकः शङ्खमेखलः ॥ २४ ॥  
उद्दालकः कठश्चैव श्वेतश्चैव महायशाः।  
भरद्वाजः कौणकुत्स्य आर्ष्टिषेणोऽथ गौतमः ॥ २५ ॥  
प्रमतिः सह पुत्रेण तथान्ये वनवासिनः।

तां ते कन्यां व्यसुं दृष्ट्वा भुजङ्गस्य विषार्दिताम् ॥ २६ ॥  
रुरुदुः कृपयाविष्टा रुरुस्त्वार्तो बहिर्ययौ।  
ते च सर्वे द्विजश्रेष्ठास्तत्रैवोपाविशंस्तदा ॥ २७ ॥