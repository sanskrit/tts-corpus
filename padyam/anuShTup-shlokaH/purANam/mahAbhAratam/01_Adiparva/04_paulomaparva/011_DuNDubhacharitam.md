+++
title_full = "011 डुण्डुभकी आत्मकथा तथा उसके द्वारा रुरुको अहिंसाका उपदेश"
title = "०११ डुण्डुभचरितम्"

+++


सखा बभूव मे पूर्वं खगमो नाम वै द्विजः।  
भृशं संशितवाक् तात तपोबलसमन्वितः ॥ १ ॥  
स मया क्रीडता बाल्ये कृत्वा तार्णं भुजङ्गमम्।  
अग्निहोत्रे प्रसक्तस्तु भीषितः प्रमुमोह वै ॥ २ ॥

लब्ध्वा स च पुनः संज्ञां मामुवाच तपोधनः।  
निर्दहन्निव कोपेन सत्यवाक् संशितव्रतः ॥ ३ ॥

यथावीर्यस्त्वया सर्पः कृतोऽयं मद्‌बिभीषया।  
तथावीर्यो भुजङ्गस्त्वं मम शापाद् भविष्यसि ॥ ४ ॥

तस्याहं तपसो वीर्यं जानन्नासं तपोधन।  
भृशमुद्विग्नहृदयस्तमवोचमहं तदा ॥ ५ ॥  
प्रणतः सम्भ्रमाच्चैव प्राञ्जलिः पुरतः स्थितः।  
सखेति सहसेदं ते नर्मार्थं वै कृतं मया ॥ ६ ॥  
क्षन्तुमर्हसि मे ब्रह्मन् शापोऽयं विनिवर्त्यताम्।  
सोऽथ मामब्रवीद् दृष्ट्वा भृशमुद्विग्नचेतसम् ॥ ७ ॥  
मुहुरुष्णं विनिःश्वस्य सुसम्भ्रान्तस्तपोधनः ।  
नानृतं वै मया प्रोक्तं भवितेदं कथंचन ॥ ८ ॥

यत्तु वक्ष्यामि ते वाक्यं शृणु तन्मे तपोधन।  
श्रुत्वा च हृदि ते वाक्यमिदमस्तु सदानघ ॥ ९ ॥

उत्पत्स्यति रुरुर्नाम प्रमतेरात्मजः शुचिः।  
तं दृष्ट्वा शापमोक्षस्ते भविता नचिरादिव ॥ १० ॥

स त्वं रुरुरिति ख्यातः प्रमतेरात्मजोऽपि च।  
स्वरूपं प्रतिपद्याहमद्य वक्ष्यामि ते हितम् ॥ ११ ॥

स डौण्डुभं परित्यज्य रूपं विप्रर्षभस्तदा।  
स्वरूपं भास्वरं भूयः प्रतिपेदे महायशाः ॥ १२ ॥  
इदं चोवाच वचनं रुरुमप्रतिमौजसम्।  
अहिंसा परमो धर्मः सर्वप्राणभृतां वर ॥ १३ ॥

तस्मात् प्राणभृतः सर्वान् न हिंस्याद् ब्राह्मणः क्वचित्।  
ब्राह्मणः सौम्य एवेह भवतीति परा श्रुतिः ॥ १४ ॥

वेदवेदाङ्गविन्नाम सर्वभूताभयप्रदः ।  
अहिंसा सत्यवचनं क्षमा चेति विनिश्चितम् ॥ १५ ॥  
ब्राह्मणस्य परो धर्मो वेदानां धारणापि च।  
क्षत्रियस्य हि यो धर्मः स हि नेष्येत वै तव॥१६॥

दण्डधारणमुग्रत्वं प्रजानां परिपालनम् ।  
तदिदं क्षत्रियस्यासीत् कर्म वै शृणु मे रुरो ॥ १७ ॥  
जनमेजयस्य यज्ञेऽस्मिन् सर्पाणां हिंसनं पुरा।  
परित्राणं च भीतानां सर्पाणां ब्राह्मणादपि ॥ १८ ॥  
तपोवीर्यबलोपेताद् वेदवेदाङ्गपारगात् ।  
आस्तीकाद् द्विजमुख्याद् वै सर्पसत्रे द्विजोत्तम ॥ १९ ॥