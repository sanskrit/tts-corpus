+++
title_full = "005 भृगुके आश्रमपर पुलोमा दानवका आगमन और उसकी अग्निदेवके साथ बातचीत"
title = "००५ भृगुषु पुलोमा"

+++


पुराणमखिलं तात पिता तेऽधीतवान् पुरा।  
कच्चित् त्वमपि तत् सर्वमधीषे लौमहर्षणे ॥ १ ॥

पुराणे हि कथा दिव्या आदिवंशाश्च धीमताम्।  
कथ्यन्ते ये पुरास्माभिः श्रुतपूर्वाः पितुस्तव ॥ २ ॥

तत्र वंशमहं पूर्वं श्रोतुमिच्छामि भार्गवम्।  
कथयस्व कथामेतां कल्याः स्म श्रवणे तव ॥ ३ ॥

यदधीतं पुरा सम्यग् द्विजश्रेष्ठैर्महात्मभिः।  
वैशम्पायनविप्राग्र्यैस्तैश्चापि कथितं यथा ॥ ४ ॥

यदधीतं च पित्रा मे सम्यक् चैव ततो मया।  
तावच्छृणुष्व यो देवैः सेन्द्रैः सर्षिमरुद्‌गणैः ॥ ५ ॥  
पूजितः प्रवरो वंशो भार्गवो भृगुनन्दन।  
इमं वंशमहं पूर्वं भार्गवं ते महामुने ॥ ६ ॥  
निगदामि यथा युक्तं पुराणाश्रयसंयुतम्।  
भृगुर्महर्षिर्भगवान् ब्रह्मणा वै स्वयम्भुवा ॥ ७ ॥  
वरुणस्य क्रतौ जातः पावकादिति नः श्रुतम्।  
भृगोः सुदयितः पुत्रश्च्यवनो नाम भार्गवः ॥ ८ ॥

च्यवनस्य च दायादः प्रमतिर्नाम धार्मिकः।  
प्रमतेरप्यभूत् पुत्रो घृताच्यां रुरुरित्युत ॥ ९ ॥

रुरोरपि सुतो जज्ञे शुनको वेदपारगः।  
प्रमद्वरायां धर्मात्मा तव पूर्वपितामहः ॥ १० ॥

तपस्वी च यशस्वी च श्रुतवान् ब्रह्मवित्तमः।  
धार्मिकः सत्यवादी च नियतो नियताशनः ॥ ११ ॥

सूतपुत्र यथा तस्य भार्गवस्य महात्मनः।  
च्यवनत्वं परिख्यातं तन्ममाचक्ष्व पृच्छतः ॥ १२ ॥

भृगोः सुदयिता भार्या पुलोमेत्यभिविश्रुता।  
तस्यां समभवद् गर्भो भृगुवीर्यसमुद्भवः ॥ १३ ॥

तस्मिन् गर्भेऽथ सम्भूते पुलोमायां भृगूद्वह।  
समये समशीलिन्यां धर्मपत्न्यां यशस्विनः ॥ १४ ॥  
अभिषेकाय निष्क्रान्ते भृगौ धर्मभृतां वरे।  
आश्रमं तस्य रक्षोऽथ पुलोमाभ्याजगाम ह ॥ १५ ॥

तं प्रविश्याश्रमं दृष्ट्वा भृगोर्भार्यामनिन्दिताम्।  
हृच्छयेन समाविष्टो विचेताः समपद्यत ॥ १६ ॥

अभ्यागतं तु तद्रक्षः पुलोमा चारुदर्शना।  
न्यमन्त्रयत वन्येन फलमूलादिना तदा ॥ १७ ॥

तां तु रक्षस्तदा ब्रह्मन् हृच्छयेनाभिपीडितम्।  
दृष्ट्वा हृष्टमभूद् राजन्‌ जिहीर्षुस्तामनिन्दिताम् ॥ १८ ॥

जातमित्यब्रवीत् कार्यं जिहीर्षुर्मुदितः शुभाम्।  
सा हि पूर्वं वृता तेन पुलोम्ना तु शुचिस्मिता॥१९॥

तां तु प्रादात् पिता पश्चाद् भृगवे शास्त्रवत्तदा।  
तस्य तत् किल्बिषं नित्यं हृदि वर्तति भार्गव ॥ २० ॥

इदमन्तरमित्येवं हर्तुं चक्रे मनस्तदा।  
अथाग्निशरणेऽपश्यज्ज्वलन्तं जातवेदसम् ॥ २१ ॥

तमपृच्छत् ततो रक्षः पावकं ज्वलितं तदा।  
शंस मे कस्य भार्येयमग्ने पृच्छे ऋतेन वै ॥ २२ ॥

मुखं त्वमसि देवानां वद पावक पृच्छते।  
मया हीयं वृता पूर्वं भार्यार्थे वरवर्णिनी ॥ २३ ॥

पश्चादिमां पिता प्रादाद् भृगवेऽनृतकारकः।  
सेयं यदि वरारोहा भृगोर्भार्या रहोगता ॥ २४ ॥  
तथा सत्यं समाख्याहि जिहीर्षाम्याश्रमादिमाम्।  
स मन्युस्तत्र हृदयं प्रदहन्निव तिष्ठति।  
मत्पूर्वभार्यां यदिमां भृगुराप सुमध्यमाम् ॥ २५ ॥

एवं रक्षस्तमामन्त्र्य ज्वलितं जातवेदसम्।  
शङ्कमानं भृगोर्भार्यां पुनः पुनरपृच्छत ॥ २६ ॥

त्वमग्ने सर्वभूतानामन्तश्चरसि नित्यदा ।  
साक्षिवत् पुण्यपापेषु सत्यं ब्रूहि कवे वचः ॥ २७ ॥

मत्पूर्वापहृता भार्या भृगुणानृतकारिणा ।  
सेयं यदि तथा मे त्वं सत्यमाख्यातुमर्हसि ॥ २८ ॥

श्रुत्वा त्वत्तो भृगोर्भार्यां हरिष्याम्याश्रमादिमाम्।  
जातवेदः पश्यतस्ते वद सत्यां गिरं मम ॥ २९ ॥

तस्यैतद् वचनं श्रुत्वा सप्तार्चिर्दुःखितोऽभवत्।  
भीतोऽनृताच्च शापाच्च भृगोरित्यब्रवीच्छनैः ॥ ३० ॥

त्वया वृता पुलोमेयं पूर्वं दानवनन्दन।  
किन्त्वियं विधिना पूर्वं मन्त्रवन्न वृता त्वया ॥ ३१ ॥

पित्रा तु भृगवे दत्ता पुलोमेयं यशस्विनी।  
ददाति न पिता तुभ्यं वरलोभान्महायशाः ॥ ३२ ॥

अथेमां वेददृष्टेन कर्मणा विधिपूर्वकम्।  
भार्यामृषिर्भृगुः प्राप मां पुरस्कृत्य दानव ॥ ३३ ॥

सेयमित्यवगच्छामि नानृतं वक्तुमुत्सहे ।  
नानृतं हि सदा लोके पूज्यते दानवोत्तम ॥ ३४ ॥