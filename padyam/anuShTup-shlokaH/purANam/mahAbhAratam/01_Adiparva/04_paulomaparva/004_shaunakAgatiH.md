+++
title_full = "004 कथा-प्रवेश"
title = "००४ शौनकागतिः"

+++


लोमहर्षणपुत्र उग्रश्रवाः सौतिः पौराणिको नैमिषारण्ये शौनकस्य कुलपतेर्द्वादशवार्षिके सत्रे ऋषीनभ्यागतानुपतस्थे॥१॥

पौराणिकः पुराणे कृतश्रमः स कृताञ्जलिस्तानुवाच । किं भवन्तः श्रोतुमिच्छन्ति किमहं ब्रवाणीति ॥ २ ॥

तमृषय ऊचुः परमं लौमहर्षणे वक्ष्यामस्त्वां नः प्रतिवक्ष्यसि वचः शुश्रूषतां कथायोगं नः कथायोगे॥३॥

तत्र भगवान् कुलपतिस्तु शौनकोऽग्निशरणमध्यास्ते ॥ ४ ॥

योऽसौ दिव्याः कथा वेद देवतासुरसंश्रिताः।  
मनुष्योरगगन्धर्वकथा वेद च सर्वशः ॥ ५ ॥

स चाप्यस्मिन् मखे सौते विद्वान् कुलपतिर्द्विजः।  
दक्षो धृतव्रतो धीमाञ्छास्त्रे चारण्यके गुरुः ॥ ६ ॥

सत्यवादी शमपरस्तपस्वी नियतव्रतः ।  
सर्वेषामेव नो मान्यः स तावत् प्रतिपाल्यताम् ॥ ७ ॥

तस्मिन्नध्यासति गुरावासनं परमार्चितम् ।  
ततो वक्ष्यसि यत्त्वां स प्रक्ष्यति द्विजसत्तमः ॥ ८ ॥

एवमस्तु गुरौ तस्मिन्नुपविष्टे महात्मनि।  
तेन पृष्टः कथाः पुण्या वक्ष्यामि विविधाश्रयाः ॥ ९ ॥

सोऽथ विप्रर्षभः सर्वं कृत्वा कार्यं यथाविधि।  
देवान् वाग्भिः पितॄनद्भिस्तर्पयित्वाऽऽजगाम ह ॥ १० ॥  
यत्र ब्रह्मर्षयः सिद्धाः सुखासीना धृतव्रताः।  
यज्ञायतनमाश्रित्य सूतपुत्रपुरःसराः ॥ ११ ॥

ऋत्विक्ष्वथ सदस्येषु स वै गृहपतिस्तदा।  
उपविष्टेषूपविष्टः शौनकोऽथाब्रवीदिदम् ॥ १२ ॥