+++
title_full = "001 ग्रन्थका उपक्रम, ग्रन्थमें कहे हुए अधिकांश विषयोंकी संक्षिप्त सूची तथा इसके पाठकी महिमा"
title = "००१ अनुक्रमणिकापर्व"

+++


नारायणं नमस्कृत्य नरं चैव नरोत्तमम्।  
देवीं सरस्वतीं व्यासं ततो जयमुदीरयेत्॥

ॐ नमो भगवते वासुदेवाय। ॐ नमः पितामहाय। ॐ नमः प्रजापतिभ्यः। ॐ नमः कृष्णद्वैपायनाय। ॐ नमः सर्वविघ्नविनायकेभ्यः।

लोमहर्षणपुत्र उग्रश्रवाः सौतिः पौराणिको  
नैमिषारण्ये शौनकस्य कुलपतेर्द्वादशवार्षिके सत्रे ॥ १ ॥  
सुखासीनानभ्यगच्छद् ब्रह्मर्षीन् संशितव्रतान् ।  
विनयावनतो भूत्वा कदाचित् सूतनन्दनः ॥ २ ॥

तमाश्रममनुप्राप्तं नैमिषारण्यवासिनाम् ।  
चित्राः श्रोतुं कथास्तत्र परिवव्रुस्तपस्विनः ॥ ३ ॥

अभिवाद्य मुनींस्तांस्तु सर्वानेव कृताञ्जलिः।  
अपृच्छत् स तपोवृद्धिं सद्भिश्चैवाभिपूजितः ॥ ४ ॥

अथ तेषूपविष्टेषु सर्वेष्वेव तपस्विषु।  
निर्दिष्टमासनं भेजे विनयाल्लौमहर्षणिः ॥ ५ ॥

सुखासीनं ततस्तं तु विश्रान्तमुपलक्ष्य च।  
अथापृच्छदृषिस्तत्र कश्चित् प्रस्तावयन् कथाः ॥ ६ ॥

कुत आगम्यते सौते क्व चायं विहृतस्त्वया।  
कालः कमलपत्राक्ष शंसैतत् पृच्छतो मम ॥ ७ ॥

एवं पृष्टोऽब्रवीत् सम्यग् यथावल्लौमहर्षणिः।  
वाक्यं वचनसम्पन्नस्तेषां च चरिताश्रयम् ॥ ८ ॥  
तस्मिन् सदसि विस्तीर्णे मुनीनां भावितात्मनाम्।

जनमेजयस्य राजर्षेः सर्पसत्रे महात्मनः ॥ ९ ॥  
समीपे पार्थिवेन्द्रस्य सम्यक् पारिक्षितस्य च।  
कृष्णद्वैपायनप्रोक्ताः सुपुण्या विविधाः कथाः ॥ १० ॥  
कथिताश्चापि विधिवद् या वैशम्पायनेन वै।  
श्रुत्वाहं ता विचित्रार्था महाभारतसंश्रिताः ॥ ११ ॥

बहूनि सम्परिक्रम्य तीर्थान्यायतनानि च।  
समन्तपञ्चकं नाम पुण्यं द्विजनिषेवितम् ॥ १२ ॥  
गतवानस्मि तं देशं युद्धं यत्राभवत् पुरा।  
कुरूणां पाण्डवानां च सर्वेषां च महीक्षिताम् ॥ १३ ॥

दिदृक्षुरागतस्तस्मात् समीपं भवतामिह ।  
आयुष्मन्तः सर्व एव ब्रह्मभूता हि मे मताः।  
अस्मिन् यज्ञे महाभागाः सूर्यपावकवर्चसः ॥ १४ ॥

कृताभिषेकाः शुचयः कृतजप्याहुताग्नयः ।  
भवन्त आसने स्वस्था ब्रवीमि किमहं द्विजाः ॥ १५ ॥  
पुराणसंहिताः पुण्याः कथा धर्मार्थसंश्रिताः।  
इति वृत्तं नरेन्द्राणामृषीणां च महात्मनाम् ॥ १६ ॥

द्वैपायनेन यत् प्रोक्तं पुराणं परमर्षिणा।  
सुरैर्ब्रह्मर्षिभिश्चैव श्रुत्वा यदभिपूजितम् ॥ १७ ॥  
तस्याख्यानवरिष्ठस्य विचित्रपदपर्वणः ।  
सूक्ष्मार्थन्याययुक्तस्य वेदार्थैर्भूषितस्य च ॥ १८ ॥  
भारतस्येतिहासस्य पुण्यां ग्रन्थार्थसंयुताम् ।  
संस्कारोपगतां ब्राह्मीं नानाशास्त्रोपबृंहिताम् ॥ १९ ॥  
जनमेजयस्य यां राज्ञो वैशम्पायन उक्तवान्।  
यथावत् स ऋषिस्तुष्ट्या सत्रे द्वैपायनाज्ञया ॥ २० ॥  
वेदैश्चतुर्भिः संयुक्तां व्यासस्याद्भुतकर्मणः ।  
संहितां श्रोतुमिच्छामः पुण्यां पापभयापहाम् ॥ २१ ॥

आद्यं पुरुषमीशानं पुरुहूतं पुरुष्टुतम्।  
ऋतमेकाक्षरं ब्रह्म व्यक्ताव्यक्तं सनातनम् ॥ २२ ॥  
असच्च सदसच्चैव यद् विश्वं सदसत्परम्।  
परावराणां स्रष्टारं पुराणं परमव्ययम् ॥ २३ ॥  
मङ्गल्यं मङ्गलं विष्णुं वरेण्यमनघं शुचिम्।  
नमस्कृत्य हृषीकेशं चराचरगुरुं हरिम् ॥ २४ ॥  
महर्षेः पूजितस्येह सर्वलोकैर्महात्मनः ।  
प्रवक्ष्यामि मतं पुण्यं व्यासस्याद्भुतकर्मणः ॥ २५ ॥

आचख्युः कवयः केचित् सम्प्रत्याचक्षते परे।  
आख्यास्यन्ति तथैवान्ये इतिहासमिमं भुवि ॥ २६ ॥

इदं तु त्रिषु लोकेषु महज्ज्ञानं प्रतिष्ठितम्।  
विस्तरैश्च समासैश्च धार्यते यद् द्विजातिभिः ॥ २७ ॥

अलंकृतं शुभैः शब्दैः समयैर्दिव्यमानुषैः।  
छन्दोवृत्तैश्च विविधैरन्वितं विदुषां प्रियम् ॥ २८ ॥

(पुण्ये हिमवतः पादे मध्ये गिरिगुहालये।  
विशोध्य देहं धर्मात्मा दर्भसंस्तरमाश्रितः॥  
शुचिः सनियमो व्यासः शान्तात्मा तपसि स्थितः।  
भारतस्येतिहासस्य धर्मेणान्वीक्ष्य तां गतिम्॥  
प्रविश्य योगं ज्ञानेन सोऽपश्यत् सर्वमन्ततः।)

निष्प्रभेऽस्मिन् निरालोके सर्वतस्तमसावृते ।  
बृहदण्डमभूदेकं प्रजानां बीजमव्ययम् ॥ २९ ॥

युगस्यादौ निमित्तं तन्महद्‌दिव्यं प्रचक्षते।  
यस्मिन् संश्रूयते सत्यं ज्योतिर्ब्रह्म सनातनम् ॥ ३० ॥

अद्भुतं चाप्यचिन्त्यं च सर्वत्र समतां गतम्।  
अव्यक्तं कारणं सूक्ष्मं यत्तत् सदसदात्मकम् ॥ ३१ ॥

यस्मात् पितामहो जज्ञे प्रभुरेकः प्रजापतिः।  
ब्रह्मा सुरगुरुः स्थाणुर्मनुः कः परमेष्ठ्यथ ॥ ३२ ॥  
प्राचेतसस्तथा दक्षो दक्षपुत्राश्च सप्त वै।  
ततः प्रजानां पतयः प्राभवन्नेकविंशतिः ॥ ३३ ॥

पुरुषश्चाप्रमेयात्मा यं सर्व ऋषयो विदुः।  
विश्वेदेवास्तथादित्या वसवोऽथाश्विनावपि ॥ ३४ ॥

यक्षाः साध्याः पिशाचाश्च गुह्यकाः पितरस्तथा।  
ततः प्रसूता विद्वांसः शिष्टा ब्रह्मर्षिसत्तमाः ॥ ३५ ॥

राजर्षयश्च बहवः सर्वे समुदिता गुणैः।  
आपो द्यौः पृथिवी वायुरन्तरिक्षं दिशस्तथा ॥ ३६ ॥

संवत्सरर्तवो मासाः पक्षाहोरात्रयः क्रमात्।  
यच्चान्यदपि तत् सर्वं सम्भूतं लोकसाक्षिकम् ॥ ३७ ॥

यदिदं दृश्यते किंचिद् भूतं स्थावरजङ्गमम्।  
पुनः संक्षिप्यते सर्वं जगत् प्राप्ते युगक्षये ॥ ३८ ॥

यथर्तावृतुलिङ्गानि नानारूपाणि पर्यये ।  
दृश्यन्ते तानि तान्येव तथा भावा युगादिषु ॥ ३९ ॥

एवमेतदनाद्यन्तं भूतसंहारकारकम् ।  
अनादिनिधनं लोके चक्रं सम्परिवर्तते ॥ ४० ॥

त्रयस्त्रिंशत्सहस्राणि त्रयस्त्रिंशच्छतानि च ।  
त्रयस्त्रिंशच्च देवानां सृष्टिः संक्षेपलक्षणा ॥ ४१ ॥

दिवःपुत्रो बृहद्भानुश्चक्षुरात्मा विभावसुः ।  
सविता स ऋचीकोऽर्को भानुराशावहो रविः ॥ ४२ ॥  
पुरा विवस्वतः सर्वे मह्यस्तेषां तथावरः।  
देवभ्राट् तनयस्तस्य सुभाडिति ततः स्मृतः ॥ ४३ ॥

सुभ्राजस्तु त्रयः पुत्राः प्रजावन्तो बहुश्रुताः।  
दशज्योतिः शतज्योतिः सहस्रज्योतिरेव च ॥ ४४ ॥

दशपुत्रसहस्राणि दशज्योतेर्महात्मनः ।  
ततो दशगुणाश्चान्ये शतज्योतेरिहात्मजाः ॥ ४५ ॥

भूयस्ततो दशगुणाः सहस्रज्योतिषः सुताः।  
तेभ्योऽयं कुरुवंशश्च यदूनां भरतस्य च ॥ ४६ ॥  
ययातीक्ष्वाकुवंशश्च राजर्षीणां च सर्वशः।  
सम्भूता बहवो वंशा भूतसर्गाः सुविस्तराः ॥ ४७ ॥

भूतस्थानानि सर्वाणि रहस्यं त्रिविधं च यत्।  
वेदा योगः सविज्ञानो धर्मोऽर्थः काम एव च ॥ ४८ ॥  
धर्मकामार्थयुक्तानि शास्त्राणि विविधानि च।  
लोकयात्राविधानं च सर्वं तद् दृष्टवानृषिः ॥ ४९ ॥

इतिहासाः सवैयाख्या विविधाः श्रुतयोऽपि च।  
इह सर्वमनुक्रान्तमुक्तं ग्रन्थस्य लक्षणम् ॥ ५० ॥

विस्तीर्यैतन्महज्ज्ञानमृषिः संक्षिप्य चाब्रवीत् ।  
इष्टं हि विदुषां लोके समासव्यासधारणम् ॥ ५१ ॥

मन्वादि भारतं केचिदास्तीकादि तथा परे।  
तथोपरिचराद्यन्ये विप्राः सम्यगधीयते ॥ ५२ ॥

विविधं संहिताज्ञानं दीपयन्ति मनीषिणः।  
व्याख्यातुं कुशलाः केचिद् ग्रन्थान् धारयितुं परे ॥ ५३ ॥

तपसा ब्रह्मचर्येण व्यस्य वेदं सनातनम्।  
इतिहासमिमं चक्रे पुण्यं सत्यवतीसुतः ॥ ५४ ॥

पराशरात्मजो विद्वान् ब्रह्मर्षिः संशितव्रतः।  
तदाख्यानवरिष्ठं स कृत्वा द्वैपायनः प्रभुः ॥ ५५ ॥  
कथमध्यापयानीह शिष्यानित्यन्वचिन्तयत् ।  
तस्य तच्चिन्तितं ज्ञात्वा ऋषेर्द्वैपायनस्य च ॥ ५६ ॥  
तत्राजगाम भगवान् ब्रह्मा लोकगुरुः स्वयम्।  
प्रीत्यर्थं तस्य चैवर्षेर्लोकानां हितकाम्यया ॥ ५७ ॥

तं दृष्ट्‌वा विस्मितो भूत्वा प्राञ्जलिः प्रणतः स्थितः।  
आसनं कल्पयामास सर्वैर्मुनिगणैर्वृतः ॥ ५८ ॥

हिरण्यगर्भमासीनं तस्मिंस्तु परमासने ।  
परिवृत्यासनाभ्याशे वासवेयः स्थितोऽभवत् ॥ ५९ ॥

अनुज्ञातोऽथ कृष्णस्तु ब्रह्मणा परमेष्ठिना।  
निषसादासनाभ्याशे प्रीयमाणः शुचिस्मितः ॥ ६० ॥

उवाच स महातेजा ब्रह्माणं परमेष्ठिनम्।  
कृतं मयेदं भगवन् काव्यं परमपूजितम् ॥ ६१ ॥

ब्रह्मन् वेदरहस्यं च यच्चान्यत् स्थापितं मया।  
साङ्गोपनिषदां चैव वेदानां विस्तरक्रिया ॥ ६२ ॥

इतिहासपुराणानामुन्मेषं निर्मितं च यत्।  
भूतं भव्यं भविष्यं च त्रिविधं कालसंज्ञितम् ॥ ६३ ॥

जरामृत्युभयव्याधिभावाभावविनिश्चयः ।  
विविधस्य च धर्मस्य ह्याश्रमाणां च लक्षणम् ॥ ६४ ॥

चातुर्वर्ण्यविधानं च पुराणानां च कृत्स्नशः।  
तपसो ब्रह्मचर्यस्य पृथिव्याश्चन्द्रसूर्ययोः ॥ ६५ ॥  
ग्रहनक्षत्रताराणां प्रमाणं च युगैः सह।  
ऋचो यजूंषि सामानि वेदाध्यात्मं तथैव च ॥ ६६ ॥

न्यायशिक्षाचिकित्सा च दानं पाशुपतं तथा।  
हेतुनैव समं जन्म दिव्यमानुषसंज्ञितम् ॥ ६७ ॥

तीर्थानां चैव पुण्यानां देशानां चैव कीर्तनम्।  
नदीनां पर्वतानां च वनानां सागरस्य च ॥ ६८ ॥

पुराणां चैव दिव्यानां कल्पानां युद्धकौशलम्।  
वाक्यजातिविशेषाश्च लोकयात्राक्रमश्च यः ॥ ६९ ॥  
यच्चापि सर्वगं वस्तु तच्चैव प्रतिपादितम्।  
परं न लेखकः कश्चिदेतस्य भुवि विद्यते ॥ ७० ॥

तपोविशिष्टादपि वै विशिष्टान्मुनिसंचयात् ।  
मन्ये श्रेष्ठतरं त्वां वै रहस्यज्ञानवेदनात् ॥ ७१ ॥

जन्मप्रभृति सत्यां ते वेद्मि गां ब्रह्मवादिनीम्।  
त्वया च काव्यमित्युक्तं तस्मात् काव्यं भविष्यति ॥ ७२ ॥

अस्य काव्यस्य कवयो न समर्था विशेषणे।  
विशेषणे गृहस्थस्य शेषास्त्रय इवाश्रमाः ॥ ७३ ॥  
काव्यस्य लेखनार्थाय गणेशः स्मर्यतां मुने।

एवमाभाष्य तं ब्रह्मा जगाम स्वं निवेशनम् ॥ ७४ ॥

ततः सस्मार हेरम्बं व्यासः सत्यवतीसुतः।  
स्मृतमात्रो गणेशानो भक्तचिन्तितपूरकः ॥ ७५ ॥  
तत्राजगाम विघ्नेशो वेदव्यासो यतः स्थितः।  
पूजितश्चोपविष्टश्च व्यासेनोक्तस्तदाऽनघ ॥ ७६ ॥

लेखको भारतस्यास्य भव त्वं गणनायक।  
मयैव प्रोच्यमानस्य मनसा कल्पितस्य च ॥ ७७ ॥

श्रुत्वैतत् प्राह विघ्नेशो यदि मे लेखनी क्षणम्।  
लिखितो नावतिष्ठेत तदा स्यां लेखको ह्यहम् ॥ ७८ ॥

व्यासोऽप्युवाच तं देवमबुद्‌ध्वा मा लिख क्वचित्।  
ओमित्युक्त्वा गणेशोऽपि बभूव किल लेखकः ॥ ७९ ॥

ग्रन्थग्रन्थिं तदा चक्रे मुनिर्गूढं कुतूहलात्।  
यस्मिन् प्रतिज्ञया प्राह मुनिर्द्वैपायनस्त्विदम् ॥ ८० ॥

अष्टौ श्लोकसहस्राणि अष्टौ श्लोकशतानि च।  
अहं वेद्मि शुको वेत्ति संजयो वेत्ति वा न वा॥८१॥

तच्छ्‌लोककूटमद्यापि ग्रथितं सुदृढं मुने।  
भेत्तुं न शक्यतेऽर्थस्य गूढत्वात् प्रश्रितस्य च ॥ ८२ ॥

सर्वज्ञोऽपि गणेशो यत् क्षणमास्ते विचारयन्।  
तावच्चकार व्यासोऽपि श्लोकानन्यान् बहूनपि ॥ ८३ ॥

अज्ञानतिमिरान्धस्य लोकस्य तु विचेष्टतः।  
ज्ञानाञ्जनशलाकाभिर्नेत्रोन्मीलनकारकम् ॥ ८४ ॥  
धर्मार्थकाममोक्षार्थैः समासव्यासकीर्तनैः ।  
तथा भारतसूर्येण नृणां **विनिहतं तमः** ॥ ८५ ॥ +++(4)+++

पुराणपूर्णचन्द्रेण श्रुतिज्योत्स्नाः प्रकाशिताः ।  
नृबुद्धिकैरवाणां च कृतमेतत् प्रकाशनम् ॥ ८६ ॥

इतिहासप्रदीपेन मोहावरणघातिना ।  
लोकगर्भगृहं कृत्स्नं यथावत् सम्प्रकाशितम् ॥ ८७ ॥

संग्रहाध्यायबीजो वै पौलोमास्तीकमूलवान् ।  
सम्भवस्कन्धविस्तारः सभारण्यविटङ्कवान् ॥ ८८ ॥

अरणीपर्वरूपाढ्यो विराटोद्योगसारवान् ।  
भीष्मपर्वमहाशाखो द्रोणपर्वपलाशवान् ॥ ८९ ॥

कर्णपर्वसितैः पुष्पैः शल्यपर्वसुगन्धिभिः ।  
स्त्रीपर्वैषीकविश्रामः शान्तिपर्वमहाफलः ॥ ९० ॥

अश्वमेधामृतरसस्त्वाश्रमस्थानसंश्रयः ।  
मौसलः श्रुतिसंक्षेपः शिष्टद्विजनिषेवितः ॥ ९१ ॥

सर्वेषां कविमुख्यानामुपजीव्यो भविष्यति ।  
पर्जन्य इव भूतानामक्षयो भारतद्रुमः ॥ ९२ ॥

तस्य वृक्षस्य वक्ष्यामि शश्वत्पुष्पफलोदयम्।  
स्वादुमेध्यरसोपेतमच्छेद्यममरैरपि ॥ ९३ ॥

मातुर्नियोगाद् धर्मात्मा गाङ्गेयस्य च धीमतः।  
क्षेत्रे विचित्रवीर्यस्य कृष्णद्वैपायनः पुरा ॥ ९४ ॥  
त्रीनग्नीनिव कौरव्यान् जनयामास वीर्यवान्।  
उत्पाद्य धृतराष्ट्रं च पाण्डुं विदुरमेव च ॥ ९५ ॥

**जगाम तपसे** धीमान्  
पुनरेवाश्रमं प्रति।  
तेषु जातेषु वृद्धेषु  
गतेषु परमां गतिम् ॥ ९६ ॥  
**अब्रवीद् भारतं** लोके  
मानुषेऽस्मिन् महानृषिः।  
जनमेजयेन पृष्टः सन्  
ब्राह्मणैश्च सहस्रशः ॥ ९७ ॥  
**शशास** शिष्यम् आसीनं  
**वैशम्पायनम्** अन्तिके ।  
स सदस्यैः सहासीनः  
**श्रावयाम् आस भारतम्** ॥ ९८ ॥  
कर्मान्तरेषु यज्ञस्य  
चोद्यमानः पुनः पुनः। +++(क 4)+++

विस्तरं कुरुवंशस्य गान्धार्या धर्मशीलताम् ॥ ९९ ॥  
क्षत्तुः प्रज्ञां धृतिं कृन्त्याः सम्यग् द्वैपायनोऽब्रवीत्।  
वासुदेवस्य माहात्म्यं पाण्डवानां च सत्यताम् ॥ १०० ॥  
दुर्वृत्तं धार्तराष्ट्राणामुक्तवान् भगवानृषिः ।  
इदं शतसहस्रं तु लोकानां पुण्यकर्मणाम् ॥ १०१ ॥  
उपाख्यानैः सह ज्ञेयमाद्यं भारतमुत्तमम्।

चतुर्विंशतिसाहस्रीं चक्रे भारतसंहिताम् ॥ १०२ ॥  
उपाख्यानैर्विना तावद् भारतं प्रोच्यते बुधैः।  
ततोऽप्यर्धशतं भूयः संक्षेपं कृतवानृषिः ॥ १०३ ॥  
अनुक्रमणिकाध्यायं वृत्तान्तं सर्वपर्वणाम् ।  
इदं द्वैपायनः पूर्वं पुत्रमध्यापयच्छुकम् ॥ १०४ ॥

ततोऽन्येभ्योऽनुरूपेभ्यः शिष्येभ्यः प्रददौ विभुः।  
षष्टिं शतसहस्राणि चकारान्यां स संहिताम् ॥ १०५ ॥

त्रिंशच्छतसहस्रं च देवलोके प्रतिष्ठितम्।  
पित्र्ये पञ्चदश प्रोक्तं गन्धर्वेषु चतुर्दश ॥ १०६ ॥

एकं शतसहस्रं तु मानुषेषु प्रतिष्ठितम्।  
नारदोऽश्रावयद् देवानसितो देवलः पितॄन् ॥ १०७ ॥

गन्धर्वयक्षरक्षांसि श्रावयामास वै शुकः।  
अस्मिंस्तु मानुषे लोके वैशम्पायन उक्तवान् ॥ १०८ ॥  
शिष्यो व्यासस्य धर्मात्मा सर्ववेदविदां वरः।  
एकं शतसहस्रं तु मयोक्तं वै निबोधत ॥ १०९ ॥

दुर्योधनो मन्युमयो महाद्रुमः  
स्कन्धः कर्णः शकुनिस्तस्य शाखाः।  
दुःशासनः पुष्पफले समृद्धे  
मूलं राजा धृतराष्ट्रोऽमनीषी ॥ ११० ॥

युधिष्ठिरो धर्ममयो महाद्रुमः,  
स्कन्धोऽर्जुनो, भीमसेनोऽस्य शाखाः ।  
माद्रीसुतौ पुष्पफले समृद्धे,  
मूलं कृष्णो ब्रह्म च ब्राह्मणाश्च ॥ १११ ॥+++(5)+++

पाण्डुर्जित्वा बहून् देशान् बुद्ध्या विक्रमणेन च।  
अरण्ये मृगयाशीलो न्यवसन्मुनिभिः सह ॥ ११२ ॥

मृगव्यवायनिधनात् कृच्छ्रां प्राप स आपदम्।  
जन्मप्रभृति पार्थानां तत्राचारविधिक्रमः ॥ ११३ ॥

मात्रोरभ्युपपत्तिश्च धर्मोपनिषदं प्रति ।  
धर्मस्य वायोः शक्रस्य देवयोश्च तथाश्विनोः ॥ ११४ ॥

(ततो धर्मोपनिषदः श्रुत्वा भर्तुः प्रिया पृथा।  
धर्मानिलेन्द्रान् स्तुतिभिर्जुहाव सुतवाञ्छया ।  
तद्दत्तोपनिषन्माद्री चाश्विनावाजुहाव च ।)  
तापसैः सह संवृद्धा मातृभ्यां परिरक्षिताः।  
मेध्यारण्येषु पुण्येषु महतामाश्रमेषु च ॥ ११५ ॥

ऋषिभिर्यत्तदाऽऽनीता धार्तराष्ट्रान् प्रति स्वयम्।  
शिशवश्चाभिरूपाश्च जटिला ब्रह्मचारिणः ॥ ११६ ॥

पुत्राश्च भ्रातरश्चेमे शिष्याश्च सुहृदश्च वः।  
पाण्डवा एत इत्युक्त्वा मुनयोऽन्तर्हितास्ततः ॥ ११७ ॥

तांस्तैर्निवेदितान्‌ दृष्ट्वा पाण्डवान् कौरवास्तदा।  
शिष्टाश्च वर्णाः पौरा ये ते हर्षाच्चुक्रुशुर्भृशम् ॥ ११८ ॥

आहुः केचिन्न तस्यैते तस्यैत इति चापरे।  
यदा चिरमृतः पाण्डुः कथं तस्येति चापरे ॥ ११९ ॥

स्वागतं सर्वथा दिष्ट्या पाण्डोः पश्याम संततिम्।  
उच्यतां स्वागतमिति वाचोऽश्रूयन्त सर्वशः ॥ १२० ॥

तस्मिन्नुपरते शब्दे दिशः सर्वा निनादयन्।  
अन्तर्हितानां भूतानां निःस्वनस्तुमुलोऽभवत् ॥ १२१ ॥

पुष्पवृष्टिः शुभा गन्धाः शङ्खदुन्दुभिनिःस्वनाः।  
आसन् प्रवेशे पार्थानां तदद्भुतमिवाभवत् ॥ १२२ ॥

तत्प्रीत्या चैव सर्वेषां पौराणां हर्षसम्भवः।  
शब्द आसीन्महांस्तत्र दिवःस्पृक्कीर्तिवर्धनः ॥ १२३ ॥

तेऽधीत्य निखिलान् वेदाञ्छास्त्राणि विविधानि च।  
न्यवसन् पाण्डवास्तत्र पूजिता अकुतोभयाः ॥ १२४ ॥

युधिष्ठिरस्य शौचेन प्रीताः प्रकृतयोऽभवन्।  
धृत्या च भीमसेनस्य विक्रमेणार्जुनस्य च ॥ १२५ ॥  
गुरुशुश्रूषया क्षान्त्या यमयोर्विनयेन च।  
तुतोष लोकः सकलस्तेषां शौर्यगुणेन च ॥ १२६ ॥

समवाये ततो राज्ञां कन्यां भर्तृस्वयंवराम्।  
प्राप्तवानर्जुनः कृष्णां कृत्वा कर्म सुदुष्करम् ॥ १२७ ॥

ततः प्रभृति लोकेऽस्मिन् पूज्यः सर्वधनुष्मताम्।  
आदित्य इव दुष्प्रेक्ष्यः समरेष्वपि चाभवत् ॥ १२८ ॥

स सर्वान् पार्थिवाञ् जित्वा सर्वांश्च महतो गणान्।  
आजहारार्जुनो राज्ञो राजसूयं महाक्रतुम् ॥ १२९ ॥

अन्नवान् दक्षिणावांश्च सर्वैः समुदितो गुणैः।  
युधिष्ठिरेण सम्प्राप्तो राजसूयो महाक्रतुः ॥ १३० ॥  
सुनयाद् वासुदेवस्य भीमार्जुनबलेन च।  
घातयित्वा जरासन्धं चैद्यं च बलगर्वितम् ॥ १३१ ॥

दुर्योधनं समागच्छन्नर्हणानि ततस्ततः ।  
मणिकाञ्चनरत्नानि गोहस्त्यश्वधनानि च ॥ १३२ ॥  
विचित्राणि च वासांसि प्रावारावरणानि च।  
कम्बलाजिनरत्नानि राङ्कवास्तरणानि च ॥ १३३ ॥

समृद्धां तां तथा दृष्ट्‌वा पाण्डवानां तदा श्रियम्।  
ईर्ष्यासमुत्थः सुमहांस्तस्य मन्युरजायत ॥ १३४ ॥

विमानप्रतिमां तत्र मयेन सुकृतां सभाम्।  
पाण्डवानामुपहृतां स दृष्ट्‌वा पर्यतप्यत ॥ १३५ ॥

तत्रावहसितश्चासीत् प्रस्कन्दन्निव सम्भ्रमात् ।  
प्रत्यक्षं वासुदेवस्य भीमेनानभिजातवत् ॥ १३६ ॥

स भोगान् विविधान् भुञ्जन् रत्नानि विविधानि च।  
कथितो धृतराष्ट्रस्य विवर्णो हरिणः कृशः ॥ १३७ ॥

अन्वजानात् ततो द्यूतं धृतराष्ट्रः सुतप्रियः।  
तच्छ्रुत्वा वासुदेवस्य कोपः समभवन्महान् ॥ १३८ ॥

नातिप्रीतमनाश्चासीद् विवादांश्चान्वमोदत ।  
द्यूतादीननयान् घोरान् विविधांश्चाप्युपैक्षत ॥ १३९ ॥

निरस्य विदुरं भीष्मं द्रोणं शारद्वतं कृपम्।  
विग्रहे तुमुले तस्मिन् दहन् क्षत्रं परस्परम् ॥ १४० ॥

जयत्सु पाण्डुपुत्रेषु श्रुत्वा सुमहदप्रियम्।  
दुर्योधनमतं ज्ञात्वा कर्णस्य शकुनेस्तथा ॥ १४१ ॥  
धृतराष्ट्रश्चिरं ध्यात्वा संजयं वाक्यमब्रवीत्।  
शृणु संजय सर्वं मे न चासूयितुमर्हसि ॥ १४२ ॥  
श्रुतवानसि मेधावी बुद्धिमान् प्राज्ञसम्मतः।  
न विग्रहे मम मतिर्न च प्रीये कुलक्षये ॥ १४३ ॥

न मे विशेषः पुत्रेषु स्वेषु पाण्डुसुतेषु वा।  
वृद्धं मामभ्यसूयन्ति पुत्रा मन्युपरायणाः ॥ १४४ ॥

अहं त्वचक्षुः कार्पण्यात्‌ पुत्रप्रीत्या सहामि तत्।  
मुह्यन्तं चानुमुह्यामि दुर्योधनमचेतनम् ॥ १४५ ॥

राजसूये श्रियं दृष्ट्वा पाण्डवस्य महौजसः।  
तच्चावहसनं प्राप्य सभारोहणदर्शने ॥ १४६ ॥  
अमर्षणः स्वयं जेतुमशक्तः पाण्डवान् रणे।  
निरुत्साहश्च सम्प्राप्तुं सुश्रियं क्षत्रियोऽपि सन् ॥ १४७ ॥  
गान्धारराजसहितश्छद्मद्यूतममन्त्रयत् ।  
तत्र यद् यद् यथा ज्ञातं मया संजय तच्छृणु॥१४८॥

श्रुत्वा तु मम वाक्यानि बुद्धियुक्तानि तत्त्वतः।  
ततो ज्ञास्यसि मां सौते प्रज्ञाचक्षुषमित्युत ॥ १४९ ॥

यदाश्रौषं धनुरायम्य चित्रं  
विद्धं लक्ष्यं पातितं वै पृथिव्याम्।  
कृष्णां हृतां प्रेक्षतां सर्वराज्ञां  
तदा नाशंसे विजयाय संजय ॥ १५० ॥

यदाश्रौषं द्वारकायां सुभद्रां  
प्रसह्योढां माधवीमर्जुनेन ।  
इन्द्रप्रस्थं वृष्णिवीरौ च यातौ  
तदा नाशंसे विजयाय संजय ॥ १५१ ॥

यदाश्रौषं देवराजं प्रविष्टं  
शरैर्दिव्यैर्वारितं चार्जुनेन ।  
अग्निं तथा तर्पितं खाण्डवे च  
तदा नाशंसे विजयाय संजय ॥ १५२ ॥

यदाश्रौषं जातुषाद् वेश्मनस्तान्  
मुक्तान् पार्थान् पञ्च कुन्त्या समेतान्।  
युक्तं चैषां विदुरं स्वार्थसिद्धौ  
तदा नाशंसे विजयाय संजय ॥ १५३ ॥

यदाश्रौषं द्रौपदीं रङ्गमध्ये  
लक्ष्यं भित्त्वा निर्जितामर्जुनेन ।  
शूरान् पञ्चालान् पाण्डवेयांश्च युक्तां-  
स्तदा नाशंसे विजयाय संजय ॥ १५४ ॥

यदाश्रौषं मागधानां वरिष्ठं  
जरासन्धं क्षत्रमध्ये ज्वलन्तम् ।  
दोर्भ्यां हतं भीमसेनेन गत्वा  
तदा नाशंसे विजयाय संजय ॥ १५५ ॥

यदाश्रौषं दिग्विजये पाण्डुपुत्रै-  
र्वशीकृतान् भूमिपालान् प्रसह्य ।  
महाक्रतुं राजसूयं कृतं च  
तदा नाशंसे विजयाय संजय ॥ १५६ ॥

यदाश्रौषं द्रौपदीमश्रुकण्ठीं  
सभां नीतां दुःखितामेकवस्त्राम् ।  
रजस्वलां नाथवतीमनाथवत्  
तदा नाशंसे विजयाय संजय ॥ १५७ ॥

यदाश्रौषं वाससां तत्र राशिं  
समाक्षिपत् कितवो मन्दबुद्धिः ।  
दुःशासनो गतवान् नैव चान्तं  
तदा नाशंसे विजयाय संजय ॥ १५८ ॥

यदाश्रौषं हृतराज्यं युधिष्ठिरं  
पराजितं सौबलेनाक्षवत्याम् ।  
अन्वागतं भ्रातृभिरप्रमेयै-  
स्तदा नाशंसे विजयाय संजय ॥ १५९ ॥

यदाश्रौषं विविधास्तत्र चेष्टा  
धर्मात्मनां प्रस्थितानां वनाय ।  
ज्येष्ठप्रीत्या क्लिश्यतां पाण्डवानां  
तदा नाशंसे विजयाय संजय ॥ १६० ॥

यदाश्रौषं स्नातकानां सहस्रै-  
रन्वागतं धर्मराजं वनस्थम् ।  
भिक्षाभुजां ब्राह्मणानां महात्मनां  
तदा नाशंसे विजयाय संजय ॥ १६१ ॥

यदाश्रौषमर्जुनं देवदेवं  
किरातरूपं त्र्यम्बकं तोष्य युद्धे।  
अवाप्तवन्तं पाशुपतं महास्त्रं  
तदा नाशंसे विजयाय संजय ॥ १६२ ॥

(यदाश्रौषं वनवासे तु पार्थान्  
समागतान् महर्षिभिः पुराणैः ।  
उपास्यमानान् सगणैर्जातसख्यान्  
तदा नाशंसे विजयाय संजय॥)  
यदाश्रौषं त्रिदिवस्थं धनञ्जयं  
शक्रात् साक्षाद् दिव्यमस्त्रं यथावत्।  
अधीयानं शंसितं सत्यसन्धं  
तदा नाशंसे विजयाय संजय ॥ १६३ ॥

यदाश्रौषं कालकेयास्ततस्ते  
पौलोमानो वरदानाच्च दृप्ताः ।  
देवैरजेया निर्जिताश्चार्जुनेन  
तदा नाशंसे विजयाय संजय ॥ १६४ ॥

यदाश्रौषमसुराणां वधार्थे  
किरीटिनं यान्तममित्रकर्शनम् ।  
कृतार्थं चाप्यागतं शक्रलोकात्  
तदा नाशंसे विजयाय संजय ॥ १६५ ॥

(यदाश्रौषं तीर्थयात्राप्रवृत्तं  
पाण्डोः सुतं सहितं लोमशेन।  
तस्मादश्रौषीदर्जुनस्यार्थलाभं  
तदा नाशंसे विजयाय संजय॥)  
यदाश्रौषं वैश्रवणेन सार्धं  
समागतं भीममन्यांश्च पार्थान् ।  
तस्मिन् देशे मानुषाणामगम्ये  
तदा नाशंसे विजयाय संजय ॥ १६६ ॥

यदाश्रौषं घोषयात्रागतानां  
बन्धं गन्धर्वैर्मोक्षणं चार्जुनेन ।  
स्वेषां सुतानां कर्णबुद्धौ रतानां  
तदा नाशंसे विजयाय संजय ॥ १६७ ॥

यदाश्रौषं यक्षरूपेण धर्मं  
समागतं धर्मराजेन सूत ।  
प्रश्नान् कांश्चिद् विब्रुवाणं च सम्यक्  
तदा नाशंसे विजयाय संजय ॥ १६८ ॥

यदाश्रौषं न विदुर्मामकास्तान्  
प्रच्छन्नरूपान् वसतः पाण्डवेयान् ।  
विराटराष्ट्रे सह कृष्णया च  
तदा नाशंसे विजयाय संजय ॥ १६९ ॥

(यदाश्रौषं कीचकानां वरिष्ठं  
निषूदितं भ्रातृशतेन सार्धम् ।  
द्रौपद्यर्थं भीमसेनेन संख्ये  
तदा नाशंसे विजयाय संजय॥)  
यदाश्रौषं मामकानां वरिष्ठान्  
धनञ्जयेनैकरथेन भग्नान् ।  
विराटराष्ट्रे वसता महात्मना  
तदा नाशंसे विजयाय संजय ॥ १७० ॥

यदाश्रौषं सत्कृतां मत्स्यराज्ञा  
सुतां दत्तामुत्तरामर्जुनाय ।  
तां चार्जुनः प्रत्यगृह्णात् सुतार्थे  
तदा नाशंसे विजयाय संजय ॥ १७१ ॥

यदाश्रौषं निर्जितस्याधनस्य  
प्रव्राजितस्य स्वजनात् प्रच्युतस्य ।  
अक्षौहिणीः सप्त युधिष्ठिरस्य  
तदा नाशंसे विजयाय संजय ॥ १७२ ॥

यदाश्रौषं माधवं वासुदेवं  
सर्वात्मना पाण्डवार्थे निविष्टम् ।  
यस्येमां गां विक्रममेकमाहु-  
स्तदा नाशंसे विजयाय संजय ॥ १७३ ॥

यदाश्रौषं नरनारायणौ तौ  
कृष्णार्जुनौ वदतो नारदस्य ।  
अहं द्रष्टा ब्रह्मलोके च सम्यक्  
तदा नाशंसे विजयाय संजय ॥ १७४ ॥

यदाश्रौषं लोकहिताय कृष्णं  
शमार्थिनमुपयातं कुरूणाम् ।  
शमं कुर्वाणमकृतार्थं च यातं  
तदा नाशंसे विजयाय संजय ॥ १७५ ॥

यदाश्रौषं कर्णदुर्योधनाभ्यां  
बुद्धिं कृतां निग्रहे केशवस्य।  
तं चात्मानं बहुधा दर्शयानं  
तदा नाशंसे विजयाय संजय ॥ १७६ ॥

यदाश्रौषं वासुदेवे प्रयाते  
रथस्यैकामग्रतस्तिष्ठमानाम् ।  
आर्तां पृथां सान्त्वितां केशवेन  
तदा नाशंसे विजयाय संजय ॥ १७७ ॥

यदाश्रौषं मन्त्रिणं वासुदेवं  
तथा भीष्मं शान्तनवं च तेषाम्।  
भारद्वाजं चाशिषोऽनुब्रुवाणं  
तदा नाशंसे विजयाय संजय ॥ १७८ ॥

यदाश्रौषं कर्ण उवाच भीष्मं  
नाहं योत्स्ये युध्यमाने त्वयीति।  
हित्वा सेनामपचक्राम चापि  
तदा नाशंसे विजयाय संजय ॥ १७९ ॥

यदाश्रौषं वासुदेवार्जुनौ तौ  
तथा धनुर्गाण्डीवमप्रमेयम् ।  
त्रीण्युग्रवीर्याणि समागतानि  
तदा नाशंसे विजयाय संजय ॥ १८० ॥

यदाश्रौषं कश्मलेनाभिपन्ने  
रथोपस्थे सीदमानेऽर्जुने वै ।  
कृष्णं लोकान् दर्शयानं शरीरे  
तदा नाशंसे विजयाय संजय ॥ १८१ ॥

यदाश्रौषं भीष्मममित्रकर्शनं  
निघ्नन्तमाजावयुतं रथानाम् ।  
नैषां कश्चिद् वध्यते ख्यातरूप-  
स्तदा नाशंसे विजयाय संजय ॥ १८२ ॥

यदाश्रौषं चापगेयेन संख्ये  
स्वयं मृत्युं विहितं धार्मिकेण।  
तच्चाकार्षुः पाण्डवेयाः प्रहृष्टा-  
स्तदा नाशंसे विजयाय संजय ॥ १८३ ॥

यदाश्रौषं भीष्ममत्यन्तशूरं  
हतं पार्थेनाहवेष्वप्रधृष्यम् ।  
शिखण्डिनं पुरतः स्थापयित्वा  
तदा नाशंसे विजयाय संजय ॥ १८४ ॥

यदाश्रौषं शरतल्पे शयानं  
वृद्धं वीरं सादितं चित्रपुङ्खैः।  
भीष्मं कृत्वा सोमकानल्पशेषां-  
स्तदा नाशंसे विजयाय संजय ॥ १८५ ॥

यदाश्रौषं शान्तनवे शयाने  
पानीयार्थे चोदितेनार्जुनेन ।  
भूमिं भित्त्वा तर्पितं तत्र भीष्मं  
तदा नाशंसे विजयाय संजय ॥ १८६ ॥

यदा वायुश्चन्द्रसूर्यौ च युक्तौ  
कौन्तेयानामनुलोमा जयाय ।  
नित्यं चास्माञ्श्वापदा भीषयन्ति  
तदा नाशंसे विजयाय संजय ॥ १८७ ॥

यदा द्रोणो विविधानस्त्रमार्गान्  
निदर्शयन् समरे चित्रयोधी ।  
न पाण्डवाञ्श्रेष्ठतरान् निहन्ति  
तदा नाशंसे विजयाय संजय ॥ १८८ ॥

यदाश्रौषं चास्मदीयान् महारथान्  
व्यवस्थितानर्जुनस्यान्तकाय ।  
संशप्तकान् निहतानर्जुनेन  
तदा नाशंसे विजयाय संजय ॥ १८९ ॥

यदाश्रौषं व्यूहमभेद्यमन्यै-  
र्भारद्वाजेनात्तशस्त्रेण गुप्तम् ।  
भित्त्वा सौभद्रं वीरमेकं प्रविष्टं  
तदा नाशंसे विजयाय संजय ॥ १९० ॥

यदाभिमन्युं परिवार्य बालं  
सर्वे हत्वा हृष्टरूपा बभूवुः।  
महारथाः पार्थमशक्नुवन्त-  
स्तदा नाशंसे विजयाय संजय ॥ १९१ ॥

यदाश्रौषमभिमन्युं निहत्य  
हर्षान्मूढान् क्रोशतो धार्तराष्ट्रान् ।  
क्रोधादुक्तं सैन्धवे चार्जुनेन  
तदा नाशंसे विजयाय संजय ॥ १९२ ॥

यदाश्रौषं सैन्धवार्थे प्रतिज्ञां  
प्रतिज्ञातां तद्वधायार्जुनेन ।  
सत्यां तीर्णां शत्रुमध्ये च तेन  
तदा नाशंसे विजयाय संजय ॥ १९३ ॥

यदाश्रौषं श्रान्तहये धनञ्जये  
मुक्त्वा हयान् पाययित्वोपवृत्तान् ।  
पुनर्युक्त्वा वासुदेवं प्रयातं  
तदा नाशंसे विजयाय संजय ॥ १९४ ॥

यदाश्रौषं वाहनेष्वक्षमेषु  
रथोपस्थे तिष्ठता पाण्डवेन ।  
सर्वान् योधान् वारितानर्जुनेन  
तदा नाशंसे विजयाय संजय ॥ १९५ ॥

यदाश्रौषं नागबलैः सुदुःसहं  
द्रोणानीकं युयुधानं प्रमथ्य ।  
यातं वार्ष्णेयं यत्र तौ कृष्णपार्थौ  
तदा नाशंसे विजयाय संजय ॥ १९६ ॥

यदाश्रौषं कर्णमासाद्य मुक्तं  
वधाद् भीमं कुत्सयित्वा वचोभिः।  
धनुष्कोट्याऽऽतुद्य कर्णेन वीरं  
तदा नाशंसे विजयाय संजय ॥ १९७ ॥

यदा द्रोणः कृतवर्मा कृपश्च  
कर्णो द्रौणिर्मद्रराजश्च शूरः ।  
अमर्षयन् सैन्धवं वध्यमानं  
तदा नाशंसे विजयाय संजय ॥ १९८ ॥

यदाश्रौषं देवराजेन दत्तां  
दिव्यां शक्तिं व्यंसितां माधवेन।  
घटोत्कचे राक्षसे घोररूपे  
तदा नाशंसे विजयाय संजय ॥ १९९ ॥

यदाश्रौषं कर्णघटोत्कचाभ्यां  
युद्धे मुक्तां सूतपुत्रेण शक्तिम्।  
यया वध्यः समरे सव्यसाची  
तदा नाशंसे विजयाय संजय ॥ २०० ॥

यदाश्रौषं द्रोणमाचार्यमेकं  
धृष्टद्युम्नेनाभ्यतिक्रम्य धर्मम् ।  
रथोपस्थे प्रायगतं विशस्तं  
तदा नाशंसे विजयाय संजय ॥ २०१ ॥

यदाश्रौषं द्रौणिना द्वैरथस्थं  
माद्रीसुतं नकुलं लोकमध्ये ।  
समं युद्धे मण्डलेभ्यश्चरन्तं  
तदा नाशंसे विजयाय संजय ॥ २०२ ॥

यदा द्रोणे निहते द्रोणपुत्रो  
नारायणं दिव्यमस्त्रं विकुर्वन् ।  
नैषामन्तं गतवान् पाण्डवानां  
तदा नाशंसे विजयाय संजय ॥ २०३ ॥

यदाश्रौषं भीमसेनेन पीतं  
रक्तं भ्रातुर्युधि दुःशासनस्य ।  
निवारितं नान्यतमेन भीमं  
तदा नाशंसे विजयाय संजय ॥ २०४ ॥

यदाश्रौषं कर्णमत्यन्तशूरं  
हतं पार्थेनाहवेष्वप्रधृष्यम् ।  
तस्मिन् भ्रातॄणां विग्रहे देवगुह्ये  
तदा नाशंसे विजयाय संजय ॥ २०५ ॥

यदाश्रौषं द्रोणपुत्रं च शूरं  
दुःशासनं कृतवर्माणमुग्रम् ।  
युधिष्ठिरं धर्मराजं जयन्तं  
तदा नाशंसे विजयाय संजय ॥ २०६ ॥

यदाश्रौषं निहतं मद्रराजं  
रणे शूरं धर्मराजेन सूत।  
सदा संग्रामे स्पर्धते यस्तु कृष्णं  
तदा नाशंसे विजयाय संजय ॥ २०७ ॥

यदाश्रौषं कलहद्यूतमूलं  
मायाबलं सौबलं पाण्डवेन ।  
हतं संग्रामे सहदेवेन पापं  
तदा नाशंसे विजयाय संजय ॥ २०८ ॥

यदाश्रौषं श्रान्तमेकं शयानं  
ह्रदं गत्वा स्तम्भयित्वा तदम्भः।  
दुर्योधनं विरथं भग्नशक्तिं  
तदा नाशंसे विजयाय संजय ॥ २०९ ॥

यदाश्रौषं पाण्डवांस्तिष्ठमानान्  
गत्वा ह्रदे वासुदेवेन सार्धम्।  
अमर्षणं धर्षयतः सुतं मे  
तदा नाशंसे विजयाय संजय ॥ २१० ॥

यदाश्रौषं विविधांश्चित्रमार्गान्  
गदायुद्धे मण्डलशश्चरन्तम् ।  
मिथ्याहतं वासुदेवस्य बुद्ध्या  
तदा नाशंसे विजयाय संजय ॥ २११ ॥

यदाश्रौषं द्रोणपुत्रादिभिस्तै-  
र्हतान् पञ्चालान् द्रौपदेयांश्च सुप्तान्।  
कृतं बीभत्समयशस्यं च कर्म  
तदा नाशंसे विजयाय संजय ॥ २१२ ॥

यदाश्रौषं भीमसेनानुयाते-  
नाश्वत्थाम्ना परमास्त्रं प्रयुक्तम् ।  
क्रुद्धेनैषीकमवधीद् येन गर्भं  
तदा नाशंसे विजयाय संजय ॥ २१३ ॥

यदाश्रौषं ब्रह्मशिरोऽर्जुनेन  
स्वस्तीत्युक्त्वास्त्रमस्त्रेण शान्तम् ।  
अश्वत्थाम्ना मणिरत्नं च दत्तं  
तदा नाशंसे विजयाय संजय ॥ २१४ ॥

यदाश्रौषं द्रोणपुत्रेण गर्भे  
वैराट्या वै पात्यमाने महास्त्रैः।  
द्वैपायनः केशवो द्रोणपुत्रं  
परस्परेणाभिशापैः शशाप ॥ २१५ ॥  
शोच्या गान्धारी पुत्रपौत्रैर्विहीना  
तथा बन्धुभिः पितृभिर्भ्रातृभिश्च ।  
कृतं कार्यं दुष्करं पाण्डवेयैः  
प्राप्तं राज्यमसपत्नं पुनस्तैः ॥ २१६ ॥

कष्टं युद्धे दश शेषाः श्रुता मे  
त्रयोऽस्माकं पाण्डवानां च सप्त।  
द्व्यूना विंशतिराहताक्षौहिणीनां  
तस्मिन् संग्रामे भैरवे क्षत्रियाणाम् ॥ २१७ ॥

तमस्त्वतीव विस्तीर्णं मोह आविशतीव माम्।  
संज्ञां नोपलभे सूत मनो विह्वलतीव मे ॥ २१८ ॥

इत्युक्त्वा धृतराष्ट्रोऽथ विलप्य बहुदुःखितः।  
मूर्च्छितः पुनराश्वस्तः संजयं वाक्यमब्रवीत् ॥ २१९ ॥

संजयैवं गते प्राणांस्त्यक्तुमिच्छामि मा चिरम्।  
स्तोकं ह्यपि न पश्यामि फलं जीवितधारणे ॥ २२० ॥

तं तथावादिनं दीनं विलपन्तं महीपतिम्।  
निःश्वसन्तं यथा नागं मुह्यमानं पुनः पुनः ॥ २२१ ॥  
गावल्गणिरिदं धीमान् महार्थं वाक्यमब्रवीत्।

श्रुतवानसि वै राजन्‌ महोत्साहान् महाबलान् ॥ २२२ ॥  
द्वैपायनस्य वदतो नारदस्य च धीमतः।

महत्सु राजवंशेषु गुणैः समुदितेषु च ॥ २२३ ॥  
जातान् दिव्यास्त्रविदुषः शक्रप्रतिमतेजसः ।  
धर्मेण पृथिवीं जित्वा यज्ञैरिष्ट्‌वाप्तदक्षिणैः ॥ २२४ ॥  
अस्मिल्ँलोके यशः प्राप्य ततः कालवशं गतान्।  
शैब्यं महारथं वीरं सृञ्जयं जयतां वरम् ॥ २२५ ॥  
सुहोत्रं रन्तिदेवं च काक्षीवन्तमथौशिजम्।  
बाह्लीकं दमनं चैद्यं शर्यातिमजितं नलम् ॥ २२६ ॥  
विश्वामित्रममित्रघ्नमम्बरीषं महाबलम् ।  
मरुत्तं मनुमिक्ष्वाकुं गयं भरतमेव च ॥ २२७ ॥  
रामं दाशरथिं चैव शशबिन्दुं भगीरथम्।  
कृतवीर्यं महाभागं तथैव जनमेजयम् ॥ २२८ ॥  
ययातिं शुभकर्माणं देवैर्यो याजितः स्वयम्।  
चैत्ययूपाङ्किता भूमिर्यस्येयं सवनाकरा ॥ २२९ ॥  
इति राज्ञां चतुर्विंशन्नारदेन सुरर्षिणा।  
पुत्रशोकाभितप्ताय पुरा श्वैत्याय कीर्तितम् ॥ २३० ॥

तेभ्यश्चान्ये गताः पूर्वं राजानो बलवत्तराः।  
महारथा महात्मानः सर्वैः समुदिता गुणैः ॥ २३१ ॥  
पूरुः कुरुर्यदुः शूरो विष्वगश्वो महाद्युतिः।  
अणुहो युवनाश्वश्च ककुत्स्थो विक्रमी रघुः ॥ २३२ ॥  
विजयो वीतिहोत्रोऽङ्गो भवः श्वेतो बृहद्‌गुरुः।  
उशीनरः शतरथः कङ्को दुलिदुहो द्रुमः ॥ २३३ ॥  
दम्भोद्भवः परो वेनः सगरः संकृतिर्निमिः।  
अजेयः परशुः पुण्ड्रः शम्भुर्देवावृधोऽनघः ॥ २३४ ॥  
देवाह्वयः सुप्रतिमः सुप्रतीको बृहद्रथः।  
महोत्साहो विनीतात्मा सुक्रतुर्नैषधो नलः ॥ २३५ ॥  
सत्यव्रतः शान्तभयः सुमित्रः सुबलः प्रभुः।  
जानुजङ्घोऽनरण्योऽर्कः प्रियभृत्यः शुचिव्रतः ॥ २३६ ॥  
बलबन्धुर्निरामर्दः केतुशृङ्गो बृहद्बलः ।  
धृष्टकेतुर्बृहत्केतुर्दीप्तकेतुर्निरामयः ॥ २३७ ॥  
अवीक्षिच्चपलो धूर्तः कृतबन्धुर्दृढेषुधिः ।  
महापुराणसम्भाव्यः प्रत्यङ्गः परहा श्रुतिः ॥ २३८ ॥  
एते चान्ये च राजानः शतशोऽथ सहस्रशः।  
श्रूयन्ते शतशश्चान्ये संख्याताश्चैव पद्मशः ॥ २३९ ॥  
हित्वा सुविपुलान् भोगान् बुद्धिमन्तो महाबलाः।  
राजानो निधनं प्राप्तास्तव पुत्रा इव प्रभो ॥ २४० ॥

येषां दिव्यानि कर्माणि विक्रमस्त्याग एव च।  
माहात्म्यमपि चास्तिक्यं सत्यं शौचं दयार्जवम् ॥ २४१ ॥  
विद्वद्भिः कथ्यते लोके पुराणे कविसत्तमैः।  
सर्वर्द्धिगुणसम्पन्नास्ते चापि निधनं गताः ॥ २४२ ॥

तव पुत्रा दुरात्मानः प्रतप्ताश्चैव मन्युना।  
लुब्धा दुर्वृत्तभूयिष्ठा न ताञ्छोचितुमर्हसि ॥ २४३ ॥

श्रुतवानसि मेधावी बुद्धिमान् प्राज्ञसम्मतः।  
येषां शास्त्रानुगा बुद्धिर्न ते मुह्यन्ति भारत ॥ २४४ ॥

निग्रहानुग्रहौ चापि विदितौ ते नराधिप।  
नात्यन्तमेवानुवृत्तिः कार्या ते पुत्ररक्षणे ॥ २४५ ॥

भवितव्यं तथा तच्च नानुशोचितुमर्हसि।  
दैवं प्रज्ञाविशेषेण को निवर्तितुमर्हति ॥ २४६ ॥

विधातृविहितं मार्गं न कश्चिदतिवर्तते।  
कालमूलमिदं सर्वं भावाभावौ सुखासुखे ॥ २४७ ॥

कालः सृजति भूतानि कालः संहरते प्रजाः।  
संहरन्तं प्रजाः कालं कालः शमयते पुनः ॥ २४८ ॥

कालो हि कुरुते भावान् सर्वलोके शुभाशुभान्।  
कालः संक्षिपते सर्वाः प्रजा विसृजते पुनः ॥ २४९ ॥

कालः सुप्तेषु जागर्ति कालो हि दुरतिक्रमः।  
कालः सर्वेषु भूतेषु चरत्यविधृतः समः ॥ २५० ॥  
अतीतानागता भावा ये च वर्तन्ति साम्प्रतम्।  
तान् कालनिर्मितान्‌ बुद्‌ध्वा न संज्ञां हातुमर्हसि ॥ २५१ ॥

इत्येवं पुत्रशोकर्तं धृतराष्ट्रं जनेश्वरम्।  
आश्वास्य स्वस्थमकरोत् सूतो गावल्गणिस्तदा ॥ २५२ ॥

अत्रोपनिषदं पुण्यां कृष्णद्वैपायनोऽब्रवीत् ।  
विद्वद्भिः कथ्यते लोके पुराणे कविसत्तमैः ॥ २५३ ॥

भारताध्ययनं पुण्यमपि पादमधीयतः ।  
श्रद्दधानस्य पूयन्ते सर्वपापान्यशेषतः ॥ २५४ ॥

देवा देवर्षयो ह्यत्र तथा ब्रह्मर्षयोऽमलाः।  
कीर्त्यन्ते शुभकर्माणस्तथा यक्षा महोरगाः ॥ २५५ ॥

भगवान् वासुदेवश्च कीर्त्यतेऽत्र सनातनः।  
स हि सत्यमृतं चैव पवित्रं पुण्यमेव च ॥ २५६ ॥

शाश्वतं ब्रह्म परमं ध्रुवं ज्योतिः सनातनम्।  
यस्य दिव्यानि कर्माणि कथयन्ति मनीषिणः ॥ २५७ ॥

असच्च सदसच्चैव यस्माद् विश्वं प्रवर्तते।  
संततिश्च प्रवृत्तिश्च जन्ममृत्युपुनर्भवाः ॥ २५८ ॥

अध्यात्मं श्रूयते यच्च पञ्चभूतगुणात्मकम्।  
अव्यक्तादि परं यच्च स एव परिगीयते ॥ २५९ ॥

यत्तद् यतिवरा मुक्ता ध्यानयोगबलान्विताः।  
प्रतिबिम्बमिवादर्शे पश्यन्त्यात्मन्यवस्थितम् ॥ २६० ॥

श्रद्दधानः सदा युक्तः सदा धर्मपरायणः।  
आसेवन्निममध्यायं नरः पापात् प्रमुच्यते ॥ २६१ ॥

अनुक्रमणिकाध्यायं भारतस्येममादितः ।  
आस्तिकः सततं शृण्वन् न कृच्छ्रेष्ववसीदति ॥ २६२ ॥

उभे संध्ये जपन् किंचित्‌ सद्यो मुच्येत किल्बिषात्।  
अनुक्रमण्या यावत् स्यादह्ना रात्र्या च संचितम् ॥ २६३ ॥

भारतस्य वपुर्ह्येतत् सत्यं चामृतमेव च।  
नवनीतं यथा दध्नो द्विपदां ब्राह्मणो यथा ॥ २६४ ॥  
आरण्यकं च वेदेभ्य ओषधिभ्योऽमृतं यथा।  
ह्रदानामुदधिः श्रेष्ठो गौर्वरिष्ठा चतुष्पदाम् ॥ २६५ ॥  
यथैतानीतिहासानां तथा भारतमुच्यते ।  
यश्चैनं श्रावयेच्छ्राद्धे ब्राह्मणान् पादमन्ततः ॥ २६६ ॥  
अक्षय्यमन्नपानं वै पितॄंस्तस्योपतिष्ठते ।

इतिहासपुराणाभ्यां वेदं समुपबृंहयेत् ॥ २६७ ॥  
बिभेत्यल्पश्रुताद् वेदो मामयं प्रहरिष्यति।  
कार्ष्णं वेदमिमं विद्वाञ्श्रावयित्वार्थमश्नुते ॥ २६८ ॥

भ्रूणहत्यादिकं चापि पापं जह्यादसंशयम्।  
य इमं शुचिरध्यायं पठेत् पर्वणि पर्वणि ॥ २६९ ॥  
अधीतं भारतं तेन कृत्स्नं स्यादिति मे मतिः।  
यश्चैनं शृणुयान्नित्यमार्षं श्रद्धासमन्वितः ॥ २७० ॥  
स दीर्घमायुः कीर्तिं च स्वर्गतिं चाप्नुयान्नरः।  
एकतश्चतुरो वेदान् भारतं चैतदेकतः ॥ २७१ ॥  
पुरा किल सुरैः सर्वैः समेत्य तुलया धृतम्।  
चतुर्भ्यः सरहस्येभ्यो वेदेभ्यो ह्यधिकं यदा ॥ २७२ ॥  
तदा प्रभृति लोकेऽस्मिन् महाभारतमुच्यते।  
महत्त्वे च गुरुत्वे च ध्रियमाणं यतोऽधिकम् ॥ २७३ ॥

महत्त्वाद् भारवत्त्वाच्च महाभारतमुच्यते ।  
निरुक्तमस्य यो वेद सर्वपापैः प्रमुच्यते ॥ २७४ ॥

तपो न कल्कोऽध्ययनं न कल्कः  
स्वाभाविको वेदविधिर्न कल्कः ।  
प्रसह्य वित्ताहरणं न कल्क-  
स्तान्येव भावोपहतानि कल्कः ॥ २७५ ॥