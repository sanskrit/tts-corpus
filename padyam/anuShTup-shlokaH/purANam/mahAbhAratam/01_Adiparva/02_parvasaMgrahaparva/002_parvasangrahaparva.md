+++
title_full = "002 समन्तपंचकक्षेत्रका वर्णन, अक्षौहिणी सेनाका प्रमाण, महाभारतमें वर्णित पर्वों और उनके संक्षिप्त विषयोंका संग्रह तथा महाभारतके श्रवण एवं पठनका फल"
title = "००२ पर्वसङ्ग्रहपर्व"

+++


समन्तपञ्चकमिति यदुक्तं सूतनन्दन ।  
एतत् सर्वं यथातत्त्वं श्रोतुमिच्छामहे वयम् ॥ १ ॥

शृणुध्वं मम भो विप्रा ब्रुवतश्च कथाः शुभाः।  
समन्तपञ्चकाख्यं च श्रोतुमर्हथ सत्तमाः ॥ २ ॥

त्रेताद्वापरयोः सन्धौ रामः शस्त्रभृतां वरः।  
असकृत् पार्थिवं क्षत्रं जघानामर्षचोदितः ॥ ३ ॥

स सर्वं क्षत्रमुत्साद्य स्ववीर्येणानलद्युतिः।  
समन्तपञ्चके पञ्च चकार रौधिरान् ह्रदान् ॥ ४ ॥

स तेषु रुधिराम्भःसु ह्रदेषु क्रोधमूर्च्छितः।  
पितॄन् संतर्पयामास रुधिरेणेति नः श्रुतम् ॥ ५ ॥

अथर्चीकादयोऽभ्येत्य पितरो राममब्रुवन् ।  
राम राम महाभाग प्रीताः स्म तव भार्गव ॥ ६ ॥  
अनया पितृभक्त्या च विक्रमेण तव प्रभो।  
वरं वृणीष्व भद्रं ते यमिच्छसि महाद्युते ॥ ७ ॥

यदि मे पितरः प्रीता यद्यनुग्राह्यता मयि।  
यच्च रोषाभिभूतेन क्षत्रमुत्सादितं मया ॥ ८ ॥  
अतश्च पापान्मुच्येऽहमेष मे प्रार्थितो वरः।  
ह्रदाश्च तीर्थभूता मे भवेयुर्भुवि विश्रुताः ॥ ९ ॥

एवं भविष्यतीत्येवं पितरस्तमथाब्रुवन् ।  
तं क्षमस्वेति निषिषिधुस्ततः स विरराम ह ॥ १० ॥

तेषां समीपे यो देशो ह्रदानां रुधिराम्भसाम्।  
समन्तपञ्चकमिति पुण्यं तत् परिकीर्तितम् ॥ ११ ॥

येन लिङ्गेन यो देशो युक्तः समुपलक्ष्यते।  
तेनैव नाम्ना तं देशं वाच्यमाहुर्मनीषिणः ॥ १२ ॥

अन्तरे चैव सम्प्राप्ते कलिद्वापरयोरभूत्।  
समन्तपञ्चके युद्धं कुरुपाण्डवसेनयोः ॥ १३ ॥

तस्मिन् परमधर्मिष्ठे देशे भूदोषवर्जिते।  
अष्टादश समाजग्मुरक्षौहिण्यो युयुत्सया ॥ १४ ॥

समेत्य तं द्विजास्ताश्च तत्रैव निधनं गताः।  
एतन्नामाभिनिर्वृत्तं तस्य देशस्य वै द्विजाः ॥ १५ ॥

पुण्यश्च रमणीयश्च स देशो वः प्रकीर्तितः।  
तदेतत् कथितं सर्वं मया ब्राह्मणसत्तमाः।  
यथा देशः स विख्यातस्त्रिषु लोकेषु सुव्रताः ॥ १६ ॥

अक्षौहिण्य इति प्रोक्तं यत्त्वया सूतनन्दन।  
एतदिच्छामहे श्रोतुं सर्वमेव यथातथम् ॥ १७ ॥

अक्षौहिण्याः परीमाणं नराश्वरथदन्तिनाम् ।  
यथावच्चैव नो ब्रूहि सर्वं हि विदितं तव ॥ १८ ॥

एको रथो गजश्चैको नराः पञ्च पदातयः।  
त्रयश्च तुरगास्तज्ज्ञैः पत्तिरित्यभिधीयते ॥ १९ ॥

पत्तिं तु त्रिगुणामेतामाहुः सेनामुखं बुधाः।  
त्रीणि सेनामुखान्येको गुल्म इत्यभिधीयते ॥ २० ॥

त्रयो गुल्मा गणो नाम वाहिनी तु गणास्त्रयः।  
स्मृतास्तिस्रस्तु वाहिन्यः पृतनेति विचक्षणैः ॥ २१ ॥

चमूस्तु पृतनास्तिस्रस्तिस्रश्चम्वस्त्वनीकिनी ।  
अनीकिनीं दशगुणां प्राहुरक्षौहिणीं बुधाः ॥ २२ ॥

अक्षौहिण्याः प्रसंख्याता रथानां द्विजसत्तमाः।  
संख्या गणिततत्त्वज्ञैः सहस्राण्येकविंशतिः ॥ २३ ॥  
शतान्युपरि चैवाष्टौ तथा भूयश्च सप्ततिः।  
गजानां च परीमाणमेतदेव विनिर्दिशेत् ॥ २४ ॥

ज्ञेयं शतसहस्रं तु सहस्राणि नवैव तु।  
नराणामपि पञ्चाशच्छतानि त्रीणि चानघाः ॥ २५ ॥

पञ्चषष्टिसहस्राणि तथाश्वानां शतानि च।  
दशोत्तराणि षट् प्राहुर्यथावदिह संख्यया ॥ २६ ॥

एतामक्षौहिणीं प्राहुः संख्यातत्त्वविदो जनाः।  
यां वः कथितवानस्मि विस्तरेण तपोधनाः ॥ २७ ॥

एतया संख्यया ह्यासन् कुरुपाण्डवसेनयोः।  
अक्षौहिण्यो द्विजश्रेष्ठाः पिण्डिताष्टादशैव तु ॥ २८ ॥

समेतास्तत्र वै देशे तत्रैव निधनं गताः।  
कौरवान् कारणं कृत्वा कालेनाद्भुतकर्मणा ॥ २९ ॥

अहानि युयुधे भीष्मो दशैव परमास्त्रवित्।  
अहानि पञ्च द्रोणस्तु ररक्ष कुरुवाहिनीम् ॥ ३० ॥

अहनी युयुधे द्वे तु कर्णः परबलार्दनः।  
शल्योऽर्धदिवसं चैव गदायुद्धमतः परम् ॥ ३१ ॥

तस्यैव दिवसस्यान्ते द्रौणिहार्दिक्यगौतमाः ।  
प्रसुप्तं निशि विश्वस्तं जघ्नुर्यौधिष्ठिरं बलम् ॥ ३२ ॥

यत्तु शौनक सत्रे ते भारताख्यानमुत्तमम्।  
जनमेजयस्य तत् सत्रे व्यासशिष्येण धीमता ॥ ३३ ॥  
कथितं विस्तरार्थं च यशो वीर्यं महीक्षिताम्।  
पौष्यं तत्र च पौलोममास्तीकं चादितः स्मृतम् ॥ ३४ ॥

विचित्रार्थपदाख्यानमनेकसमयान्वितम् ।  
प्रतिपन्नं नरैः प्राज्ञैर्वैराग्यमिव मोक्षिभिः ॥ ३५ ॥

आत्मेव वेदितव्येषु प्रियेष्विव हि जीवितम्।  
इतिहासः प्रधानार्थः श्रेष्ठः सर्वागमेष्वयम् ॥ ३६ ॥

अनाश्रित्येदमाख्यानं कथा भुवि न विद्यते।  
आहारमनपाश्रित्य शरीरस्येव धारणम् ॥ ३७ ॥

तदेतद् भारतं नाम कविभिस्तूपजीव्यते।  
उदयप्रेप्सुभिर्भृत्यैरभिजात इवेश्वरः ॥ ३८ ॥

इतिहासोत्तमे यस्मिन्नर्पिता बुद्धिरुत्तमा ।  
स्वरव्यञ्जनयोः कृत्स्ना लोकवेदाश्रयेव वाक् ॥ ३९ ॥

तस्य प्रज्ञाभिपन्नस्य विचित्रपदपर्वणः ।  
सूक्ष्मार्थन्याययुक्तस्य वेदार्थैर्भूषितस्य च ॥ ४० ॥  
भारतस्येतिहासस्य श्रूयतां पर्वसंग्रहः ।  
पर्वानुक्रमणी पूर्वं द्वितीयः पर्वसंग्रहः ॥ ४१ ॥

पौष्यं पौलोममास्तीकमादिरंशावतारणम् ।  
ततः सम्भवपर्वोक्तमद्भुतं रोमहर्षणम् ॥ ४२ ॥

दाहो जतुगृहस्यात्र हैडिम्बं पर्व चोच्यते।  
ततो बकवधः पर्व पर्व चैत्ररथं ततः ॥ ४३ ॥

ततः स्वयंवरो देव्याः पाञ्चाल्याः पर्व चोच्यते।  
क्षात्रधर्मेण निर्जित्य ततो वैवाहिकं स्मृतम् ॥ ४४ ॥

विदुरागमनं पर्व राज्यलम्भस्तथैव च।  
अर्जुनस्य वने वासः सुभद्राहरणं ततः ॥ ४५ ॥

सुभद्राहरणादूर्ध्वं ज्ञेया हरणहारिका ।  
ततः खाण्डवदाहाख्यं तत्रैव मयदर्शनम् ॥ ४६ ॥

सभापर्व ततः प्रोक्तं मन्त्रपर्व ततः परम्।  
जरासन्धवधः पर्व पर्व दिग्विजयं तथा ॥ ४७ ॥

पर्व दिग्विजयादूर्ध्वं राजसूयिकमुच्यते ।  
ततश्चार्घाभिहरणं शिशुपालवधस्ततः ॥ ४८ ॥

द्यूतपर्व ततः प्रोक्तमनुद्यूतमतः परम्।  
तत आरण्यकं पर्व किर्मीरवध एव च ॥ ४९ ॥

अर्जुनस्याभिगमनं पर्व ज्ञेयमतः परम्।  
ईश्वरार्जुनयोर्युद्धं पर्व कैरातसंज्ञितम् ॥ ५० ॥

इन्द्रलोकाभिगमनं पर्व ज्ञेयमतः परम्।  
नलोपाख्यानमपि च धार्मिकं करुणोदयम् ॥ ५१ ॥

तीर्थयात्रा ततः पर्व कुरुराजस्य धीमतः।  
जटासुरवधः पर्व यक्षयुद्धमतः परम् ॥ ५२ ॥

निवातकवचैर्युद्धं पर्व चाजगरं ततः।  
मार्कण्डेयसमास्या च पर्वानन्तरमुच्यते ॥ ५३ ॥

संवादश्च ततः पर्व द्रौपदीसत्यभामयोः।  
घोषयात्रा ततः पर्व मृगस्वप्नोद्भवं ततः ॥ ५४ ॥  
व्रीहिद्रौणिकमाख्यानमैन्द्रद्युम्नं तथैव च ।  
द्रौपदीहरणं पर्व जयद्रथविमोक्षणम् ॥ ५५ ॥

पतिव्रताया माहात्म्यं सावित्र्याश्चैवमद्भुतम् ।  
रामोपाख्यानमत्रैव पर्व ज्ञेयमतः परम् ॥ ५६ ॥

कुण्डलाहरणं पर्व ततः परमिहोच्यते।  
आरणेयं ततः पर्व वैराटं तदनन्तरम्।  
पाण्डवानां प्रवेशश्च समयस्य च पालनम् ॥ ५७ ॥

कीचकानां वधः पर्व पर्व गोग्रहणं ततः।  
अभिमन्योश्च वैराट्याः पर्व वैवाहिकं स्मृतम् ॥ ५८ ॥

उद्योगपर्व विज्ञेयमत ऊर्ध्वं महाद्भुतम्।  
ततः संजययानाख्यं पर्व ज्ञेयमतः परम् ॥ ५९ ॥  
प्रजागरं तथा पर्व धृतराष्ट्रस्य चिन्तया।  
पर्व सानत्सुजातं वै गुह्यमध्यात्मदर्शनम् ॥ ६० ॥

यानसन्धिस्ततः पर्व भगवद्यानमेव च।  
मातलीयमुपाख्यानं चरितं गालवस्य च ॥ ६१ ॥  
सावित्रं वामदेव्यं च वैन्योपाख्यानमेव च।  
जामदग्न्यमुपाख्यानं पर्व षोडशराजिकम् ॥ ६२ ॥

सभाप्रवेशः कृष्णस्य विदुलापुत्रशासनम् ।  
उद्योगः सैन्यनिर्याणं विश्वोपाख्यानमेव च ॥ ६३ ॥

ज्ञेयं विवादपर्वात्र कर्णस्यापि महात्मनः।  
निर्याणं च ततः पर्व कुरुपाण्डवसेनयोः ॥ ६४ ॥

रथातिरथसंख्या च पर्वोक्तं तदनन्तरम्।  
उलूकदूतागमनं पर्वामर्षविवर्धनम् ॥ ६५ ॥

अम्बोपाख्यानमत्रैव पर्व ज्ञेयमतः परम्।  
भीष्माभिषेचनं पर्व ततश्चाद्भुतमुच्यते ॥ ६६ ॥

जम्बूखण्डविनिर्माणं पर्वोक्तं तदनन्तरम् ।  
भूमिपर्व ततः प्रोक्तं द्वीपविस्तारकीर्तनम् ॥ ६७ ॥

पर्वोक्तं भगवद्गीता पर्व भीष्मवधस्ततः।  
द्रोणाभिषेचनं पर्व संशप्तकवधस्ततः ॥ ६८ ॥

अभिमन्युवधः पर्व प्रतिज्ञापर्व चोच्यते।  
जयद्रथवधः पर्व घटोत्कचवधस्ततः ॥ ६९ ॥

ततो द्रोणवधः पर्व विज्ञेयं लोमहर्षणम्।  
मोक्षो नारायणास्त्रस्य पर्वानन्तरमुच्यते ॥ ७० ॥

कर्णपर्व ततो ज्ञेयं शल्यपर्व ततः परम्।  
ह्रदप्रवेशनं पर्व गदायुद्धमतः परम् ॥ ७१ ॥

सारस्वतं ततः पर्व तीर्थवंशानुकीर्तनम्।  
अत ऊर्ध्वं सुबीभत्सं पर्व सौप्तिकमुच्यते ॥ ७२ ॥

ऐषीकं पर्व चोद्दिष्टमत ऊर्ध्वं सुदारुणम्।  
जलप्रदानिकं पर्व स्त्रीविलापस्ततः परम् ॥ ७३ ॥

श्राद्धपर्व ततो ज्ञेयं कुरूणामौर्ध्वदेहिकम्।  
चार्वाकनिग्रहः पर्व रक्षसो ब्रह्मरूपिणः ॥ ७४ ॥

आभिषेचनिकं पर्व धर्मराजस्य धीमतः।  
प्रविभागो गृहाणां च पर्वोक्तं तदनन्तरम् ॥ ७५ ॥

शान्तिपर्व ततो यत्र राजधर्मानुशासनम्।  
आपद्धर्मश्च पर्वोक्तं मोक्षधर्मस्ततः परम् ॥ ७६ ॥

शुकप्रश्नाभिगमनं ब्रह्मप्रश्नानुशासनम् ।  
प्रादुर्भावश्च दुर्वासः संवादश्चैव मायया ॥ ७७ ॥

ततः पर्व परिज्ञेयमानुशासनिकं परम्।  
स्वर्गारोहणिकं चैव ततो भीष्मस्य धीमतः ॥ ७८ ॥

ततोऽऽश्वमेधिकं पर्व सर्वपापप्रणाशनम् ।  
अनुगीता ततः पर्व ज्ञेयमध्यात्मवाचकम् ॥ ७९ ॥

पर्व चाश्रमवासाख्यं पुत्रदर्शनमेव च।  
नारदागमनं पर्व ततः परमिहोच्यते ॥ ८० ॥

मौसलं पर्व चोद्दिष्टं ततो घोरं सुदारुणम्।  
महाप्रस्थानिकं पर्व स्वर्गारोहणिकं ततः ॥ ८१ ॥

हरिवंशस्ततः पर्व पुराणं खिलसंज्ञितम्।  
विष्णुपर्व शिशोश्चर्या विष्णोः कंसवधस्तथा ॥ ८२ ॥

भविष्यपर्व चाप्युक्तं खिलेष्वेवाद्भुतं महत्।  
एतत् पर्वशतं पूर्णं व्यासेनोक्तं महात्मना ॥ ८३ ॥

यथावत् सूरपुत्रेण लौमहर्षणिना ततः।  
उक्तानि नैमिषारण्ये पर्वाण्यष्टादशैव तु ॥ ८४ ॥

समासो भारतस्यायमत्रोक्तः पर्वसंग्रहः ।  
पौष्यं पौलोममास्तीकमादिरंशावतारणम् ॥ ८५ ॥  
सम्भवो जतुवेश्माख्यं हिडिम्बबकयोर्वधः ।  
तथा चैत्ररथं देव्याः पाञ्चाल्याश्च स्वयंवरः ॥ ८६ ॥  
क्षात्रधर्मेण निर्जित्य ततो वैवाहिकं स्मृतम्।  
विदुरागमनं चैव राज्यलम्भस्तथैव च ॥ ८७ ॥  
वनवासोऽर्जुनस्यापि सुभद्राहरणं ततः ।  
हरणाहरणं चैव दहनं खाण्डवस्य च ॥ ८८ ॥  
मयस्य दर्शनं चैव आदिपर्वणि कथ्यते।

पौष्ये पर्वणि माहात्म्यमुत्तङ्कस्योपवर्णितम् ॥ ८९ ॥  
पौलोमे भृगुवंशस्य विस्तारः परिकीर्तितः।  
आस्तीके सर्वनागानां गरुडस्य च सम्भवः ॥ ९० ॥

क्षीरोदमथनं चैव जन्मोच्चैःश्रवसस्तथा ।  
यजतः सर्पसत्रेण राज्ञः पारीक्षितस्य च ॥ ९१ ॥  
कथेयमभिनिर्वृत्ता भरतानां महात्मनाम् ।  
विविधाः सम्भवा राज्ञामुक्ताः सम्भवपर्वणि ॥ ९२ ॥  
अन्येषां चैव शूराणामृषेर्द्वैपायनस्य च।  
अंशावतरणं चात्र देवानां परिकीर्तितम् ॥ ९३ ॥

दैत्यानां दानवानां च यक्षाणां च महौजसाम्।  
नागानामथ सर्पाणां गन्धर्वाणां पतत्त्रिणाम् ॥ ९४ ॥  
अन्येषां चैव भूतानां विविधानां समुद्भवः।  
महर्षेराश्रमपदे कण्वस्य च तपस्विनः ॥ ९५ ॥  
शकुन्तलायां दुष्यन्ताद् भरतश्चापि जज्ञिवान्।  
यस्य लोकेषु नाम्नेदं प्रथितं भारतं कुलम् ॥ ९६ ॥

वसूनां पुनरुत्पत्तिर्भागीरथ्यां महात्मनाम् ।  
शान्तनोर्वेश्मनि पुनस्तेषां चारोहणं दिवि ॥ ९७ ॥

तेजोंऽशानां च सम्पातो भीष्मस्याप्यत्र सम्भवः।  
राज्यान्निवर्तनं तस्य ब्रह्मचर्यव्रते स्थितिः ॥ ९८ ॥  
प्रतिज्ञापालनं चैव रक्षा चित्राङ्गदस्य च।  
हते चित्राङ्गदे चैव रक्षा भ्रातुर्यवीयसः ॥ ९९ ॥  
विचित्रवीर्यस्य तथा राज्ये सम्प्रतिपादनम्।  
धर्मस्य नृषु सम्भूतिरणीमाण्डव्यशापजा ॥ १०० ॥  
कृष्णद्वैपायनाच्चैव प्रसूतिर्वरदानजा ।  
धृतराष्ट्रस्य पाण्डोश्च पाण्डवानां च सम्भवः ॥ १०१ ॥

वारणावतयात्रायां मन्त्रो दुर्योधनस्य च।  
कूटस्य धार्तराष्ट्रेण प्रेषणं पाण्डवान् प्रति ॥ १०२ ॥  
हितोपदेशश्च पथि धर्मराजस्य धीमतः।  
विदुरेण कृतो यत्र हितार्थं म्लेच्छभाषया ॥ १०३ ॥

विदुरस्य च वाक्येन सुरङ्गोपक्रमक्रिया।  
निषाद्याः पञ्चपुत्रायाः सुप्ताया जतुवेश्मनि ॥ १०४ ॥  
पुरोचनस्य चात्रैव दहनं सम्प्रकीर्तितम्।  
पाण्डवानां वने घोरे हिडिम्बायाश्च दर्शनम् ॥ १०५ ॥  
तत्रैव च हिडिम्बस्य वधो भीमान्महाबलात्।  
घटोत्कचस्य चोत्पत्तिरत्रैव परिकीर्तिता ॥ १०६ ॥

महर्षेर्दर्शनं चैव व्यासस्यामिततेजसः ।  
तदाज्ञयैकचक्रायां ब्राह्मणस्य निवेशने ॥ १०७ ॥  
अज्ञातचर्यया वासो यत्र तेषां प्रकीर्तितः।  
बकस्य निधनं चैव नागराणां च विस्मयः ॥ १०८ ॥

सम्भवश्चैव कृष्णाया धृष्टद्युम्नस्य चैव ह।  
ब्राह्मणात् समुपश्रुत्य व्यासवाक्यप्रचोदिताः ॥ १०९ ॥  
द्रौपदीं प्रार्थयन्तस्ते स्वयंवरदिदृक्षया ।  
पञ्चालानभितो जग्मुर्यत्र कौतूहलान्विताः ॥ ११० ॥

अङ्गारपर्णं निर्जित्य गङ्गाकूलेऽर्जुनस्तदा ।  
सख्यं कृत्वा ततस्तेन तस्मादेव च शुश्रुवे ॥ १११ ॥  
तापत्यमथ वासिष्ठमौर्वं चाख्यानमुत्तमम् ।  
भ्रातृभिः सहितः सर्वैः पञ्चालानभितो ययौ ॥ ११२ ॥  
पाञ्चालनगरे चापि लक्ष्यं भित्त्वा धनंजयः।  
द्रौपदीं लब्धवानत्र मध्ये सर्वमहीक्षिताम् ॥ ११३ ॥  
भीमसेनार्जुनौ यत्र संरब्धान् पृथिवीपतीन्।  
शल्यकर्णौ च तरसा जितवन्तौ महामृधे ॥ ११४ ॥

दृष्ट्‌वा तयोश्च तद्वीर्यमप्रमेयममानुषम् ।  
शङ्कमानौ पाण्डवांस्तान् रामकृष्णौ महामती ॥ ११५ ॥  
जग्मतुस्तैः समागन्तुं शालां भार्गववेश्मनि।  
पञ्चानामेकपत्नीत्वे विमर्शो द्रुपदस्य च ॥ ११६ ॥

पञ्चेन्द्राणामुपाख्यानमत्रैवाद्भुतमुच्यते ।  
द्रौपद्या देवविहितो विवाहश्चाप्यमानुषः ॥ ११७ ॥

क्षत्तुश्च धृतराष्ट्रेण प्रेषणं पाण्डवान् प्रति।  
विदुरस्य च सम्प्राप्तिर्दर्शनं केशवस्य च ॥ ११८ ॥

खाण्डवप्रस्थवासश्च तथा राज्यार्धसर्जनम् ।  
नारदस्याज्ञया चैव द्रौपद्याः समयक्रिया ॥ ११९ ॥

सुन्दोपसुन्दयोस्तद्वदाख्यानं परिकीर्तितम् ।  
अनन्तरं च द्रौपद्या सहासीनं युधिष्ठिरम् ॥ १२० ॥  
अनुप्रविश्य विप्रार्थे फाल्गुनो गृह्य चायुधम्।  
मोक्षयित्वा गृहं गत्वा विप्रार्थं कृतनिश्चयः ॥ १२१ ॥  
समयं पालयन् वीरो वनं यत्र जगाम ह।  
पार्थस्य वनवासे च उलूप्या पथि संगमः ॥ १२२ ॥

पुण्यतीर्थानुसंयानं बभ्रुवाहनजन्म च ।  
तत्रैव मोक्षयामास पञ्च सोऽप्सरसः शुभाः ॥ १२३ ॥  
शापाद् ग्राहत्वमापन्ना ब्राह्मणस्य तपस्विनः।  
प्रभासतीर्थे पार्थेन कृष्णस्य च समागमः ॥ १२४ ॥

द्वारकायां सुभद्रा च कामयानेन कामिनी।  
वासुदेवस्यानुमते प्राप्ता चैव किरीटिना ॥ १२५ ॥

गृहीत्वा हरणं प्राप्ते कृष्णे देवकिनन्दने।  
अभिमन्योः सुभद्रायां जन्म चोत्तमतेजसः ॥ १२६ ॥

द्रौपद्यास्तनयानां च सम्भवोऽनुप्रकीर्तितः ।  
विहारार्थं च गतयोः कृष्णयोर्यमुनामनु ॥ १२७ ॥  
सम्प्राप्तिश्चक्रधनुषोः खाण्डवस्य च दाहनम्।  
मयस्य मोक्षो ज्वलनाद् भुजङ्गस्य च मोक्षणम् ॥ १२८ ॥

महर्षेर्मन्दपालस्य शाङ्ग‌र्या तनयसम्भवः ।  
इत्येतदादिपर्वोक्तं प्रथमं बहुविस्तरम् ॥ १२९ ॥

अध्यायानां शते द्वे तु संख्याते परमर्षिणा।  
सप्तविंशतिरध्याया व्यासेनोत्तमतेजसा ॥ १३० ॥

अष्टौ श्लोकसहस्राणि अष्टौ श्लोकशतानि च।  
श्लोकाश्च चतुराशीतिर्मुनिनोक्ता महात्मना ॥ १३१ ॥

द्वितीयं तु सभापर्व बहुवृत्तान्तमुच्यते।  
सभाक्रिया पाण्डवानां किङ्कराणां च दर्शनम् ॥ १३२ ॥  
लोकपालसभाख्यानं नारदाद् देवदर्शिनः ।  
राजसूयस्य चारम्भो जरासन्धवधस्तथा ॥ १३३ ॥  
गिरिव्रजे निरुद्धानां राज्ञां कृष्णेन मोक्षणम्।  
तथा दिग्विजयोऽत्रैव पाण्डवानां प्रकीर्तितः ॥ १३४ ॥

राज्ञामागमनं चैव सार्हणानां महाक्रतौ।  
राजसूयेऽर्घसंवादे शिशुपालवधस्तथा ॥ १३५ ॥

यज्ञे विभूतिं तां दृष्ट्‌वा दुःखामर्षान्वितस्य च।  
दुर्योधनस्यावहासो भीमेन च सभातले ॥ १३६ ॥

यत्रास्य मन्युरुद्‌भूतो येन द्यूतमकारयत्।  
यत्र धर्मसुतं द्यूते शकुनिः कितवोऽजयत् ॥ १३७ ॥

यत्र द्यूतार्णवे मग्नां द्रौपदीं नौरिवार्णवात्।  
धृतराष्ट्रो महाप्राज्ञः स्नुषां परमदुःखिताम् ॥ १३८ ॥  
तारयामास तांस्तीर्णान् ज्ञात्वा दुर्योधनो नृपः।  
पुनरेव ततो द्यूते समाह्वयत पाण्डवान् ॥ १३९ ॥

जित्वा स वनवासाय प्रेषयामास तांस्ततः।  
एतत् सर्वं सभापर्व समाख्यातं महात्मना ॥ १४० ॥

अध्यायाः सप्ततिर्ज्ञेयास्तथा चाष्टौ प्रसंख्यया।  
श्लोकानां द्वे सहस्रे तु पञ्च श्लोकशतानि च ॥ १४१ ॥  
श्लोकाश्चैकादश ज्ञेयाः पर्वण्यस्मिन् द्विजोत्तमाः।  
अतः परं तृतीयं तु ज्ञेयमारण्यकं महत् ॥ १४२ ॥

वनवासं प्रयातेषु पाण्डवेषु महात्मसु।  
पौरानुगमनं चैव धर्मपुत्रस्य धीमतः ॥ १४३ ॥

अन्नौषधीनां च कृते पाण्डवेन महात्मना।  
द्विजानां भरणार्थं च कृतमाराधनं रवेः ॥ १४४ ॥

धौम्योपदेशात् तिग्मांशुप्रसादादन्नसम्भवः ।  
हितं च ब्रुवतः क्षत्तुः परित्यागोऽम्बिकासुतात् ॥ १४५ ॥  
त्यक्तस्य पाण्डुपुत्राणां समीपगमनं तथा।  
पुनरागमनं चैव धृतराष्ट्रस्य शासनात् ॥ १४६ ॥  
कर्णप्रोत्साहनाच्चैव धार्तराष्ट्रस्य दुर्मतेः ।  
वनस्थान् पाण्डवान् हन्तुं मन्त्रों दुर्योधनस्य च ॥ १४७ ॥

तं दुष्टभावं विज्ञाय व्यासस्यागमनं द्रुतम्।  
निर्याणप्रतिषेधश्च सुरभ्याख्यानमेव च ॥ १४८ ॥

मैत्रेयागमनं चात्र राज्ञश्चैवानुशासनम् ।  
शापोत्सर्गश्च तेनैव राज्ञो दुर्योधनस्य च ॥ १४९ ॥

किर्मीरस्य वधश्चात्र भीमसेनेन संयुगे।  
वृष्णीनामागमश्चात्र पञ्चालानां च सर्वशः ॥ १५० ॥

श्रुत्वा शकुनिना द्यूते निकृत्या निर्जितांश्च तान्।  
क्रुद्धस्यानुप्रशमनं हरेश्चैव किरीटिना ॥ १५१ ॥

परिदेवनं च पाञ्चाल्या वासुदेवस्य संनिधौ।  
आश्वासनं च कृष्णेन दुःखार्तायाः प्रकीर्तितम् ॥ १५२ ॥

तथा सौभवधाख्यानमत्रैवोक्तं महर्षिणा ।  
सुभद्रायाः सपुत्रायाः कृष्णेन द्वारकां पुरीम् ॥ १५३ ॥  
नयनं द्रौपदेयानां धृष्टद्युम्नेन चैव ह।  
प्रवेशः पाण्डवेयानां रम्ये द्वैतवने ततः ॥ १५४ ॥

धर्मराजस्य चात्रैव संवादः कृष्णया सह।  
संवादश्च तथा राज्ञा भीमस्यापि प्रकीर्तितः ॥ १५५ ॥

समीपं पाण्डुपुत्राणां व्यासस्यागमनं तथा।  
प्रतिस्मृत्याथ विद्याया दानं राज्ञो महर्षिणा ॥ १५६ ॥

गमनं काम्यके चापि व्यासे प्रतिगते ततः।  
अस्त्रहेतोर्विवासश्च पार्थस्यामिततेजसः ॥ १५७ ॥

महादेवेन युद्धं च किरातवपुषा सह।  
दर्शनं लोकपालानामस्त्रप्राप्तिस्तथैव च ॥ १५८ ॥

महेन्द्रलोकगमनमस्त्रार्थे च किरीटिनः ।  
यत्र चिन्ता समुत्पन्ना धृतराष्ट्रस्य भूयसी ॥ १५९ ॥

दर्शनं बृहदश्वस्य महर्षेर्भावितात्मनः ।  
युधिष्ठिरस्य चार्तस्य व्यसनं परिदेवनम् ॥ १६० ॥

नलोपाख्यानमत्रैव धर्मिष्ठं करुणोदयम् ।  
दमयन्त्याः स्थितिर्यत्र नलस्य चरितं तथा ॥ १६१ ॥

तथाक्षहृदयप्राप्तिस्तस्मादेव महर्षितः ।  
लोमशस्यागमस्तत्र स्वर्गात् पाण्डुसुतान् प्रति ॥ १६२ ॥  
वनवासगतानां च पाण्डवानां महात्मनाम्।  
स्वर्गे प्रवृत्तिराख्याता लोमशेनार्जुनस्य वै ॥ १६३ ॥

संदेशादर्जुनस्यात्र तीर्थाभिगमनक्रिया ।  
तीर्थानां च फलप्राप्तिः पुण्यत्वं चापि कीर्तितम् ॥ १६४ ॥

पुलस्त्यतीर्थयात्रा च नारदेन महर्षिणा।  
तीर्थयात्रा च तत्रैव पाण्डवानां महात्मनाम् ॥ १६५ ॥  
कर्णस्य परिमोक्षोऽत्र कुण्डलाभ्यां पुरन्दरात्।  
तथा यज्ञविभूतिश्च गयस्यात्र प्रकीर्तिता ॥ १६६ ॥

आगस्त्यमपि चाख्यानं यत्र वातापिभक्षणम्।  
लोपामुद्राभिगमनमपत्यार्थमृषेस्तथा ॥ १६७ ॥

ऋष्यशृङ्गस्य चरितं कौमारब्रह्मचारिणः ।  
जामदग्न्यस्य रामस्य चरितं भूरितेजसः ॥ १६८ ॥

कार्तवीर्यवधो यत्र हैहयानां च वर्ण्यते।  
प्रभासतीर्थे पाण्डूनां वृष्णिभिश्च समागमः ॥ १६९ ॥

सीकन्यमपि चाख्यानं च्यवनो यत्र भार्गवः।  
शर्यातियज्ञे नासत्यौ कृतवान् सोमपीतिनौ ॥ १७० ॥

ताभ्यां च यत्र स मुनिर्यौवनं प्रतिपादितः।  
मान्धातुश्चाप्युपाख्यानं राज्ञोऽत्रैव प्रकीर्तितम् ॥ १७१ ॥

जन्तूपाख्यानमत्रैव यत्र पुत्रेण सोमकः।  
पुत्रार्थमयजद् राजा लेभे पुत्रशतं च सः ॥ १७२ ॥

ततः श्येनकपोतीयमुपाख्यानमनुत्तमम् ।  
इन्द्राग्नी यत्र धर्मस्य जिज्ञासार्थं शिबिं नृपम् ॥ १७३ ॥

अष्टावक्रीयमत्रैव विवादो यत्र बन्दिना।  
अष्टावक्रस्य विप्रर्षेर्जनकस्याध्वरेऽभवत् ॥ १७४ ॥  
नैयायिकानां मुख्येन वरुणस्यात्मजेन च।  
पराजितो यत्र बन्दी विवादेन महात्मना ॥ १७५ ॥  
विजित्य सागरं प्राप्तं पितरं लब्धवानृषिः।  
यवक्रीतस्य चाख्यानं रैभ्यस्य च महात्मनः।  
गन्धमादनयात्रा च वासो नारायणाश्रमे ॥ १७६ ॥

नियुक्तो भीमसेनश्च द्रौपद्या गन्धमादने।  
व्रजन् पथि महाबाहुर्दृष्टवान् पवनात्मजम् ॥ १७७ ॥  
कदलीखण्डमध्यस्थं हनूमन्तं महाबलम् ।  
यत्र सौगन्धिकार्थेऽसौ नलिनीं तामधर्षयत् ॥ १७८ ॥

यत्रास्य युद्धमभवत् सुमहद् राक्षसैः सह।  
यक्षैश्चैव महावीर्यैर्मणिमत्प्रमुखैस्तथा ॥ १७९ ॥

जटासुरस्य च वधो राक्षसस्य वृकोदरात्।  
वृषपर्वणश्च राजर्षेस्ततोऽभिगमनं स्मृतम् ॥ १८० ॥  
आर्ष्टिषेणाश्रमे चैषां गमनं वास एव च।  
प्रोत्साहनं च पाञ्चाल्या भीमस्यात्र महात्मनः ॥ १८१ ॥  
कैलासारोहणं प्रोक्तं यत्र यक्षैर्बलोत्कटैः।  
युद्धमासीन्महाघोरं मणिमत्प्रमुखैः सह ॥ १८२ ॥

समागमश्च पाण्डूनां यत्र वैश्रवणेन च।  
समागमश्चार्जुनस्य तत्रैव भ्रातृभिः सह ॥ १८३ ॥

अवाप्य दिव्यान्यस्त्राणि गुर्वर्थं सव्यसाचिना।  
निवातकवचैर्युद्धं हिरण्यपुरवासिभिः ॥ १८४ ॥

निवातकवचैर्घोरैर्दानवैः सुरशत्रुभिः ।  
पौलोमैः कालकेयैश्च यत्र युद्धं किरीटिनः ॥ १८५ ॥  
वधश्चैषां समाख्यातों राज्ञस्तेनैव धीमता।  
अस्त्रसंदर्शनारम्भो धर्मराजस्य संनिधौ ॥ १८६ ॥

पार्थस्य प्रतिषेधश्च नारदेन सुरर्षिणा।  
अवरोहणं पुनश्चैव पाण्डूनां गन्धमादनात् ॥ १८७ ॥

भीमस्य ग्रहणं चात्र पर्वताभोगवर्ष्मणा।  
भुजगेन्द्रेण बलिना तस्मिन् सुगहने वने ॥ १८८ ॥

अमोक्षयद् यत्र चैनं प्रश्नानुक्त्वा युधिष्ठिरः।  
काम्यकागमनं चैव पुनस्तेषां महात्मनाम् ॥ १८९ ॥

तत्रस्थांश्च पुनर्द्रष्टुं पाण्डवान् पुरुषर्षभान्।  
वासुदेवस्यागमनमत्रैव परिकीर्तितम् ॥ १९० ॥

मार्कण्डेयसमास्यायामुपाख्यानानि सर्वशः ।  
पृथोर्वैन्यस्य यत्रोक्तमाख्यानं परमर्षिणा ॥ १९१ ॥

संवादश्च सरस्वत्यास्तार्क्ष्यर्षेः सुमहात्मनः ।  
मत्स्योपाख्यानमत्रैव प्रोच्यते तदनन्तरम् ॥ १९२ ॥

मार्कण्डेयसमास्या च पुराणं परिकीर्त्यते।  
ऐन्द्रद्युम्नमुपाख्यानं धौन्धुमारं तथैव च ॥ १९३ ॥

पतिव्रतायाश्चाख्यानं तथैवाङ्गिरसं स्मृतम् ।  
द्रौपद्याः कीर्तितश्चात्र संवादः सत्यभामया ॥ १९४ ॥

पुनर्द्वैतवनं चैव पाण्डवाः समुपागताः।  
घोषयात्रा च गन्धर्वैर्यत्र बद्धः सुयोधनः ॥ १९५ ॥

ह्रियमाणस्तु मन्दात्मा मोक्षितोऽसौ किरीटिना।  
धर्मराजस्य चात्रैव मृगस्वप्ननिदर्शनम् ॥ १९६ ॥

काम्यके काननश्रेष्ठे पुनर्गमनमुच्यते ।  
व्रीहिद्रौणिकमाख्यानमत्रैव बहुविस्तरम् ॥ १९७ ॥

दुर्वाससोऽप्युपाख्यानमत्रैव परिकीर्तितम् ।  
जयद्रथेनापहारो द्रौपद्याश्चाश्रमान्तरात् ॥ १९८ ॥

यत्रैनमन्वयाद् भीमो वायुवेगसमो जवे।  
चक्रे चैनं पञ्चशिखं यत्र भीमो महाबलः ॥ १९९ ॥

रामायणमुपाख्यानमत्रैव बहुविस्तरम् ।  
यत्र रामेण विक्रम्य निहतो रावणो युधि ॥ २०० ॥

सावित्र्याश्चाप्युपाख्यानमत्रैव परिकीर्तितम् ।  
कर्णस्य परिमोक्षोऽत्र कुण्डलाभ्यां पुरन्दरात् ॥ २०१ ॥

यत्रास्य शक्तिं तुष्टोऽसावदादेकवधाय च।  
आरणेयमुपाख्यानं यत्र धर्मोऽन्वशात् सुतम् ॥ २०२ ॥

जग्मुर्लब्धवरा यत्र पाण्डवाः पश्चिमां दिशम्।  
एतदारण्यकं पर्व तृतीयं परिकीर्तितम् ॥ २०३ ॥  
अत्राध्यायशते द्वे तु संख्यया परिकीर्तिते।  
एकोनसप्ततिश्चैव तथाध्यायाः प्रकीर्तिताः ॥ २०४ ॥

एकादशसहस्राणि श्लोकानां षट् शतानि च।  
चतुःषष्टिस्तथाश्लोकाः पर्वण्यस्मिन् प्रकीर्तिताः ॥ २०५ ॥

अतः परं निबोधेदं वैराटं पर्व विस्तरम्।  
विराटनगरे गत्वा श्मशाने विपुलां शमीम् ॥ २०६ ॥  
दृष्ट्‌वा संनिदधुस्तत्र पाण्डवा ह्यायुधान्युत।  
यत्र प्रविश्य नगरं छद्मना न्यवसंस्तु ते ॥ २०७ ॥

पाञ्चालीं प्रार्थयानस्य कामोपहतचेतसः ।  
दुष्टात्मनो वधो यत्र कीचकस्य वृकोदरात् ॥ २०८ ॥

पाण्डवान्वेषणार्थं च राज्ञो दुर्योधनस्य च।  
चाराः प्रस्थापिताश्चात्र निपुणाः सर्वतोदिशम् ॥ २०९ ॥

न च प्रवृत्तिस्तैर्लब्धा पाण्डवानां महात्मनाम्।  
गोग्रहश्च विराटस्य त्रिगर्तैः प्रथमं कृतः ॥ २१० ॥

यत्रास्य युद्धं सुमहत् तैरासील्लोमहर्षणम्।  
ह्रियमाणश्च यत्रासौ भीमसेनेन मोक्षितः ॥ २११ ॥

गोधनं च विराटस्य मोक्षितं यत्र पाण्डवैः।  
अनन्तरं च कुरुभिस्तस्य गोग्रहणं कृतम् ॥ २१२ ॥

समस्ता यत्र पार्थेन निर्जिताः कुरवो युधि।  
प्रत्याहृतं गोधनं च विक्रमेण किरीटिना ॥ २१३ ॥

विराटेनोत्तरा दत्ता स्नुषा यत्र किरीटिनः।  
अभिमन्युं समुद्दिश्य सौभद्रमरिघातिनम् ॥ २१४ ॥

चतुर्थमेतद् विपुलं वैराटं पर्व वर्णितम्।  
अत्रापि परिसंख्याता अध्यायाः परमर्षिणा ॥ २१५ ॥  
सप्तषष्टिरथो पूर्णा श्लोकानामपि मे शृणु।  
श्लोकानां द्वे सहस्रे तु श्लोकाः पञ्चाशदेव तु ॥ २१६ ॥  
उक्तानि वेदविदुषा पर्वण्यस्मिन् महर्षिणा।  
उद्योगपर्व विज्ञेयं पञ्चमं शृण्वतः परम् ॥ २१७ ॥

उपप्लव्ये निविष्टेषु पाण्डवेषु जिगीषया।  
दुर्योधनोऽर्जुनश्चैव वासुदेवमुपस्थितौ ॥ २१८ ॥

साहाय्यमस्मिन् समरे भवान् नौ कर्तुमर्हति।  
इत्युक्ते वचने कृष्णो यत्रोवाच महामतिः ॥ २१९ ॥

अयुध्यमानमात्मानं मन्त्रिणं पुरुषर्षभौ ।  
अक्षौहिणीं वा सैन्यस्य कस्य किं वा ददाम्यहम् ॥ २२० ॥

वव्रे दुर्योधनः सैन्यं मन्दात्मा यत्र दुर्मतिः।  
अयुध्यमानं सचिवं वव्रे कृष्णं धनञ्जयः ॥ २२१ ॥

मद्रराजं च राजानमायान्तं पाण्डवान् प्रति।  
उपहारैर्वञ्चयित्वा वर्त्मन्येव सुयोधनः ॥ २२२ ॥  
वरदं तं वरं वव्रे साहाय्यं क्रियतां मम।  
शल्यस्तस्मै प्रतिश्रुत्य जगामोद्दिश्य पाण्डवान् ॥ २२३ ॥  
शान्तिपूर्वं चाकथयद् यत्रेन्द्रविजयं नृपः।  
पुरोहितप्रेषणं च पाण्डवैः कौरवान् प्रति ॥ २२४ ॥

वैचित्रवीर्यस्य वचः समादाय पुरोधसः।  
तथेन्द्रविजयं चापि यानं चैव पुरोधसः ॥ २२५ ॥  
संजयं प्रेषयामास शमार्थी पाण्डवान् प्रति।  
यत्र दूतं महाराजो धृतराष्ट्रः प्रतापवान् ॥ २२६ ॥

श्रुत्वा च पाण्डवान् यत्र वासुदेवपुरोगमान्।  
प्रजागरः सम्प्रजज्ञे धृतराष्ट्रस्य चिन्तया ॥ २२७ ॥  
विदुरो यत्र वाक्यानि विचित्राणि हितानि च।  
श्रावयामास राजानं धृतराष्ट्रं मनीषिणम् ॥ २२८ ॥

तथा सनत्सुजातेन यत्राध्यात्ममनुत्तमम् ।  
मनस्तापान्वितो राजा श्रावितः शोकलालसः ॥ २२९ ॥

प्रभाते राजसमितौ संजयो यत्र वा विभोः।  
ऐकात्म्यं वासुदेवस्य प्रोक्तवानर्जुनस्य च ॥ २३० ॥

यत्र कृष्णो दयापन्नः संधिमिच्छन् महामतिः।  
स्वयमागाच्छमं कर्तुं नगरं नागसाह्वयम् ॥ २३१ ॥

प्रत्याख्यानं च कृष्णस्य राज्ञा दुर्योधनेन वै।  
शमार्थे याचमानस्य पक्षयोरुभयोर्हितम् ॥ २३२ ॥

दम्भोद्भवस्य चाख्यानमत्रैव परिकीर्तितम् ।  
वरान्वेषणमत्रैव मातलेश्च महात्मनः ॥ २३३ ॥

महर्षेश्चापि चरितं कथितं गालवस्य वै।  
विदुलायाश्च पुत्रस्य प्रोक्तं चाप्यनुशासनम् ॥ २३४ ॥

कर्णदुर्योधनादीनां दुष्टं विज्ञाय मन्त्रितम्।  
योगेश्वरत्वं कृष्णेन यत्र राज्ञां प्रदर्शितम् ॥ २३५ ॥

रथमारोप्य कृष्णेन यत्र कर्णोऽनुमन्त्रितः।  
उपायपूर्वं शौटीर्यात् प्रत्याख्यातश्च तेन सः ॥ २३६ ॥

आगम्य ह्यस्तिनपुरादुपप्लव्यमरिन्दमः ।  
पाण्डवानां यथावृत्तं सर्वमाख्यातवान् हरिः ॥ २३७ ॥

ते तस्य वचनं श्रुत्वा मन्त्रयित्वा च यद्धितम्।  
सांग्रामिकं ततः सर्वं सज्जं चक्रुः परंतपाः ॥ २३८ ॥

ततो युद्धाय निर्याता नराश्वरथदन्तिनः।  
नगराद्धास्तिनपुराद् बलसंख्यानमेव च ॥ २३९ ॥

यत्र राज्ञा ह्युलूकस्य प्रेषणं पाण्डवान् प्रति।  
श्वोभाविनि महायुद्धे दौत्येन कृतवान् प्रभुः ॥ २४० ॥

रथातिरथसंख्यानमम्बोपाख्यानमेव च ।  
एतत् सुबहुवृत्तान्तं पञ्चमं पर्व भारते ॥ २४१ ॥

उद्योगपर्व निर्दिष्टं संधिविग्रहमिश्रितम् ।  
अध्यायानां शतं प्रोक्तं षडशीतिर्महर्षिणा ॥ २४२ ॥  
श्लोकानां षट्‌सहस्राणि तावन्त्येव शतानि च।  
श्लोकाश्च नवतिः प्रोक्तास्तथैवाष्टौ महात्मना ॥ २४३ ॥  
व्यासेनोदारमतिना पर्वण्यस्मिंस्तपोधनाः ।

अतः परं विचित्रार्थं भीष्मपर्व प्रचक्षते ॥ २४४ ॥  
जम्बूखण्डविनिर्माणं यत्रोक्तं संजयेन ह।  
यत्र यौधिष्ठिरं सैन्यं विषादमगमत् परम् ॥ २४५ ॥  
यत्र युद्धमभूद् घोरं दशाहानि सुदारुणम्।  
कश्मलं यत्र पार्थस्य वासुदेवो महामतिः ॥ २४६ ॥  
मोहजं नाशयामास हेतुभिर्मोक्षदर्शिभिः ।  
समीक्ष्याधोक्षजः क्षिप्रं युधिष्ठिरहिते रतः ॥ २४७ ॥  
रथादाप्लुत्य वेगेन स्वयं कृष्ण उदारधीः।  
प्रतोदपाणिराधावद् भीष्मं हन्तु व्यपेतभीः ॥ २४८ ॥

वाक्यप्रतोदाभिहतो यत्र कृष्णेन पाण्डवः।  
गाण्डीवधन्वा समरे सर्वशस्त्रभृतां वरः ॥ २४९ ॥

शिखण्डिनं पुरस्कृत्य यत्र पार्थो महाधनुः।  
विनिघ्नन् निशितैर्बाणै रथाद् भीष्ममपातयत् ॥ २५० ॥

शरतल्पगतश्चैव भीष्मो यत्र बभूव ह।  
षष्ठमेतत् समाख्यातं भारते पर्व विस्तृतम् ॥ २५१ ॥

अध्यायानां शतं प्रोक्तं तथा सप्तदशापरे।  
पञ्च श्लोकसहस्राणि संख्ययाष्टौ शतानि च ॥ २५२ ॥  
श्लोकाश्च चतुराशीतिरस्मिन् पर्वणि कीर्तिताः।  
व्यासेन वेदविदुषा संख्याता भीष्मपर्वणि ॥ २५३ ॥

द्रोणपर्व ततश्चित्रं बहुवृत्तान्तमुच्यते ।  
सैनापत्येऽभिषिक्तोऽथ यत्राचार्यः प्रतापवान् ॥ २५४ ॥

दुर्योधनस्य प्रीत्यर्थं प्रतिजज्ञे महास्त्रवित्।  
ग्रहणं धर्मराजस्य पाण्डुपुत्रस्य धीमतः ॥ २५५ ॥

यत्र संशप्तकाः पार्थमपनिन्यू रणाजिरात्।  
भगदत्तो महाराजो यत्र शक्रसमो युधि ॥ २५६ ॥  
सुप्रतीकेन नागेन स हि शान्तः किरीटिना।

यत्राभिमन्युं बहवो जघ्नुरेकं महारथाः ॥ २५७ ॥  
जयद्रथमुखा बालं शूरमप्राप्तयौवनम् ।

हतेऽभिमन्यौ क्रुद्धेन यत्र पार्थेन संयुगे ॥ २५८ ॥  
अक्षौहिणीः सप्त हत्वा हतो राजा जयद्रथः।

यत्र भीमो महाबाहुः सात्यकिश्च महारथः ॥ २५९ ॥  
अन्वेषणार्थं पार्थस्य युधिष्ठिरनृपाज्ञया ।  
प्रविष्टौ भारतीं सेनामप्रधृष्यां सुरैरपि ॥ २६० ॥

संशप्तकावशेषं च कृतं निःशेषमाहवे।  
संशप्तकानां वीराणां कोट्यो नव महात्मनाम् ॥ २६१ ॥  
किरीटिनाभिनिष्क्रम्य प्रापिता यमसादनम् ।  
धृतराष्ट्रस्य पुत्राश्च तथा पाषाणयोधिनः ॥ २६२ ॥  
नारायणाश्च गोपालाः समरे चित्रयोधिनः।  
अलम्बुषः श्रुतायुश्च जलसन्धश्च वीर्यवान् ॥ २६३ ॥  
सौमदत्तिर्विराटश्च द्रुपदश्च महारथः ।  
घटोत्कचादयश्चान्ये निहता द्रोणपर्वणि ॥ २६४ ॥

अश्वत्थामापि चात्रैव द्रोणे युधि निपातिते।  
अस्त्रं प्रादुश्चकारोग्रं नारायणममर्षितः ॥ २६५ ॥

आग्नेयं कीर्त्यते यत्र रुद्रमाहात्म्यमुत्तमम्।  
व्यासस्य चाप्यागमनं माहात्म्यं कृष्णपार्थयोः ॥ २६६ ॥

सप्तमं भारते पर्व महदेतदुदाहृतम्।  
यत्र ते पृथिवीपालाः प्रायशो निधनं गताः ॥ २६७ ॥  
द्रोणपर्वणि ये शूरा निर्दिष्टाः पुरुषर्षभाः।  
अत्राध्यायशतं प्रोक्तं तथाध्यायाश्च सप्ततिः ॥ २६८ ॥  
अष्टौ श्लोकसहस्राणि तथा नव शतानि च।  
श्लोका नव तथैवात्र संख्यातास्तत्त्वदर्शिना ॥ २६९ ॥  
पाराशर्येण मुनिना संचिन्त्य द्रोणपर्वणि।

अतः परं कर्णपर्व प्रोच्यते परमाद्भुतम् ॥ २७० ॥  
सारथ्ये विनियोगश्च मद्रराजस्य धीमतः।  
आख्यातं यत्र पौराणं त्रिपुरस्य निपातनम् ॥ २७१ ॥

प्रयागे परुषश्चात्र संवादः कर्णशल्ययोः।  
हंसकाकीयमाख्यानं तत्रैवाक्षेपसंहितम् ॥ २७२ ॥

वधः पाण्ड्यस्य च तथा अश्वत्थाम्ना महात्मना।  
दण्डसेनस्य च ततो दण्डस्य च वधस्तथा ॥ २७३ ॥

द्वैरथे यत्र कर्णेन धर्मराजो युधिष्ठिरः।  
संशयं गमितो युद्धे मिषतां सर्वधन्विनाम् ॥ २७४ ॥

अन्योन्यं प्रति च क्रोधो युधिष्ठिरकिरीटिनोः।  
यत्रैवानुनयः प्रोक्तो माधवेनार्जुनस्य हि ॥ २७५ ॥

प्रतिज्ञापूर्वकं चापि वक्षो दुःशासनस्य च।  
भित्त्वा वृकोदरो रक्तं पीतवान् यत्र संयुगे ॥ २७६ ॥

द्वैरथे यत्र पार्थेन हतः कर्णो महारथः।  
अष्टमं पर्व निर्दिष्टमेतद् भारतचिन्तकैः ॥ २७७ ॥

एकोनसप्ततिः प्रोक्ता अध्यायाः कर्णपर्वणि।  
चत्वार्येव सहस्राणि नव श्लोकशतानि च ॥ २७८ ॥  
चतुःषष्टिस्तथा श्लोकाः पर्वण्यस्मिन् प्रकीर्तिताः।

अतः परं विचित्रार्थं शल्यपर्व प्रकीर्तितम् ॥ २७९ ॥

हतप्रवीरे सैन्ये तु नेता मद्रेश्वरोऽभवत्।  
यत्र कौमारमाख्यानमभिषेकस्य कर्म च ॥ २८० ॥

वृत्तानि रथयुद्धानि कीर्त्यन्ते यत्र भागशः।  
विनाशः कुरुमुख्यानां शल्यपर्वणि कीर्त्यते ॥ २८१ ॥  
शल्यस्य निधनं चात्र धर्मराजान्महात्मनः।  
शकुनेश्च वधोऽत्रैव सहदेवेन संयुगे ॥ २८२ ॥

सैन्ये च हतभूयिष्टे किंचिच्छिष्टे सुयोधनः।  
ह्रदं प्रविश्य यत्रासौ संस्तभ्यापो व्यवस्थितः ॥ २८३ ॥

प्रवृत्तिस्तत्र चाख्याता यत्र भीमस्य लुब्धकैः।  
क्षेपयुक्तैर्वचोभिश्च धर्मराजस्य धीमतः ॥ २८४ ॥  
ह्रदात् समुत्थितो यत्र धार्तराष्ट्रोऽत्यमर्षणः।  
भीमेन गदया युद्धं यत्रासी कृतवान् सह ॥ २८५ ॥

समवाये च युद्धस्य रामस्यागमनं स्मृतम्।  
सरस्वत्याश्च तीर्थानां पुण्यता परिकीर्तिता ॥ २८६ ॥  
गदायुद्धं च तुमुलमत्रैव परिकीर्तितम्।

दुर्योधनस्य राज्ञोऽथ यत्र भीमेन संयुगे ॥ २८७ ॥  
ऊरू भरनी प्रसह्याजौ गदया भीमवेगया।  
नवमं पर्व निर्दिष्टमेतदद्भुतमर्थवत् ॥ २८८ ॥

एकोनषष्टिरध्यायाः पर्वण्यत्र प्रकीर्तिताः ।  
संख्याता बहुवृत्तान्ताः श्लोकसंख्यात्र कथ्यते ॥ २८९ ॥

त्रीणि श्लोकसहस्राणि द्वे शते विंशतिस्तथा।  
मुनिना सम्प्रणीतानि कौरवाणां यशोभृता ॥ २९० ॥

अतः परं प्रवक्ष्यामि सौप्तिकं पर्व दारुणम्।  
भग्नोरुं यत्र राजानं दुर्योधनममर्षणम् ॥ २९१ ॥  
अपयातेषु पार्थेषु त्रयस्तेऽभ्याययू रथाः।  
कृतवर्मा कृपो द्रौणिः सायाह्ने रुधिरोक्षितम् ॥ २९२ ॥

समेत्य ददृशुर्भूमौ पतितं रणमूर्धनि।  
प्रतिजज्ञे दृढक्रोधो द्रौणिर्यत्र महारथः ॥ २९३ ॥  
अहत्वा सर्वपञ्चालान् धृष्टद्युम्नपुरोगमान् ।  
पाण्डवांश्च सहामात्यान् न विमोक्ष्यामि दंशनम् ॥ २९४ ॥

यत्रैवमुक्त्वा राजानमपक्रम्य त्रयो रथाः।  
सूर्यास्तमनवेलायामासेदुस्ते महद् बनम् ॥ २९५ ॥

न्यग्रोधस्याथ महतो यत्राधस्ताद् व्यवस्थिताः।  
ततः काकान् बहून्‌ रात्रौ दृष्ट्‌वोलूकेन हिंसितान् ॥ २९६ ॥  
द्रौणिः क्रोधसमाविष्टः पितुर्वधमनुस्मरन् ।  
पञ्चालानां प्रसुप्तानां वधं प्रति मनो दधे ॥ २९७ ॥

गत्वा च शिविरद्वारि दुर्दृशं तत्र राक्षसम्।  
घोररूपमपश्यत् स दिवमावृत्य धिष्ठितम् ॥ २९८ ॥

तेन व्याघातमस्त्राणां क्रियमाणमवेक्ष्य च।  
द्रौणिर्यत्र विरूपाक्षं रुद्रमाराध्य सत्वरः ॥ २९९ ॥

प्रसुप्तान् निशि विश्वस्तान्‌ धृष्टद्युम्नपुरोगमान्।  
पञ्चालान्‌ सपरीवारान् द्रौपदेयांश्च सर्वशः ॥ ३०० ॥  
कृतवर्मणा च सहितः कृपेण च निजघ्निवान्।  
यत्रामुच्यन्त ते पार्थाः पञ्च कृष्णबलाश्रयात् ॥ ३०१ ॥  
सात्यकिश्च महेष्वासः शेषाश्च निधनं गताः।  
पञ्चालानां प्रसुप्तानां यत्र द्रोणसुताद् वधः ॥ ३०२ ॥  
धृष्टद्युम्नस्य सूतेन पाण्डवेषु निवेदितः।  
द्रौपदी पुत्रशोकार्ता पितृभ्रातृवधार्दिता ॥ ३०३ ॥

कृतानशनसंकल्पा यत्र भर्तॄनुपाविशत् ।  
द्रौपदीवचनाद् यत्र भीमो भीमपराक्रमः ॥ ३०४ ॥  
प्रियं तस्याश्चिकीर्षन्‌ वै गदामादाय वीर्यवान्।  
अन्वधावत् सुसंक्रुद्धो भारद्वाजं गुरोः सुतम् ॥ ३०५ ॥

भीमसेनभयाद् यत्र दैवेनाभिप्रचोदितः ।  
अपाण्डवायेति रुषा द्रौणिरस्त्रमवासृजत् ॥ ३०६ ॥

मैवमित्यब्रवीत् कृष्णः शमयंस्तस्य तद् वचः।  
यत्रास्त्रमस्त्रेण च तच्छमयामास फाल्गुनः ॥ ३०७ ॥

द्रौणेश्च द्रोहबुद्धित्वं वीक्ष्य पापात्मनस्तदा।  
द्रौणिद्वैपायनादीनां शापाश्चान्योन्यकारिताः ॥ ३०८ ॥

मणिं तथा समादाय द्रोणपुत्रान्महारथात्।  
पाण्डवाः प्रददुर्हृष्टा द्रौपद्यै जितकाशिनः ॥ ३०९ ॥

एतद् वै दशामं पर्व सौप्तिकं समुदाहृतम्।  
अष्टादशास्मिन्नध्यायाः पर्वण्युक्ता महात्मना ॥ ३१० ॥

श्लोकानां कथितान्यत्र शतान्यष्टौ प्रसंख्यया।  
श्लोकाश्च सप्ततिः प्रोक्ता मुनिना ब्रह्मवादिना ॥ ३११ ॥

सौप्तिकैषीके सम्बद्धे पर्वण्युत्तमतेजसा ।  
अत ऊर्ध्वमिदं प्राहुः स्त्रीपर्व करुणोदयम् ॥ ३१२ ॥

पुत्रशोकाभिसंतप्तः प्रज्ञाचक्षुर्नराधिपः ।  
कृष्णोपनीतां यत्रासावायसीं प्रतिमां दृढाम् ॥ ३१३ ॥  
भीमसेनद्रोहबुद्धिर्धृतराष्ट्रो बभञ्ज ह ।  
तथा शोकाभितप्तस्य धृतराष्ट्रस्य धीमतः ॥ ३१४ ॥  
संसारगहनं बुद्ध्या हेतुभिर्मोक्षदर्शनैः ।  
विदुरेण च यत्रास्य राज्ञ आश्वासनं कृतम् ॥ ३१५ ॥

धृतराष्ट्रस्य चात्रैव कौरवायोधनं तथा।  
सान्तःपुरस्य गमनं शोकार्तस्य प्रकीर्तितम् ॥ ३१६ ॥

विलापो वीरपत्नीनां यत्रातिकरुणः स्मृतः।  
क्रोधावेशः प्रमोहश्च गान्धारीधृतराष्ट्रयोः ॥ ३१७ ॥

यत्र तान् क्षत्रियाः शूरान् संग्रामेष्वनिवर्तिनः।  
पुत्रान् भ्रातॄन् पितॄंश्चैव ददृशुर्निहतान् रणे ॥ ३१८ ॥

पुत्रपौत्रवधार्तायास्तथात्रैव प्रकीर्तिता ।  
गान्धार्याश्चापि कृष्णेन क्रोधोपशमनक्रिया ॥ ३१९ ॥

यत्र राजा महाप्राज्ञः सर्वधर्मभृतां वरः।  
राज्ञां तानि शरीराणि दाहयामास शास्त्रतः ॥ ३२० ॥

तोयकर्मणि चारब्धे राज्ञामुदकदानिके ।  
गूढोत्पन्नस्य चाख्यानं कर्णस्य पृथयाऽऽत्मनः ॥ ३२१ ॥  
सुतस्यैतदिह प्रोक्तं व्यासेन परमर्षिणा।  
एतदेकादशं पर्व शोकवैक्लव्यकारणम् ॥ ३२२ ॥  
प्रणीतं सज्जनमनोवैक्लव्याश्रुप्रवर्तकम् ।  
सप्तविंशतिरध्यायाः पर्वण्यस्मिन् प्रकीर्तिताः ॥ ३२३ ॥  
श्लोकसप्तशती चापि पञ्चसप्ततिसंयुता ।  
संख्यया भारताख्यानमुक्तं व्यासेन धीमता ॥ ३२४ ॥

अतः परं शान्तिपर्व द्वादशं बुद्धिवर्धनम्।  
यत्र निर्वेदमापन्नो धर्मराजो युधिष्ठिरः ॥ ३२५ ॥  
घातयित्वा पितॄन् भ्रातॄन् पुत्रान्‌ सम्बन्धिमातुलान्।  
शान्तिपर्वणि धर्माश्च व्याख्याताः शारतल्पिकाः ॥ ३२६ ॥

राजभिर्वेदितव्यास्ते सम्यग्ज्ञानबुभुत्सुभिः ।  
आपद्धर्माश्च तत्रैव कालहेतुप्रदर्शिनः ॥ ३२७ ॥  
यान् बुद्ध्वा पुरुषः सम्यक् सर्वज्ञत्वमवाप्नुयात्।  
मोक्षधर्माश्च कथिता विचित्रा बहुविस्तराः ॥ ३२८ ॥

द्वादशं पर्व निर्दिष्टमेतत् प्राज्ञजनप्रियम्।  
अत्र पर्वणि विज्ञेयमध्यायानां शतत्रयम् ॥ ३२९ ॥  
त्रिंशच्चैव तथाध्याया नव चैव तपोधनाः।  
चतुर्दश सहस्राणि तथा सप्त शतानि च ॥ ३३० ॥  
सप्त श्लोकास्तथैवात्र पञ्चविंशतिसंख्यया ।  
अत ऊर्ध्वं च विज्ञेयमनुशासनमुत्तमम् ॥ ३३१ ॥

यत्र प्रकृतिमापन्नः श्रुत्वा धर्मविनिश्चयम्।  
भीष्माद् भागीरथीपुत्रात्‌ कुरुराजो युधिष्ठिरः ॥ ३३२ ॥

व्यवहारोऽत्र कार्त्स्न्येन धर्मार्थी यः प्रकीर्तितः।  
विविधानां च दानानां फलयोगाः प्रकीर्तिताः ॥ ३३३ ॥

तथा पात्रविशेषाश्च दानानां च परो विधिः।  
आचारविधियोगश्च सत्यस्य च परा गतिः ॥ ३३४ ॥  
महाभाग्यं गवां चैव ब्राह्मणानां तथैव च।  
रहस्यं चैव धर्माणां देशकालोपसंहितम् ॥ ३३५ ॥  
एतत् सुबहुवृत्तान्तमुत्तमं चानुशासनम् ।  
भीष्मस्यात्रैव सम्प्राप्तिः स्वर्गस्य परिकीर्तिता ॥ ३३६ ॥

एतत् त्रयोदशं पर्व धर्मनिश्चयकारकम्।  
अध्यायानां शतं त्वत्र षट्‌चत्वारिंशदेव तु ॥ ३३७ ॥

श्लोकानां तु सहस्राणि प्रोक्तान्यष्टौ प्रसंख्यया।  
ततोऽश्वमेधिकं नाम पर्व प्रोक्तं चतुर्दशम् ॥ ३३८ ॥

तत् संवर्तमरुत्तीयं यत्राख्यानमनुत्तमम् ।  
सुवर्णकोषसम्प्राप्तिर्जन्म चोक्तं परीक्षितः ॥ ३३९ ॥

दग्धस्यास्त्राग्निना पूर्वं कृष्णात् संजीवनं पुनः।  
चर्यायां हयमुत्सृष्टं पाण्डवस्यानुगच्छतः ॥ ३४० ॥  
तत्र तत्र च युद्धानि राजपुत्रैरमर्षणैः।  
चित्राङ्गदायाः पुत्रेण पुत्रिकाया धनंजयः ॥ ३४१ ॥  
संग्रामे बभ्रुवाहेण संशयं चात्र दर्शितः।  
अश्वमेधे महायज्ञे नकुलाख्यानमेव च ॥ ३४२ ॥  
इत्याश्वमेधिकं पर्व प्रोक्तमेतन्महाद्भुतम् ।  
अध्यायानां शतं चैव त्रयोऽध्यायाश्च कीर्तिताः ॥ ३४३ ॥  
त्रीणि श्लोकसहस्राणि तावन्त्येव शतानि च।  
विंशतिश्च तथा श्लोकाः संख्यातास्तत्त्वदर्शिना ॥ ३४४ ॥

ततस्त्वाश्रमवासाख्यं पर्व पञ्चदशं स्मृतम्।  
यत्र राज्यं समुत्सृज्य गान्धार्या सहितो नृपः ॥ ३४५ ॥  
धृतराष्ट्रोऽऽश्रमपदं विदुरश्च जगाम ह।  
यं दृष्ट्वा प्रस्थितं साध्वी पृथाप्यनुययौ तदा ॥ ३४६ ॥  
पुत्रराज्यं परित्यज्य गुरुशुश्रूषणे रता।

यत्र राजा हतान् पुत्रान् पौत्रानन्यांश्च पार्थिवान् ॥ ३४७ ॥  
लोकान्तरगतान् वीरानपश्यत् पुनरागतान् ।  
ऋषेः प्रसादात्‌ कृष्णस्य दृष्ट्वाश्चर्यमनुत्तमम् ॥ ३४८ ॥  
त्यक्त्वा शोकं सदारश्च सिद्धिं परमिकां गतः।  
यत्र धर्मं समाश्रित्य विदुरः सुगतिं गतः ॥ ३४९ ॥  
संजयश्च सहामात्यो विद्वान् गावल्गणिर्वशी।  
ददर्श नारदं यत्र धर्मराजो युधिष्ठिरः ॥ ३५० ॥

नारदाच्चैव शुश्राव वृष्णीनां कदनं महत्।  
एतदाश्रमवासाख्यं पर्वोक्तं महदद्भुतम् ॥ ३५१ ॥

द्विचत्वारिंशदध्यायाः पर्वैतदभिसंख्यया ।  
सहस्रमेकं श्लोकानां पञ्च श्लोकशतानि च ॥ ३५२ ॥  
षडेव च तथा श्लोकाः संख्यातास्तत्त्वदर्शिना।  
अतः परं निबोधेदं मौसलं पर्व दारुणम् ॥ ३५३ ॥

यत्र ते पुरुषव्याघ्राः शस्त्रस्पर्शहता युधि।  
ब्रह्मदण्डविनिष्पिष्टाः समीपे लवणाम्भसः ॥ ३५४ ॥

आपाने पानकलिता दैवेनाभिप्रचोदिताः ।  
एरकारूपिभिर्वज्रैर्निजघ्नुरितरेतरम् ॥ ३५५ ॥

यत्र सर्वक्षयं कृत्वा तावुभौ रामकेशवौ।  
नातिचक्रामतुः कालं प्राप्तं सर्वहरं महत् ॥ ३५६ ॥

यत्रार्जुनो द्वारवतीमेत्य वृष्णिविनाकृताम् ।  
दृष्ट्वा विषादमगमत् परां चार्तिं नरर्षभः ॥ ३५७ ॥

स संस्कृत्य नरश्रेष्ठं मातुलं शौरिमात्मनः।  
ददर्श यदुवीराणामापाने वैशसं महत् ॥ ३५८ ॥

शरीरं वासुदेवस्य रामस्य च महात्मनः।  
संस्कारं लम्भयामास वृष्णीनां च प्रधानतः ॥ ३५९ ॥

स वृद्धबालमादाय द्वारवत्यास्ततो जनम्।  
ददर्शापदि कष्टायां गाण्डीवस्य पराभवम् ॥ ३६० ॥

सर्वेषां चैव दिव्यानामस्त्राणामप्रसन्नताम् ।  
नाशं वृष्णिकलत्राणां प्रभावाणामनित्यताम् ॥ ३६१ ॥  
दृष्ट्वा निर्वेदमापन्नो व्यासवाक्यप्रचोदितः ।  
धर्मराजं समासाद्य संन्यासं समरोचयत् ॥ ३६२ ॥

इत्येतन्मौसलं पर्व षोडशं परिकीर्तितम्।  
अध्यायाष्टौ समाख्याताः श्लोकानां च शतत्रयम् ॥ ३६३ ॥  
श्लोकानां विंशतिश्चैव संख्यातास्तत्त्वदर्शिना ।  
महाप्रस्थानिकं तस्मादूर्ध्वं सप्तदशं स्मृतम् ॥ ३६४ ॥

यत्र राज्यं परित्यज्य पाण्डवाः पुरुषर्षभाः।  
द्रौपद्या सहिता देव्या महाप्रस्थानमास्थिताः ॥ ३६५ ॥

यत्र तेऽग्निं ददृशिरे लौहित्यं प्राप्य सागरम्।  
यत्राग्निना चोदितश्च पार्थस्तस्मै महात्मने ॥ ३६६ ॥  
ददौ सम्पूज्य तद् दिव्यं गाण्डीवं धनुरुत्तमम्।  
यत्र भ्रातॄन् निपतितान् द्रौपदीं च युधिष्ठिरः ॥ ३६७ ॥  
दृष्ट्वा हित्वा जगामैव सर्वाननवलोकयन्।  
एतत् सप्तदशं पर्व महाप्रस्थानिकं स्मृतम् ॥ ३६८ ॥

यत्राध्यायास्त्रयः प्रोक्ताः श्लोकानां च शतत्रयम्।  
विंशतिश्च तथा श्लोकाः संख्यातास्तत्त्वदर्शिना ॥ ३६९ ॥

स्वर्गपर्व ततो ज्ञेयं दिव्यं यत् तदमानुषम्।  
प्राप्तं दैवरथं स्वर्गान्नेष्टवान् यत्र धर्मराट् ॥ ३७० ॥  
आरोढुं सुमहाप्राज्ञ आनृशंस्याच्छुना विना।  
तामस्याविचलां ज्ञात्वा स्थितिं धर्मे महात्मनः ॥ ३७१ ॥  
श्वरूपं यत्र तत् त्यक्त्वा धर्मेणासौ समन्वितः।  
स्वर्गं प्राप्तः स च तथा यातना विपुला भृशम्॥३७२॥  
देवदूतेन नरकं यत्र व्याजेन दर्शितम्।  
शुश्राव यत्र धर्मात्मा भ्रातॄणां करुणा गिरः ॥ ३७३ ॥  
निदेशे वर्तमानानां देशे तत्रैव वर्तताम्।  
अनुदर्शितश्च धर्मेण देवराजेन पाण्डवः ॥ ३७४ ॥

आप्लुत्याकाशगङ्गायां देहं त्यक्त्वा स मानुषम्।  
स्वधर्मनिर्जितं स्थानं स्वर्गे प्राप्य स धर्मराट् ॥ ३७५ ॥  
मुमुदे पूजितः सर्वैः सेन्द्रैः सुरगणैः सह।  
एतदष्टादशं पर्व प्रोक्तं व्यासेन धीमता ॥ ३७६ ॥

अध्यायाः पञ्च संख्याताः पर्वण्यस्मिन्‌ महात्मना।  
श्लोकानां द्वे शते चैव प्रसंख्याते तपोधनाः ॥ ३७७ ॥  
नव श्लोकास्तथैवान्ये संख्याताः परमर्षिणा।  
अष्टादशैवमेतानि पर्वाण्युक्तान्यशेषतः ॥ ३७८ ॥

खिलेषु हरिवंशश्च भविष्यं च प्रकीर्तितम्।  
दशश्लोकसहस्राणि विंशच्छ्‌लोकशतानि च ॥ ३७९ ॥  
खिलेषु हरिवंशे च संख्यातानि महर्षिणा।  
एतत् सर्वं समाख्यातं भारते पर्वसंग्रहः ॥ ३८० ॥

अष्टादश समाजग्मुरक्षौहिण्यो युयुत्सया ।  
तन्महादारुणं युद्धमहान्यष्टादशाभवत् ॥ ३८१ ॥

यो विद्याच्चतुरो वेदान्‌ साङ्गोपनिषदो द्विजः।  
न चाख्यानमिदं विद्यान्नैव स स्याद् विचक्षणः ॥ ३८२ ॥

अर्थशास्त्रमिदं प्रोक्तं धर्मशास्त्रमिदं महत्।  
कामशास्त्रमिदं प्रोक्तं व्यासेनामितबुद्धिना ॥ ३८३ ॥

श्रुत्वा त्विदमुपाख्यानं श्राव्यमन्यन्न रोचते।  
पुंस्कोकिलरुतं श्रुत्वा रूक्षा ध्वाङ्क्षस्य वागिव ॥ ३८४ ॥

इतिहासोत्तमादस्माज्जायन्ते कविबुद्धयः ।  
पञ्चभ्य इव भूतेभ्यो लोकसंविधयस्त्रयः ॥ ३८५ ॥

अस्याख्यानस्य विषये पुराणं वर्तते द्विजाः।  
अन्तरिक्षस्य विषये प्रजा इव चतुर्विधाः ॥ ३८६ ॥

क्रियागुणानां सर्वेषामिदमाख्यानमाश्रयः ।  
इन्द्रियाणां समस्तानां चित्रा इव मनःक्रियाः ॥ ३८७ ॥

अनाश्रित्यैतदाख्यानं कथा भुवि न विद्यते।  
आहारमनपाश्रित्य शरीरस्येव धारणम् ॥ ३८८ ॥

इदं कविवरैः सर्वैराख्यानमुपजीव्यते ।  
उदयप्रेप्सुभिर्भृत्यैरभिजात इवेश्वरः ॥ ३८९ ॥  
अस्य काव्यस्य कवयो न समर्था विशेषणे।  
साधोरिव गृहस्थस्य शेषास्त्रय इवाश्रमाः ॥ ३९० ॥

धर्मे मतिर्भवतु वः सततोत्थितानां  
स ह्येक एव परलोकगतस्य बन्धुः।  
अर्थाः स्त्रियश्च निपुणैरपि सेव्यमाना  
नैवाप्तभावमुपयान्ति न च स्थिरत्वम् ॥ ३९१ ॥

द्वैपायनोष्ठपुटनिःसृतमप्रमेयं  
पुण्यं पवित्रमथ पापहरं शिवं च।  
यो भारतं समधिगच्छति वाच्यमानं  
किं तस्य पुष्करजलैरभिषेचनेन ॥ ३९२ ॥

यदह्ना कुरुते पापं ब्राह्मणस्त्विन्द्रियैश्चरन्।  
महाभारतमाख्याय संध्यां मुच्यति पश्चिमाम् ॥ ३९३ ॥

यद् रात्रौ कुरुते पापं कर्मणा मनसा गिरा।  
महाभारतमाख्याय पूर्वां संध्यां प्रमुच्यते ॥ ३९४ ॥

यो गोशतं कनकशृङ्गमयं ददाति  
विप्राय वेदविदुषे च बहुश्रुताय।  
पुण्यां च भारतकथां शृणुयाच्च नित्यं  
तुल्यं फलं भवति तस्य च तस्य चैव ॥ ३९५ ॥

आख्यानं तदिदमनुत्तमं महार्थं  
विज्ञेयं महदिह पर्वसंग्रहेण ।  
श्रुत्वादौ भवति नृणां सुखावगाहं  
विस्तीर्णं लवणजलं यथा प्लवेन ॥ ३९६ ॥