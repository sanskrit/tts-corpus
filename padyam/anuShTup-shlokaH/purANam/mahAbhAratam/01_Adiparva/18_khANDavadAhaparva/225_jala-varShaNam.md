+++
title_full = "225 खाण्डववनमें जलते हुए प्राणियोंकी दुर्दशा और इन्द्रके द्वारा जल बरसाकर आग बुझानेकी चेष्टा"
title = "२२५ जल-वर्षणम्"

+++


तौ रथाभ्यां रथश्रेष्ठौ दावस्योभयतः स्थितौ।  
दिक्षु सर्वासु भूतानां चक्राते कदनं महत् ॥ १ ॥

यत्र यत्र च दृश्यन्ते प्राणिनः खाण्डवालयाः।  
पलायन्तः प्रवीरौ तौ तत्र तत्राभ्यधावताम् ॥ २ ॥

छिद्रं न स्म प्रपश्यन्ति रथयोराशुचारिणोः।  
आविद्धावेव दृश्येते रथिनौ तौ रथोत्तमौ ॥ ३ ॥

खाण्डवे दह्यमाने तु भूताः शतसहस्रशः।  
उत्पेतुर्भैरवान् नादान् विनदन्तः समन्ततः ॥ ४ ॥

दग्धैकदेशा बहवो निष्टप्ताश्च तथापरे।  
स्फुटिताक्षा विशीर्णाश्च विप्लुताश्च तथापरे ॥ ५ ॥

समालिङ्ग्य सुतानन्ये पितॄन् भ्रातॄनथापरे।  
त्यक्तं न शेकुः स्नेहेन तत्रैव निधनं गताः ॥ ६ ॥

संदष्टदशनाश्चान्ये समुत्पेतुरनेकशः ।  
ततस्तेऽतीव घूर्णन्तः पुनरग्नौ प्रपेदिरे ॥ ७ ॥

दग्धपक्षाक्षिचरणा विचेष्टन्तो महीतले ।  
तत्र तत्र स्म दृश्यन्ते विनश्यन्तः शरीरिणः ॥ ८ ॥

जलाशयेषु तप्तेषु क्वाथ्यमानेषु वह्निना।  
गतसत्त्वाः स्म दृश्यन्ते कूर्ममत्स्याः समन्ततः ॥ ९ ॥

शरीरैरपरे दीप्तैर्देहवन्त इवाग्नयः ।  
अदृश्यन्त वने तत्र प्राणिनः प्राणिसंक्षये ॥ १० ॥

कांश्चिदुत्पततः पार्थः शरैः संछिद्य खण्डशः।  
पातयामास विहगान् प्रदीप्ते वसुरेतसि ॥ ११ ॥

ते शराचितसर्वाङ्गा निनदन्तो महारवान्।  
ऊर्ध्वमुत्पत्य वेगेन निपेतुः खाण्डवे पुनः ॥ १२ ॥

शरैरभ्याहतानां च संघशः स्म वनौकसाम्।  
विरावः शुश्रुवे घोरः समुद्रस्येव मथ्यतः ॥ १३ ॥

वह्नेश्चापि प्रदीप्तस्य खमुत्पेतुर्महार्चिषः ।  
जनयामासुरुद्वेगं सुमहान्तं दिवौकसाम् ॥ १४ ॥

तेनार्चिषा सुसंतप्ता देवाः सर्षिपुरोगमाः।  
ततो जग्मुर्महात्मानः सर्व एव दिवौकसः।  
शतक्रतुं सहस्राक्षं देवेशमसुरार्दनम् ॥ १५ ॥

किं न्विमे मानवाः सर्वे दह्यन्ते चित्रभानुना।  
कच्चिन्न संक्षयः प्राप्तो लोकानाममरेश्वर ॥ १६ ॥

तच्छ्रुत्वा वृत्रहा तेभ्यः स्वयमेवान्ववेक्ष्य च।  
खाण्डवस्य विमोक्षार्थं प्रययौ हरिवाहनः ॥ १७ ॥

महता रथवृन्देन नानारूपेण वासवः।  
आकाशं समवाकीर्य प्रववर्ष सुरेश्वरः ॥ १८ ॥

ततोऽक्षमात्रा व्यसृजन् धाराः शतसहस्रशः।  
चोदिता देवराजेन जलदाः खाण्डवं प्रति ॥ १९ ॥

असम्प्राप्तास्तु ता धारास्तेजसा जातवेदसः।  
ख एव समशुष्यन्त न काश्चित् पावकं गताः ॥ २० ॥

ततो नमुचिहा क्रुद्धों भृशमर्चिष्मतस्तदा।  
पुनरेव महामेघैरम्भांसि व्यसृजद् बहु ॥ २१ ॥

अर्चिर्धाराभिसम्बद्धं धूमविद्युत्समाकुलम् ।  
बभूव तद् वनं घोरं स्तनयित्नुसमाकुलम् ॥ २२ ॥