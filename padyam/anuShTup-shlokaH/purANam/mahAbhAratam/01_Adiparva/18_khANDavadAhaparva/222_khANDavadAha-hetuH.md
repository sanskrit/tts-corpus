+++
title_full = "222 अग्निदेवका खाण्डववनको जलानेके लिये श्रीकृष्ण और अर्जुनसे सहायताकी याचना करना, अग्निदेव उस वनको क्यों जलाना चाहते थे, इसे बतानेके प्रसंगमें राजा श्वेतकिकी कथा"
title = "२२२ खाण्डवदाह-हेतुः"

+++


सोऽब्रवीदर्जुनं चैव वासुदेवं च सात्वतम्।  
लोकप्रवीरौ तिष्ठन्तौ खाण्डवस्य समीपतः ॥ १ ॥

ब्राह्मणो बहुभोक्तास्मि भुञ्जेऽपरिमितं सदा।  
भिक्षे वार्ष्णेयपार्थौ वामेकां तृप्तिं प्रयच्छतम् ॥ २ ॥

एवमुक्तौ तमब्रूतां ततस्तौ कृष्णपाण्डवौ।  
केनान्नेन भवांस्तृप्येत् तस्यान्नस्य यतावहे ॥ ३ ॥

एवमुक्तः स भगवानब्रवीत् तायुभौ ततः।  
भाषमाणौ तदा वीरौ किमन्नं क्रियतामिति ॥ ४ ॥

नाहमन्नं बुभुक्षे वै पावकं मां निबोधतम्।  
यदन्नमनुरूपं मे तद् युवां सम्प्रयच्छतम् ॥ ५ ॥

इदमिन्द्रः सदा दावं खाण्डवं परिरक्षति।  
न च शक्नोम्यहं दग्धुं रक्ष्यमाणं महात्मना ॥ ६ ॥

वसत्यत्र सखा तस्य तक्षकः पन्नगः सदा।  
सगणस्तत्कृते दावं परिरक्षति वज्रभृत् ॥ ७ ॥

तत्र भूतान्यनेकानि रक्षतेऽस्य प्रसङ्गतः।  
तं दिधक्षुर्न शक्नोमि दग्धुं शक्रस्य तेजसा ॥ ८ ॥

स मां प्रज्वलितं दृष्ट्‌वा मेघाम्भोभिः प्रवर्षति।  
ततो दग्धुं न शक्नोमि दिधक्षुर्दावमीप्सितम् ॥ ९ ॥

स युवाभ्यां सहायाभ्यामस्त्रविद्‌भ्यां समागतः।  
दहेयं खाण्डवं दावमेतदन्नं वृतं मया ॥ १० ॥

युवां ह्युदकधारास्ता भूतानि च समन्ततः।  
उत्तमास्त्रविदौ सम्यक् सर्वतो वारयिष्यथः ॥ ११ ॥

किमर्थं भगवानग्निः खाण्डवं दग्धुमिच्छति।  
रक्ष्यमाणं महेन्द्रेण नानासत्त्वसमायुतम् ॥ १२ ॥

न ह्येतत् कारणं ब्रह्मन्नल्पं सम्प्रतिभाति मे।  
यद् ददाह सुसंक्रुद्धः खाण्डवं हव्यवाहनः ॥ १३ ॥

एतद् विस्तरशो ब्रह्मञ्छ्रोतुमिच्छामि तत्त्वतः।  
खाण्डवस्य पुरा दाहो यथा समभवन्मुने ॥ १४ ॥

शृणु मे ब्रुवतो राजन् सर्वमेतद् यथातथम्।  
यन्निमित्तं ददाहाग्निः खाण्डवं पृथिवीपते ॥ १५ ॥

हन्त ते कथयिष्यामि पौराणीमृषिसंस्तुताम्।  
कथामिमां नरश्रेष्ठ खाण्डवस्य विनाशिनीम् ॥ १६ ॥

पौराणः श्रूयते राजन् राजा हरिहयोपमः।  
श्वेतकिर्नाम विख्यातों बलविक्रमसंयुतः ॥ १७ ॥

यज्वा दानपतिर्धीमान् यथा नान्योऽस्ति कश्चन।  
ईजे च स महायज्ञैः क्रतुभिश्चाप्तदक्षिणैः ॥ १८ ॥

तस्य नान्याभवद् बुद्धिर्दिवसे दिवसे नृप।  
सत्रे क्रियासमारम्भे दानेषु विविधेषु च ॥ १९ ॥

ऋत्विग्भिः सहितो धीमानेवमीजे स भूमिपः।  
ततस्तु ऋत्विजश्चास्य धूमव्याकुललोचनाः ॥ २० ॥

कालेन महता खिन्नास्तत्यजुस्ते नराधिपम्।  
ततः प्रचोदयामास ऋत्विजस्तान् महीपतिः ॥ २१ ॥  
चक्षुर्विकलतां प्राप्ता न प्रपेदुश्च ते क्रतुम्।  
ततस्तेषामनुमते तद् विप्रैस्तु नराधिपः ॥ २२ ॥  
सत्रं समापयामास ऋत्विग्भिरपरैः सह।

तस्यैवं वर्तमानस्य कदाचित् कालपर्यये ॥ २३ ॥  
सत्रमाहर्तुकामस्य संवत्सरशतं किल ।  
ऋत्विजो नाभ्यपद्यन्त समाहर्तुं महात्मनः ॥ २४ ॥

स च राजाकरोद् यत्नं महान्तं ससुहृज्जनः।  
प्रणिपातेन सान्त्वेन दानेन च महायशाः ॥ २५ ॥  
ऋत्विजोऽनुनयामास भूयो भूयस्त्वतन्द्रितः ।  
ते चास्य तमभिप्रायं न चक्रुरमितौजसः ॥ २६ ॥

स चाश्रमस्थान् राजर्षिस्तानुवाच रुषान्वितः।  
यद्यहं पतितो विप्राः शुश्रूषायां न च स्थितः ॥ २७ ॥  
आशु त्याज्योऽस्मि युष्माभिर्ब्राह्मणैश्च जुगुप्सितः।  
तन्नार्हथ क्रतुश्रद्धां व्याघातयितुमद्य ताम् ॥ २८ ॥

अस्थाने वा परित्यागं कर्तुं मे द्विजसत्तमाः।  
प्रपन्न एव वो विप्राः प्रसादं कर्तुमर्हथ ॥ २९ ॥

सान्त्वदानादिभिर्वाक्यैस्तत्त्वतः कार्यवत्तया ।  
प्रसादयित्वा वक्ष्यामि यन्नः कार्यं द्विजोत्तमाः ॥ ३० ॥

अथवाहं परित्यक्तो भवद्भिर्द्वेषकारणात् ।  
ऋत्विजोऽन्यान्‌ गमिष्यामि याजनार्थं द्विजोत्तमाः ॥ ३१ ॥

एतावदुक्त्वा वचनं विरराम स पार्थिवः।  
यदा न शेकू राजानं याजनार्थं परंतप ॥ ३२ ॥  
ततस्ते याजकाः क्रुद्धास्तमूचुर्नृपसत्तमम् ।  
तव कर्माण्यजस्रं वै वर्तन्ते पार्थिवोत्तम ॥ ३३ ॥

ततो वयं परिश्रान्ताः सततं कर्मवाहिनः।  
श्रमादस्मात्‌ परिश्रान्तान् स त्वं नस्त्यक्तुमर्हसि ॥ ३४ ॥  
बुद्धिमोहं समास्थाय त्वरासम्भावितोऽनघ ।  
गच्छ रुद्र सकाशं त्वं स हि त्वां याजयिष्यति॥३५॥

साधिक्षेपं वचः श्रुत्वा संक्रुद्धः श्वेतकिर्नृपः।  
कैलासं पर्वतं गत्वा तप उग्रं समास्थितः ॥ ३६ ॥

आराधयन् महादेवं नियतः संशितव्रतः।  
उपवासपरो राजन् दीर्घकालमतिष्ठत ॥ ३७ ॥

कदाचिद् द्वादशे काले कदाचिदपि षोडशे।  
आहारमकरोद् राजा मूलानि च फलानि च ॥ ३८ ॥

ऊर्ध्वबाहुस्त्वनिमिषस्तिष्ठन् स्थाणुरिवाचलः ।  
षण्मासानभवद् राजा श्वेतकिः सुसमाहितः ॥ ३९ ॥

तं तथा नृपशार्दूलं तप्यमानं महत् तपः।  
शंकरः परमप्रीत्या दर्शयामास भारत ॥ ४० ॥

उवाच चैनं भगवान् स्निग्धगम्भीरया गिरा।  
प्रीतोऽस्मि नरशार्दूल तपसा ते परंतप ॥ ४१ ॥

वरं वृणीष्व भद्रं ते यं त्वमिच्छसि पार्थिव।  
एतच्छ्रुत्वा तु वचनं रुद्रस्यामिततेजसः ॥ ४२ ॥  
प्रणिपत्य महात्मानं राजर्षिः प्रत्यभाषत।

यदि मे भगवान् प्रीतः सर्वलोकनमस्कृतः ॥ ४३ ॥  
स्वयं मां देवदेवेश याजयस्व सुरेश्वर।  
एतच्छ्रुत्वा तु वचनं राज्ञा तेन प्रभाषितम् ॥ ४४ ॥  
उवाच भगवान् प्रीतः स्मितपूर्वमिदं वचः।

नास्माकमेष विषयो वर्तते याजनं प्रति ॥ ४५ ॥  
त्वया च सुमहत् तप्तं तपो राजन् वरार्थिना।  
याजयिष्यामि राजंस्त्वां समयेन परंतप ॥ ४६ ॥

समा द्वादश राजेन्द्र ब्रह्मचारी समाहितः।  
सततं त्वाज्यधाराभिर्यदि तर्पयसेऽनलम् ॥ ४७ ॥  
कामं प्रार्थयसे यं त्वं मत्तः प्राप्स्यसि तं नृप।

एवमुक्तश्च रुद्रेण श्वेतकिर्मनुजाधिपः ॥ ४८ ॥  
तथा चकार तत् सर्वं यथोक्तं शूलपाणिना।  
पूर्णे तु द्वादशे वर्षे पुनरायान्महेश्वरः ॥ ४९ ॥

दृष्ट्वैव च स राजानं शंकरो लोकभावनः।  
उवाच परमप्रीतः श्वेतकिं नृपसत्तमम् ॥ ५० ॥

तोषितोऽहं नृपश्रेष्ठ त्वयेहाद्येन कर्मणा।  
याजनं ब्राह्मणानां तु विधिदृष्टं परंतप ॥ ५१ ॥

अतोऽहं त्वां स्वयं नाद्य याजयामि परंतप।  
ममांशस्तु क्षितितले महाभागो द्विजोत्तमः ॥ ५२ ॥

दुर्वासा इति विख्यातः स हि त्वां याजयिष्यति।  
मन्नियोगान्महातेजाः सम्भाराः सम्भ्रियन्तु ते ॥ ५३ ॥

एतच्छ्रुत्वा तु वचनं रुद्रेण समुदाहृतम्।  
स्वपुरं पुनरागम्य सम्भारान् पुनरार्जयत् ॥ ५४ ॥

ततः सम्भृतसम्भारो भूयो रुद्रमुपागमत्।  
सम्भृता मम सम्भाराः सर्वोपकरणानि च ॥ ५५ ॥  
त्वत्प्रसादान्महादेव श्वो मे दीक्षा भवेदिति।  
एतच्छ्रुत्वा तु वचनं तस्य राज्ञो महात्मनः ॥ ५६ ॥  
दुर्वाससं समाहूय रुद्रो वचनमब्रवीत्।  
एष राजा महाभागः श्वेतकिर्द्विजसत्तम ॥ ५७ ॥  
एनं याजय विप्रेन्द्र मन्नियोगेन भूमिपम्।  
बाढमित्येव वचनं रुद्रं त्वृषिरुवाच ह ॥ ५८ ॥

ततः सत्रं समभवत् तस्य राज्ञो महात्मनः।  
यथाविधि यथाकालं यथोक्तं बहुदक्षिणम् ॥ ५९ ॥

तस्मिन् परिसमाप्ते तु राज्ञः सत्रे महात्मनः।  
दुर्वाससाभ्यनुज्ञाता विप्रतस्थुः स्म याजकाः ॥ ६० ॥  
ये तत्र दीक्षिताः सर्वे सदस्याश्च महौजसः।  
सोऽपि राजन् महाभागः स्वपुरं प्राविशत् तदा ॥ ६१ ॥  
पूज्यमानो महाभागैर्ब्राह्मणैर्वेदपारगैः ।  
वन्दिभिः स्तूयमानश्च नागरैश्चाभिनन्दितः ॥ ६२ ॥

एवंवृत्तः स राजर्षिः श्वेतकिर्नृपसत्तमः।  
कालेन महता चापि ययौ स्वर्गमभिष्टुतः ॥ ६३ ॥  
ऋत्विग्भिः सहितः सर्वैः सदस्यैश्च समन्वितः।  
तस्य सत्रे पपौ वह्निर्हविर्द्वादश वत्सरान् ॥ ६४ ॥

सततं चाज्यधाराभिरैकात्म्ये तत्र कर्मणि।  
हविषा च ततो वह्निः परां तृप्तिमगच्छत ॥ ६५ ॥

न चैच्छत् पुनरादातुं हविरन्यस्य कस्यचित्।  
पाण्डुवर्णो विवर्णश्च न यथावत् प्रकाशते ॥ ६६ ॥

ततो भगवतो वह्नेर्विकारः समजायत।  
तेजसा विप्रहीणश्च ग्लानिश्चैनं समाविशत् ॥ ६७ ॥

स लक्षयित्वा चात्मानं तेजोहीनं हुताशनः।  
जगाम सदनं पुण्यं ब्रह्मणो लोकपूजितम् ॥ ६८ ॥

तत्र ब्रह्माणमासीनमिदं वचनमब्रवीत् ।  
भगवन् परमा प्रीतिः कृत्वा मे श्वेतकेतुना ॥ ६९ ॥

अरुचिश्चाभवत्‌ तीव्रा तां न शक्नोम्यपोहितुम्।  
तेजसा विप्रहीणोऽस्मि बलेन च जगत्पते ॥ ७० ॥  
इच्छेय त्वत्प्रसादेन स्वात्मनः प्रकृतिं स्थिराम्।

एतच्छ्रुत्वा हुतवहाद् भगवान् सर्वलोककृत् ॥ ७१ ॥  
हव्यवाहमिदं वाक्यमुवाच प्रहसन्निव ।  
त्वया द्वादश वर्षाणि वसोर्धाराहुतं हविः ॥ ७२ ॥  
उपयुक्तं महाभाग तेन त्वां ग्लानिराविशत्।  
तेजसा विप्रहीणत्वात् सहसा हव्यवाहन ॥ ७३ ॥  
मा गमस्त्वं यथा वह्ने प्रकृतिस्थो भविष्यसि।  
अरुचिं नाशयिष्येऽहं समयं प्रतिपद्य ते ॥ ७४ ॥

पुरा देवनियोगेन यत् त्वया भस्मसात् कृतम्।  
आलयं देवशत्रूणां सुघोरं खाण्डवं वनम् ॥ ७५ ॥  
तत्र सर्वाणि सत्त्वानि निवसन्ति विभावसो।  
तेषां त्वं मेदसा तृप्तः प्रकृतिस्थो भविष्यसि ॥ ७६ ॥

गच्छ शीघ्रं प्रदग्धुं त्वं ततो मोक्ष्यसि किल्बिषात्।  
एतच्छ्रुत्वा तु वचनं परमेष्ठिमुखाच्च्युतम् ॥ ७७ ॥  
उत्तमं जवमास्थाय प्रदुद्राव हुताशनः।  
आगम्य खाण्डवं दावमुत्तमं वीर्यमास्थितः।  
सहसा प्राज्वलच्चाग्निः क्रुद्धो वायुसमीरितः ॥ ७८ ॥

प्रदीप्तं खाण्डवं दृष्ट्वा ये स्युस्तत्र निवासिनः।  
परमं यत्नमातिष्ठन् पावकस्य प्रशान्तये ॥ ७९ ॥

करैस्तु करिणः शीघ्रं जलमादाय सत्वराः।  
सिषिचुः पावकं क्रुद्धाः शतशोऽथ सहस्रशः ॥ ८० ॥

बहुशीर्षास्ततो नागाः शिरोभिर्जलसंततिम् ।  
मुमुचुः पावकाभ्याशे सत्वराः क्रोधमूर्च्छिताः ॥ ८१ ॥

तथैवान्यानि सत्त्वानि नानाप्रहरणोद्यमैः ।  
विलयं पावकं शीघ्रमनयन् भरतर्षभ ॥ ८२ ॥

अनेन तु प्रकारेण भूयो भूयश्च प्रज्वलन्।  
सप्तकृत्वः प्रशमितः खाण्डवे हव्यवाहनः ॥ ८३ ॥