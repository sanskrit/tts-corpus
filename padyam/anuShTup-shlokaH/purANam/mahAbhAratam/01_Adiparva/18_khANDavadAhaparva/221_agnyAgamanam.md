+++
title_full = "221 युधिष्ठिरके राज्यकी विशेषता, कृष्ण और अर्जुनका खाण्डववनमें जाना तथा उन दोनोंके पास ब्राह्मणवेषधारी अग्निदेवका आगमन"
title = "२२१ अग्न्यागमनम्"

+++


इन्द्रप्रस्थे वसन्तस्ते जघ्नुरन्यान् नराधिपान्।  
शासनाद् धृतराष्ट्रस्य राज्ञः शान्तनवस्य च ॥ १ ॥

आश्रित्य धर्मराजानं सर्वलोकोऽवसत् सुखम्।  
पुण्यलक्षणकर्माणं स्वदेहमिव देहिनः ॥ २ ॥

स समं धर्मकामार्थान् सिषेवे भरतर्षभ।  
त्रीनिवात्मसमान् बन्धून् नीतिमानिव मानयन् ॥ ३ ॥

तेषां समविभक्तानां क्षितौ देहवतामिव।  
बभौ धर्मार्थकामानां चतुर्थ इव पार्थिवः ॥ ४ ॥

अध्येतारं परं वेदान् प्रयोक्तारं महाध्वरे।  
रक्षितारं शुभाल्ँलोकान् लेभिरे तं जनाधिपम् ॥ ५ ॥

अधिष्ठानवती लक्ष्मीः परायणवती मतिः।  
वर्धमानोऽखिलो धर्मस्तेनासीत् पृथिवीक्षिताम् ॥ ६ ॥

भ्रातृभिः सहितो राजा चतुर्भिरधिकं बभौ।  
प्रयुज्यमानैर्विततो वेदैरिव महाध्वरः ॥ ७ ॥

तं तु धौम्यादयो विप्राः परिवार्योपतस्थिरे।  
बृहस्पतिसमा मुख्याः प्रजापतिमिवामराः ॥ ८ ॥

धर्मराजे ह्यतिप्रीत्या पूर्णचन्द्र इवामले।  
प्रजानां रेमिरे तुल्यं नेत्राणि हृदयानि च ॥ ९ ॥

न तु केवलदैवेन प्रजा भावेन रेमिरे।  
यद् बभूव मनःकान्तं कर्मणा स चकार तत् ॥ १० ॥

न ह्ययुक्तं न चासत्यं नासह्यं न च वाप्रियम्।  
भाषितं चारुभाषस्य जज्ञे पार्थस्य धीमतः ॥ ११ ॥

स हि सर्वस्य लोकस्य हितमात्मन एव च।  
चिकीर्षन् सुमहातेजा रेमे भरतसत्तम ॥ १२ ॥

तथा तु मुदिताः सर्वे पाण्डवा विगतज्वराः।  
अवसन् पृथिवीपालांस्तापयन्तः स्वतेजसा ॥ १३ ॥

ततः कतिपयाहस्य बीभत्सुः कृष्णमब्रवीत्।  
उष्णानि कृष्ण वर्तन्ते गच्छावो यमुनां प्रति ॥ १४ ॥

सुहृज्जनवृतौ तत्र विहृत्य मधुसूदन।  
सायाह्ने पुनरेष्यावो रोचतां ते जनार्दन ॥ १५ ॥

कुन्तीमातर्ममाप्येतद् रोचते यद् वयं जले।  
सुहृज्जनवृताः पार्थ विहरेम यथासुखम् ॥ १६ ॥

आमन्त्र्य तौ धर्मराजमनुज्ञाप्य च भारत।  
जग्मतुः पार्थगोविन्दौ सुहृज्जनवृतौ ततः ॥ १७ ॥

विहारदेशं सम्प्राप्य नानाद्रुममनुत्तमम् ।  
गृहैरुच्चावचैर्युक्तं पुरन्दरपुरोपमम् ॥ १८ ॥  
भक्ष्यैर्भोज्यैश्च पेयैश्च रसवद्भिर्महाधनैः ।  
माल्यैश्च विविधैर्गन्धैर्युक्तं वार्ष्णेयपार्थयोः ॥ १९ ॥  
विवेशान्तःपुरं तूर्णं रत्नैरुच्चावचैः शुभैः।  
यथोपजोषं सर्वश्च जनश्चिक्रीड भारत ॥ २० ॥

स्त्रियश्च विपुलश्रोण्यश्चारुपीनपयोधराः ।  
मदस्खलितगामिन्यश्चिक्रीडुर्वामलोचनाः ॥ २१ ॥

वने काश्चिचज्जले काश्चित् काश्चिद् वेश्मसु चाङ्गनाः।  
यथायोग्यं यथाप्रीति चिक्रीडुः पार्थकृष्णयोः ॥ २२ ॥

द्रौपदी च सुभद्रा च वासांस्याभरणानि च।  
प्रायच्छतां महाराज ते तु तस्मिन् मदोत्कटे ॥ २३ ॥

काश्चित् प्रहृष्टा ननृतुश्चुक्रुशुश्च तथापराः।  
जहसुश्च परा नार्यो जगुश्चान्या वरस्त्रियः ॥ २४ ॥

रुरुधुश्चापरास्तत्र प्रजघ्नुश्च परस्परम् ।  
मन्त्रयामासुरन्याश्च रहस्यानि परस्परम् ॥ २५ ॥

वेणुवीणामृदङ्गानां मनोज्ञानां च सर्वशः।  
शब्देन पूर्यते हर्म्यं तद् वनं सुमहर्द्धिमत् ॥ २६ ॥

तस्मिंस्तदा वर्तमाने कुरुदाशार्हनन्दनौ ।  
समीपं जग्मतुः कंचिदुद्देशं सुमनोहरम् ॥ २७ ॥

तत्र गत्वा महात्मानौ कृष्णौ परपुरंजयौ।  
महार्हासनयो राजंस्ततस्तौ संनिषीदतुः ॥ २८ ॥  
तत्र पूर्वव्यतीतानि विक्रान्तानीतराणि च।  
बहूनि कथयित्वा तौ रेमाते पार्थमाधवौ ॥ २९ ॥

तत्रोपविष्टौ मुदितौ नाकपृष्ठेऽश्विनाविव ।  
अभ्यागच्छत् तदा विप्रो वासुदेवधनंजयौ ॥ ३० ॥

बृहच्छालप्रतीकाशः प्रतप्तकनकप्रभः ।  
हरिपिङ्गोज्ज्वलश्मश्रुः प्रमाणायामतः समः ॥ ३१ ॥

तरुणादित्यसंकाशश्चीरवासा जटाधरः ।  
पद्मपत्राननः पिङ्गस्तेजसा प्रज्वलन्निव ॥ ३२ ॥

उपसृष्टं तु तं कृष्णौ भ्राजमानं द्विजोत्तमम्।  
अर्जुनो वासुदेवश्च तूर्णमुत्पत्य तस्थतुः ॥ ३३ ॥