+++
title_full = "224 अग्निदेवका अर्जुन और श्रीकृष्णको दिव्य धनुष, अक्षय तरकस, दिव्य रथ और चक्र आदि प्रदान करना तथा उन दोनोंकी सहायतासे खाण्डववनको जलाना"
title = "२२४ रथादि-प्राप्तिः"

+++


एवमुक्तः स भगवान् धूमकेतुर्हुताशनः।  
चिन्तयामास वरुणं लोकपालं दिदृक्षया ॥ १ ॥

आदित्यमुदके देवं निवसन्तं जलेश्वरम्।  
स च तच्चिन्तितं ज्ञात्वा दर्शयामास पावकम् ॥ २ ॥

तमब्रवीद् धूमकेतुः प्रतिगृह्य जलेश्वरम्।  
चतुर्थं लोकपालानां देवदेवं सनातनम् ॥ ३ ॥

सोमेन राज्ञा यद् दत्तं धनुश्चैवेषुधी च ते।  
तत् प्रयच्छोभयं शीघ्रं रथं च कपिलक्षणम् ॥ ४ ॥

कार्यं च सुमहत् पार्थो गाण्डीवेन करिष्यति।  
चक्रेण वासुदेवश्च तन्ममाद्य प्रदीयताम् ॥ ५ ॥

ददानीत्येव वरुणः पावकं प्रत्यभाषत।  
तदद्भुतं महावीर्यं यशःकीर्तिविवर्धनम् ॥ ६ ॥  
सर्वशस्त्रैरनाधृष्यं सर्वशस्त्रप्रमाथि च ।  
सर्वायुधमहामात्रं परसैन्यप्रधर्षणम् ॥ ७ ॥  
एकं शतसहस्रेण सम्मितं राष्ट्रवर्धनम्।  
चित्रमुच्चावचैर्वर्णैः शोभितं श्लक्ष्णमव्रणम् ॥ ८ ॥  
देवदानवगन्धर्वैः पूजितं शाश्वतीः समाः।  
प्रादाच्चैव धनूरत्नमक्षय्ये च महेषुधी ॥ ९ ॥

रथं च दिव्याश्वयुजं कपिप्रवरकेतनम्।  
उपेतं राजतैरश्वैर्गान्धर्वैर्हेममालिभिः ॥ १० ॥

पाण्डुराभ्रप्रतीकाशैर्मनोवायुसमैर्जवे ।  
सर्वोपकरणैर्युक्तमजय्यं देवदानवैः ॥ ११ ॥

भानुमन्तं महाघोषं सर्वरत्नमनोरमम् ।  
ससर्ज यं सुतपसा भौमनो भुवनप्रभुः ॥ १२ ॥  
प्रजापतिरनिर्देश्यं यस्य रूपं रवेरिव।  
यं स्म सोमः समारुह्य दानवानजयत् प्रभुः ॥ १३ ॥

नवमेघप्रतीकाशं ज्वलन्तमिव च श्रिया।  
आश्रितौ तं रथश्रेष्ठं शक्रायुधसमावुभौ ॥ १४ ॥

तापनीया सुरुचिरा ध्वजयष्टिरनुत्तमा ।  
तस्यां तु वानरो दिव्यः सिंहशार्दूलकेतनः ॥ १५ ॥

दिधक्षन्निव तत्र स्म संस्थितो मूर्ध्न्यशोभत।  
ध्वजे भूतानि तत्रासन् विविधानि महान्ति च ॥ १६ ॥  
नादेन रिपुसैन्यानां येषां संज्ञा प्रणश्यति।

स तं नानापताकाभिः शोभितं रथसत्तमम् ॥ १७ ॥  
प्रदक्षिणमुपावृत्य दैवतेभ्यः प्रणम्य च।  
संनद्धः कवची खड्‌गी बद्धगोधाङ्‌गुलित्रकः ॥ १८ ॥  
आरुरोह तदा पार्थो विमानं सुकृती यथा।

तच्च दिव्यं धनुः श्रेष्ठं ब्रह्मणा निर्मितं पुरा ॥ १९ ॥  
गाण्डीवमुपसंगृह्य बभूव मुदितोऽर्जुनः ।  
हुताशनं पुरस्कृत्य ततस्तदपि वीर्यवान् ॥ २० ॥  
जग्राह बलमास्थाय ज्यया च युयुजे धनुः।  
मौर्व्यां तु योज्यमानायां बलिना पाण्डवेन ह ॥ २१ ॥  
येऽशृण्वन् कूजितं तत्र तेषां वै व्यथितं मनः।

लब्ध्वा रथं धनुश्चैव तथाक्षय्ये महेषुधी ॥ २२ ॥  
बभूव कल्पः कौन्तेयः प्रहृष्टः साह्यकर्मणि।  
वज्रनाभं ततश्चक्रं ददौ कृष्णाय पावकः ॥ २३ ॥

आग्नेयमस्त्रं दयितं स च कल्योऽभवत् तदा।  
अब्रवीत् पावकश्चैवमेतेन मधुसूदन ॥ २४ ॥  
अमानुषानपि रणे जेष्यसि त्वमसंशयम्।  
अनेन तु मनुष्याणां देवानामपि चाहवे ॥ २५ ॥  
रक्षःपिशाचदैत्यानां नागानां चाधिकस्तथा ।  
भविष्यसि न संदेहः प्रवरोऽपि निबर्हणे ॥ २६ ॥

क्षिप्तं क्षिप्तं रणे चैतत् त्वया माधव शत्रुषु।  
हत्वाप्रतिहतं संख्ये पाणिमेष्यति ते पुनः ॥ २७ ॥

वरुणश्च ददौ तस्मै गदामशनिनिःस्वनाम्।  
दैत्यान्तकरणीं घोरां नाम्ना कौमोदकीं प्रभुः ॥ २८ ॥

ततः पावकमब्रूतां प्रहृष्टावर्जुनाच्युतौ ।  
कृतास्त्रौ शस्त्रसम्पन्नो रथिनौ ध्वजिनावपि ॥ २९ ॥  
कल्यौ स्वो भगवन् योद्‌धुमपि सर्वैः सुरासुरैः।  
किं पुनर्वज्रिणैकेन पन्नगार्थे युयुत्सता ॥ ३० ॥

चक्रपाणिर्हृषीकेशो विचरन् युधि वीर्यवान्।  
चक्रेण भस्मसात् सर्वं विसृष्टेन तु वीर्यवान्।  
त्रिषु लोकेषु तन्नास्ति यन्न कुर्याज्जनार्दनः ॥ ३१ ॥

गाण्डीवं धनुरादाय तथाक्षय्ये महेषुधी।  
अहमप्युत्सहे लोकान् विजेतुं युधि पावक ॥ ३२ ॥

सर्वतः परिवार्यैवं दावमेतं महाप्रभो।  
कामं सम्प्रज्वलाद्यैव कल्यौ स्वः साह्यकर्मणि ॥ ३३ ॥

एवमुक्तः स भगवान् दाशार्हेणार्जुनेन च।  
तैजसं रूपमास्थाय दावं दग्धुं प्रचक्रमे ॥ ३४ ॥

सर्वतः परिवार्याथ सप्तार्चिर्ज्वलनस्तथा ।  
ददाह खाण्डवं दावं युगान्तमिव दर्शयन् ॥ ३५ ॥

प्रतिगृह्य समाविश्य तद् वनं भरतर्षभ।  
मेघस्तनितनिर्घोषः सर्वभूतान्यकम्पयत् ॥ ३६ ॥

दह्यतस्तस्य च बभौ रूपं दावस्य भारत।  
मेरोरिव नगेन्द्रस्य कीर्णस्यांशुमतोंऽशुभिः ॥ ३७ ॥