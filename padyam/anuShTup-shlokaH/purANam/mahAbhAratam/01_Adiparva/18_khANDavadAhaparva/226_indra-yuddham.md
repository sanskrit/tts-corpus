+++
title_full = "226 देवताओं आदिके साथ श्रीकृष्ण और अर्जुनका युद्ध"
title = "२२६ इन्द्र-युद्धम्"

+++


तस्याथ वर्षतो वारि पाण्डवः प्रत्यवारयत्।  
शरवर्षेण बीभत्सुरुत्तमास्त्राणि दर्शयन् ॥ १ ॥

खाण्डवं च वनं सर्वं पाण्डवो बहुभिः शरैः।  
आच्छादयदमेयात्मा नीहारेणेव चन्द्रमाः ॥ २ ॥

न च स्म किंचिच्छक्नोति भूतं निश्चरितुं ततः।  
संछाद्यमाने खे बाणैरस्यता सव्यसाचिना ॥ ३ ॥

तक्षकस्तु न तत्रासीन्नागराजो महाबलः।  
दह्यमाने वने तस्मिन् कुरुक्षेत्रं गतो हि सः ॥ ४ ॥

अश्वसेनोऽभवत् तत्र तक्षकस्य सुतो बली।  
स यत्नमकरोत् तीव्रं मोक्षार्थं जातवेदसः ॥ ५ ॥

न शशाक स निर्गन्तुं निरुद्धोऽर्जुनपत्रिभिः।  
मोक्षयामास तं माता निगीर्य भुजगात्मजा ॥ ६ ॥

तस्य पूर्वं शिरो ग्रस्तं पुच्छमस्य निगीर्य च।  
निगीर्यमाणा साक्रामत् सुतं नागी मुमुक्षया ॥ ७ ॥

तस्याः शरेण तीक्ष्णेन पृथुधारेण पाण्डवः।  
शिरश्चिच्छेद गच्छन्त्यास्तामपश्यच्छचीपतिः ॥ ८ ॥

तं मुमोचयिषुर्वज्री वातवर्षेण पाण्डवम्।  
मोहयामास तत्कालमश्वसेनस्त्वमुच्यत ॥ ९ ॥

तां च मायां तदा दृष्ट्‌वा घोरां नागेन वञ्चितः।  
द्विधा त्रिधा च खगतान् प्राणिनः पाण्डवोऽच्छिनत् ॥ १० ॥

शशाप तं च संक्रुद्धो बीभत्सुर्जिह्मगामिनम्।  
पावको वासुदेवश्चाप्यप्रतिष्ठो भविष्यसि ॥ ११ ॥

ततो जिष्णुः सहस्राक्षं खं वितत्याशुगैः शरैः।  
योधयामास संक्रुद्धो वञ्चनां तामनुस्मरन् ॥ १२ ॥

देवराजोऽपि तं दृष्ट्वा संरब्धं समरेऽर्जुनम्।  
स्वमस्त्रमसृजत् तीव्रं छादयित्वाखिलं नभः ॥ १३ ॥

ततो वायुर्महाघोषः क्षोभयन् सर्वसागरान्।  
वियत्स्थो जनयन् मेघाञ्जलधारासमाकुलान् ॥ १४ ॥

ततोऽशनिमुचो घोरांस्तडित्स्तनितनिःस्वनान् ।  
तद्विघातार्थमसृजदर्जुनोऽप्यस्त्रमुत्तमम् ॥ १५ ॥  
वायव्यमभिमन्त्र्याथ प्रतिपत्तिविशारदः ।  
तेनेन्द्राशनिमेघानां वीर्यौजस्तद् विनाशितम् ॥ १६ ॥

जलधाराश्च ताः शोषं जग्मुर्नेशुश्च विद्युतः।  
क्षणेन चाभवद् व्योम सम्प्रशान्तरजस्तमः ॥ १७ ॥

सुखशीतानिलवहं प्रकृतिस्थार्कमण्डलम् ।  
निष्प्रतीकारहृष्टश्च हुतभुग् विविधाकृतिः ॥ १८ ॥  
सिच्यमानो वसौघैस्तैः प्राणिनां देहनिःसृतैः।  
प्रजज्वालाथ सोऽर्चिष्मान् स्वनादैः पूरयञ्जगत् ॥ १९ ॥

कृष्णाभ्यां रक्षितं दृष्ट्‌वा तं च दावमहंकृताः।  
खमुत्पेतुर्महाराज सुपर्णाद्याः पतत्त्रिणः ॥ २० ॥

गरुत्मान् वज्रसदृशैः पक्षतुण्डनखैस्तथा ।  
प्रहर्तुकामो न्यपतदाकाशात् कृष्णपाण्डवौ ॥ २१ ॥

तथैवोरगसङ्घाताः पाण्डवस्य समीपतः ।  
उत्सृजन्तो विषं घोरं निपेतुर्ज्वलिताननाः ॥ २२ ॥

तांश्चकर्त शरैः पार्थः सरोषाग्निसमुक्षितैः।  
विविशुश्चापि तं दीप्तं देहाभावाय पावकम् ॥ २३ ॥

ततोऽसुराः सगन्धर्वा यक्षराक्षसपन्नगाः ।  
उत्पेतुर्नादमतुलमुत्सृजन्तो रणार्थिनः ॥ २४ ॥

अयःकणपचक्राश्मभुशुण्ड्युद्यतबाहवः ।  
कृष्णपार्थौ जिघांसन्तः क्रोधसम्मूर्छितौजसः ॥ २५ ॥

तेषामतिव्याहरतां शस्त्रवर्षं प्रमुञ्चताम् ।  
प्रममाथोत्तमाङ्गानि बीभत्सुर्निशितैः शरैः ॥ २६ ॥

कृष्णश्च सुमहातेजाश्चक्रेणारिविनाशनः ।  
दैत्यदानवसङ्घानां चकार कदनं महत् ॥ २७ ॥

अथापरे शरैर्विद्धाश्चक्रवेगेरितास्तथा ।  
वेलामिव समासाद्य व्यतिष्ठन्नमितौजसः ॥ २८ ॥

ततः शक्रोऽतिसंक्रुद्धस्त्रिदशानां महेश्वरः ।  
पाण्डुरं गजमास्थाय तायुभौ समुपाद्रवत् ॥ २९ ॥

वेगेनाशनिमादाय वज्रमस्त्रं च सोऽसृजत्।  
हतावेताविति प्राह सुरानसुरसूदनः ॥ ३० ॥

ततः समुद्यतां दृष्ट्‌वा देवेन्द्रेण महाशनिम्।  
जगृहुः सर्वशस्त्राणि स्वानि स्वानि सुरास्तथा ॥ ३१ ॥

कालदण्डं यमो राजन् गदां चैव धनेश्वरः।  
पाशांश्च तत्र वरुणो विचित्रां च तथाशनिम् ॥ ३२ ॥

स्कन्दः शक्तिं समादाय तस्थौ मेरुरिवाचलः।  
ओषधीर्दीप्यमानाश्च जगृहातेऽश्विनावपि ॥ ३३ ॥

जगृहे च धनुर्धाता मुसलं तु जयस्तथा।  
पर्वतं चापि जग्राह क्रुद्धस्त्वष्टा महाबलः ॥ ३४ ॥

अंशस्तु शक्तिं जग्राह मृत्युर्देवः परश्वधम्।  
प्रगृह्य परिघं घोरं विचचारार्यमा अपि ॥ ३५ ॥

मित्रश्च क्षुरपर्यन्तं चक्रमादाय तस्थिवान्।  
पूषा भगश्च संक्रुद्धः सविता च विशाम्पते ॥ ३६ ॥  
आत्तकार्मुकनिस्त्रिंशाः कृष्णपार्थौ प्रदुद्रुवुः ।

रुद्राश्च वसवश्चैव मरुतश्च महाबलाः ॥ ३७ ॥  
विश्वेदेवास्तथा साध्या दीप्यमानाः स्वतेजसा।  
एते चान्ये च बहवो देवास्तौ पुरुषोत्तमौ ॥ ३८ ॥  
कृष्णपार्थौ जिघांसन्तः प्रतीयुर्विविधायुधाः ।

तत्राद्भुतान्यदृश्यन्त निमित्तानि महाहवे ॥ ३९ ॥  
युगान्तसमरूपाणि भूतसम्मोहनानि च ।  
तथा दृष्ट्‌वा सुसंरब्धं शक्रं देवैः सहाच्युतौ ॥ ४० ॥  
अभीतौ युधि दुर्धर्षौ तस्थतुः सज्जकार्मुकौ।

आगच्छतस्ततो देवानुभौ युद्धविशारदौ ॥ ४१ ॥  
व्यताडयेतां संक्रुद्धौ शरैर्वज्रोपमैस्तदा ।

असकृद् भग्नसंकल्पाः सुराश्च बहुशः कृताः ॥ ४२ ॥  
भयाद् रणं परित्यज्य शक्रमेवाभिशिश्रियुः।

दृष्ट्‌वा निवारितान् देवान् माधवेनार्जुनेन च ॥ ४३ ॥  
आश्चर्यमगमंस्तत्र मुनयो नभसि स्थिताः।

शक्रश्चापि तयोर्वीर्यमुपलभ्यासकृद् रणे ॥ ४४ ॥  
बभूव परमप्रीतो भूयश्चैतावयोधयत् ।

ततोऽश्मवर्षं सुमहद् व्यसृजत् पाकशासनः ॥ ४५ ॥  
भूय एव तदा वीर्यं जिज्ञासुः सव्यसाचिनः।

तच्छरैरर्जुनो वर्षं प्रतिजघ्नेऽत्यमर्षितः ॥ ४६ ॥  
विफलं क्रियमाणं तत् समवेक्ष्य शतक्रतुः।  
भूयः संवर्धयामास तद्वर्षं पाकशासनः ॥ ४७ ॥

सोऽश्मवर्षं महावेगैरिषुभिः पाकशासनिः ।  
विलयं गमयामास हर्षयन् पितरं तथा ॥ ४८ ॥

तत उत्पाट्य पाणिभ्यां मन्दराच्छिखरं महत्।  
सद्रुमं व्यसृजच्छक्रो जिघांसुः पाण्डुनन्दनम् ॥ ४९ ॥

ततोऽर्जुनो वेगवद्भिर्ज्वलिताग्रैरजिह्मगैः ।  
शरैर्विध्वंसयामास गिरेः शृङ्गं सहस्रधा ॥ ५० ॥

गिरेर्विशीर्यमाणस्य तस्य रूपं तदा बभौ।  
सार्कचन्द्रग्रहस्येव नभसः परिशीर्यतः ॥ ५१ ॥

तेनाभिपतिता दावं शैलेन महता भृशम्।  
शृङ्गेण निहतास्तत्र प्राणिनः खाण्डवालयाः ॥ ५२ ॥