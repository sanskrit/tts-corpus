+++
title_full = "227 देवताओंकी पराजय, खाण्डववनका विनाश और मयासुरकी रक्षा"
title = "२२७ मयाभयदानम्"

+++


तथा शैलनिपातेन भीषिताः खाण्डवालयाः।  
दानवा राक्षसा नागास्तरक्ष्वृक्षवनौकसः ॥ १ ॥

द्विपाः प्रभिन्नाः शार्दूलाः सिंहाः केसरिणस्तथा।  
मृगाश्च महिषाश्चैव शतशः पक्षिणस्तथा ॥ २ ॥  
समुद्विग्ना विससृपुस्तथान्या भूतजातयः ।

तं दावं समुदैक्षन्त कृष्णौ चाभ्युद्यतायुधौ ॥ ३ ॥  
उत्पातनादशब्देन त्रासिता इव च स्थिताः।  
ते वनं प्रसमीक्ष्याथ दह्यमानमनेकधा ॥ ४ ॥  
कृष्णमभ्युद्यतास्त्रं च नादं मुमुचुरुल्बणम्।

तेन नादेन रौद्रेण नादेन च विभावसोः ॥ ५ ॥  
ररास गगनं कृत्स्नमुत्पातजलदैरिव ।

ततः कृष्णों महाबाहुः स्वतेजोभास्वरं महत् ॥ ६ ॥  
चक्रं व्यसृजदत्युग्रं तेषां नाशाय केशवः।

तेनार्ता जातयः क्षुद्राः सदानवनिशाचराः ॥ ७ ॥

निकृत्ताः शतशः सर्वा निपेतुरनलं क्षणात्।

तत्रादृश्यन्त ते दैत्याः कृष्णचक्रविदारिताः ॥ ८ ॥  
वसारुधिरसम्पृक्ताः संध्यायामिव तोयदाः ।

पिशाचान् पक्षिणो नागान् पशूंश्चैव सहस्रशः ॥ ९ ॥  
निघ्नंश्चरति वार्ष्णेयः कालवत् तत्र भारत।

क्षिप्तं क्षिप्तं पुनश्चक्रं कृष्णस्यामित्रघातिनः ॥ १० ॥  
छित्त्वानेकानि सत्त्वानि पाणिमेति पुनः पुनः।

तथा तु निघ्नतस्तस्य पिशाचोरगराक्षसान् ॥ ११ ॥  
बभूव रूपमत्युग्रं सर्वभूतात्मनस्तदा ।

समेतानां च सर्वेषां दानवानां च सर्वशः ॥ १२ ॥  
विजेता नाभवत्‌ कश्चित्‌ कृष्णपाण्डवयोर्मृधे।

तयोर्बलात् परित्रातुं तं च दावं यदा सुराः ॥ १३ ॥  
नाशक्नुवञ्छमयितुं तदाभूवन् पराङ्‌मुखाः ।

शतक्रतुस्तु सम्प्रेक्ष्य विमुखानमरांस्तथा ॥ १४ ॥  
बभूव मुदितो राजन् प्रशंसन् केशवार्जुनौ।

निवृत्तेष्वथ देवेषु वागुवाचाशरीरिणी ॥ १५ ॥  
शतक्रतुं समाभाष्य महागम्भीरनिःस्वना ।

न ते सखा संनिहितस्तक्षको भुजगोत्तमः ॥ १६ ॥  
दाहकाले खाण्डवस्य कुरुक्षेत्रं गतो ह्यसौ।

न च शक्यौ युधा जेतुं कथंचिदपि वासव ॥ १७ ॥  
वासुदेवार्जुनावेतौ निबोध वचनान्मम ।  
नरनारायणावेतौ पूर्वदेवौ दिवि श्रुतौ ॥ १८ ॥  
भवानप्यभिजानाति यद्वीर्यौ यत्पराक्रमौ ।  
नैतौ शक्यौ दुराधर्षौ विजेतुमजितौ युधि ॥ १९ ॥

अपि सर्वेषु लोकेषु पुराणावृषिसत्तमौ।  
पूजनीयतमावेतावपि सर्वैः सुरासुरैः ॥ २० ॥  
यक्षराक्षसगन्धर्वनरकिन्नरपन्नगैः ।

तस्मादितः सुरैः सार्धं गन्तुमर्हसि वासव ॥ २१ ॥  
दिष्टं चाप्यनुपश्यैतत् खाण्डवस्य विनाशनम्।

इति वाक्यमुपश्रुत्य तथ्यमित्यमरेश्वरः ॥ २२ ॥  
क्रोधामर्षौ समुत्सृज्य सम्प्रतस्थे दिवं तदा।

तं प्रस्थितं महात्मानं समवेक्ष्य दिवौकसः ॥ २३ ॥  
सहिताः सेनया राजन्ननुजग्मुः पुरंदरम्।

देवराजं तदा यान्तं सह देवैरवेक्ष्य तु ॥ २४ ॥  
वासुदेवार्जुनौ वीरौ सिंहनादं विनेदतुः।

देवराजे गते राजन् प्रहृष्टौ केशवार्जुनौ ॥ २५ ॥  
निर्विशङ्कं वनं वीरौ दाहयामासतुस्तदा।

स मारुत इवाभ्राणि नाशयित्वार्जुनः सुरान् ॥ २६ ॥  
व्यधमच्छरसङ्घातैर्देहिनः खाण्डवालयान् ।

न च स्म किंचिच्छक्नोति भूतं निश्चरितुं ततः ॥ २७ ॥  
संछिद्यमानमिषुभिरस्यता सव्यसाचिना ।

नाशक्नुवंश्च भूतानि महान्त्यपि रणेऽर्जुनम् ॥ २८ ॥  
निरीक्षितुममोघास्त्रं योद्‌धुं चापि कुतो रणे।  
शतं चैकेन विव्याध शतेनैकं पतत्त्रिणाम् ॥ २९ ॥

व्यसवस्तेऽपतन्नग्नौ साक्षात् कालहता इव।  
न चालभन्त ते शर्म रोधस्सु विषमेषु च ॥ ३० ॥

पितृदेवनिवासेषु संतापश्चाप्यजायत ।  
भूतसङ्घाश्च बहवो दीनाश्चक्रुर्महास्वनम् ॥ ३१ ॥

रुरुदुर्वारणाश्चैव तथा मृगतरक्षवः ।  
तेन शब्देन वित्रेसुर्गङ्गोदधिचरा झषाः ॥ ३२ ॥

विद्याधरगणाश्चैव ये च तत्र वनौकसः।  
न त्वर्जुनं महाबाहो नापि कृष्णं जनार्दनम् ॥ ३३ ॥  
निरीक्षितुं वै शक्नोति कश्चिद् योद्‌धुं कुतः पुनः।

एकायनगता येऽपि निष्पेतुस्तत्र केचन ॥ ३४ ॥  
राक्षसा दानवा नागा जघ्ने चक्रेण तान् हरिः।

ते तु भिन्नशिरोदेहाश्चक्रवेगाद् गतासवः ॥ ३५ ॥  
पेतुरन्ये महाकायाः प्रदीप्ते वसुरेतसि।

स मांसरुधिरौघैश्च वसाभिश्चापि तर्पितः ॥ ३६ ॥  
उपर्याकाशगो भूत्वा विधूमः समपद्यत।  
दीप्ताक्षो दीप्तजिह्वश्च सम्प्रदीप्तमहाननः ॥ ३७ ॥

दीप्तोर्ध्वकेशः पिङ्गाक्षः पिबन् प्राणभृतां वसाम्।  
तां स कृष्णार्जुनकृतां सुधां प्राप्य हुताशनः ॥ ३८ ॥  
बभूव मुदितस्तृप्तः परां निर्वृतिमागतः।

तथासुरं मयं नाम तक्षकस्य निवेशनात् ॥ ३९ ॥  
विप्रद्रवन्तं सहसा ददर्श मधुसूदनः।

तमग्निः प्रार्थयामास दिधक्षुर्वातसारथिः ॥ ४० ॥  
शरीरवाञ्जटी भूत्वा नदन्निव बलाहकः।

विज्ञाय दानवेन्द्राणां मयं वै शिल्पिनां वरम् ॥ ४१ ॥  
जिघांसुर्वासुदेवस्तं चक्रमुद्यम्य धिष्ठितः ।  
स चक्रमुद्यतं दृष्ट्‌वा दिधक्षन्तं च पावकम् ॥ ४२ ॥  
अभिधावार्जुनेत्येवं मयस्त्राहीति चाब्रवीत् ।

तस्य भीतस्वनं श्रुत्वा मा भैरिति धनंजयः ॥ ४३ ॥  
प्रत्युवाच मयं पार्थो जीवयन्निव भारत।

तं न भेतव्यमित्याह मयं पार्थो दयापरः ॥ ४४ ॥

तं पार्थेनाभये दत्ते नमुचेर्भ्रातरं मयम्।  
न हन्तुमैच्छद् दाशार्हः पावको न ददाह च ॥ ४५ ॥

तद् वनं पावको धीमान् दिनानि दश पञ्च च।  
ददाह कृष्णपार्थाभ्यां रक्षितः पाकशासनात् ॥ ४६ ॥

तस्मिन् वने दह्यमाने षडग्निर्न ददाह च।  
अश्वसेनं मयं चैव चतुरः शार्ङ्गकांस्तथा ॥ ४७ ॥