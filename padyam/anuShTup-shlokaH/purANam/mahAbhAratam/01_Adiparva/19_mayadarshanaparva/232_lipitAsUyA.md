+++
title_full = "232 मन्दपालका अपने बाल-बच्चोंसे मिलना"
title = "२३२ लिपितासूया"

+++


मन्दपालोऽपि कौरव्य चिन्तयामास पुत्रकान्।  
उक्त्वापि च स तिग्मांशुं नैव शर्माधिगच्छति ॥ १ ॥

स तप्यमानः पुत्रार्थे लपितामिदमब्रवीत्।  
कथं नु शक्ताः शरणे लपिते मम पुत्रकाः ॥ २ ॥

वर्धमाने हुतवहे वाते चाशु प्रवायति।  
असमर्था विमोक्षाय भविष्यन्ति ममात्मजाः ॥ ३ ॥

कथं त्वशक्ता त्राणाय माता तेषां तपस्विनी।  
भविष्यति हि शोकार्ता पुत्रत्राणमपश्यती ॥ ४ ॥

कथमुड्डयनेऽशक्तान् पतने च ममात्मजान्।  
संतप्यमाना बहुधा वाशमाना प्रधावती ॥ ५ ॥

जरितारिः कथं पुत्रः सारिसृक्कः कथं च मे।  
स्तम्बमित्रः कथं द्रोणः कथं सा च तपस्विनी ॥ ६ ॥

लालप्यमानं तमृषिं मन्दपालं तथा वने।  
लपिता प्रत्युवाचेदं सासूयमिव भारत ॥ ७ ॥

न ते पुत्रेष्ववेक्षास्ति यानृषीनुक्तवानसि।  
तेजस्विनो वीर्यवन्तो न तेषां ज्वलनाद् भयम् ॥ ८ ॥

त्वयाग्नौ ते परीताश्च स्वयं हि मम संनिधौ।  
प्रतिश्रुतं तथा चेति ज्वलनेन महात्मना ॥ ९ ॥

लोकपालो न तां वाचमुक्त्वा मिथ्या करिष्यति।  
समक्षं बन्धुकृत्ये न तेन ते स्वस्थ मानसम् ॥ १० ॥

तामेव तु ममामित्रां चिन्तयन् परितप्यसे।  
ध्रुवं मयि न ते स्नेहो यथा तस्यां पुराभवत्॥११॥

न हि पक्षवता न्याय्यं निःस्नेहेन सुहृज्जने।  
पीड्यमान उपद्रष्टुं शक्तेनात्मा कथंचन ॥ १२ ॥

गच्छ त्वं जरितामेव यदर्थं परितप्यसे।  
चरिष्याम्यहमप्येका यथा कुपुरुषाश्रिता ॥ १३ ॥

नाहमेवं चरे लोके यथा त्वमभिमन्यसे।  
अपत्यहेतोर्विचरे तच्च कृच्छ्रगतं मम ॥ १४ ॥

भूतं हित्वा च भाव्यर्थे योऽवलम्बेत् स मन्दधीः।  
अवमन्येत तं लोको यथेच्छसि तथा कुरु ॥ १५ ॥

एष हि प्रज्वलन्नग्निर्लेलिहानो महीरुहान्।  
आविग्ने हृदि संतापं जनयत्यशिवं मम ॥ १६ ॥

तस्माद् देशादतिक्रान्ते ज्वलने जरिता पुनः।  
जगाम पुत्रकानेव त्वरिता पुत्रगृद्धिनी ॥ १७ ॥

सा तान् कुशलिनः सर्वान्‌ विमुक्ताञ्जातवेदसः।  
रोरूयमाणान् ददृशे वने पुत्रान् निरामयान् ॥ १८ ॥

अश्रूणि मुमुचे तेषां दर्शनात् सा पुनः पुनः।  
एकैकश्येन तान् सर्वान् क्रोशमानान्वपद्यत ॥ १९ ॥

ततोऽभ्यगच्छत् सहसा मन्दपालोऽपि भारत।  
अथ ते सर्व एवैनं नाभ्यनन्दंस्तदा सुताः ॥ २० ॥

लालप्यमानमेकैकं जरितां च पुनः पुनः।  
न चैवोचुस्तदा किंचित् तमृषिं साध्वसाधु वा ॥ २१ ॥

ज्येष्ठः सुतस्ते कतमः कतमस्तस्य चानुजः।  
मध्यमः कतमश्चैव कनीयान् कतमश्च ते ॥ २२ ॥

एवं ब्रुवन्तं दुःखार्तं किं मां न प्रतिभाषसे।  
कृतवानपि हि त्यागं नैव शान्तिमितो लभे ॥ २३ ॥

किं नु ज्येष्ठेन ते कार्यं किमनन्तरजेन ते।  
किं वा मध्यमजातेन किं कनिष्ठेन वा पुनः ॥ २४ ॥

यां त्वं मां सर्वतो हीनामुत्सृज्यासि गतः पुरा।  
तामेव लपितां गच्छ तरुणीं चारुहासिनीम् ॥ २५ ॥

न स्त्रीणां विद्यते किंचिदमुत्र पुरुषान्तरात्।  
सापत्नकमृते लोके नान्यदर्थविनाशनम् ॥ २६ ॥

वैराग्निदीपनं चैव भृशमुद्वेगकारि च।  
सुव्रता चापि कल्याणी सर्वभूतेषु विश्रुता ॥ २७ ॥  
अरुन्धती महात्मानं वसिष्ठं पर्यशङ्कत।  
विशुद्धभावमत्यन्तं सदा प्रियहिते रतम् ॥ २८ ॥  
सप्तर्षिमध्यगं धीरमवमेने च तं मुनिम्।  
अपध्यानेन सा तेन धूमारुणसमप्रभा।  
लक्ष्यालक्ष्या नाभिरूपा निमित्तमिव पश्यति ॥ २९ ॥

अपत्यहेतोः सम्प्राप्तं तथा त्वमपि मामिह।  
इष्टमेवं गते हि त्वं सा तथैवाद्य वर्तते ॥ ३० ॥

न हि भार्येति विश्वासः कार्यः पुंसा कथंचन।  
न हि कार्यमनुध्याति नारी पुत्रवती सती ॥ ३१ ॥

ततस्ते सर्व एवैनं पुत्राः सम्यगुपासते।  
स च तानात्मजान् सर्वानाश्वासयितुमुद्यतः ॥ ३२ ॥