+++
title_full = "233 इन्द्रदेवका श्रीकृष्ण और अर्जुनको वरदान तथा श्रीकृष्ण, अर्जुन और मयासुरका अग्निसे विदा लेकर एक साथ यमुनातटपर बैठना"
title = "२३३ देवाशीर्वादः"

+++


युष्माकमपवर्गार्थं विज्ञप्तो ज्वलनो मया।  
अग्निना च तथेत्येवं प्रतिज्ञातं महात्मना ॥ १ ॥

अग्नेर्वचनमाज्ञाय मातुर्धर्मज्ञता च वः।  
भवतां च परं वीर्यं पूर्वं नाहमिहागतः ॥ २ ॥

न संतापो हि वः कार्यः पुत्रका हृदि मां प्रति।  
ऋषीन् वेद हुताशोऽपि ब्रह्म तद् विदितं च वः॥३॥

एवमाश्वासितान् पुत्रान् भार्यामादाय स द्विजः।  
मन्दपालस्ततो देशादन्यं देशं जगाम ह ॥ ४ ॥

भगवानपि तिग्मांशुः समिद्धः खाण्डवं ततः।  
ददाह सह कृष्णाभ्यां जनयञ्जगतो हितम् ॥ ५ ॥

वसामेदोवहाः कुल्यास्तत्र पीत्वा च पावकः।  
जगाम परमां तृप्तिं दर्शयामास चार्जुनम् ॥ ६ ॥

ततोऽन्तरिक्षाद् भगवानवतीर्य पुरंदरः ।  
मरुद्‌गणैर्वृतः पार्थं केशवं चेदमब्रवीत् ॥ ७ ॥

कृतं युवाभ्यां कर्मेदममरैरपि दुष्करम्।  
वरं वृणीतं तुष्टोऽस्मि दुर्लभं पुरुषेष्विह ॥ ८ ॥

पार्थस्तु वरयामास शक्रादस्त्राणि सर्वशः।  
प्रदातुं तच्च शक्रस्तु कालं चक्रे महाद्युतिः ॥ ९ ॥

यदा प्रसन्नो भगवान् महादेवो भविष्यति।  
तदा तुभ्यं प्रदास्यामि पाण्डवास्त्राणि सर्वशः ॥ १० ॥

अहमेव च तं कालं वेत्स्यामि कुरुनन्दन।  
तपसा महता चापि दास्यामि भवतोऽप्यहम् ॥ ११ ॥  
आग्नेयानि च सर्वाणि वायव्यानि च सर्वशः।  
मदीयानि च सर्वाणि ग्रहीष्यसि धनंजय ॥ १२ ॥

वासुदेवोऽपि जग्राह प्रीतिं पार्थेन शाश्वतीम्।  
ददौ सुरपतिश्चैव वरं कृष्णाय धीमते ॥ १३ ॥

एवं दत्त्वा वर ताभ्यां सह देवैर्मरुत्पतिः।  
हुताशनमनुज्ञाप्य जगाम त्रिदिवं प्रभुः ॥ १४ ॥

पावकश्च तदा दावं दग्ध्वा समृगपक्षिणम्।  
अहानि पञ्च चैकं च विरराम सुतर्पितः ॥ १५ ॥

जग्ध्वा मांसानि पीत्वा च मेदांसि रुधिराणि च।  
युक्तः परमया प्रीत्या तावुवाचाच्युतार्जुनौ ॥ १६ ॥

युवाभ्यां पुरुषाग्र्याभ्यां तर्पितोऽस्मि यथासुखम्।  
अनुजानामि वां वीरौ चरतं यत्र वाञ्छितम् ॥ १७ ॥

एवं तौ समनुज्ञातौ पावकेन महात्मना।  
अर्जुनो वासुदेवश्च दानवश्च मयस्तथा ॥ १८ ॥  
परिक्रम्य ततः सर्वे त्रयोऽपि भरतर्षभ।  
रमणीये नदीकूले सहिताः समुपाविशन् ॥ १९ ॥