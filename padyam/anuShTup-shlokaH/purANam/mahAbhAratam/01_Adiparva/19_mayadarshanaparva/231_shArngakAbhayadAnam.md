+++
title_full = "231 शार्ङ्गकोंके स्तवनसे प्रसन्न होकर अग्निदेवका उन्हें अभय देना"
title = "२३१ शार्ङ्गकाभयदानम्"

+++


पुरतः कृच्छ्रकालस्य धीमाञ्जागर्ति पूरुषः।  
स कृच्छ्रकालं सम्प्राप्य व्यथां नैवैति कर्हिचित् ॥ १ ॥

यस्तु कृच्छ्रमनुप्राप्तं विचेता नावबुध्यते।  
स कृच्छ्रकाले व्यथितो न श्रेयो विन्दते महत् ॥ २ ॥

धीरस्त्वमसि मेधावी प्राणकृच्छ्रमिदं च नः।  
प्राज्ञः शूरो बहूनां हि भवत्येको न संशयः ॥ ३ ॥

ज्येष्ठस्तातो भवति वै ज्येष्ठो मुञ्चति कृच्छ्रतः।  
ज्येष्ठश्चेन्न प्रजानाति कनीयान् किं करिष्यति ॥ ४ ॥

हिरण्यरेतास्त्वरितो ज्वलन्नायाति नः क्षयम्।  
सप्तजिह्वाननः क्रूरो लेलिहानो विसर्पति ॥ ५ ॥

एवं सम्भाष्य तेऽन्योन्यं मन्दपालस्य पुत्रकाः।  
तुष्टुवुः प्रयता भूत्वा यथाग्निं शृणु पार्थिव ॥ ६ ॥

आत्मासि वायोर्ज्वलन शरीरमसि वीरुधाम्।  
योनिरापश्च ते शुक्रं योनिस्त्वमसि चाम्भसः ॥ ७ ॥

ऊर्ध्वं चाधश्च सर्पन्ति पृष्ठतः पार्श्वतस्तथा।  
अर्चिषस्ते महावीर्य रश्मयः सवितुर्यथा ॥ ८ ॥

माता प्रणष्टा पितरं न विद्मः  
पक्षा जाता नैव नो धूमकेतो।  
न नस्त्राता विद्यते वै त्वदन्य-  
स्तस्मादस्मांस्त्राहि बालांस्त्वमग्ने ॥ ९ ॥

यदग्ने ते शिवं रूपं ये च ते सप्त हेतयः।  
तेन नः परिपाहि त्वमार्त्तान् वै शरणैषिणः ॥ १० ॥

त्वमेवैकस्तपसे जातवेदो  
नान्यस्तप्ता विद्यते गोषु देव।  
ऋषीनस्मान् बालकान् पालयस्व  
परेणास्मान् प्रेहि वै हव्यवाह ॥ ११ ॥

सर्वमग्ने त्वमेवैकस्त्वयि सर्वमिदं जगत्।  
त्वं धारयसि भूतानि भुवनं त्वं बिभर्षि च ॥ १२ ॥

त्वमग्निर्हव्यवाहस्त्वं त्वमेव परमं हविः।  
मनीषिणस्त्वां जानन्ति बहुधा चैकधापि च ॥ १३ ॥

सृष्ट्वा लोकांस्त्रीनिमान् हव्यवाह  
काले प्राप्ते पचसि पुनः समिद्धः।  
त्वं सर्वस्य भुवनस्य प्रसूति-  
स्त्वमेवाग्ने भवसि पुनः प्रतिष्ठा ॥ १४ ॥

त्वमन्नं प्राणिभिर्भुक्तमन्तर्भूतो जगत्पते ।  
नित्यप्रवृद्धः पचसि त्वयि सर्वं प्रतिष्ठितम् ॥ १५ ॥

सूर्यो भूत्वा रश्मिभिर्जातवेदो  
भूमेरम्भो भूमिजातान् रसांश्च ।  
विश्वानादाय पुनरुत्सृज्य काले  
दृष्ट्वा वृष्ट्या भावयसीह शुक्र ॥ १६ ॥

त्वत्त एताः पुनः शुक्र वीरुधों हरितच्छदाः।  
जायन्ते पुष्करिण्यश्च सुभद्रश्च महोदधिः ॥ १७ ॥

इदं वै सद्म तिग्मांशो वरुणस्य परायणम्।  
शिवस्त्राता भवास्माकं मास्मानद्य विनाशय ॥ १८ ॥

पिङ्गाक्ष लोहितग्रीव कृष्णवर्त्मन् हुताशन।  
परेण प्रेहि मुञ्चास्मान् सागरस्य गृहानिव ॥ १९ ॥

एवमुक्तो जातवेदा द्रोणेन ब्रह्मवादिना।  
द्रोणमाह प्रतीतात्मा मन्दपालप्रतिज्ञया ॥ २० ॥

ऋषिर्द्रोणस्त्वमसि वै ब्रह्म तद् व्याहृतं त्वया।  
ईप्सितं ते करिष्यामि न च ते विद्यते भयम्॥२१॥

मन्दपालेन वै यूयं मम पूर्वं निवेदिताः।  
वर्जयेः पुत्रकान् मह्यं दहन् दावमिति स्म ह ॥ २२ ॥

तस्य तद् वचनं द्रोण त्वया यच्चेह भाषितम्।  
उभयं मे गरीयस्तु ब्रूहि किं करवाणि ते।  
भृशं प्रीतोऽस्मि भद्रं ते ब्रह्मन् स्तोत्रेण सत्तम ॥ २३ ॥

इमे मार्जारकाः शुक्र नित्यमुद्वेजयन्ति नः।  
एतान् कुरुष्व दग्धांस्त्वं हुताशन सबान्धवान् ॥ २४ ॥

तथा तत् कृतवानग्निरभ्यनुज्ञाय शाङ्‌र्गकान्।  
ददाह खाण्डवं दावं समिद्धो जनमेजय ॥ २५ ॥