+++
title_full = "230 जरिता और उसके बच्चोंका संवाद"
title = "२३० जरिता-गमनम्"

+++


अस्माद् बिलान्निष्पतितमाखुं श्येनो जहार तम्।  
क्षुद्रं पद्भ्यां गृहीत्वा च यातो नात्र भयं हि वः॥१॥

न हृतं तं वयं विद्मः श्येनेनाखुं कथंचन।  
अन्येऽपि भवितारोऽत्र तेभ्योऽपि भयमेव नः ॥ २ ॥

संशयो वह्निरागच्छेद् दृष्टं वायोर्निवर्तनम्।  
मृत्युर्नो बिलवासिभ्यो बिले स्यान्नात्र संशयः ॥ ३ ॥

निःसंशयात् संशयितो मृत्युर्मातर्विशिष्यते ।  
चर खे त्वं यथान्यायं पुत्रानाप्स्यसि शोभनान् ॥ ४ ॥

अहं वेगेन तं यान्तमद्राक्षं पततां वरम्।  
बिलादाखुं समादाय श्येनं पुत्रा महाबलम् ॥ ५ ॥  
तं पतन्तं महावेगात् त्वरिता पृष्ठतोऽन्वगाम्।  
आशिषोऽस्य प्रयुञ्जाना हरतो मूषिकं बिलात् ॥ ६ ॥

यो नो द्वेष्टारमादाय श्येनराज प्रधावसि।  
भव त्वं दिवमास्थाय निरमित्रो हिरण्मयः ॥ ७ ॥

स यदा भक्षितस्तेन श्येनेनाखुः पतत्त्रिणा।  
तदाहं तमनुज्ञाप्य प्रत्युपायां पुनर्गृहम् ॥ ८ ॥

प्रविशध्वं बिलं पुत्रा विश्रब्धा नास्ति वो भयम्।  
श्येनेन मम पश्यन्त्या हृत आखुर्महात्मना ॥ ९ ॥

न विद्महे हृतं मातः श्येनेनाखुं कथंचन।  
अविज्ञाय न शक्यामः प्रवेष्टुं विवरं भुवः ॥ १० ॥

अहं तमभिजानामि हृतं श्येनेन मूषिकम्।  
नास्ति वोऽत्र भयं पुत्राः क्रियतां वचनं मम ॥ ११ ॥

न त्वं मिथ्योपचारेण मोक्षयेथा भयाद्धि नः।  
समाकुलेषु ज्ञानेषु न बुद्धिकृतमेव तत् ॥ १२ ॥

न चोपकृतमस्माभिर्न चास्मान् वेत्थ ये वयम्।  
पीड्यमाना बिभर्ष्यस्मान् का सती के वयं तव ॥ १३ ॥

तरुणी दर्शनीयासि समर्था भर्तुरेषणे।  
अनुगच्छ पतिं मातः पुत्रानाप्स्यसि शोभनान् ॥ १४ ॥

वयमग्निं समाविश्य लोकानाप्स्याम शोभनान्।  
अथास्मान् न दहेदग्निरायास्त्वं पुनरेव नः ॥ १५ ॥

एवमुक्ता ततः शार्ङ्गी पुत्रानुत्सृज्य खाण्डवे।  
जगाम त्वरिता देशं क्षेममग्नेरनामयम् ॥ १६ ॥

ततस्तीक्ष्णार्चिरभ्यागात् त्वरितो हव्यवाहनः ।  
यत्र शार्ङ्गा बभूवुस्ते मन्दपालस्य पुत्रकाः ॥ १७ ॥

ततस्तं ज्वलितं दृष्ट्वा ज्वलनं ते विहंगमाः।  
जरितारिस्ततो वाक्यं श्रावयामास पावकम् ॥ १८ ॥