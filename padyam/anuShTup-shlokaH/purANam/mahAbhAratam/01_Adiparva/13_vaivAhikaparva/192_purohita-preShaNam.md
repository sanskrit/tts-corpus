+++
title_full = "192 धृष्टद्युम्नके द्वारा द्रौपदी तथा पाण्डवोंका हाल सुनकर राजा द्रुपदका उनके पास पुरोहितको भेजना तथा पुरोहित और युधिष्ठिरकी बातचीत"
title = "१९२ पुरोहित-प्रेषणम्"

+++


ततस्तथोक्तः परिहृष्टरूपः  
पित्रे शशंसाथ स राजपुत्रः।  
धृष्टद्युम्नः सोमकानां प्रबर्हो  
वृत्तं यथा येन हृता च कृष्णा ॥ १ ॥

योऽसौ युवा व्यायतलोहिताक्षः  
कृष्णाजिनी देवसमानरूपः ।  
यः कार्मुकाग्र्यं कृतवानधिज्यं  
लक्ष्यं च यः पातितवान् पृथिव्याम् ॥ २ ॥  
असज्जमानश्च ततस्तरस्वी  
वृतो द्विजाग्र्यैरभिपूज्यमानः ।  
चक्राम वज्रीव दितेः सुतेषु  
सर्वैश्च देवै ऋषिभिश्च जुष्टः ॥ ३ ॥

कृष्णा प्रगृह्याजिनमन्वयात् तं  
नागं यथा नागवधूः प्रहृष्टा।  
अमृष्यमाणेषु नराधिपेषु  
क्रुद्धेषु वै तत्र समापतत्सु ॥ ४ ॥  
ततोऽपरः पार्थिवसङ्घमध्ये  
प्रवृद्धमारुज्य महीप्ररोहम् ।  
प्रकालयन्नेव स पार्थिवौघान्  
क्रुद्धोऽन्तकः प्राणभृतो यथैव ॥ ५ ॥

तौ पार्थिवानां मिषतां नरेन्द्र  
कृष्णामुपादाय गतौ नराग्र्यौ ।  
विभ्राजमानाविव चन्द्रसूर्यौ  
बाह्यां पुराद् भार्गवकर्मशालाम् ॥ ६ ॥

तत्रोपविष्टार्चिरिवानलस्य  
तेषां जनित्रीति मम प्रतर्कः।  
तथाविधैरेव नरप्रवीरै-  
रुपोपविष्टैस्त्रिभिरग्निकल्पैः ॥ ७ ॥

तस्यास्ततस्तावभिवाद्य पादौ  
उक्ता च कृष्णा त्वभिवादयेति।  
स्थितां च तत्रैव निवेद्य कृष्णां  
भिक्षाप्रचाराय गता नराग्र्याः ॥ ८ ॥

तेषां तु भैक्षं प्रतिगृह्य कृष्णा  
दत्त्वा बलिं ब्राह्मणसाच्च कृत्वा।  
तां चैव वृद्धां परिवेष्य तांश्च  
नरप्रवीरान् स्वयमप्यभुङ्क्त ॥ ९ ॥

सुप्तास्तु ते पार्थिव सर्व एव  
कृष्णा च तेषां चरणोपधाने।  
आसीत् पृथिव्यां शयनं च तेषां  
दर्भाजिनाग्रास्तरणोपपन्नम् ॥ १० ॥

ते नर्दमाना इव कालमेघाः  
कथा विचित्राः कथयाम्बभूवुः ।  
न वैश्यशूद्रौपयिकीः कथास्ता  
न च द्विजानां कथयन्ति वीराः ॥ ११ ॥

निःसंशयं क्षत्रियपुङ्गवास्ते  
यथा हि युद्धं कथयन्ति राजन्।  
आशा हि नो व्यक्तमियं समृद्धा  
मुक्तान् हि पार्थाञ्छृणुमोऽग्निदाहात् ॥ १२ ॥

यथा हि लक्ष्यं निहतं धनुश्च  
सज्यं कृतं तेन तथा प्रसह्य।  
यथा हि भाषन्ति परस्परं ते  
छन्ना ध्रुवं ते प्रचरन्ति पार्थाः ॥ १३ ॥

ततः स राजा द्रुपदः प्रहृष्टः  
पुरोहितं प्रेषयामास तेषाम् ।  
विद्याम युष्मानिति भाषमाणो  
महात्मानः पाण्डुसुतास्तु कच्चित् ॥ १४ ॥

गृहीतवाक्यो नृपतेः पुरोधा  
गत्वा प्रशंसामभिधाय तेषाम् ।  
वाक्यं समग्रं नृपतेर्यथाव-  
दुवाच चानुक्रमविक्रमेण ॥ १५ ॥

विज्ञातुमिच्छत्यवनीश्वरो वः  
पाञ्चालराजो वरदो वरार्हाः ।  
लक्ष्यस्य वेद्धारमिमं हि दृष्ट्‌वा  
हर्षस्य नान्तं प्रतिपद्यते सः ॥ १६ ॥

आख्यात च ज्ञातिकुलानुपूर्वीं  
पदं शिरस्सु द्विषतां कुरुध्वम्।  
प्रह्लादयध्वं हृदयं ममेदं  
पाञ्चालराजस्य च सानुगस्य ॥ १७ ॥

पाण्डुर्हि राजा द्रुपदस्य राज्ञः  
प्रियः सखा चात्मसमो बभूव।  
तस्यैष कामो दुहिता ममेयं  
स्नुषां प्रदास्यामि हि कौरवाय ॥ १८ ॥

अयं हि कामो द्रुपदस्य राज्ञो  
हृदि स्थितो नित्यमनिन्दिताङ्गाः ।  
यदर्जुनो वै पृथुदीर्घबाहु-  
र्धर्मेण विन्देत सुतां ममैताम् ॥ १९ ॥

कृतं हि तत् स्यात् सुकृतं ममेदं  
यशश्च पुण्यं च हितं तदेतत्।

अथोक्तवाक्यं हि पुरोहितं स्थितं  
ततो विनीतं समुदीक्ष्य राजा ॥ २० ॥  
समीपतो भीममिदं शशास  
प्रदीयतां पाद्यमर्घ्यं तथास्मै ।  
मान्यः पुरोधा द्रुपदस्य राज्ञ-  
स्तस्मै प्रयोज्याभ्यधिका हि पूजा ॥ २१ ॥

भीमस्ततस्तत् कृतवान् नरेन्द्र  
तां चैव पूजां प्रतिगृह्य हर्षात्।  
सुखोपविष्टं तु पुरोहितं तदा  
युधिष्ठिरो ब्राह्मणमित्युवाच ॥ २२ ॥

पाञ्चालराजेन सुता निसृष्टा  
स्वधर्मदृष्टेन यथा न कामात्।  
प्रदिष्टशुल्का द्रुपदेन राज्ञा  
सा तेन वीरेण तथानुवृत्ता ॥ २३ ॥

न तत्र वर्णेषु कृता विवक्षा  
न चापि शीले न कुले न गोत्रे॥  
कृतेन सज्येन हि कार्मुकेण  
विद्धेन लक्ष्येण हि सा विसृष्टा ॥ २४ ॥  
सेयं तथानेन महात्मनेह  
कृष्णा जिता पार्थिवसङ्घमध्ये ।  
नैवंगते सौमकिरद्य राजा  
संतापमर्हत्यसुखाय कर्तुम् ॥ २५ ॥

कामश्च योऽसौ द्रुपदस्य राज्ञः  
स चापि सम्पत्स्यति पार्थिवस्य।  
सम्प्राप्यरूपां हि नरेन्द्रकन्या-  
मिमामहं ब्राह्मण साधु मन्ये ॥ २६ ॥

न तद् धनुर्मन्दबलेन शक्यं  
मौर्व्या समायोजयितुं तथा हि।  
न चाकृतास्त्रेण न हीनजेन  
लक्ष्यं तथा पातयितुं हि शक्यम् ॥ २७ ॥

तस्मान्न तापं दुहितुर्निमित्तं  
पाञ्चालराजोऽर्हति कर्तुमद्य ।  
न चापि तत्पातनमन्यथेह  
कर्तुं हि शक्यं भुवि मानवेन ॥ २८ ॥

एवं ब्रुवत्येव युधिष्ठिरे तु  
पाञ्चालराजस्य समीपतोऽन्यः ।  
तत्राजगामाशु नरो द्वितीयो  
निवेदयिष्यन्निह सिद्धमन्नम् ॥ २९ ॥