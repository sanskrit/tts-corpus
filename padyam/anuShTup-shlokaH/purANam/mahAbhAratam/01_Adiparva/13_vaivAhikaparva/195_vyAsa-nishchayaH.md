+++
title_full = "195 व्यासजीके सामने द्रौपदीका पाँच पुरुषोंसे विवाह होनेके विषयमें द्रुपद, धृष्टद्युम्न और युधिष्ठिरका अपने-अपने विचार व्यक्त करना"
title = "१९५ व्यास-निश्चयः"

+++


ततस्ते पाण्डवाः सर्वे पाञ्चाल्यश्च महायशाः।  
प्रत्युत्थाय महात्मानं कृष्णं सर्वेऽभ्यवादयन् ॥ १ ॥

प्रतिनन्द्य स तां पूजां पृष्ट्‌वा कुशलमन्ततः।  
आसने काञ्चने शुद्धे निषसाद महामनाः ॥ २ ॥

अनुज्ञातास्तु ते सर्वे कृष्णेनामिततेजसा।  
आसनेषु महार्हेषु निषेदुर्द्विपदां वराः ॥ ३ ॥

ततो मुहूर्तान्मधुरां वाणीमुच्चार्य पार्षतः।  
पप्रच्छ तं महात्मानं द्रौपद्यर्थं विशाम्पते ॥ ४ ॥  
कथमेका बहूनां स्याद् धर्मपत्नी न संकरः।  
एतन्मे भगवान् सर्वं प्रब्रवीतु यथातथम् ॥ ५ ॥

अस्मिन् धर्मे विप्रलब्धे लोकवेदविरोधके।  
यस्य यस्य मतं यद् यच्छ्रोतुमिच्छामि तस्य तत् ॥ ६ ॥

अधर्मो‌ऽयं मम मतो विरुद्धो लोकवेदयोः।  
न ह्येका विद्यते पत्नी बहूनां द्विजसत्तम ॥ ७ ॥

न चाप्याचरितः पूर्वैरयं धर्मो महात्मभिः।  
न चाप्यधर्मो विद्वद्भिश्चरितव्यः कथंचन ॥ ८ ॥

ततोऽहं न करोम्येनं व्यवसायं क्रियां प्रति।  
धर्मः सदैव संदिग्धः प्रतिभाति हि मे त्वयम् ॥ ९ ॥

यवीयसः कथं भार्यां ज्येष्ठो भ्राता द्विजर्षभ।  
ब्रह्मन् समभिवर्तेत सवृत्तः संस्तपोधन ॥ १० ॥

न तु धर्मस्य सूक्ष्मत्वाद् गतिं विद्म कथंचन।  
अधर्मो धर्म इति वा व्यवसायो न शक्यते ॥ ११ ॥  
कर्तुमस्मद्विधैर्ब्रह्मंस्ततोऽयं न व्यवस्यते ।  
पञ्चानां महिषी कृष्णा भवत्विति कथंचन ॥ १२ ॥

न मे वागनृतं प्राह नाधर्मे धीयते मतिः।  
वर्तते हि मनो मेऽत्र नैषोऽधर्मः कथंचन ॥ १३ ॥  
श्रूयते हि पुराणेऽपि जटिला नाम गौतमी।  
ऋषीनध्यासितवती सप्त धर्मभृतां वरा ॥ १४ ॥

तथैव मुनिजा वार्क्षी तपोभिर्भावितात्मनः।  
संगताभूद् दश भ्रातॄनेकनाम्नः प्रचेतसः ॥ १५ ॥

गुरोर्हि वचनं प्राहुर्धर्म्यं धर्मज्ञसत्तम।  
गुरूणां चैव सर्वेषां माता परमको गुरुः ॥ १६ ॥

सा चाप्युक्तवती वाचं भैक्षवद् भुज्यतामिति।  
तस्मादेतदहं मन्ये परं धर्मं द्विजोत्तम ॥ १७ ॥

एवमेतद् यथा प्राह धर्मचारी युधिष्ठिरः।  
अनृतान्मे भयं तीव्रं मुच्येऽहमनृतात् कथम् ॥ १८ ॥

अनृतान्मोक्ष्यसे भद्रे धर्मश्चैष सनातनः।  
न तु वक्ष्यामि सर्वेषां पाञ्चाल शृणु मे स्वयम्॥१९॥

यथायं विहितो धर्मो यतश्चायं सनातनः।  
यथा च प्राह कौन्तेयस्तथा धर्मो न संशयः ॥ २० ॥

तत उत्थाय भगवान् व्यासो द्वैपायनः प्रभुः।  
करे गृहीत्वा राजानं राजवेश्म समाविशत् ॥ २१ ॥

पाण्डवाश्चापि कुन्ती च धृष्टद्युम्नश्च पार्षतः।  
विविशुर्यत्र तत्रैव प्रतीक्षन्ते स्म तावुभौ ॥ २२ ॥

ततो द्वैपायनस्तस्मै नरेन्द्राय महात्मने।  
आचख्यौ तद् यथा धर्मो बहूनामेकपत्निता ॥ २३ ॥

इति श्रीमहाभारते आदिपर्वणि वैवाहिकपर्वणि व्यासवाक्ये पञ्चनवत्यधिकशततमोऽध्यायः ॥ १९५ ॥