+++
title_full = "197 द्रौपदीका पाँचों पाण्डवोंके साथ विवाह"
title = "१९७ विवाहः"

+++


अश्रुत्वैवं वचनं ते महर्षे  
मया पूर्वं यतितं संविधातुम्।  
न वै शक्यं विहितस्यापयानं  
तदेवेदमुपपन्नं विधानम् ॥ १ ॥

दिष्टस्य ग्रन्थिरनिवर्तनीयः  
स्वकर्मणा विहितं नेह किंचित्।  
कृतं निमित्तं हि वरैकहेतो-  
स्तदेवेदमुपपन्नं विधानम् ॥ २ ॥

यथैव कृष्णोक्तवती पुरस्ता-  
न्नैकं पतिं मे भगवान् ददातु।  
स चाप्येवं वरमित्यब्रवीत् तां  
देवो हि वेत्ता परमं यदत्र ॥ ३ ॥

यदि चैवं विहितः शंकरेण  
धर्मोऽधर्मो वा नात्र ममापराधः।  
गृह्णन्त्विमे विधिवत् पाणिमस्या  
यथोपजोषं विहितैषां हि कृष्णा ॥ ४ ॥

ततोऽब्रवीद् भगवान् धर्मराज-  
मद्यैव पुण्याहमुत वः पाण्डवेय।  
अद्य पौष्यं योगमुपैति चन्द्रमाः  
पाणिं कृष्णायास्त्वं गृहाणाद्य पूर्वम् ॥ ५ ॥

ततो राजा यज्ञसेनः सपुत्रो  
जन्यार्थमुक्तं बहु तत् तदग्र्यम्।  
समानयामास सुतां च कृष्णा-  
माप्लाव्य रत्नैर्बहुभिर्विभूष्य ॥ ६ ॥

ततस्तु सर्वे सुहृदो नृपस्य  
समाजग्मुः सहिता मन्त्रिणश्च ।  
द्रष्टुं विवाहं परमप्रतीता  
द्विजाश्च पौराश्च यथा प्रधानाः ॥ ७ ॥

ततोऽस्य वेश्माग्र्यजनोपशोभितं  
विस्तीर्णपद्मोत्पलभूषिताजिरम् ।  
बलौघरत्नौघविचित्रमाबभौ  
नभो यथा निर्मलतारकान्वितम् ॥ ८ ॥

ततस्तु ते कौरवराजपुत्रा  
विभूषिताः कुण्डलिनो युवानः ।  
महार्हवस्त्राम्बरचन्दनोक्षिताः  
कृताभिषेकाः कृतमङ्गलक्रियाः ॥ ९ ॥

पुरोहितेनाग्निसमानवर्चसा  
सहैव धौम्येन यथाविधि प्रभो।  
क्रमेण सर्वे विविशुस्ततः सदो  
महर्षभा गोष्ठमिवाभिनन्दिनः ॥ १० ॥

ततः समाधाय स वेदपारगो  
जुहाव मन्त्रैर्ज्वलितं हुताशनम् ।  
युधिष्ठिरं चाप्युपनीय मन्त्रवि-  
न्नियोजयामास सहैव कृष्णया ॥ ११ ॥

प्रदक्षिणं तौ प्रगृहीतपाणी  
समानयामास स वेदपारगः ।  
ततोऽभ्यनुज्ञाय तमाजिशोभिनं  
पुरोहितो राजगृहाद् विनिर्ययौ ॥ १२ ॥

क्रमेण चानेन नराधिपात्मजा  
वरस्त्रियस्ते जगृहुस्तदा करम् ।  
अहन्यहन्युत्तमरूपधारिणो  
महारथाः कौरववंशवर्धनाः ॥ १३ ॥

इदं च तत्राद्भुतरूपमुत्तमं  
जगाद देवर्षिरतीतमानुषम् ।  
महानुभावा किल सा सुमध्यमा  
बभूव कन्यैव गते गतेऽहनि ॥ १४ ॥

कृते विवाहे द्रुपदो धनं ददौ  
महारथेभ्यो बहुरूपमुत्तमम् ।  
शतं रथानां वरहेममालिनां  
चतुर्युजां हेमखलीनमालिनाम् ॥ १५ ॥

शतं गजानामपि पद्मिनां तथा  
शतं गिरीणामिव हेमशृङ्गिणाम् ।  
तथैव दासीशतमग्र्ययौवनं  
महार्हवेषाभरणाम्बरस्रजम् ॥ १६ ॥

पृथक् पृथग् दिव्यदृशां पुनर्ददौ  
तदा धनं सौमकिरग्निसाक्षिकम् ।  
तथैव वस्त्राणि विभूषणानि  
प्रभावयुक्तानि महानुभावः ॥ १७ ॥

कृते विवाहे च ततस्तु पाण्डवाः  
प्रभूतरत्नामुपलभ्य तां श्रियम् ।  
विजह्रुरिन्द्रप्रतिमा महाबलाः  
पुरे तु पाञ्चालनृपस्य तस्य ह ॥ १८ ॥

(सर्वेऽप्यतुष्यन् नृप पाण्डवेया-  
स्तस्याः शुभैः शीलसमाधिवृत्तैः ।  
सा चाप्येषा याज्ञसेनी तदानीं  
विवर्धयामास मुदं स्वसुव्रतैः ॥)