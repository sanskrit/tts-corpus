+++
title_full = "198 कुन्तीका द्रौपदीको उपदेश और आशीर्वाद तथा भगवान् श्रीकृष्णका पाण्डवोंके लिये उपहार भेजना"
title = "१९८ आशीर्वादः"

+++


पाण्डवैः सह संयोगं गतस्य द्रुपदस्य ह।  
न बभूव भयं किंचिद् देवेभ्योऽपि कथंचन ॥ १ ॥

कुन्तीमासाद्य ता नार्यो द्रुपदस्य महात्मनः।  
नाम संकीर्तयन्त्योऽस्या जग्मुः पादौ स्वमूर्धभिः ॥ २ ॥

कृष्णा च क्षौमसंवीता कृतकौतुकमङ्गला।  
कृताभिवादना श्वश्र्वास्तस्थौ प्रह्वा कृताञ्जलिः ॥ ३ ॥

रूपलक्षणसम्पन्नां शीलाचारसमन्विताम् ।  
द्रौपदीमवदत् प्रेम्णा पृथाऽऽशीर्वचनं स्नुषाम् ॥ ४ ॥

यथेन्द्राणी हरिहये स्वाहा चैव विभावसौ।  
रोहिणी च यथा सोमे दमयन्ती यथा नले ॥ ५ ॥  
यथा वैश्रवणे भद्रा वसिष्ठे चाप्यरुन्धती।  
यथा नारायणो लक्ष्मीस्तथा त्वं भव भर्तृषु ॥ ६ ॥

जीवसूर्वीरसूर्भद्रे बहुसौख्यसमन्विता ।  
सुभगा भोगसम्पन्ना यज्ञपत्नी पतिव्रता ॥ ७ ॥

अतिथीनागतान् साधून् वृद्धान् बालांस्तथा गुरून्।  
पूजयन्त्या यथान्यायं शश्वद् गच्छन्तु ते समाः ॥ ८ ॥

कुरुजाङ्गलमुख्येषु राष्ट्रेषु नगरेषु च।  
अनु त्वमभिषिच्यस्व नृपतिं धर्मवत्सला ॥ ९ ॥

पतिभिर्निर्जितामुर्वीं विक्रमेण महाबलैः ।  
कुरु ब्राह्मणसात् सर्वामश्वमेधे महाक्रतौ ॥ १० ॥

पृथिव्यां यानि रत्नानि गुणवन्ति गुणान्विते।  
तान्याप्नुहि त्वं कल्याणि सुखिनी शरदां शतम् ॥ ११ ॥

यथा च त्वाभिनन्दामि वध्वद्य क्षौमसंवृताम्।  
तथा भूयोऽभिनन्दिष्ये जातपुत्रां गुणान्विताम् ॥ १२ ॥

ततस्तु कृतदारेभ्यः पाण्डुभ्यः प्राहिणोद्धरिः।  
वैदूर्यमणिचित्राणि हैमान्याभरणानि च ॥ १३ ॥  
वासांसि च महार्हाणि नानादेश्यानि माधवः।  
कम्बलाजिनरत्नानि स्पर्शवन्ति शुभानि च ॥ १४ ॥  
शयनासनयानानि विविधानि महान्ति च।  
वैदूर्यवज्रचित्राणि शतशो भाजनानि च ॥ १५ ॥

रूपयौवनदाक्षिण्यैरुपेताश्च स्वलंकृताः ।  
प्रेष्याः सम्प्रददौ कृष्णो नानादेश्याः स्वलंकृताः ॥ १६ ॥

गजान् विनीतान् भद्रांश्च सदश्वांश्च स्वलंकृतान्।  
रथांश्च दान्तान् सौवर्णैः शुभ्रैः पट्टैरलंकृतान् ॥ १७ ॥  
कोटिशश्च सुवर्णं च तेषामकृतकं तथा।  
वीथीकृतममेयात्मा प्राहिणोन्मधुसूदनः ॥ १८ ॥

तत् सर्वं प्रतिजग्राह धर्मराजो युधिष्ठिरः।  
मुदा परमया युक्तो गोविन्दप्रियकाम्यया ॥ १९ ॥