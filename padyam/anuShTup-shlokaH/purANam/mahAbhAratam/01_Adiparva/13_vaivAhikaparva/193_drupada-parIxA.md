+++
title_full = "193 पाण्डवों और कुन्तीका द्रुपदके घरमें जाकर सम्मानित होना और राजा द्रुपदद्वारा पाण्डवोंके शील-स्वभावकी परीक्षा"
title = "१९३ द्रुपद-परीक्षा"

+++


जन्यार्थमन्नं द्रुपदेन राज्ञा  
विवाहहेतोरुपसंस्कृतं च ।  
तदाप्नुवध्वं कृतसर्वकार्याः  
कृष्णां च तत्रैव चिरं न कार्यम् ॥ १ ॥

इमे रथाः काञ्चनपद्मचित्राः  
सदश्वयुक्ता वसुधाधिपार्हाः ।  
एतान् समारुह्य समेत सर्वे  
पाञ्चालराजस्य निवेशनं तत् ॥ २ ॥

ततः प्रयाताः कुरुपुङ्गवास्ते  
पुरोहितं तं परियाप्य सर्वे।  
आस्थाय यानानि महान्ति तानि  
कुन्ती च कृष्णा च सहैकयाने ॥ ३ ॥

श्रुत्वा तु वाक्यानि पुरोहितस्य  
यान्युक्तवान् भारत धर्मराजः ।  
जिज्ञासयैवाथ कुरूत्तमानां  
द्रव्याण्यनेकान्युपसंजहार ॥ ४ ॥

फलानि माल्यानि च संस्कृतानि  
वर्माणि चर्माणि तथाऽऽसनानि ।  
गाश्चैव राजन्नथ चैव रज्जू-  
र्बीजानि चान्यानि कृषीनिमित्तम् ॥ ५ ॥  
अन्येषु शिल्पेषु च यान्यपि स्युः  
सर्वाणि कृत्यान्यखिलेन तत्र ।  
क्रीडानिमित्तान्यपि यानि तत्र  
सर्वाणि तत्रोपजहार राजा ॥ ६ ॥

वर्माणि चर्माणि च भानुमन्ती  
खड्‌गा महान्तोऽश्वरथाश्च चित्राः ।  
धनूंषि चाग्र्याणि शराश्च चित्राः  
शक्त्यृष्टयः काञ्चनभूषणाश्च ॥ ७ ॥  
प्रासा भुशुण्ड्यश्च परश्वधाश्च  
सांग्रामिकं चैव तथैव सर्वम्।  
शय्यासनान्युत्तमवस्तुवन्ति  
तथैव वासो विविधं च तत्र ॥ ८ ॥

कुन्ती तु कृष्णां परिगृह्य साध्वी-  
मन्तःपुरं द्रुपदस्याविवेश ।  
स्त्रियश्च तां कौरवराजपत्नीं  
प्रत्यर्चयामासुरदीनसत्त्वाः ॥ ९ ॥

तान् सिंहविक्रान्तगतीन् निरीक्ष्य  
महर्षभाक्षानजिनोत्तरीयान् ।  
गूढोत्तरांसान् भुजगेन्द्रभोग-  
प्रलम्बबाहून् पुरुषप्रवीरान् ॥ १० ॥  
राजा च राज्ञः सचिवाश्च सर्वे  
पुत्राश्च राज्ञः सुहृदस्तथैव ।  
प्रेष्याश्च सर्वे निखिलेन राजन्  
हर्षं समापेतुरतीव तत्र ॥ ११ ॥

ते तत्र वीराः परमासनेषु  
सपादपीठेष्वविशङ्कमानाः ।  
यथानुपूर्वं विविशुर्नराग्र्या-  
स्तथा महार्हेषु न विस्मयन्तः ॥ १२ ॥

उच्चावचं पार्थिवभोजनीयं  
पात्रीषु जाम्बूनदराजतीषु ।  
दासाश्च दास्यश्च सुमृष्टवेषाः  
सम्भोजकाश्चाप्युपजह्रुरन्नम् ॥ १३ ॥

ते तत्र भुक्त्वा पुरुषप्रवीरा  
यथाऽऽत्मकामं सुभृशं प्रतीताः ।  
उत्क्रम्य सर्वाणि वसूनि राजन्  
सांग्रामिकं ते विविशुर्नृवीराः ॥ १४ ॥

तल्लक्षयित्वा द्रुपदस्य पुत्रो  
राजा च सर्वैः सह मन्त्रिमुख्यैः।  
समर्थयामासुरुपेत्य हृष्टाः  
कुन्तीसुतान् पार्थिव राजपुत्रान् ॥ १५ ॥