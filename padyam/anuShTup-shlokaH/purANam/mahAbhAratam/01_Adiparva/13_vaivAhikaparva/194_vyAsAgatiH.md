+++
title_full = "194 द्रुपद और युधिष्ठिरकी बातचीत तथा व्यासजीका आगमन"
title = "१९४ व्यासागतिः"

+++


तत आहूय पाञ्चाल्यो राजपुत्रं युधिष्ठिरम्।  
परिग्रहेण ब्राह्मेण परिगृह्य महाद्युतिः ॥ १ ॥  
पर्यपृच्छददीनात्मा कुन्तीपुत्रं सुवर्चसम् ।  
कथं जानीम भवतः क्षत्रियान् ब्राह्मणानुत ॥ २ ॥  
वैश्यान् वा गुणसम्पन्नानथवा शूद्रयोनिजान्।  
मायामास्थाय वा विप्रांश्चरतः सर्वतोदिशम् ॥ ३ ॥

कृष्णाहेतोरनुप्राप्ता देवाः संदर्शनार्थिनः ।  
ब्रवीतु नो भवान् सत्यं संदेहो ह्यत्र नो महान्॥४॥

अपि नः संशयस्यान्ते मनः संतुष्टिमावहेत्।  
अपि नो भागधेयानि शुभानि स्युः परंतप ॥ ५ ॥

इच्छया ब्रूहि तत् सत्यं सत्यं राजसु शोभते।  
इष्टापूर्तेन च तथा वक्तव्यमनृतं न तु ॥ ६ ॥

श्रुत्वा ह्यमरसंकाश तव वाक्यमरिंदम।  
ध्रुवं विवाहकरणमास्थास्यामि विधानतः ॥ ७ ॥

मा राजन् विमना भूस्त्वं पाञ्चाल्य प्रीतिरस्तु ते।  
ईप्सितस्ते ध्रुवः कामः संवृत्तोऽयमसंशयम् ॥ ८ ॥

वयं हि क्षत्रिया राजन् पाण्डोः पुत्रा महात्मनः।  
ज्येष्ठ मां विद्धि कौन्तेयं भीमसेनार्जुनाविमौ ॥ ९ ॥

आभ्यां तव सुता राजन् निर्जिता राजसंसदि।  
यमौ च तत्र कुन्ती च यत्र कृष्णा व्यवस्थिता॥१०॥

व्येतु ते मानसं दुःखं क्षत्रियाः स्मो नरर्षभ।  
पद्मिनीव सुतेयं ते ह्रदादन्यह्रदं गता ॥ ११ ॥

इति तथ्यं महाराज सर्वमेतद् ब्रवीमि ते।  
भवान् हि गुरुरस्माकं परमं च परायणम् ॥ १२ ॥

ततः स द्रुपदो राजा हर्षव्याकुललोचनः।  
प्रतिवक्तुं मुदा युक्तो नाशकत् तं युधिष्ठिरम् ॥ १३ ॥

यत्नेन तु स तं हर्षं संनिगृह्य परंतपः।  
अनुरूपं तदा वाचा प्रत्युवाच युधिष्ठिरम् ॥ १४ ॥

पप्रच्छ चैनं धर्मात्मा यथा ते प्रद्रुताः पुरात्।  
स तस्मै सर्वमाचख्यावानुपूर्व्येण पाण्डवः ॥ १५ ॥

तच्छ्रुत्वा द्रुपदो राजा कुन्तीपुत्रस्य भाषितम्।  
विगर्हयमास तदा धृतराष्ट्रं नरेश्वरम् ॥ १६ ॥  
आश्वासयामास च तं कुन्तीपुत्रं युधिष्ठिरम्।  
प्रतिजज्ञे च राज्याय द्रुपदो वदतां वरः ॥ १७ ॥

ततः कुन्ती च कृष्णा च भीमसेनार्जुनावपि।  
यमौ च राज्ञा संदिष्टं विविशुर्भवनं महत् ॥ १८ ॥  
तत्र ते न्यवसन् राजन् यज्ञसेनेन पूजिताः।  
प्रत्याश्वस्तस्ततो राजा सह पुत्रैरुवाच तम् ॥ १९ ॥

गृह्णातु विधिवत् पाणिमद्यायं कुरुनन्दनः।  
पुण्येऽहनि महाबाहुरर्जुनः कुरुतां क्षणम् ॥ २० ॥

तमब्रवीत् ततो राजा धर्मात्मा च युधिष्ठिरः।  
ममापि दारसम्बन्धः कार्यस्तावद् विशाम्पते ॥ २१ ॥

भवान् वा विधिवत् पाणिं गृह्णातु दुहितुर्मम।  
यस्य वा मन्यसे वीर तस्य कृष्णामुपादिश ॥ २२ ॥

सर्वेषां महिषी राजन् द्रौपदी नो भविष्यति।  
एवं प्रव्याहृतं पूर्वं मम मात्रा विशाम्पते ॥ २३ ॥

अहं चाप्यनिविष्टो वै भीमसेनश्च पाण्डवः।  
पार्थेन विजिता चैषा रत्नभूता सुता तव ॥ २४ ॥

एष नः समयो राजन् रत्नस्य सह भोजनम्।  
न च तं हातुमिच्छामः समयं राजसत्तम ॥ २५ ॥

सर्वेषां धर्मतः कृष्णा महिषी नो भविष्यति।  
आनुपूर्व्येण सर्वेषां गृह्णातु ज्वलने करान् ॥ २६ ॥

एकस्य बह्व्यो विहिता महिष्यः कुरुनन्दन।  
नैकस्या बहवः पुंसः श्रूयन्ते पतयः क्वचित् ॥ २७ ॥

लोकवेदविरुद्धं त्वं नाधर्मं धर्मविच्छुचिः।  
कर्तुमर्हसि कौन्तेय कस्मात् ते बुद्धिरीदृशी ॥ २८ ॥

सूक्ष्मो धर्मो महाराज नास्य विद्मो वयं गतिम्।  
पूर्वेषामानुपूर्व्येण यातं वर्त्मानुयामहे ॥ २९ ॥

न मे वागनृतं प्राह नाधर्मे धीयते मतिः।  
एवं चैव वदत्यम्बा मम चैतन्मनोगतम् ॥ ३० ॥

एष धर्मो ध्रुवो राजंश्चरैनमविचारयम्।  
मा च शंका तत्र ते स्यात् कथंचिदपि पार्थिव॥३१॥

त्वं च कुन्ती च कौन्तेय धृष्टद्युम्नश्च मे सुतः।  
कथयन्त्विति कर्तव्यं श्वः काले करवामहे ॥ ३२ ॥

ते समेत्य ततः सर्वे कथयन्ति स्म भारत।  
अथ द्वैपायनो राजन्नभ्यागच्छद् यदृच्छया ॥ ३३ ॥