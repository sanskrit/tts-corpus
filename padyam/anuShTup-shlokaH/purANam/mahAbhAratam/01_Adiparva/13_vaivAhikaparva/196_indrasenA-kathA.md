+++
title_full = "196 व्यासजीका द्रुपदको पाण्डवों तथा द्रौपदीके पूर्वजन्मकी कथा सुनाकर दिव्य दृष्टि देना और द्रुपदका उनके दिव्य रूपोंकी झाँकी करना"
title = "१९६ इन्द्रसेना-कथा"

+++


पुरा वै नैमिषारण्ये देवाः सत्रमुपासते।  
तत्र वैवस्वतो राजञ्शामित्रमकरोत् तदा ॥ १ ॥

ततो यमो दीक्षितस्तत्र राजन्  
नामारयत् कंचिदपि प्रजानाम् ।  
ततः प्रजास्ता बहुला बभूवुः  
कालातिपातान्मरणप्रहीणाः ॥ २ ॥

सोमश्च शक्रो वरुणः कुबेरः  
साध्या रुद्रा वसवोऽथाश्विनौ च।  
प्रजापतिर्भुवनस्य प्रणेता  
समाजग्मुस्तत्र देवास्तथान्ये ॥ ३ ॥  
ततोऽब्रुवन् लोकगुरुं समेता  
भयात् तीव्रान्मानुषाणां च वृद्ध्या।  
तस्माद् भयादुद्विजन्तः सुखेप्सवः  
प्रयाम सर्वे शरणं भवन्तम् ॥ ४ ॥

किं वो भयं मानुषेभ्यो यूयं सर्वे यदामराः।  
मा वो मर्त्यसकाशाद् वै भयं भवितुमर्हति ॥ ५ ॥

मर्त्या अमर्त्याः संवृत्ता न विशेषोऽस्ति कश्चन।  
अविशेषादुद्विजन्तो विशेषार्थमिहागताः ॥ ६ ॥

वैवस्वतो व्यापृतः सत्रहेतो-  
स्तेन त्विमे न म्रियन्ते मनुष्याः।  
तस्मिन्नेकाग्रे कृतसर्वकार्ये  
तत एषां भवितैवान्तकालः ॥ ७ ॥  
वैवस्वतस्यैव तनुर्विभक्ता  
वीर्येण युष्माकमुत प्रयुक्ता ।  
सैषामन्तो भविता ह्यन्तकाले  
न तत्र वीर्यं भविता नरेषु ॥ ८ ॥

ततस्तु ते पूर्वजदेववाक्यं  
श्रुत्वा जग्मुर्यत्र देवा यजन्ते।  
समासीनास्ते समेता महाबला  
भागीरथ्यां ददृशुः पुण्डरीकम् ॥ ९ ॥

दृष्ट्‌वा च तद् विस्मितास्ते बभूवु-  
स्तेषामिन्द्रस्तत्र शूरो जगाम ।  
सोऽपश्यद् योषामथ पावकप्रभां  
यत्र देवी गङ्गा सततं प्रसूता ॥ १० ॥

सा तत्र योषा रुदती जलार्थिनी  
गङ्गां देवीं व्यवगाह्य व्यतिष्ठत्।  
तस्याश्रुबिन्दुः पतितो जले य-  
स्तत् पद्ममासीदथ तत्र काञ्चनम् ॥ ११ ॥

तदद्भुतं प्रेक्ष्य वज्री तदानी-  
मपृच्छत् तां योषितमन्तिकाद् वै।  
का त्वं भद्रे रोदिषि कस्य हेतो-  
र्वाक्यं तथ्यं कामयेऽहं ब्रवीहि ॥ १२ ॥

त्वं वेत्स्यसे मामिह यास्मि शक्र  
यदर्थं चाहं रोदिमि मन्दभाग्या।  
आगच्छ राजन् पुरतो गमिष्ये  
द्रष्टासि तद् रोदिमि यत्कृतेऽहम् ॥ १३ ॥

तां गच्छन्तीमन्वगच्छत् तदानीं  
सोऽपश्यदारात् तरुणं दर्शनीयम् ।  
सिद्धासनस्थं युवतीसहायं  
क्रीडन्तमैक्षद् गिरिराजमूर्ध्नि ॥ १४ ॥

तमब्रवीद् देवराजो ममेदं  
त्वं विद्धि विद्वन् भुवनं वशे स्थितम्।  
ईशोऽहमस्मीति समन्युरब्रवीद्  
दृष्ट्‌वा तमक्षैः सुभृशं प्रमत्तम् ॥ १५ ॥

क्रुद्धं च शक्रं प्रसमीक्ष्य देवो  
जहास शक्रं च शनैरुदैक्षत।  
संस्तम्भितोऽभूदथ देवराज-  
स्तेनेक्षितः स्थाणुरिवावतस्थे ॥ १६ ॥

यदा तु पर्याप्तमिहास्य क्रीडया  
तदा देवीं रुदतीं तामुवाच।  
आनीयतामेष यतोऽहमारा-  
न्नैनं दर्पः पुनरप्याविशेत ॥ १७ ॥

ततः शक्रः स्पृष्टमात्रस्तया तु  
स्रस्तैरङ्गैः पतितोऽभूद् धरण्याम् ।  
तमब्रवीद् भगवानुग्रतेजा  
मैवं पुनः शक्र कृथाः कथंचित् ॥ १८ ॥

निवर्तयैनं च महाद्रिराजं  
बलं च वीर्यं च तवाप्रमेयम्।  
छिद्रस्य चैवाविश मध्यमस्य  
यत्रासते त्वद्विधाः सूर्यभासः ॥ १९ ॥

स तद् विवृत्य विवरं महागिरे-  
स्तुल्यद्युतींश्चतुरोऽन्यान् ददर्श ।  
स तानभिप्रेक्ष्य बभूव दुःखितः  
कच्चिन्नाहं भविता वै यथेमे ॥ २० ॥

ततो देवो गिरिशो वज्रपाणिं  
विवृत्य नेत्रे कुपितोऽभ्युवाच ।  
दरीमेतां प्रविश त्वं शतक्रतो  
यन्मां बाल्यादवमंस्थाः पुरस्तात् ॥ २१ ॥

उक्तस्त्वेवं विभुना देवराजः  
प्रावेपतार्तो भृशमेवाभिषङ्गात् ।  
स्रस्तैरङ्गैरनिलेनेव नुन्न-  
मश्वत्थपत्रं गिरिराजमूर्ध्नि ॥ २२ ॥

स प्राञ्जलिर्वै वृषवाहनेन  
प्रवेपमानः सहसैवमुक्तः ।  
उवाच देवं बहुरूपमुग्र-  
स्रष्टाशेषस्य भुवनस्य त्वं भवाद्यः ॥ २३ ॥

तमब्रवीदुग्रवर्चाः प्रहस्य  
नैवंशीलाः शेषमिहाप्नुवन्ति ।  
एतेऽप्येवं भवितारः पुरस्तात्  
तस्मादेतां दरीमाविश्य शेष्व ॥ २४ ॥

तत्र ह्येवं भवितारो न संशयो  
योनिं सर्वे मानुषीमाविशध्वम् ।  
तत्र यूयं कर्म कृत्वाविषह्यं  
बहूनन्यान् निधनं प्रापयित्वा ॥ २५ ॥  
आगन्तारः पुनरेवेन्द्रलोकं  
स्वकर्मणा पूर्वजितं महार्हम् ।  
सर्वं मया भाषितमेतदेवं  
कर्तव्यमन्यद् विविधार्थयुक्तम् ॥ २६ ॥

गमिष्यामो मानुषं देवलोकाद्  
दुराधरो विहितो यत्र मोक्षः।

देवास्त्वस्मानादधीरञ्जनन्यां  
धर्मो वायुर्मघवानश्विनौ च ।  
अस्त्रैर्दिव्यैर्मानुषान् योधयित्वा  
आगन्तारः पुनरेवेन्द्रलोकम् ॥ २७ ॥

एतच्छ्रुत्वा वज्रपाणिर्वचस्तु  
देवश्रेष्ठं पुनरेवेदमाह ।  
वीर्येणाहं पुरुषं कार्यहेतो-  
र्दद्यामेषां पञ्चमं मत्प्रसूतम् ॥ २८ ॥  
विश्वभुग् भूतधामा च शिबिरिन्द्रः प्रतापवान्।  
शान्तिश्चतुर्थस्तेषां वै तेजस्वी पञ्चमः स्मृतः ॥ २९ ॥

तेषां कामं भगवानुग्रधन्वा  
प्रादादिष्टं संनिसर्गाद् यथोक्तम् ।  
तां चाप्येषां योषितं लोककान्तां  
श्रियं भार्यां व्यदधान्मानुषेषु ॥ ३० ॥

तैरेव सार्धं तु ततः स देवो  
जगाम नारायणमप्रमेयम् ।  
अनन्तमव्यक्तमजं पुराणं  
सनातनं विश्वमनन्तरूपम् ॥ ३१ ॥

स चापि तद् व्यदधात् सर्वमेव  
ततः सर्वे सम्बभूवुर्धरण्याम् ।  
स चापि केशौ हरिरुद्बबर्ह  
शुक्लमेकमपरं चापि कृष्णम् ॥ ३२ ॥

तौ चापि केशौ निविशेतां यदूनां  
कुले स्त्रियौ देवकीं रोहिणीं च।  
तयोरेको बलदेवो बभूव  
योऽसौ श्वेतस्तस्य देवस्य केशः।  
कृष्णो द्वितीयः केशवः सम्बभूव  
केशो योऽसौ वर्णतः कृष्ण उक्तः ॥ ३३ ॥

ये ते पूर्वं शक्ररूपा निबद्धा-  
स्तस्यां दर्यां पर्वतस्योत्तरस्य ।  
इहैव ते पाण्डवा वीर्यवन्तः  
शक्रस्यांशः पाण्डवः सव्यसाची ॥ ३४ ॥

एवमेते पाण्डवाः सम्बभूवु-  
र्ये ते राजन् पूर्वमिन्द्रा बभूवुः।  
लक्ष्मीश्चैषां पूर्वमेवोपदिष्टा  
भार्या यैषा द्रौपदी दिव्यरूपा ॥ ३५ ॥  
कथं हि स्त्री कर्मणा ते महीतलात्  
समुत्तिष्ठेदन्यतो दैवयोगात् ।  
यस्या रूपं सोमसूर्यप्रकाशं  
गन्धश्चास्याः क्रोशमात्रात् प्रवाति ॥ ३६ ॥

इदं चान्यत् प्रीतिपूर्वं नरेन्द्र  
ददानि ते वरमत्यद्भुतं च।  
दिव्यं चक्षुः पश्य कुन्तीसुतांस्त्वं  
पुण्यैर्दिव्यैः पूर्वदेहैरुपेतान् ॥ ३७ ॥

ततो व्यासः परमोदारकर्मा  
शुचिर्विप्रस्तपसा तस्य राज्ञः ।  
चक्षुर्दिव्यं प्रददौ तांश्च सर्वान्  
राजापश्यत् पूर्वदेहैर्यथावत् ॥ ३८ ॥

ततो दिव्यान् हेमकिरीटमालिनः  
शक्रप्रख्यान् पावकादित्यवर्णान् ।  
बद्धापीडांश्चारुरूपांश्च यूनो  
व्यूढोरस्कांस्तालमात्रान् ददर्श ॥ ३९ ॥

दिव्यैर्वस्त्रैररजोभिः सुगन्धै-  
र्माल्यैश्चाग्र्यैः शोभमानानतीव ।  
साक्षात् त्र्यक्षान् वा वसूंश्चापि रुद्रा-  
नादित्यान् वा सर्वगुणोपपन्नान् ॥ ४० ॥

तान् पूर्वेन्द्रानभिवीक्ष्याभिरूपान्  
शक्रात्मजं चेन्द्ररूपं निशम्य ।  
प्रीतो राजा द्रुपदो विस्मितश्च  
दिव्यां मायां तामवेक्ष्याप्रमेयाम् ॥ ४१ ॥

तां चैवाग्र्यां स्त्रियमतिरूपयुक्तां  
दिव्यां साक्षात् सोमवह्निप्रकाशाम् ।  
योग्यां तेषां रूपतेजोयशोभिः  
पत्नीं मत्वा हृष्टवान् पार्थिवेन्द्रः ॥ ४२ ॥

स तद् दृष्ट््वा महदाश्चर्यरूपं  
जग्राह पादौ सत्यवत्याः सुतस्य।  
नैतच्चित्रं परमर्षे त्वयीति  
प्रसन्नचेताः स उवाच चैनम् ॥ ४३ ॥

आसीत् तपोवने काचिदृषेः कन्या महात्मनः।  
नाध्यगच्छत् पतिं सा तु कन्या रूपवती सती ॥ ४४ ॥

तोषयामास तपसा सा किलोग्रेण शंकरम्।  
तामुवाचेश्वरः प्रीतो वृणु काममिति स्वयम् ॥ ४५ ॥

सैवमुक्ताब्रवीत् कन्या देवं वरदमीश्वरम्।  
पतिं सर्वगुणोपेतमिच्छामीति पुनः पुनः ॥ ४६ ॥

ददौ तस्यै स देवेशस्तं वरं प्रीतमानसः।  
पञ्च ते पतयो भद्रे भविष्यन्तीति शंकरः ॥ ४७ ॥

सा प्रसादयती देवमिदं भूयोऽभ्यभाषत।  
एकं पतिं गुणोपेतं त्वत्तोऽर्हामीति शंकर ॥ ४८ ॥

तां देवदेवः प्रीतात्मा पुनः प्राह शुभं वचः।  
पञ्चकृत्वस्त्वयोक्तोऽहं पतिं देहीति वै पुनः ॥ ४९ ॥  
तत् तथा भविता भद्रे वचस्तद् भद्रमस्तु ते।  
देहमन्यं गतायास्ते सर्वमेतद् भविष्यति ॥ ५० ॥

द्रुपदैषा हि सा जज्ञे सुता वै देवरूपिणी।  
पञ्चानां विहिता पत्नी कृष्णा पार्षत्यनिन्दिता ॥ ५१ ॥

स्वर्गश्रीः पाण्डवार्थं तु समुत्पन्ना महामखे।  
सेह तप्त्वा तपो घोरं दुहितृत्वं तवागता ॥ ५२ ॥

सैषा देवी रुचिरा देवजुष्टा  
पञ्चानामेका स्वकृतेनेह कर्मणा ।  
सृष्टा स्वयं देवपत्नी स्वयम्भुवा  
श्रुत्वा राजन् द्रुपदेष्टं कुरुष्व ॥ ५३ ॥