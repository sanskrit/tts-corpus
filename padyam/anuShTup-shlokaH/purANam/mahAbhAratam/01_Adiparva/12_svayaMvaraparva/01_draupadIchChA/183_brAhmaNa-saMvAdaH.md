+++
title_full = "183 पाण्डवोंकी पंचालयात्रा और मार्गमें ब्राह्मणोंसे बातचीत"
title = "१८३ ब्राह्मण-संवादः"

+++


ततस्ते नरशार्दूला भ्रातरः पञ्च पाण्डवाः।  
प्रययुर्द्रौपदीं द्रष्टुं तं च देशं महोत्सवम् ॥ १ ॥

ते प्रयाता नरव्याघ्राः सह मात्रा परंतपाः।  
ब्राह्मणान् ददृशुर्मार्गे गच्छतः संगतान् बहून् ॥ २ ॥

त ऊचुर्ब्राह्मणा राजन् पाण्डवान् ब्रह्मचारिणः।  
क्व भवन्तो गमिष्यन्ति कुतो वाभ्यागता इह ॥ ३ ॥

आगतानेकचक्रायाः सोदर्यानेकचारिणः ।  
भवन्तो वै विजानन्तु सह मात्रा द्विजर्षभाः ॥ ४ ॥

गच्छताद्यैव पञ्चालान् द्रुपदस्य निवेशने।  
स्वयंवरो महांस्तत्र भविता सुमहाधनः ॥ ५ ॥

एकसार्थं प्रयाताः स्म वयं तत्रैव गामिनः।  
तत्र ह्यद्भुतसंकाशो भविता सुमहोत्सवः ॥ ६ ॥

यज्ञसेनस्य दुहिता द्रुपदस्य महात्मनः।  
वेदीमध्यात् समुत्पन्ना पद्मपत्रनिभेक्षणा ॥ ७ ॥

दर्शनीयानवद्याङ्गी सुकुमारी मनस्विनी ।  
धृष्टद्युम्नस्य भगिनी द्रोणशत्रोः प्रतापिनः ॥ ८ ॥

यो जातः कवची खड्गी सशरः सशरासनः।  
सुसमिद्धे महाबाहुः पावके पावकोपमः ॥ ९ ॥

स्वसा तस्यानवद्याङ्गी द्रौपदी तनुमध्यमा।  
नीलोत्पलसमो गन्धो यस्याः क्रोशात् प्रवाति वै ॥ १० ॥

यज्ञसेनस्य च सुतां स्वयंवरकृतक्षणाम्।  
गच्छामो वै वयं द्रष्टुं तं च दिव्यं महोत्सवम्॥११॥

राजानो राजपुत्राश्च यज्वानो भूरिदक्षिणाः।  
स्वाध्यायवन्तः शुचयो महात्मानो यतव्रताः ॥ १२ ॥  
तरुणा दर्शनीयाश्च नानादेशसमागताः ।  
महारथाः कृतास्त्राश्च समुपैष्यन्ति भूमिपाः ॥ १३ ॥

ते तत्र विविधान् दायान् विजयार्थं नरेश्वराः।  
प्रदास्यन्ति धनं गाश्च भक्ष्यं भोज्यं च सर्वशः ॥ १४ ॥

प्रतिगृह्य च तत् सर्वं दृष्ट्वा चैव स्वयंवरम्।  
अनुभूयोत्सवं चैव गमिष्यामो यथेप्सितम् ॥ १५ ॥

नटा वैतालिकास्तत्र नर्तकाः सूतमागधाः।  
नियोधकाश्च देशेभ्यः समेष्यन्ति महाबलाः ॥ १६ ॥

एवं कौतूहलं कृत्वा दृष्ट्वा च प्रतिगृह्य च।  
सहास्माभिर्महात्मानः पुनः प्रतिनिवर्त्स्यथ ॥ १७ ॥

दर्शनीयांश्च वः सर्वान् देवरूपानवस्थितान्।  
समीक्ष्य कृष्णा वरयेत् संगत्यैकतमं वरम् ॥ १८ ॥

अयं भ्राता तव श्रीमान् दर्शनीयो महाभुजः।  
नियुज्यमानो विजये संगत्या द्रविणं बहु।  
आहरिष्यन्नयं नूनं प्रीतिं वो वर्धयिष्यति ॥ १९ ॥

परमं भो गमिष्यामो द्रष्टुं चैव महोत्सवम्।  
भवद्भिः सहिताः सर्वे कन्यायास्तं स्वयंवरम् ॥ २० ॥