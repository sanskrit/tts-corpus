+++
title_full = "186 राजाओंका लक्ष्यवेधके लिये उद्योग और असफल होना"
title = "१८६ राज-धनुःपूरण-यत्नः"

+++


तेऽलंकृताः कुण्डलिनो युवानः  
परस्परं स्पर्धमाना नरेन्द्राः ।  
अस्त्रं बलं चात्मनि मन्यमानाः  
सर्वे समुत्पेतुरुदायुधास्ते ॥ १ ॥  
रूपेण वीर्येण कुलेन चैव  
शीलेन वित्तेन च यौवनेन।  
समिद्धदर्पा मदवेगभिन्ना  
मत्ता यथा हैमवता गजेन्द्राः ॥ २ ॥

परस्परं स्पर्धया प्रेक्षमाणाः  
संकल्पजेनाभिपरिप्लुताङ्गाः ।  
कृष्णा ममैवेत्यभिभाषमाणा  
नृपासनेभ्यः सहसोदतिष्ठन् ॥ ३ ॥

ते क्षत्रिया रङ्गगताः समेता  
जिगीषमाणा द्रुपदात्मजां ताम् ।  
चकाशिरे पर्वतराजकन्या-  
मुमां यथा देवगणाः समेताः ॥ ४ ॥

कन्दर्पबाणाभिनिपीडिताङ्गाः  
कृष्णागतैस्ते हृदयैर्नरेन्द्राः ।  
रङ्गावतीर्णा द्रुपदात्मजार्थं  
द्वेषं प्रचक्रुः सुहृदोऽपि तत्र ॥ ५ ॥

अथाययुर्देवगणा विमानै  
रुद्रादित्या वसवोऽथाश्विनौ च ।  
साध्याश्च सर्वे मरुतस्तथैव  
यमं पुरस्कृत्य धनेश्वरं च ॥ ६ ॥

दैत्याः सुपर्णाश्च महोरगाश्च  
देवर्षयो गुह्यकाश्चारणाश्च ।  
विश्वावसुर्नारदपर्वतौ च  
गन्धर्वमुख्याः सहसाप्सरोभिः ॥ ७ ॥

हलायुधस्तत्र जनार्दनश्च  
वृष्ण्यन्धकाश्चैव यथाप्रधानम् ।  
प्रेक्षां स्म चक्रुर्यदुपुङ्गवास्ते  
स्थिताश्च कृष्णस्य मते महान्तः ॥ ८ ॥

दृष्ट्वा तु तान् मत्तगजेन्द्ररूपान्  
पञ्चाभिपद्मानिव वारणेन्द्रान् ।  
भस्मावृताङ्गानिव हव्यवाहान्  
कृष्णः प्रदध्यौ यदुवीरमुख्यः ॥ ९ ॥

शशंस रामाय युधिष्ठिरं स  
भीमं सजिष्णुं च यमौ च वीरौ।  
शनैः शनैस्तान् प्रसमीक्ष्य रामो  
जनार्दनं प्रीतमना ददर्श ह ॥ १० ॥

अन्ये तु वीरा नृपपुत्रपौत्राः  
कृष्णागतैर्नेत्रमनःस्वभावैः ।  
व्यायच्छमाना ददृशुर्न तान् वै  
संदष्टदन्तच्छदताम्रनेत्राः ॥ ११ ॥

तथैव पार्थाः पृथुबाहवस्ते  
वीरौ यमौ चैव महानुभावौ।  
तां द्रौपदीं प्रेक्ष्य तदा स्म सर्वे  
कन्दर्पबाणाभिहता बभूवुः ॥ १२ ॥

देवर्षिगन्धर्वसमाकुलं तत्  
सुपर्णनागासुरसिद्धजुष्टम् ।  
दिव्येन गन्धेन समाकुलं च  
दिव्यैश्च पुष्पैरवकीर्यमाणम् ॥ १३ ॥

महास्वनैर्दुन्दुभिनादितैश्च  
बभूव तत् संकुलमन्तरिक्षम् ।  
विमानसम्बाधमभूत् समन्तात्  
सवेणुवीणापणवानुनादम् ॥ १४ ॥

ततस्तु ते राजगणाः क्रमेण  
कृष्णानिमित्तं कृतविक्रमाश्च ।  
सकर्णदुर्योधनशाल्वशल्य-  
द्रौणायनिक्राथसुनीथवक्राः ॥ १५ ॥  
कलिङ्गवङ्गाधिपपाण्ड्यपौण्ड्रा  
विदेहराजो यवनाधिपश्च ।  
अन्ये च नानानृपपुत्रपौत्रा  
राष्ट्राधिपाः पङ्कजपत्रनेत्राः ॥ १६ ॥  
किरीटहाराङ्गदचक्रवालै-  
र्विभूषिताङ्गाः पृथुबाहवस्ते ।  
अनुक्रमं विक्रमसत्त्वयुक्ता  
बलेन वीर्येण च नर्दमानाः ॥ १७ ॥

तत् कार्मुकं संहननोपपन्नं  
सज्यं न शेकुर्मनसापि कर्तुम्।  
ते विक्रमन्तः स्फुरता दृढेन  
विक्षिप्यमाणा धनुषा नरेन्द्राः ॥ १८ ॥  
विचेष्टमाना धरणीतलस्था  
यथाबलं शैक्ष्यगुणक्रमाश्च ।  
गतौजसः स्रस्तकिरीटहारा  
विनिःश्वसन्तः शमयाम्बभूवुः ॥ १९ ॥

हाहाकृतं तद् धनुषा दृढेन  
विस्रस्तहाराङ्गचक्रवालम् ।  
कृष्णानिमित्तं विनिवृत्तकामं  
राज्ञां तदा मण्डलमार्तमासीत् ॥ २० ॥

सर्वान् नृपांस्तान् प्रसमीक्ष्य कर्णो  
धनुर्धराणां प्रवरो जगाम ।  
उद्‌धृत्य तूर्णं धनुरुद्यतं तत्  
सज्यं चकाराशु युयोज बाणान् ॥ २१ ॥

दृष्ट्वा सूतं मेनिरे पाण्डुपुत्रा  
भित्त्वा नीतं लक्ष्यवरं धरायाम्।  
धनुर्धरा रागकृतप्रतिज्ञ-  
मत्यग्निसोमार्कमथार्कपुत्रम् ॥ २२ ॥

दृष्ट्वा तु तं द्रौपदी वाक्यमुच्चै-  
र्जगाद नाहं वरयामि सूतम्।  
सामर्षहासं प्रसमीक्ष्य सूर्यं  
तत्याज कर्णः स्फुरितं धनुस्तत् ॥ २३ ॥

एवं तेषु निवृत्तेषु क्षत्रियेषु समन्ततः।  
चेदीनामधिपो वीरो बलवानन्तकोपमः ॥ २४ ॥  
दमघोषसुतो धीरः शिशुपालो महामतिः।  
धनुरादायमानस्तु जानुभ्यामगमन्महीम् ॥ २५ ॥

ततो राजा महावीर्यो जरासंधो महाबलः।  
धनुषोऽभ्याशमागत्य तस्थौ गिरिरिवाचलः ॥ २६ ॥

धनुषा पीड्यमानस्तु जानुभ्यामगमन्महीम् ।  
तत उत्थाय राजा स स्वराष्ट्राण्यभिजग्मिवान् ॥ २७ ॥

ततः शल्यो महावीरो मद्रराजो महाबलः।  
तदप्यारोप्यमाणस्तु जानुभ्यामगमन्महीम् ॥ २८ ॥

(ततो दुर्योधनो राजा धार्तराष्ट्रः परंतपः।  
मानी दृढास्त्रसम्पन्नः सर्वैश्च नृपलक्षणैः॥  
उत्थितः सहसा तत्र भ्रातृमध्ये महाबलः।  
विलोक्य द्रौपदीं हृष्टो धनुषोऽभ्याशमागमत्॥  
स बभौ धनुरादाय शक्रश्चापधरो यथा।  
आरोपयंस्तु तद् राजा धनुषा बलिना तदा॥  
उत्तानशय्यमपतदङ्‌गुल्यन्तरताडितः ।  
स ययौ ताडितस्तेन व्रीडन्निव नराधिपः॥)

तस्मिंस्तु सम्भ्रान्तजने समाजे  
निक्षिप्तवादेषु जनाधिपेषु ।  
कुन्तीसुतो जिष्णुरियेष कर्तुं  
सज्यं धनुस्तत् सशंर प्रवीरः ॥ २९ ॥

(ततो वरिष्ठः सुरदानवाना-  
मुदारधीर्वृष्णिकुलप्रवीरः ।  
जहर्ष रामेण स पीड्य हस्तं  
हस्तं गतां पाण्डुसुतस्य मत्वा॥  
न जज्ञुरन्ये नृपवीरमुख्याः  
संछन्नरूपानथ पाण्डुपुत्रान् ।)