+++
title_full = "188 द्रुपदको मारनेके लिये उद्यत हुए राजाओंका सामना करनेके लिये भीम और अर्जुनका उद्यत होना और उनके विषयमें भगवान् श्रीकृष्णका बलरामजीसे वार्तालाप"
title = "१८८ राज-क्रोधः"

+++


तस्मै दित्सति कन्यां तु ब्राह्मणाय तदा नृपे।  
कोप आसीन्महीपानामालोक्यान्योन्यमन्तिकात् ॥ १ ॥

अस्मानयमतिक्रम्य तृणीकृत्य च संगतान्।  
दातुमिच्छति विप्राय द्रौपदीं योषितां वराम् ॥ २ ॥

अवरोप्येह वृक्षं तु फलकाले निपात्यते।  
निहन्मैनं दुरात्मानं योऽयमस्मान् न मन्यते ॥ ३ ॥

न ह्यर्हत्येष सम्मानं नापि वृद्धक्रमं गुणैः।  
हन्मैनं सह पुत्रेण दुराचारं नृपद्विषम् ॥ ४ ॥

अयं हि सर्वानाहूय सत्कृत्य च नराधिपान्।  
गुणवद् भोजयित्वान्नं ततः पश्चान्न मन्यते ॥ ५ ॥

अस्मिन् राजसमावाये देवानामिव संनये।  
किमयं सदृशं कञ्चिन्नृपतिं नैव दृष्टवान् ॥ ६ ॥

न च विप्रेष्वधीकारो विद्यते वरणं प्रति।  
स्वयंवरः क्षत्रियाणामितीयं प्रथिता श्रुतिः ॥ ७ ॥

अथवा यदि कन्येयं न च कञ्चिद् बुभूषति।  
अग्नावेनां परिक्षिप्य याम राष्ट्राणि पार्थिवाः ॥ ८ ॥

ब्राह्मणो यदि चापल्याल्लोभाद् वा कृतवानिदम्।  
विप्रियं पार्थिवेन्द्राणां नैष वध्यः कथंचन ॥ ९ ॥

ब्राह्मणार्थं हि नो राज्यं जीवितं हि वसूनि च।  
पुत्रपौत्रं च यच्चान्यदस्माकं विद्यते धनम् ॥ १० ॥

अवमानभयाच्चैव स्वधर्मस्य च रक्षणात्।  
स्वयंवराणामन्येषां मा भूदेवंविधा गतिः ॥ ११ ॥

इत्युक्त्वा राजशार्दूला हृष्टाः परिघबाहवः।  
द्रुपदं तु जिघांसन्तः सायुधाः समुपाद्रवन् ॥ १२ ॥

तान् गृहीतशरावापान् क्रुद्धानापततो बहून्।  
द्रुपदो वीक्ष्य संत्रासाद् ब्राह्मणाञ्छरणं गतः ॥ १३ ॥

वेगेनापततस्तांस्तु प्रभिन्नानिव वारणान् ।  
पाण्डुपुत्रौ महेष्वासौ प्रतियातावरिंदमौ ॥ १४ ॥

ततः समुत्पेतुरुदायुधास्ते  
महीक्षितो बद्धगोधाङ्‌गुलित्राः ।  
जिघांसमानाः कुरुराजपुत्रा-  
वमर्षयन्तोऽर्जुनभीमसेनौ ॥ १५ ॥

ततस्तु भीमोऽद्भुतभीमकर्मा  
महाबलो वज्रसमानसारः ।  
उत्पाट्य दोर्भ्यां द्रुममेकवीरो  
निष्पत्रयामास यथा गजेन्द्रः ॥ १६ ॥

तं वृक्षमादाय रिपुप्रमाथी  
दण्डीव दण्डं पितृराज उग्रम्।  
तस्थौ समीपे पुरुषर्षभस्य  
पार्थस्य पार्थः पृथुदीर्घबाहुः ॥ १७ ॥

तत् प्रेक्ष्य कर्मातिमनुष्यबुद्धि-  
र्जिष्णुः स हि भ्रातुरचिन्त्यकर्मा।  
विसिष्मिये चापि भयं विहाय  
तस्थौ धनुर्गृह्य महेन्द्रकर्मा ॥ १८ ॥

तत् प्रेक्ष्य कर्मातिमनुष्यबुद्धि-  
र्जिष्णोः सहभ्रातुरचिन्त्यकर्मा ।  
दामोदरो भ्रातरमुग्रवीर्यं  
हलायुधं वाक्यमिदं बभाषे ॥ १९ ॥

य एष सिंहर्षभखेलगामी  
महद्धनुः कर्षति तालमात्रम् ।  
एषोऽर्जुनो नात्र विचार्यमस्ति  
यद्यस्मि संकर्षण वासुदेवः ॥ २० ॥  
यस्त्वेष वृक्षं तरसावभज्य  
राज्ञां निकारे सहसा प्रवृत्तः।  
वृकोदरान्नान्य इहैतदद्य  
कर्तुं समर्थः समरे पृथिव्याम् ॥ २१ ॥

योऽसौ पुरस्तात् कमलायताक्ष-  
स्तनुर्महासिंहगतिर्विनीतः ।  
गौरः प्रलम्बोज्ज्वलचारुघोणो  
विनिःसृतः सोऽच्युत धर्मपुत्रः ॥ २२ ॥

यौ तौ कुमाराविव कार्तिकेयौ  
द्वावश्विनेयाविति मे वितर्कः ।  
मुक्ता हि तस्माज्जतुवेश्मदाहा-  
न्मया श्रुताः पाण्डुसुताः पृथा च ॥ २३ ॥

(यथा नृपाः पाण्डवमाजिमध्ये  
तं प्राब्रवीच्चक्रधरो हलायुधम् ।  
बलं विजानन् पुरुषोत्तमस्तदा  
न कार्यमार्येण च सम्भ्रमस्त्वया॥  
भीमानुजो योधयितुं समर्थ  
एको हि पार्थः ससुरासुरान् बहुन्।  
अलं विजेतुं किमु मानुषान् नृपान्  
साहाय्यमस्मान् यदि सव्यसाची ।  
स वाञ्छति स्म प्रयताम वीर  
पराभवः पाण्डुसुते न चास्ति॥)

तमब्रवीन्निर्जलतोयदाभो  
हलायुधोऽनन्तरजं प्रतीतः ।  
प्रीतोऽस्मि दृष्ट्‌वा हि पितृष्वसारं  
पृथां विमुक्तां सह कौरवाग्र्यैः ॥ २४ ॥