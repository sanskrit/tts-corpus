+++
title_full = "191 धृष्टद्युम्नका गुप्तरूपसे वहाँका सब हाल देखकर राजा द्रुपदके पास आना तथा द्रौपदीके विषयमें द्रुपदका प्रश्न"
title = "१९१ धृष्टद्युम्न-स्पशत्वम्"

+++


धृष्टद्युम्नस्तु पाञ्चाल्यः पृष्ठतः कुरुनन्दनौ।  
अन्वगच्छत् तदा यान्तौ भार्गवस्य निवेशने ॥ १ ॥

सोऽज्ञायमानः पुरुषानवधाय समन्ततः ।  
स्वयमारान्निलीनोऽभूद् भार्गवस्य निवेशने ॥ २ ॥

सायं च भीमस्तु रिपुप्रमाथी  
जिष्णुर्यमौ चापि महानुभावौ ।  
भैक्षं चरित्वा तु युधिष्ठिराय  
निवेदयाञ्चक्रुरदीनसत्त्वाः ॥ ३ ॥

ततस्तु कुन्ती द्रुपदात्मजां ता-  
मुवाच काले वचनं वदान्या।  
त्वमग्रमादाय कुरुष्व भद्रे  
बलिं च विप्राय च देहि भिक्षाम् ॥ ४ ॥

ये चान्नमिच्छन्ति ददस्व तेभ्यः  
परिश्रिता ये परितो मनुष्याः।  
ततश्च शेषं प्रविभज्य शीघ्र-  
मर्धं चतुर्धा मम चात्मनश्च ॥ ५ ॥

अर्धं तु भीमाय च देहि भद्रे  
य एष नागर्षभतुल्यरूपः ।  
गौरो युवा संहननोपपन्न  
एषो हि वीरो बहुभुक् सदैव ॥ ६ ॥

सा हृष्टरूपेव तु राजपुत्री  
तस्या वचः साधु विशङ्कमाना।  
यथावदुक्तं प्रचकार साध्वी  
ते चापि सर्वे बुभुजुस्तदन्नम् ॥ ७ ॥

कुशैस्तु भूमौ शयनं चकार  
माद्रीपुत्रः सहदेवस्तरस्वी ।  
यथा स्वकीयान्यजिनानि सर्वे  
संस्तीर्य वीराः सुषुपुर्धरण्याम् ॥ ८ ॥

अगस्त्यशास्तामभितो दिशं तु  
शिरांसि तेषां कुरुसत्तमानाम् ।  
कुन्ती पुरस्तात् तु बभूव तेषां  
पादान्तरे चाथ बभूव कृष्णा ॥ ९ ॥  
अशेत भूमौ सह पाण्डुपुत्रैः  
पादोपधानीव कृता कुशेषु ।  
न तत्र दुःखं मनसापि तस्या  
न चावमेने कुरुपुङ्गवांस्तान् ॥ १० ॥

ते तत्र शूराः कथयाम्बभूवुः  
कथा विचित्राः पृतनाधिकाराः ।  
अस्त्राणि दिव्यानि रथांश्च नागान्  
खड्‌गान् गदाश्चापि परश्वधांश्च ॥ ११ ॥

तेषां कथास्ताः परिकीर्त्यमानाः  
पाञ्चालराजस्य सुतस्तदानीम् ।  
शुश्राव कृष्णां च तदा विषण्णां  
ते चापि सर्वे ददृशुर्मनुष्याः ॥ १२ ॥

धृष्टद्युम्नो राजपुत्रस्तु सर्वं  
वृत्तं तेषां कथितं चैव रात्रौ।  
सर्वं राज्ञे द्रुपदायाखिलेन  
निवेदयिष्यंस्त्वरितो जगाम ॥ १३ ॥

पाञ्चालराजस्तु विषण्णरूप-  
स्तान् पाण्डवानप्रतिविन्दमानः ।  
धृष्टद्युम्नं पर्यपृच्छन्महात्मा  
क्व सा गता केन नीता च कृष्णा ॥ १४ ॥

कच्चिन्न शूद्रेण न हीनजेन  
वैश्येन वा करदेनोपपन्ना ।  
कच्चित् पदं मूर्ध्नि न पङ्कदिग्धं  
कच्चिन्न माला पतिता श्मशाने ॥ १५ ॥

कच्चित् सवर्णप्रवरो मनुष्य  
उद्रिक्तवर्णोऽप्युत एव कच्चित् ।  
कच्चिन्न वामो मम मूर्ध्नि पादः  
कृष्णाभिमर्शेन कृतोऽद्य पुत्र ॥ १६ ॥

कच्चिन्न तप्स्ये परमप्रतीतः  
संयुज्य पार्थेन नरर्षभेण ।  
वदस्व तत्त्वेन महानुभाव  
कोऽसौ विजेता दुहितुर्ममाद्य ॥ १७ ॥

विचित्रवीर्यस्य सुतस्य कच्चित्  
कुरुप्रवीरस्य ध्रियन्ति पुत्राः ।  
कच्चित् तु पार्थेन यवीयसाद्य  
धनुर्गृहीतं निहतं च लक्ष्यम् ॥ १८ ॥