+++
title_full = "187 अर्जुनका लक्ष्यवेध करके द्रौपदीको प्राप्त करना"
title = "१८७ अर्जुन-जयः"

+++


यदा निवृत्ता राजानो धनुषः सज्यकर्मणः।  
अथोदतिष्ठद् विप्राणां मध्याज्जिष्णुरुदारधीः ॥ १ ॥

उदक्रोशन् विप्रमुख्या विधुन्वन्तोऽजिनानि च।  
दृष्ट्वा सम्प्रस्थितं पार्थमिन्द्रकेतुसमप्रभम् ॥ २ ॥

केचिदासन् विमनसः केचिदासन् मुदान्विताः।  
आहुः परस्परं केचिन्निपुणा बुद्धिजीविनः ॥ ३ ॥

यत् कर्णशल्यप्रमुखैः क्षत्रियैर्लोकविश्रुतैः ।  
नानतं बलवद्भिर्हि धनुर्वेदपरायणैः ॥ ४ ॥  
तत् कथं त्वकृतास्त्रेण प्राणतो दुर्बलीयसा।  
वटुमात्रेण शक्यं हि सज्यं कर्तुं धनुर्द्विजाः ॥ ५ ॥

अवहास्या भविष्यन्ति ब्राह्मणाः सर्वराजसु।  
कर्मण्यस्मिन्नसंसिद्धे चापलादपरीक्षिते ॥ ६ ॥

यद्येष दर्पाद्धर्षाद् वाप्यथ ब्राह्मणचापलात्।  
प्रस्थितो धनुरायन्तुं वार्यतां साधु मा गमत् ॥ ७ ॥

नावहास्या भविष्यामो न च लाघवमास्थिताः।  
न च विद्विष्टतां लोके गमिष्यामो महीक्षिताम् ॥ ८ ॥

केचिदाहुर्युवा श्रीमान् नागराजकरोपमः ।  
पीनस्कन्धोरुबाहुश्च धैर्येण हिमवानिव ॥ ९ ॥

सिंहखेलगतिः श्रीमान् मत्तनागेन्द्रविक्रमः ।  
सम्भाव्यमस्मिन् कर्मेदमुत्साहाच्चानुमीयते ॥ १० ॥

शक्तिरस्य महोत्साहा न ह्यशक्तः स्वयं व्रजेत्।  
न च तद् विद्यते किंचित् कर्म लोकेषु यद् भवेत्॥११॥  
ब्राह्मणानामसाध्यं च नृषु संस्थानचारिषु।  
अब्भक्षा वायुभक्षाश्च फलाहारा दृढव्रताः ॥ १२ ॥  
दुर्बला अपि विप्रा हि बलीयांसः स्वतेजसा।  
ब्राह्मणो नावमन्तव्यः सदसद् वा समाचरन् ॥ १३ ॥  
सुखं दुःखं महद् ह्रस्वं कर्म यत् समुपागतम्।  
(धनुर्वेदे च वेदे च योगेषु विविधेषु च।  
न तं पश्यामि मेदिन्यां ब्राह्मणाभ्यधिको भवेत्॥  
मन्त्रयोगबलेनापि महताऽऽत्मबलेन वा ।  
जृम्भयेयुरमुं लोकमथवा द्विजसत्तमाः ॥)  
जामदग्न्येन रामेण निर्जिताः क्षत्रिया युधि ॥ १४ ॥

पीतः समुद्रोऽगस्त्येन ह्यगाधो ब्रह्मतेजसा।  
तस्माद् ब्रुवन्तु सर्वेऽत्र बटुरेष धनुर्महान् ॥ १५ ॥  
आरोपयतु शीघ्रं वै तथेत्यूचुर्द्विजर्षभाः।

एवं तेषां विलपतां विप्राणां विविधा गिरः ॥ १६ ॥  
अर्जुनो धनुषोऽभ्याशे तस्थौ गिरिरिवाचलः।  
स तद् धनुः परिक्रष्य प्रदक्षिणमथाकरोत् ॥ १७ ॥

प्रणम्य शिरसा देवमीशानं वरदं प्रभुम्।  
कृष्णं च मनसा कृत्वा जगृहे चार्जुनो धनुः ॥ १८ ॥

यत् पार्थिवै रुक्मसुनीथवक्रैः  
राधेयदुर्योधनशल्यशाल्वैः ।  
तदा धनुर्वेदपरैर्नृसिंहैः  
कृतं न सज्यं महतोऽपि यत्नात् ॥ १९ ॥  
तदर्जुनो वीर्यवतां सदर्प-  
स्तदैन्द्रिरिन्द्रावरजप्रभावः ।  
सज्यं च चक्रे निमिषान्तरेण  
शरांश्च जग्राह दशार्धसंख्यान् ॥ २० ॥

विव्याध लक्ष्यं निपपात तच्च  
छिद्रेण भूमौ सहसातिविद्धम् ।  
ततोऽन्तरिक्षे च बभूव नादः  
समाजमध्ये च महान् निनादः ॥ २१ ॥

पुष्पाणि दिव्यानि ववर्ष देवः  
पार्थस्य मूर्ध्नि द्विषतां निहन्तुः ॥ २२ ॥

चैलानि विव्यधुस्तत्र ब्राह्मणाश्च सहस्रशः।  
विलक्षितास्ततश्चक्रुर्हाहाकारांश्च सर्वशः ।  
न्यपतंश्चात्र नभसः समन्तात् पुष्पवृष्टयः ॥ २३ ॥  
शताङ्गानि च तूर्याणि वादकाः समवादयन्।  
सूतमागधसङ्घाश्चाप्यस्तुवंस्तत्र सुस्वराः ॥ २४ ॥

तं दृष्ट्‌वा द्रुपदः प्रीतो बभूव रिपुसूदनः।  
सह सैन्यैश्च पार्थस्य साहाय्यार्थमियेष सः ॥ २५ ॥

तस्मिंस्तु शब्दे महति प्रवृद्धे  
युधिष्ठिरो धर्मभृतां वरिष्ठः ।  
आवासमेवोपजगाम शीघ्रं  
सार्धं यमाभ्यां पुरुषोत्तमाभ्याम् ॥ २६ ॥

विद्धं तु लक्ष्यं प्रसमीक्ष्य कृष्णा  
पार्थं च शक्रप्रतिमं निरीक्ष्य।  
आदाय शुक्लं वरमाल्यदाम  
जगाम कुन्तीसुतमुत्स्मयन्ती ॥ २७ ॥  
(स्वभ्यस्तरूपापि नवेव नित्यं  
विनापि हासं हसतीव कन्या।  
मदादृतेऽपि स्खलतीव भावै-  
र्वाचा विना व्याहरतीव दृष्ट्या॥  
समेत्य तस्योपरि सोत्ससर्ज  
समागतानां पुरतो नृपाणाम् ।  
विन्यस्य मालां विनयेन तस्थौ  
विहाय राज्ञः सहसा नृपात्मजा॥  
शचीव देवेन्द्रमथाग्निदेवं  
स्वाहेव लक्ष्मीश्च यथा मुकुन्दम्।  
उषेव सूर्यं मदनं रतिश्च  
महेश्वरं पर्वतराजपुत्री ।  
रामं यथा मैथिलराजपुत्री  
भैमी यथा राजवरं नलं हि॥)

स तामुपादाय विजित्य रङ्गे  
द्विजातिभिस्तैरभिपूज्यमानः ।  
रङ्गान्निरक्रामदचिन्त्यकर्मा  
पत्न्या तया चाप्यनुगम्यमानः ॥ २८ ॥