+++
title_full = "185 धृष्टद्युम्नका द्रौपदीको स्वयंवरमें आये हुए राजाओंका परिचय देना"
title = "१८५ राज-कीर्तनम्"

+++


दुर्योधनो दुर्विषहो दुर्मुखो दुष्प्रधर्षणः।  
विविंशतिर्विकर्णश्च सहो दुःशासनस्तथा ॥ १ ॥  
युयुत्सुर्वायुवेगश्च भीमवेगरवस्तथा ।  
उग्रायुधो बलाकी च करकायुर्विरोचनः ॥ २ ॥  
कुण्डकश्चित्रसेनश्च सुवर्चाः कनकध्वजः ।  
नन्दको बाहुशाली च तुहुण्डो विकटस्तथा ॥ ३ ॥  
एते चान्ये च बहवो धार्तराष्ट्रा महाबलाः।  
कर्णेन सहिता वीरास्त्वदर्थं समुपागताः ॥ ४ ॥

असंख्याता महात्मानः पार्थिवाः क्षत्रियर्षभाः।  
शकुनिः सौबलश्चैव वृषकोऽथ बृहद्बलः ॥ ५ ॥  
एते गान्धारराजस्य सुताः सर्वे समागताः।  
अश्वत्थामा च भोजश्च सर्वशस्त्रभृतां वरौ ॥ ६ ॥  
समवेतौ महात्मानौ त्वदर्थे समलंकृतौ।  
बृहन्तो मणिमांश्चैव दण्डधारश्च पार्थिवः ॥ ७ ॥  
सहदेवजयत्सेनौ मेघसंधिश्च पार्थिवः ।  
विराटः सह पुत्राभ्यां शङ्खेनैवोत्तरेण च ॥ ८ ॥  
वार्द्धक्षेमिः सुशर्मा च सेनाबिन्दुश्च पार्थिवः।  
सुकेतुः सह पुत्रेण सुनाम्ना च सुवर्चसा ॥ ९ ॥  
सुचित्रः सुकुमारश्च वृकः सत्यधृतिस्तथा।  
सूर्यध्वजो रोचमानो नीलश्चित्रायुधस्तथा ॥ १० ॥  
अंशुमांश्चेकितानश्च श्रेणिमांश्च महाबलः ।  
समुद्रसेनपुत्रश्च चन्द्रसेनः प्रतापवान् ॥ ११ ॥  
जलसंधः पितापुत्रौ विदण्डो दण्ड एव च।  
पौण्ड्रको वासुदेवश्च भगदत्तश्च वीर्यवान् ॥ १२ ॥  
कालिङ्गस्ताम्रलिप्तश्च पत्तनाधिपतिस्तथा ।  
मद्रराजस्तथा शल्यः सहपुत्रो महारथः ॥ १३ ॥  
रुक्माङ्गदेन वीरेण तथा रुक्मरथेन च।  
कौरव्यः सोमदत्तश्च पुत्राश्चास्य महारथाः ॥ १४ ॥  
समवेतास्त्रयः शूरा भूरिर्भूरिश्रवाः शलः।  
सुदक्षिणश्च काम्बोजो दृढधन्वा च पौरवः ॥ १५ ॥

बृहद्बलः सुषेणश्च शिबिरौशीनरस्तथा ।  
पटच्चरनिहन्ता च कारूषाधिपतिस्तथा ॥ १६ ॥  
संकर्षणो वासुदेवो रौक्मिणेयश्च वीर्यवान्।  
साम्बश्च चारुदेष्णश्च प्राद्युम्निः सगदस्तथा ॥ १७ ॥  
अक्रूरः सात्यकिश्चैव उद्धवश्च महामतिः।  
कृतकर्मा च हार्दिक्यः पृथुर्विपृथुरेव च ॥ १८ ॥  
विदूरथश्च कङ्कश्च शङ्कुश्च सगवेषणः।  
आशावहोऽनिरुद्धश्च शमीकः सारिमेजयः ॥ १९ ॥  
वीरो वातपतिश्चैव झिल्लीपिण्डारकस्तथा ।  
उशीनरश्च विक्रान्तो वृष्णयस्ते प्रकीर्तिताः ॥ २० ॥

भागीरथो बृहत्क्षत्रः सैन्धवश्च जयद्रथः।  
बृहद्रथो बाह्लिकश्च श्रुतायुश्च महारथः ॥ २१ ॥  
उलूकः कैतवो राजा चित्राङ्गदशुभाङ्गदौ।  
वत्सराजश्च मतिमान् कोसलाधिपतिस्तथा ॥ २२ ॥  
शिशुपालश्च विक्रान्तो जरासंधस्तथैव च।  
एते चान्ये च बहवो नानाजनपदेश्वराः ॥ २३ ॥  
त्वदर्थमागता भद्रे क्षत्रियाः प्रथिता भुवि।  
एते भेत्स्यन्ति विक्रान्तास्त्वदर्थे लक्ष्यमुत्तमम्।  
विध्येत य इदं लक्ष्यं वरयेथाः शुभेऽद्य तम् ॥ २४ ॥