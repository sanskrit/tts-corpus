+++
title_full = "189 अर्जुन और भीमसेनके द्वारा कर्ण तथा शल्यकी पराजय और द्रौपदीसहित भीम-अर्जुनका अपने डेरेपर जाना"
title = "१८९ स्पर्धि-राज-पराजयः"

+++


अजिनानि विधुन्वन्तः करकांश्च द्विजर्षभाः।  
ऊचुस्ते भीर्न कर्तव्या वयं योत्स्यामहे परान् ॥ १ ॥

तानेवं वदतो विप्रानर्जुनः प्रहसन्निव।  
उवाच प्रेक्षका भूत्वा यूयं तिष्ठथ पार्श्वतः ॥ २ ॥

अहमेनानजिह्माग्रैः शतशो विकिरञ्छरैः ।  
वारयिष्यामि संक्रुद्धान् मन्त्रैराशीविषानिव ॥ ३ ॥

इति तद् धनुरानम्य शुल्कावाप्तं महाबलः।  
भ्रात्रा भीमेन सहितस्तस्थौ गिरिरिवाचलः ॥ ४ ॥

ततः कर्णमुखान्‌ दृष्ट्वा क्षत्रियान् युद्धदुर्मदान्।  
सम्पेततुरभीतौ तौ गजौ प्रतिगजानिव ॥ ५ ॥

ऊचुश्च वाचः परुषास्ते राजानो युयुत्सवः।  
आहवे हि द्विजस्यापि वधो दृष्टो युयुत्सतः ॥ ६ ॥

इत्येवमुक्त्वा राजानः सहसा दुद्रुवुर्द्विजान्।  
ततः कर्णो महातेजा जिष्णुं प्रति ययौ रणे ॥ ७ ॥

युद्धार्थी वासिताहेतोर्गजः प्रतिगजं यथा।  
भीमसेनं ययौ शल्यो मद्राणामीश्वरो बली ॥ ८ ॥

दुर्योधनादयः सर्वे ब्राह्मणैः सह संगताः।  
मृदुपूर्वमयत्नेन प्रत्ययुध्यंस्तदाहवे ॥ ९ ॥

ततोऽर्जुनः प्रत्यविध्यदापतन्तं शितैः शरैः।  
कर्णं वैकर्तनं श्रीमान् विकृष्य बलवद् धनुः ॥ १० ॥

तेषां शराणां वेगेन शितानां तिग्मतेजसाम्।  
विमुह्यमानो राधेयो यत्नात् तमनुधावति ॥ ११ ॥

तावुभावप्यनिर्देश्यौ लाघवाज्जयतां वरौ ।  
अयुध्येतां सुसंरब्धावन्योन्यविजिगीषिणौ ॥ १२ ॥

कृते प्रतिकृतं पश्य पश्य बाहुबलं च मे।  
इति शूरार्थवचनैरभाषेतां परस्परम् ॥ १३ ॥

ततोऽर्जुनस्य भुजयोर्वीर्यमप्रतिमं भुवि ।  
ज्ञात्वा वैकर्तनः कर्णः संरब्धः समयोधयत् ॥ १४ ॥

अर्जुनेन प्रयुक्तांस्तान् बाणान् वेगवतस्तदा।  
प्रतिहत्य ननादोच्चैः सैन्यानि तदपूजयन् ॥ १५ ॥

तुष्यामि ते विप्रमुख्य भुजवीर्यस्य संयुगे।  
अविषादस्य चैवास्य शस्त्रास्त्रविजयस्य च ॥ १६ ॥

किं त्वं साक्षाद् धनुर्वेदो रामो वा विप्रसत्तम।  
अथ साक्षाद्धरिहयः साक्षाद् वा विष्णुरच्युतः ॥ १७ ॥

आत्मप्रच्छादनार्थं वै बाहुवीर्यमुपाश्रितः ।  
विप्ररूपं विधायेदं मन्ये मां प्रतियुध्यसे ॥ १८ ॥

न हि मामाहवे क्रुद्धमन्यः साक्षाच्छचीपतेः।  
पुमान् योधयितुं शक्तः पाण्डवाद् वा किरीटिनः ॥ १९ ॥

तमेवं वादिनं तत्र फाल्गुनः प्रत्यभाषत।  
नास्मि कर्ण धनुर्वेदो नास्मि रामः प्रतापवान् ॥ २० ॥

ब्राह्मणोऽस्मि युधां श्रेष्ठः सर्वशस्त्रभृतां वरः।  
ब्राह्मे पौरंदरे चास्त्रे निष्ठितो गुरुशासनात् ॥ २१ ॥  
स्थितोऽस्म्यद्य रणे जेतुं त्वां वै वीर स्थिरो भव।

एवमुक्तस्तु राधेयो युद्धात् कर्णो न्यवर्तत ॥ २२ ॥  
बाह्मं तेजस्तदाजय्यं मन्यमानो महारथः।

अपरस्मिन् वनोद्देशे वीरौ शल्यवृकोदरौ ॥ २३ ॥  
बलिनौ युद्धसम्पन्नौ विद्यया च बलेन च।  
अन्योन्यमाह्वयन्तौ तु मत्ताविव महागजौ ॥ २४ ॥

मुष्टिभिर्जानुभिश्चैव निघ्नन्तावितरेतरम् ।  
प्रकर्षणाकर्षणयोरभ्याकर्षविकर्षणैः ॥ २५ ॥

आचकर्षतुरन्योन्यं मुष्टिभिश्चापि जघ्नतुः ।  
ततश्चटचटाशब्दः सुघोरो ह्यभवत् तयोः ॥ २६ ॥  
पाषाणसम्पातनिभैः प्रहारैरभिजघ्नतुः ।  
मुहूर्तं तौ तदान्योन्यं समरे पर्यकर्षताम् ॥ २७ ॥

ततो भीमः समुत्क्षिप्य बाहुभ्यां शल्यमाहवे।  
अपातयत् कुरुश्रेष्ठो ब्राह्मणा जहसुस्तदा ॥ २८ ॥

तत्राश्चर्यं भीमसेनश्चकार पुरुषर्षभः ।  
यच्छल्यं पातितं भूमौ नावधीद् बलिनं बली ॥ २९ ॥

पातिते भीमसेनेन शल्ये कर्णे च शङ्किते।  
शङ्किताः सर्वराजानः परिवव्रुर्वृकोदरम् ॥ ३० ॥

ऊचुश्च सहितास्तत्र साध्विमौ ब्राह्मणर्षभौ।  
विज्ञायेतां क्वजन्मानौ क्वनिवासौ तथैव च ॥ ३१ ॥

को हि राधासुतं कर्णं शक्तो योधयितुं रणे।  
अन्यत्र रामाद् द्रोणाद् वा पाण्डवाद् वा किरीटिनः ॥ ३२ ॥

कृष्णाद् वा देवकीपुत्रात्‌ कृपाद् वापि शरद्वतः।  
को वा दुर्योधनं शक्तः प्रतियोधयितुं रणे ॥ ३३ ॥

तथैव मद्राधिपतिं शल्यं बलवतां वरम्।  
बलदेवादृते वीरात् पाण्डवाद् वा वृकोदरात् ॥ ३४ ॥  
वीराद् दुर्योधनाद् वान्यः शक्तः पातयितुं रणे।  
क्रियतामवहारोऽस्माद्‌ युद्धाद् ब्राह्मणसंवृतात् ॥ ३५ ॥

ब्राह्मणा हि सदा रक्ष्याः सापराधापि नित्यदा।  
अथैनानुपलभ्येह पुनर्योत्स्याम हृष्टवत् ॥ ३६ ॥

तांस्तथावादिनः सर्वान् प्रसमीक्ष्य क्षितीश्वरान्।  
अथान्यान् पुरुषांश्चापि कृत्वा तत्‌ कर्म संयुगे ॥ ३७ ॥

तत् कर्म भीमस्य समीक्ष्य कृष्णः  
कुन्तीसुतौ तौ परिशङ्कमानः ।  
निवारयामास महीपतींस्तान्  
धर्मेण लब्धेत्यनुनीय सर्वान् ॥ ३८ ॥

एवं ते विनिवृत्तास्तु युद्धाद् युद्धविशारदाः।  
यथावासं ययुः सर्वे विस्मिता राजसत्तमाः ॥ ३९ ॥

वृत्तो ब्रह्मोत्तरो रङ्गः पाञ्चाली ब्राह्मणैर्वृता।  
इति ब्रुवन्तः प्रययुर्ये तत्रासन् समागताः ॥ ४० ॥

ब्राह्मणैस्तु प्रतिच्छन्नौ रौरवाजिनवासिभिः ।  
कृच्छ्रेण जग्मतुस्तौ तु भीमसेनधनंजयौ ॥ ४१ ॥

विमुक्तौ जनसम्बाधाच्छत्रुभिः परिवीक्षितौ ।  
कृष्णयानुगतौ तत्र नृवीरौ तौ विरेजतुः ॥ ४२ ॥

पौर्णमास्यां घनैर्मुक्तौ चन्द्रसूर्याविवोदितौ ।  
तेषां माता बहुविधं विनाशं पर्यचिन्तयत् ॥ ४३ ॥  
अनागच्छत्सु पुत्रेषु भैक्षकालेऽभिगच्छति ।  
धार्तराष्ट्रैर्हता न स्युर्विज्ञाय कुरुपुङ्गवाः ॥ ४४ ॥  
मायान्वितैर्वा रक्षोभिः सुघोरैर्दृढवैरिभिः ।  
विपरीतं मतं जातं व्यासस्यापि महात्मनः ॥ ४५ ॥

इत्येवं चिन्तयामास सुतस्नेहावृता पृथा।  
ततः सुप्तजनप्राये दुर्दिने मेघसम्प्लुते ॥ ४६ ॥  
महत्यथापराह्णे तु घनैः सूर्य इवावृतः।  
ब्राह्मणैः प्राविशत् तत्र जिष्णुर्भार्गववेश्म तत् ॥ ४७ ॥