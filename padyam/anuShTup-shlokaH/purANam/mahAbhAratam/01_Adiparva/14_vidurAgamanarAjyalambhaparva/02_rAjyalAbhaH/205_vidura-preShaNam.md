+++
title_full = "205 धृतराष्ट्रकी आज्ञासे विदुरका द्रुपदके यहाँ जाना और पाण्डवोंको हस्तिनापुर भेजनेका प्रस्ताव करना"
title = "२०५ विदुर-प्रेषणम्"

+++


भीष्मः शांतनवो विद्वान् द्रोणश्च भगवानृषिः।  
हितं च परमं वाक्यं त्वं च सत्यं ब्रवीषि माम्॥१॥

यथैव पाण्डोस्ते वीराः कुन्तीपुत्रा महारथाः।  
तथैव धर्मतः सर्वे मम पुत्रा न संशयः ॥ २ ॥

यथैव मम पुत्राणामिदं राज्यं विधीयते।  
तथैव पाण्डुपुत्राणामिदं राज्यं न संशयः ॥ ३ ॥

क्षत्तरानय गच्छैतान् सह मात्रा सुसत्कृतान्।  
तया च देवरूपिण्या कृष्णया सह भारत ॥ ४ ॥

दिष्ट्या जीवन्ति ते पार्था दिष्ट्या जीवति सा पृथा।  
दिष्ट्या द्रुपदकन्यां च लब्धवन्तो महारथाः ॥ ५ ॥

दिष्ट्या वर्धामहे सर्वे दिष्ट्या शान्तः पुरोचनः।  
दिष्ट्या मम परं दुःखमपनीतं महाद्युते ॥ ६ ॥

ततो जगाम विदुरो धृतराष्ट्रस्य शासनात्।  
सकाशं यज्ञसेनस्य पाण्डवानां च भारत ॥ ७ ॥  
समुपादाय रत्नानि वसूनि विविधानि च।  
द्रौपद्याः पाण्डवानां च यज्ञसेनस्य चैव ह ॥ ८ ॥

तत्र गत्वा स धर्मज्ञः सर्वशास्त्रविशारदः।  
द्रुपदं न्यायतो राजन् संयुक्तमुपतस्थिवान् ॥ ९ ॥

स चापि प्रतिजग्राह धर्मेण विदुरं ततः।  
चक्रतुश्च यथान्यायं कुशलप्रश्नसंविदम् ॥ १० ॥

ददर्श पाण्डवांस्तत्र वासुदेवं च भारत।  
स्नेहात् परिष्वज्य स तान् पप्रच्छानामयं ततः ॥ ११ ॥

तैश्चाप्यमितबुद्धिः स पूजितो हि यथाक्रमम्।  
वचनाद् धृतराष्ट्रस्य स्नेहयुक्तं पुनः पुनः ॥ १२ ॥  
पप्रच्छानामयं राजंस्ततस्तान् पाण्डुनन्दनान् ।  
प्रददौ चापि रत्नानि विविधानि वसूनि च ॥ १३ ॥  
पाण्डवानां च कुन्त्याश्च द्रौपद्याश्च विशाम्पते।  
द्रुपदस्य च पुत्राणां यथा दत्तानि कौरवैः ॥ १४ ॥

प्रोवाच चामितमतिः प्रश्रितं विनयान्वितः।  
द्रुपदं पाण्डुपुत्राणां संनिधौ केशवस्य च ॥ १५ ॥

राजञ्छृणु सहामात्यः सपुत्रश्च वचो मम।  
धृतराष्ट्रः सपुत्रस्त्वां सहामात्यः सबान्धवः ॥ १६ ॥  
अब्रवीत् कुशलं राजन् प्रीयमाणः पुनः पुनः।  
प्रीतिमांस्ते दृढं चापि सम्बन्धेन नराधिप ॥ १७ ॥

तथा भीष्मः शांतनवः कौरवैः सह सर्वशः।  
कुशलं त्वां महाप्राज्ञः सर्वतः परिपृच्छति ॥ १८ ॥

भारद्वाजो महाप्राज्ञो द्रोणः प्रियसखस्तव।  
समाश्लेषमुपेत्य त्वां कुशलं परिपृच्छति ॥ १९ ॥

धृतराष्ट्रश्च पाञ्चाल्य त्वया सम्बन्धमीयिवान्।  
कृतार्थं मन्यतेऽऽत्मानं तथा सर्वेऽपि कौरवाः ॥ २० ॥

न तथा राज्यसम्प्राप्तिस्तेषां प्रीतिकरी मता।  
यथा सम्बन्धकं प्राप्य यज्ञसेन त्वया सह ॥ २१ ॥

एतद् विदित्वा तु भवान् प्रस्थापयतु पाण्डवान्।  
द्रष्टुं हि पाण्डुपुत्रांश्च त्वरन्ति कुरवो भृशम् ॥ २२ ॥

विप्रोषिता दीर्घकालमेते चापि नरर्षभाः।  
उत्सुका नगरं द्रष्टुं भविष्यन्ति तथा पृथा ॥ २३ ॥

कृष्णामपि च पाञ्चालीं सर्वाः कुरुवरस्त्रियः।  
द्रष्टुकामाः प्रतीक्षन्ते पुरं च विषयाश्च नः ॥ २४ ॥

स भवान् पाण्डुपुत्राणामाज्ञापयतु मा चिरम्।  
गमनं सहदाराणामेतदत्र मतं मम ॥ २५ ॥

निसृष्टेषु त्वया राजन् पाण्डवेषु महात्मसु।  
ततोऽहं प्रेषयिष्यामि धृतराष्ट्रस्य शीघ्रगान्।  
आगमिष्यन्ति कौन्तेयाः कुन्ती च सह कृष्णया ॥ २६ ॥