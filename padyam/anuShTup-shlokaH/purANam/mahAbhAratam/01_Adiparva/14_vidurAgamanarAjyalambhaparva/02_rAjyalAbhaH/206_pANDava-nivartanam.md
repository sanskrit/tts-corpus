+++
title_full = "206 पाण्डवोंका हस्तिनापुरमें आना और आधा राज्य पाकर इन्द्रप्रस्थ नगरका निर्माण करना एवं भगवान् श्रीकृष्ण और बलरामजीका द्वारकाके लिये प्रस्थान"
title = "२०६ पाण्डव-निवर्तनम्"

+++


एवमेतन्महाप्राज्ञ यथाऽऽत्थ विदुराद्य माम्।  
ममापि परमो हर्षः सम्बन्धेऽस्मिन् कृते प्रभो ॥ १ ॥

गमनं चापि युक्तं स्याद् दृढमेषां महात्मनाम्।  
न तु तावन्मया युक्तमेतद् वक्तुं स्वयं गिरा ॥ २ ॥  
यदा तु मन्यते वीरः कुन्तीपुत्रो युधिष्ठिरः।  
भीमसेनार्जुनौ चैव यमौ च पुरुषर्षभौ ॥ ३ ॥  
रामकृष्णौ च धर्मज्ञौ तदा गच्छन्तु पाण्डवाः।  
एतौ हि पुरुषव्याघ्रावेषां प्रियहिते रतौ ॥ ४ ॥

परवन्तो वयं राजंस्त्वयि सर्वे सहानुगाः।  
यथा वक्ष्यसि नः प्रीत्या तत् करिष्यामहे वयम् ॥ ५ ॥

ततोऽब्रवीद् वासुदेवो गमनं रोचते मम।  
यथा वा मन्यते राजा द्रुपदः सर्वधर्मवित् ॥ ६ ॥

यथैव मन्यते वीरो दाशार्हः पुरुषोत्तमः।  
प्राप्तकालं महाबाहुः सा बुद्धिर्निश्चिता मम ॥ ७ ॥  
यथैव हि महाभागाः कौन्तेया मम साम्प्रतम्।  
तथैव वासुदेवस्य पाण्डुपुत्रा न संशयः ॥ ८ ॥

न तद् ध्यायति कौन्तेयः पाण्डुपुत्रो युधिष्ठिरः।  
यथैषां पुरुषव्याघ्रः श्रेयो ध्यायति केशवः ॥ ९ ॥

पृथायास्तु तथा वेश्म प्रविवेश महाद्युतिः।  
पादौ स्पृष्ट्‌वा पृथायास्तु शिरसा च महीं गतः।  
दृष्ट्‌वा तु देवरं कुन्ती शुशोच च मुहुर्मुहुः॥

वैचित्रवीर्य ते पुत्राः कथंचिज्जीवितास्त्वया।  
त्वत्प्रसादाज्जतुगृहे त्राताः प्रत्यागतास्तव ॥  
कूर्मश्चिन्तयते पुत्रान् यत्र वा तत्र वा गतान्।  
चिन्तया वर्धयेत् पुत्रान् यथा कुशलिनस्तथा॥  
तव पुत्रास्तु जीवन्ति त्वं त्राता भरतर्षभ।  
यथा परभृतः पुत्रानरिष्टा वर्धयेत् सदा।  
तथैव तव पुत्रास्तु मया तात सुरक्षिताः॥  
दुःखास्तु बहवः प्राप्ता तथा प्राणान्तिका मया।  
अतः परं न जानामि कर्तव्यं ज्ञातुमर्हसि॥

इत्येवमुक्ता दुःखार्ता शुशोच परमातुरा।  
प्रणिपत्याब्रवीत् क्षत्ता मा शोच इति भारत॥

न विनश्यन्ति लोकेषु तव पुत्रा महाबलाः।  
नचिरेणैव कालेन स्वराज्यस्था भवन्ति ते।  
बान्धवैः सहिताः सर्वैर्मा शोकं कुरु माधवि॥)

ततस्ते समनुज्ञाता द्रुपदेन महात्मना।  
पाण्डवाश्चैव कृष्णश्च विदुरश्च महीपते ॥ १० ॥  
आदाय द्रौपदीं कृष्णां कुन्तीं चैव यशस्विनीम्।  
सविहारं सुखं जग्मुर्नगरं नागसाह्वयम् ॥ ११ ॥

(सुवर्णकक्ष्याग्रैवेयान् सुवर्णाङ्‌कुशभूषितान् ।  
जाम्बूनदपरिष्कारान् प्रभिन्नकरटामुखान् ॥  
अधिष्ठितान् महामात्रैः सर्वशस्त्रसमन्वितान् ।  
सहस्रं प्रददौ राजा गजानां वरवर्णिनाम्॥  
रथानां च सहस्रं वै सुवर्णमणिचित्रितम्।  
चतुर्युजां भानुमच्च पञ्चानां प्रददौ तदा॥  
सुवर्णपरिबर्हाणां वरचामरमालिनाम् ।  
जात्यश्वानां च पञ्चाशत्सहस्रं प्रददौ नृपः॥  
दासीनामयुतं राजा प्रददौ वरभूषणम्।  
ततः सहस्रं दासानां प्रददौ वरधन्विनाम्॥  
हैमानि शय्यासनभाजनानि  
द्रव्याणि चान्यानि च गोधनानि।  
पृथक् पृथक् चैव ददौ स कोटिं  
पाञ्चालराजः परमप्रहृष्टः ॥  
शिबिकानां शतं पूर्णं वाहान् पञ्चशतं नरान्।  
एवमेतानि पाञ्चालो कन्यार्थे प्रददौ धनम्॥  
हरणं चापि पाञ्चाल्या ज्ञातिदेयं तु सौमकिः।  
धृष्टद्युम्नो ययौ तत्र भगिनीं गृह्य भारत॥  
नानद्यमाने बहुभिस्तूर्यशब्दैः सहस्रशः ॥)

श्रुत्वा चाप्यागतान् वीरान् धृतराष्ट्रो जनेश्वरः।  
प्रतिग्रहाय पाण्डूनां प्रेषयामास कौरवान् ॥ १२ ॥

विकर्णं च महेष्वासं चित्रसेनं च भारत।  
द्रोणं च परमेष्वासं गौतमं कृपमेव च ॥ १३ ॥

तैस्ते परिवृता वीराः शोभमाना महाबलाः।  
नगरं हास्तिनपुरं शनैः प्रविविशुस्तदा ॥ १४ ॥  
(पाण्डवानागताञ्छ्रुत्वा नागरास्तु कुतूहलात् ।  
मण्डयाञ्चक्रिरे तत्र नगरं नागसाह्वयम्॥  
मुक्तपुष्पावकीर्णं तज्जलसिक्तं तु सर्वशः।  
धूपितं दिव्यधूपेन मण्डनैश्चापि संवृतम्॥  
पताकोच्छ्रितमाल्यं च पुरमप्रतिमं बभौ॥  
शङ्खभेरीनिनादैश्च नानावादित्रनिःस्वनैः ।)  
कौतूहलेन नगरं दीप्यमानमिवाभवत् ।  
तत्र ते पुरुषव्याघ्राः शोकदुःखविनाशनाः ॥ १५ ॥  
तत उच्चावचा वाचः पौरैः प्रियचिकीर्षुभिः।  
उदीरिता अशृण्वंस्ते पाण्डवा हृदयंगमाः ॥ १६ ॥

अयं स पुरुषव्याघ्रः पुनरायाति धर्मवित्।  
यो नः स्वानिव दायादान् धर्मेण परिरक्षति ॥ १७ ॥

अद्य पाण्डुर्महाराजो वनादिव जनप्रियः।  
आगतः प्रियमस्माकं चिकीर्षुर्नात्र संशयः ॥ १८ ॥

किं नु नाद्य कृतं तात सर्वेषां नः परं प्रियम्।  
यन्नः कुन्तीसुता वीरा नगरं पुनरागताः ॥ १९ ॥

यदि दत्तं यदि हुतं विद्यते यदि नस्तपः।  
तेन तिष्ठन्तु नगरे पाण्डवाः शरदां शतम् ॥ २० ॥

ततस्ते धृतराष्ट्रस्य भीष्मस्य च महात्मनः।  
अन्येषां च तदर्हाणां चक्रुः पादाभिवन्दनम् ॥ २१ ॥

कृत्वा तु कुशलप्रश्नं सर्वेण नगरेण च।  
न्यविशन्ताथ वेश्मानि धृतराष्ट्रस्य शासनात् ॥ २२ ॥

(दुर्योधनस्य महिषी काशिराजसुता तदा।  
धृतराष्ट्रस्य पुत्राणां बधूभिः सहिता तदा॥  
पाञ्चालीं प्रतिजग्राह द्रौपदीं श्रीमिवापराम्।  
पूजयामास पूजार्हां शचीदेवीमिवागताम् ॥  
ववन्दे तत्र गान्धारीं माधवी कृष्णया सह।  
आशिषश्च प्रयुक्त्वा तु पाञ्चालीं परिषस्वजे॥  
परिष्वज्य च गान्धारी कृष्णां कमललोचनाम्।  
पुत्राणां मम पाञ्चाली मृत्युरेवेत्यमन्यत।  
सा चिन्त्य विदुरं प्राह युक्तितः सुबलात्मजा॥

कुन्तीं राजसुतां क्षत्तः सवधूं सपरिच्छदाम्।  
पाण्डोर्निवेशनं शीघ्रं नीयतां यदि रोचते॥  
करणेन मुहूर्तेन नक्षत्रेण शुभे तिथौ।  
यथासुखं तथा कुन्ती रंस्यते स्वगृहे सुतैः॥

तथेत्येव तदा क्षत्ता कारयामास तत्तदा॥  
पूजयामासुरत्यर्थं बान्धवाः पाण्डवांस्तदा ।  
नागराः श्रेणिमुख्याश्च पूजयन्ति स्म पाण्डवान्॥  
भीष्मो द्रोणस्तथा कर्णो बाह्लीकः ससुतस्तदा।  
शासनाद् धृतराष्ट्रस्य अकुर्वन्नतिथिक्रियाम् ॥  
एवं विहरतां तेषां पाण्डवानां महात्मनाम्।  
नेता सर्वस्य कार्यस्य विदुरो राजशासनात्॥)

विश्रान्तास्ते महात्मानः कंचित् कालं महाबलाः।  
आहूता धृतराष्ट्रेण राज्ञा शांतनवेन च ॥ २३ ॥

भ्रातृभिः सह कौन्तेय निबोध गदतो मम।  
(पाण्डुना वर्धितं राज्यं पाण्डुना पालितं जगत्॥  
शासनान्मम कौन्तेय मम भ्राता महाबलः।  
कृतवान् दुष्करं कर्म नित्यमेव विशाम्पते॥  
तस्मात् त्वमपि कौन्तेय शासनं कुरु मा चिरम्॥  
मम पुत्रा दुरात्मानो दर्पाहंकारसंयुताः।  
शासनं न करिष्यन्ति मम नित्यं युधिष्ठिर॥  
स्वकार्यनिरतैर्नित्यमवलिप्तैर्दुरात्मभिः ।)  
पुनर्वो विग्रहो मा भूत् खाण्डवप्रस्थमाविश ॥ २४ ॥

न च वो वसतस्तत्र कश्चिच्छक्तः प्रबाधितुम्।  
संरक्ष्यमाणान् पार्थेन त्रिदशानिव वज्रिणा ॥ २५ ॥  
अर्धं राज्यस्य सम्प्राप्य खाण्डवप्रस्थमाविश।

अभिषेकस्य सम्भारान् क्षत्तरानय मा चिरम्।  
अभिषिक्तं करिष्यामि अद्य वै कुरुनन्दनम्॥  
ब्राह्मणा नैगमश्रेष्ठाः श्रेणीमुख्याश्च सर्वशः।  
आहूयन्तां प्रकृतयो बान्धवाश्च विशेषतः॥  
पुण्याहं वाच्यतां तात गोसहस्रं तु दीयताम्।  
ग्राममुख्याश्च विप्रेभ्यो दीयन्तां सहदक्षिणाः॥  
अङ्गदे मुकुटं क्षत्तः हस्ताभरणमानय॥  
मुक्तावलीश्च हारं च निष्कादीन् कुण्डलानि च।  
कटिबन्धश्च सूत्रं च तथोदरनिबन्धनम्॥  
अष्टोत्तरसहस्रं तु ब्राह्मणाधिष्ठिता गजाः।  
जाह्नवीसलिलं शीघ्रमानयन्तु पुरोहितैः ॥  
अभिषेकोदकक्लिन्नं सर्वाभरणभूषितम् ।  
औपवाह्योपरिगतं दिव्यचामरवीजितम् ॥  
सुवर्णमणिचित्रेण श्वेतच्छत्रेण शोभितम् ।  
जयेति द्विजवाक्येन स्तूयमानं नृपैस्तथा॥  
दृष्ट््वा कुन्तीसुतं ज्येष्ठमाजमीढं युधिष्ठिरम्।  
प्रीताः प्रीतेन मनसा प्रशंसन्तु पुरे जनाः॥  
पाण्डोः कृतोपकारस्य राज्यं दत्त्वा ममैव च।  
प्रतिक्रियाकृतमिदं भविष्यति न संशयः॥

भीष्मो द्रोणः कृपः क्षत्ता साधु साध्वित्यभाषत।

युक्तमेतन्महाराज कौरवाणां यशस्करम् ।  
शीघ्रमद्यैव राजेन्द्र यथोक्तं कर्तुमर्हसि॥

इत्येवमुक्त्वा वार्ष्णेयस्त्वरयामास तं तदा।  
यथोक्तं धृतराष्ट्रस्य कारयामास कौरवः॥  
तस्मिन् क्षणे महाराज कृष्णद्वैपायनस्तदा।  
आगत्य कुरुभिः सर्वैः पूजितः स सुहृद्‌गणैः॥  
मूर्धावसिक्तैः सहितो ब्राह्मणैर्वेदपारगैः ।  
कारयामास विधिवत् केशवानुमते तदा॥  
कृपो द्रोणश्च भीष्मश्च धौम्यश्च व्यासकेशवौ।  
बाह्लीकः सोमदत्तश्च चातुर्वेद्यपुरस्कृताः ॥  
अभिषेकं तदा चक्रुर्भद्रपीठे सुसंयतम्।  
जित्वा तु पृथिवीं कृत्स्नां वशे कृत्वा नरर्षभान्॥  
राजसूयादिभिर्यज्ञैः क्रतुभिर्भूरिदक्षिणैः ।  
स्नात्वा ह्यवभृथस्नानं मोदतां बान्धवैः सह॥  
एवमुक्त्वा तु ते सर्वे आशीर्भिरभिपूजयन्।  
मूर्धाभिषिक्तः कौरव्य सर्वाभरणभूषितः ॥  
जयेति संस्तुतो राजा प्रददौ धनमक्षयम्।  
सर्वमूर्धावसिक्तैश्च पूजितः कुरुनन्दनः ॥  
औपवाह्यमथारुह्य श्वेतच्छत्रेण शोभितः ।  
रराजानुगतो राजा महेन्द्र इव दैवतैः॥  
ततः प्रदक्षिणीकृत्य नगरं नागसाह्वयम्।  
प्रविवेश ततो राजा नागरैः पूजितो भृशम्॥  
मूर्धाभिषिक्तं कौन्तेयमभ्यनन्दन्त बान्धवाः ।  
गान्धारिपुत्राः शोचन्तः सर्वे ते सह बान्धवैः॥  
ज्ञात्वा शोकं तु पुत्राणां धृतराष्ट्रोऽब्रवीन्नृपम्।  
समक्षं वासुदेवस्य कुरूणां च समक्षतः॥

अभिषेकं त्वया प्राप्तं दुष्प्रापमकृतात्मभिः।  
गच्छ त्वमद्यैव नृप कृतकृत्योऽसि कौरव॥  
आयुः पुरूरवा राजन् नहुषश्च ययातिना।  
तत्रैव निवसन्ति स्म खाण्डवाह्वे नृपोत्तम॥  
राजधानी तु सर्वेषां पौरवाणां महाभुज।  
विनाशितं मुनिगणैर्लोभाद् बुधसुतस्य च॥  
तस्मात् त्वं खाण्डवप्रस्थं पुरं राष्ट्रं च वर्धय।  
ब्राह्मणाः क्षत्रिया वैश्याः शूद्राश्च कृतनिश्चयाः॥  
त्वद्‌भक्त्या जन्तवश्चान्ये भजन्त्वेव पुरं शुभम्।  
पुरं राष्ट्रं समृद्धं वै धनधान्यैः समावृतम्॥  
तस्माद् गच्छस्व कौन्तेय भ्रातृभिः सहितोऽनघ।)

प्रतिगृह्य तु तद् वाक्यं नृपं सर्वे प्रणम्य च॥२६॥  
प्रतस्थिरे ततो घोरं वनं तन्मनुजर्षभाः।  
अर्धं राज्यस्य सम्प्राप्य खाण्डवप्रस्थमाविशन् ॥ २७ ॥

ततस्ते पाण्डवास्तत्र गत्वा कृष्णपुरोगमाः।  
मण्डयांचक्रिरे तद् वै परं स्वर्गवदच्युताः ॥ २८ ॥

(वासुदेवो जगन्नाथश्चिन्तयामास वासवम् ।  
महेन्द्रश्चिन्तितो राजन् विश्वकर्माणमादिशत् ॥

विश्वकर्मन् महाप्राज्ञ अद्यप्रभृति तत् पुरम्।  
इन्द्रप्रस्थमिति ख्यातं दिव्यं रम्यं भविष्यति॥

महेन्द्रशासनाद् गत्वा विश्वकर्मा तु केशवम्।  
प्रणम्य प्रणिपातर्हं किं करोमीत्यभाषत॥  
वासुदेवस्तु तच्छ्रुत्वा विश्वकर्माणमूचिवान् ।

कुरुष्व कुरुराजाय महेन्द्रपुरसंनिभम् ।  
इन्द्रेण कृतनामानमिन्द्रप्रस्थं महापुरम् ॥)

ततः पुण्ये शिवे देशो शान्तिं कृत्वा महारथाः।  
नगरं मापयामासुर्दैपायनपुरोगमाः ॥ २९ ॥

सागरप्रतिरूपाभिः परिखाभिरलंकृतम् ।  
प्राकारेण च सम्पन्नं दिवमावृत्य तिष्ठता ॥ ३० ॥  
पाण्डुराभ्रप्रकाशेन हिमरश्मिनिभेन च ।  
शुशुभे तत् पुरश्रेष्ठं नागैर्भोगवती यथा ॥ ३१ ॥

द्विपक्षगरुडप्रख्यैर्द्वारैः सौधैश्च शोभितम् ।  
गुप्तमभ्रचयप्रख्यैर्गोपुरैर्मन्दरोपमैः ॥ ३२ ॥

विविधैरपि निर्विद्धैः शस्त्रोपेतैः सुसंवृतैः।  
शक्तिभिश्चावृतं तद्धि द्विजिह्वैरिव पन्नगैः ॥ ३३ ॥

तल्पैश्चाभ्यासिकैर्युक्तं शुशुभे योधरक्षितम् ।  
तीक्ष्णाङ्‌कुशशतघ्नीभिर्यन्त्रजालैश्च शोभितम् ॥ ३४ ॥

आयसैश्च महाचक्रैः शुशुभे तत् पुरोत्तमम्।  
सुविभक्तमहारथ्यं देवताबाधवर्जितम् ॥ ३५ ॥

विरोचमानं विविधैः पाण्डुरैर्भवनोत्तमैः ।  
तत् त्रिविष्टपसंकाशमिन्द्रप्रस्थं व्यरोचत ॥ ३६ ॥

मेघवृन्दमिवाकाशे विद्धं विद्युत्समावृतम् ।  
तत्र रम्ये शिवे देशो कौरव्यस्य निवेशनम् ॥ ३७ ॥

शुशुभे धनसम्पूर्णं धनाध्यक्षक्षयोपमम् ।  
तत्रागच्छन् द्विजा राजन् सर्ववेदविदां वराः ॥ ३८ ॥  
निवासं रोचयन्ति स्म सर्वभाषाविदस्तथा।  
वणिजश्चाययुस्तत्र नानादिग्भ्यो धनार्थिनः ॥ ३९ ॥

सर्वशिल्पविदस्तत्र वासायाभ्यागमंस्तदा ।  
उद्यानानि च रम्याणि नगरस्य समन्ततः ॥ ४० ॥

आम्रैराम्रातकैर्नीपैरशोकैश्चम्पकैस्तथा ।  
पुन्नागैर्नागपुष्पैश्च लकुचैः पनसैस्तथा ॥ ४१ ॥  
शालतालतमालैश्च बकुलैश्च सकेतकैः ।  
मनोहरः सुपुष्पैश्च फलभारावनामितैः ॥ ४२ ॥

प्राचीनामलकैर्लोध्रैरङ्कोलैश्च सुपुष्पितैः ।  
जम्बूभिः पाटलाभिश्च कुब्जकैरतिमुक्तकैः ॥ ४३ ॥  
करवीरैः पारिजातैरन्यैश्च विविधैर्द्रुमैः ।  
नित्यपुष्पफलोपेतैर्नानाद्विजगणायुतैः ॥ ४४ ॥

मत्तबर्हिणसंघुष्टकोकिलैश्च सदामदैः ।  
गृहैरादर्शविमलैर्विविधैश्च लतागृहैः ॥ ४५ ॥

मनोहरैश्चित्रगृहैस्तथाजगतिपर्वतैः ।  
वापीभिर्विविधाभिश्च पूर्णाभिः परमाम्भसा ॥ ४६ ॥  
सरोभिरतिरम्यैश्च पद्मोत्पलसुगन्धिभिः ।  
हंसकारण्डवयुतैश्चक्रवाकोपशोभितैः ॥ ४७ ॥

रम्याश्च विविधास्तत्र पुष्करिण्यो वनावृताः।  
तडागानि च रम्याणि बृहन्ति सुबहूनि च ॥ ४८ ॥

(चातुर्वर्ण्यसमाकीर्णं मान्यैः शिल्पिभिरावृतम् ।  
उपयोगसमर्थैश्च सर्वद्रव्यैः समावृतम् ॥  
नित्यमार्यजनोपेतं नरनारीगणैर्युतम् ।  
मत्तवारणसम्पूर्णं गोभिरुष्ट्रैः खरैरजैः ॥  
सर्वदाभिगतं सद्भिः कारितं विश्वकर्मणा।  
तत् त्रिविष्टपसंकाशमिन्द्रप्रस्थं व्यरोचत ॥  
पुरीं सर्वगुणोपेतां निर्मितां विश्वकर्मणा।  
पौरवाणामधिपतिः कुन्तीपुत्रो युधिष्ठिरः ॥  
कृतमङ्गलसत्कारो ब्राह्मणैर्वेदपारगैः ।  
द्वैपायनं पुरस्कृत्य धौम्यस्यानुमते स्थितः॥  
भ्रातृभिः सहितो राजन् केशवेन सहाभिभूः।  
तोरणद्वारसुमुखं द्वात्रिंशद्‌द्वारसंयुतम् ॥  
वर्धमानपुरद्वारं प्रविवेश महाद्युतिः ।  
शङ्खदुन्दुभिनिर्घोषाः श्रूयन्ते बहवो भृशम्॥  
जयेति ब्राह्मणगिरः श्रूयन्ते च सहस्रशः।  
संस्तूयमानो मुनिभिः सूतमागधवन्दिभिः ॥  
औपवाह्यगतो राजा राजमार्गमतीत्य च।  
कृतमङ्गलसत्कारं प्रविवेश गृहोत्तमम् ॥  
प्रविश्य भवनं राजा सत्कारैरभिपूजितः।  
पूजयामास विप्रेन्द्रान् केशवेन यथाक्रमम्॥  
ततस्तु राष्ट्रं नगरं नरनारीगणायुतम्।  
गोधनैश्च समाकीर्णं सस्यवृद्धिस्तदाभवत् ॥)

तेषां पुण्यजनोपेतं राष्ट्रमाविशतां महत्।  
पाण्डवानां महाराज शश्वत् प्रीतिरवर्धत ॥ ४९ ॥

तत्र भीष्मेण राज्ञा च धर्मप्रणयने कृते।  
पाण्डवाः समपद्यन्त खाण्डवप्रस्थवासिनः ॥ ५० ॥

पञ्चभिस्तैर्महेष्वासैरिन्द्रकल्पैः समन्वितम् ।  
शुशुभे तत् पुरश्रेष्ठं नागैर्भोगवती यथा ॥ ५१ ॥

(ततस्तु विश्वकर्माणं पूजयित्वा विसृज्य च।  
द्वैपायनं च सम्पूज्य विसृज्य च नराधिप।  
वार्ष्णेयमब्रवीद् राजा गन्तुकामं कृतक्षणम्॥

तव प्रसादाद् वार्ष्णेय राज्यं प्राप्तं मयानघ।  
प्रसादादेव ते वीर शून्यं राष्ट्रं सुदुर्गमम्॥  
तवैव तु प्रसादेन राज्यस्थाश्च महामते।  
गतिस्त्वमन्तकाले च पाण्डवानां तु माधव॥  
मातास्माकं पिता देवो न पाण्डुं विद्म वै वयम्।  
ज्ञात्वा तु कृत्यं कर्तव्यं कारयस्व भवान् हि नः।  
यदिष्टमनुमन्तव्यं पाण्डवानां त्वयानघ ॥

त्वत्प्रभावान्महाभाग राज्यं प्राप्तं स्वधर्मतः।  
पितृपैतामहं राज्यं कथं न स्यात् तव प्रभो॥  
धार्तराष्ट्रा दुराचाराः किं करिष्यन्ति पाण्डवान्।  
यथेष्टं पालय महीं सदा धर्मधुरं वह॥  
धर्मोपदेशं संक्षेपाद् ब्राह्मणान् भज कौरव।  
अद्यैव नारदः श्रीमानागमिष्यति सत्वरः।  
आदृत्य तस्य वाक्यानि शासनं कुरु तस्य वै॥

एवमुक्त्वा ततः कुन्तीमभिवाद्य जनार्दनः।  
उवाच श्लक्ष्णया वाचा गमिष्यामि नमोऽस्तु ते॥

जातुषं गृहमासाद्य मया प्राप्तं च केशव।  
आर्येण चापि न ज्ञातं कुन्तिभोजेन चानघ॥  
त्वया नाथेन गोविन्द दुःखं तीर्णं महत्तरम्।  
त्वं हि नाथस्त्वनाथानां दरिद्राणां विशेषतः॥  
सर्वदुःखानि शाम्यन्ति तव संदर्शनान्मम।  
स्मरस्वैनान् महाप्राज्ञ तेन जीवन्ति पाण्डवाः॥

करिष्यामीति चामन्त्र्य अभिवाद्य पितृष्वसाम्।  
गमनाय मतिं चक्रे वासुदेवः सहानुगः॥)

तां निवेश्य ततो वीरो रामेण सह केशवः।  
ययौ द्वारवतीं राजन् पाण्डवानुमते तदा ॥ ५२ ॥