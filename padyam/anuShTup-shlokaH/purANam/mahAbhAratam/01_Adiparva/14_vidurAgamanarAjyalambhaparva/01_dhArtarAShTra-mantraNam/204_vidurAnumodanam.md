+++
title_full = "204 विदुरजीकी सम्मति—द्रोण और भीष्मके वचनोंका ही समर्थन"
title = "२०४ विदुरानुमोदनम्"

+++


राजन् निःसंशयं श्रेयो वाच्यस्त्वमसि बान्धवैः।  
न त्वशुश्रूषमाणे वै वाक्यं सम्प्रतितिष्ठति ॥ १ ॥

प्रियं हितं च तद् वाक्यमुक्तवान् कुरुसत्तमः।  
भीष्मः शांतनवो राजन् प्रतिगृह्णासि तन्न च ॥ २ ॥  
तथा द्रोणेन बहुधा भाषितं हितमुत्तमम्।  
तच्च राधासुतः कर्णो मन्यते न हितं तव ॥ ३ ॥

चिन्तयंश्च न पश्यामि राजंस्तव सुहृत्तमम्।  
आभ्यां पुरुषसिंहाभ्यां यो वा स्यात् प्रज्ञयाधिकः ॥ ४ ॥

इमौ हि वृद्धौ वयसा प्रज्ञया च श्रुतेन च।  
समौ च त्वयि राजेन्द्र तथा पाण्डुसुतेषु च ॥ ५ ॥

धर्मे चानवरौ राजन् सत्यतायां च भारत।  
रामाद् दाशरथेश्चैव गयाच्चैव न संशयः ॥ ६ ॥

न चोक्तवन्तावश्रेयः पुरस्तादपि किंचन।  
न चाप्यपकृतं किंचिदनयोर्लक्ष्यते त्वयि ॥ ७ ॥

तावुभौ पुरुषव्याघ्रावनागसि नृपे त्वयि।  
न मन्त्रयेतां त्वच्छ्रेयः कथं सत्यपराक्रमौ ॥ ८ ॥

प्रज्ञावन्तौ नरश्रेष्ठावस्मिल्ँलोके नराधिप ।  
त्वन्निमित्तमतो नेमौ किंचिज्जिह्मं वदिष्यतः ॥ ९ ॥

इति मे नैष्ठिकी बुद्धिर्वर्तते कुरुनन्दन।  
न चार्थहेतोर्धर्मज्ञौ वक्ष्यतः पक्षसंश्रितम् ॥ १० ॥

एतद्धि परमं श्रेयो मन्येऽहं तव भारत।  
दुर्योधनप्रभृतयः पुत्रा राजन् यथा तव ॥ ११ ॥  
तथैव पाण्डवेयास्ते पुत्रा राजन् न संशयः।  
तेषु चेदहितं किंचिन्मन्त्रयेयुरतद्विदः ॥ १२ ॥  
मन्त्रिणस्ते न च श्रेयः प्रपश्यन्ति विशेषतः।  
अथ ते हृदये राजन् विशेषः स्वेषु वर्तते।  
अन्तरस्थं विवृण्वानाः श्रेयः कुर्युर्न ते ध्रुवम् ॥ १३ ॥

एतदर्थमिमौ राजन् महात्मानौ महाद्युती।  
नोचतुर्विवृतं किंचिन्न ह्येष तव निश्चयः ॥ १४ ॥

यच्चाप्यशक्यतां तेषामाहतुः पुरुषर्षभौ ।  
तत् तथा पुरुषव्याघ्र तव तद् भद्रमस्तु ते ॥ १५ ॥

कथं हि पाण्डवः श्रीमान् सव्यसाची धनंजयः।  
शक्यो विजेतुं संग्रामे राजन् मघवतापि हि ॥ १६ ॥

भीमसेनो महाबाहुर्नागायुतबलो महान् ।  
कथं स्म युधि शक्येत विजेतुममरैरपि ॥ १७ ॥

तथैव कृतिनौ युद्धे यमौ यमसुताविव।  
कथं विजेतुं शक्यौ तौ रणे जीवितुमिच्छता ॥ १८ ॥

यस्मिन् धृतिरनुक्रोशः क्षमा सत्यं पराक्रमः।  
नित्यानि पाण्डवे ज्येष्ठे स जीयेत रणे कथम् ॥ १९ ॥

येषां पक्षधरो रामो येषां मन्त्री जनार्दनः।  
किं नु तैरजितं संख्ये येषां पक्षे च सात्यकिः॥२०॥

द्रुपदः श्वशुरो येषां येषां श्यालाश्च पार्षताः।  
धृष्टद्युम्नमुखा वीरा भ्रातरो द्रुपदात्मजाः ॥ २१ ॥  
सोऽशक्यतां च विज्ञाय तेषामग्रे च भारत।  
दायाद्यतां च धर्मेण सम्यक् तेषु समाचर ॥ २२ ॥

इदं निर्दिष्टमयशः पुरोचनकृतं महत्।  
तेषामनुग्रहेणाद्य राजन् प्रक्षालयात्मनः ॥ २३ ॥

तेषामनुग्रहश्चायं सर्वेषां चैव नः कुले।  
जीवितं च परं श्रेयः क्षत्रस्य च विवर्धनम् ॥ २४ ॥

द्रुपदोऽपि महान् राजा कृतवैरश्च नः पुरा।  
तस्य संग्रहणं राजन् स्वपक्षस्य विवर्धनम् ॥ २५ ॥

बलवन्तश्च दाशार्हा बहवश्च विशाम्पते।  
यतः कृष्णस्ततः सर्वे यतः कृष्णस्ततो जयः ॥ २६ ॥

यच्च साम्नैव शक्येत कार्यं साधयितुं नृप।  
को दैवशप्तस्तत् कार्यं विग्रहेण समाचरेत् ॥ २७ ॥

श्रुत्वा च जीवतः पार्थान् पौरजानपदा जनाः।  
बलवद् दर्शने हृष्टास्तेषां राजन् प्रियं कुरु ॥ २८ ॥

दुर्योधनश्च कर्णश्च शकुनिश्चापि सौबलः।  
अधर्मयुक्ता दुष्प्रज्ञा बाला मैषां वचः कृथाः ॥ २९ ॥

उक्तमेतत् पुरा राजन् मया गुणवतस्तव।  
दुर्योधनापराधेन प्रजेयं वै विनङ्‌क्ष्यति ॥ ३० ॥