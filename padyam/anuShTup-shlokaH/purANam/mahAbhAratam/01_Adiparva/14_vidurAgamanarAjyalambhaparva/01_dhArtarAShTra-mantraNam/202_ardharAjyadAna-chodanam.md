+++
title_full = "202 भीष्मकी दुर्योधनसे पाण्डवोंको आधा राज्य देनेकी सलाह"
title = "२०२ अर्धराज्यदान-चोदनम्"

+++


न रोचते विग्रहो मे पाण्डुपुत्रैः कथंचन।  
यथैव धृतराष्ट्रो मे तथा पाण्डुरसंशयम् ॥ १ ॥

गान्धार्याश्च यथा पुत्रास्तथा कुन्तीसुता मम।  
यथा च मम ते रक्ष्या धृतराष्ट्र तथा तव॥२॥

यथा च मम राज्ञश्च तथा दुर्योधनस्य ते।  
तथा कुरूणां सर्वेषामन्येषामपि पार्थिव ॥ ३ ॥

एवं गते विग्रहं तैर्न रोचे  
संधाय वीरैर्दीयतामर्धभूमिः ।  
तेषामपीदं प्रपितामहानां  
राज्यं पितुश्चैव कुरूत्तमानाम् ॥ ४ ॥

दुर्योधन यथा राज्यं त्वमिदं तात पश्यसि।  
मम पैतृकमित्येवं तेऽपि पश्यन्ति पाण्डवाः ॥ ५ ॥

यदि राज्यं न ते प्राप्ताः पाण्डवेया यशस्विनः।  
कुत एव तवापीदं भारतस्यापि कस्यचित् ॥ ६ ॥

अधर्मेण च राज्यं त्वं प्राप्तवान् भरतर्षभ।  
तेऽपि राज्यमनुप्राप्ताः पूर्वमेवेति मे मतिः ॥ ७ ॥

मधुरेणैव राज्यस्य तेषामर्धं प्रदीयताम्।  
एतद्धि पुरुषव्याघ्र हितं सर्वजनस्य च ॥ ८ ॥

अतोऽन्यथा चेत् क्रियते न हितं नो भविष्यति।  
तवाप्यकीर्तिः सकला भविष्यति न संशयः ॥ ९ ॥

कीर्तिरक्षणमातिष्ठ कीर्तिर्हि परमं बलम्।  
नष्टकीर्तेर्मनुष्यस्य जीवितं ह्यफलं स्मृतम् ॥ १० ॥

यावत्कीर्तिर्मनुष्यस्य न प्रणश्यति कौरव।  
तावज्जीवति गान्धारे नष्टकीर्तिस्तु नश्यति ॥ ११ ॥

तमिमं समुपातिष्ठ धर्मं कुरुकुलोचितम्।  
अनुरूपं महाबाहो पूर्वेषामात्मनः कुरु ॥ १२ ॥

दिष्ट्या ध्रियन्ते पार्था हि दिष्ट्या जीवति सा पृथा।  
दिष्ट्या पुरोचनः पापो न सकामोऽत्ययं गतः ॥ १३ ॥

यदा प्रभृति दग्धास्ते कुन्तिभोजसुतासुताः।  
तदा प्रभृति गान्धारे न शक्नोम्यभिवीक्षितुम् ॥ १४ ॥  
लोके प्राणभृतां कंचिच्छ्रुत्वा कुन्तीं तथागताम्।  
न चापि दोषेण तथा लोको मन्येत् पुरोचनम्।  
यथा त्वां पुरुषव्याघ्र लोको दोषेण गच्छति ॥ १५ ॥

तदिदं जीवितं तेषां तव किल्बिषनाशनम्।  
सम्मन्तव्यं महाराज पाण्डवानां च दर्शनम् ॥ १६ ॥

न चापि तेषां वीराणां जीवतां कुरुनन्दन।  
पित्र्योंऽशः शक्य आदातुमपि वज्रभृता स्वयम् ॥ १७ ॥

ते सर्वेऽवस्थिता धर्मे सर्वे चैवैकचेतसः।  
अधर्मेण निरस्ताश्च तुल्ये राज्ये विशेषतः ॥ १८ ॥

यदि धर्मस्त्वया कार्यो यदि कार्यं प्रियं च मे।  
क्षेमं च यदि कर्तव्यं तेषामर्धं प्रदीयताम् ॥ १९ ॥