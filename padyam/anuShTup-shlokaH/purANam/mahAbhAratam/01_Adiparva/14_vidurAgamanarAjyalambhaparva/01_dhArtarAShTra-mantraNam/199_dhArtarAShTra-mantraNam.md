+++
title_full = "199 पाण्डवोंके विवाहसे दुर्योधन आदिकी चिन्ता, धृतराष्ट्रका पाण्डवोंके प्रति प्रेमका दिखावा और दुर्योधनकी कुमन्त्रणा"
title = "१९९ धार्तराष्ट्र-मन्त्रणम्"

+++


ततो राज्ञां चरैराप्तैः प्रवृत्तिरुपनीयत।  
पाण्डवैरुपसम्पन्ना द्रौपदी पतिभिः शुभा ॥ १ ॥

येन तद् धनुरादाय लक्ष्यं विद्धं महात्मना।  
सोऽर्जुनो जयतां श्रेष्ठो महाबाणधनुर्धरः ॥ २ ॥

यः शल्यं मद्रराजं वै प्रोत्क्षिप्यापातयद् बली।  
त्रासयामास संक्रुद्धो वृक्षेण पुरुषान् रणे ॥ ३ ॥  
न चास्य सम्भ्रमः कश्चिदासीत् तत्र महात्मनः।  
स भीमो भीमसंस्पर्शः शत्रुसेनाङ्गपातनः ॥ ४ ॥

ब्रह्मरूपधराञ्छ्रुत्वा प्रशान्तान् पाण्डुनन्दनान् ।  
कौन्तेयान् मनुजेन्द्राणां विस्मयः समजायत ॥ ५ ॥

सपुत्रा हि पुरा कुन्ती दग्धा जतुगृहे श्रुता।  
पुनर्जातानिव च तांस्तेऽमन्यन्त नराधिपाः ॥ ६ ॥

धिगकुर्वंस्तदा भीष्मं धृतराष्ट्रं च कौरवम्।  
कर्मणातिनृशंसेन पुरोचनकृतेन वै ॥ ७ ॥

(धार्मिकान् वृत्तसम्पन्नान्‌ मातुः प्रियहिते रतान्।  
यदा तानीदृशान् पार्थानुत्सादयितुमिच्छति ॥

ततः स्वयंवरे वृत्ते धार्तराष्ट्राः स्म भारत।  
मन्त्रयन्ते ततः सर्वे कर्णसौबलदूषिताः॥

कश्चिच्छत्रुः कर्शनीयः पीडनीयस्तथापरः ।  
उत्सादनीयाः कौन्तेयाः सर्वे क्षत्रस्य मे मताः॥

एवं पराजिताः सर्वे यदि यूयं गमिष्यथ।  
अकृत्वा संविदं कांचित् तद् वस्तप्स्यत्यसंशयम्॥

अयं देशश्च कालश्च पाण्डवोद्धरणाय नः।  
न चेदेवं करिष्यध्वं लोके हास्या भविष्यथ॥

यमेते संश्रिता वस्तुं कामयन्ते च भूमिपम्।  
सोऽल्पवीर्यबलो राजा द्रुपदो वै मतो मम॥

यावदेतान् न जानन्ति जीवतो वृष्णिपुङ्गवाः।  
चैद्यश्च पुरुषव्याघ्रः शिशुपालः प्रतापवान्॥

एकीभावं गता राज्ञा द्रुपदेन महात्मना।  
दुराधर्षतरा राजन् भविष्यन्ति न संशयः॥

यावदत्वरतां सर्वे प्राप्नुवन्ति नराधिपाः।  
तावदेव व्यवस्यामः पाण्डवानां वधं प्रति॥

मुक्ता जतुगृहाद् भीमाद् आशीविषमुखादिव।  
पुनर्यदीह मुच्यन्ते महन्नो भयमाविशेत्॥

तेषामिहोपयातानामेषां च पुरवासिनाम् ।  
अन्तरे दुष्करं स्थातुं मेषयोर्महतोरिव॥

हलधृक्‌प्रगृहीतानि बलानि बलिनां स्वयम्।  
यावन्न कुरुसेनायां पतन्ति पतगा इव॥  
तावत् सर्वाभिसारेण पुरमेतद् विनाश्यताम्।  
एतदत्र परं मन्ये प्राप्तकालं नरर्षभाः॥

शकुनेर्वचनं श्रुत्वा भाषमाणस्य दुर्मतेः।  
सौमदत्तिरिदं वाक्यं जगाद परमं ततः॥

प्रकृतीः सप्त वै ज्ञात्वा आत्मनश्च परस्य च।  
तथा देशं च कालं च षड्‌विधांश्च नयेद्‌ गुणान्॥

स्थानं वृद्धिं क्षयं चैव भूमिं मित्राणि विक्रमम्।  
समीक्ष्याथाभियुञ्जीत परं व्यसनपीडितम् ॥

ततोऽहं पाण्डवान् मन्ये मित्रकोशसमन्वितान्।  
बलस्थान् विक्रमस्थांश्च स्वकृतैः प्रकृतिप्रियान्॥

वपुषा हि तु भूतानां नेत्राणि हृदयानि च।  
श्रोत्रं मधुरया वाचा रमयत्यर्जुनो नृणाम्॥

न तु केवलदैवेन प्रजा भावेन भेजिरे।  
यद् बभूव मनःकान्तं कर्मणा च चकार तत्॥

न ह्ययुक्तं न चासक्तं नानृतं न च विप्रियम्।  
भाषितं चारुभाषस्य जज्ञे पार्थस्य भारती॥

तानेवंगुणसम्पन्नान् सम्पन्नान् राजलक्षणैः ।  
न तान् पश्यामि ये शक्ताः समुच्छेत्तुं यथा बलात्॥

प्रभावशक्तिर्विपुला मन्त्रशक्तिश्च पुष्कला ।  
तथैवोत्साहशक्तिश्च पार्थेष्वभ्यधिका सदा ॥

मौलमित्रबलानां च कालज्ञो वै युधिष्ठिरः।  
साम्ना दानेन भेदेन दण्डेनेति युधिष्ठिरः॥  
अमित्रं यतते जेतुं न रोषेणेति मे मतिः॥

परिक्रीय धनैः शत्रून् मित्राणि च बलानि च।  
मूलं च सुदृढं कृत्वा हन्त्यरीन् पाण्डवस्तदा॥

अशक्यान् पाण्डवान् मन्ये देवैरपि सवासवैः।  
येषामर्थे सदा युक्तौ कृष्णसंकर्षणावुभौ॥

श्रेयश्च यदि मन्यध्वं मन्मतं यदि वो मतम्।  
संविदं पाण्डवैः सार्धं कृत्वा याम यथागतम्॥

गोपुराट्टालकैरुच्चैरुपतल्पशतैरपि ।  
गुप्तं पुरवरश्रेष्ठमेतदद्भिश्च संवृतम् ॥  
तृणधान्येन्धनरसैस्तथा यन्त्रायुधौषधैः ।  
युक्तं बहुकपाटैश्च द्रव्यागारतुषादिकैः ॥

भीमोच्छ्रितमहाचक्रं बृहदट्टालसंवृतम् ।  
दृढप्राकारनिर्यूहं शतघ्नीजालसंवृतम् ॥

ऐष्टको दारवो वप्रो मानुषश्चेति यः स्मृतः।  
प्राकारकर्तृभिर्वीरैर्नॄगर्भस्तत्र पूजितः ॥

तदेतन्नरगर्भेण पाण्डरेण विराजते ।  
सालेनानेकतालेन सर्वतः संवृतं पुरम्॥  
अनुरक्ताः प्रकृतयो द्रुपदस्य महात्मनः।  
दानमानार्चिताः सर्वे बाह्याश्चाभ्यन्तराश्च ये॥

प्रतिरुद्धानिमाञ्ज्ञात्वा राजभिर्भीमविक्रमैः ।  
उपयास्यन्ति दाशार्हाः समुदग्रोच्छ्रितायुधाः ॥

तस्मात् संधिं वयं कृत्वा धार्तराष्ट्रस्य पापडवैः।  
स्वराष्ट्रमेव गच्छामो यद्याप्तवचनं मम॥  
एतन्मम मतं सर्वैः क्रियतां यदि रोचते।  
एतद्धि सुकृतं मन्ये क्षेमं चापि महीक्षिताम्॥)

वृत्ते स्वयंवरे चैव राजानः सर्व एव ते।  
यथागतं विप्रजग्मुर्विदित्वा पाण्डवान् वृतान् ॥ ८ ॥

अथ दुर्योधनो राजा विमना भ्रातृभिः सह।  
अश्वत्थाम्ना मातुलेन कर्णेन च कृपेण च ॥ ९ ॥  
विनिवृत्तो वृतं दृष्ट्‌वा द्रौपद्या श्वेतवाहनम्।  
तं तु दुःशासनो व्रीडन् मन्दं मन्दमिवाब्रवीत् ॥ १० ॥

यद्यसौ ब्राह्मणो न स्याद् विन्देत द्रौपदीं न सः।  
न हि तं तत्त्वतो राजन् वेद कश्चिद् धनंजयम्॥११॥

दैवं च परमं मन्ये पौरुषं चाप्यनर्थकम्।  
धिगस्तु पौरुषं तात ध्रियन्ते यत्र पाण्डवाः ॥ १२ ॥

एवं सम्भाषमाणास्ते निन्दन्तश्च पुरोचनम्।  
विविशुर्हास्तिनपुरं दीना विगतचेतसः ॥ १३ ॥

त्रस्ता विगतसंकल्पा दृष्ट््वा पार्थान् महौजसः।  
मुक्तान् हव्यभुजश्चैव संयुक्तान् द्रुपदेन च ॥ १४ ॥  
धृष्टद्युम्नं तु संचिन्त्य तथैव च शिखण्डिनम्।  
द्रुपदस्यात्मजांश्चान्यान् सर्वयुद्धविशारदान् ॥ १५ ॥

विदुरस्त्वथ तां श्रुत्वा द्रौपदीं पाण्डवैर्वृतान्।  
व्रीडितान् धार्तराष्ट्रांश्च भग्नदर्पानुपागतान् ॥ १६ ॥  
ततः प्रीतमनाः क्षत्ता धृतराष्ट्रं विशाम्पते।  
उवाच दिष्ट्या कुरवो वर्धन्त इति विस्मितः ॥ १७ ॥

वैचित्रवीर्यस्तु वचो निशम्य विदुरस्य तत्।  
अब्रवीत् परमप्रीतो दिष्ट्या दिष्ट्येति भारत ॥ १८ ॥

मन्यते स वृतं पुत्रं ज्येष्ठं द्रुपदकन्यया।  
दुर्योधनमविज्ञानात् प्रज्ञाचक्षुर्नरेश्वरः ॥ १९ ॥

अथ त्वाज्ञापयामास द्रौपद्या भूषणं बहु।  
आनीयतां वै कृष्णेति पुत्रं दुर्योधनं तदा ॥ २० ॥

अथास्य पश्चाद् विदुर आचख्यौ पाण्डवान् वृतान्।  
सर्वान् कुशलिनो वीरान् पूजितान् द्रुपदेन ह ॥ २१ ॥

तेषां सम्बन्धिनश्चान्यान्‌ बहून् बलसमन्वितान्।  
समागतान् पाण्डवेयैस्तस्मिन्नेव स्वयंवरे ॥ २२ ॥

(एतच्छ्रुत्वा तु वचनं विदुरस्य नराधिपः।  
आकारच्छादनार्थं तु दिष्ट्या दिष्ट्येति चाब्रवीत्॥

एवं विदुर भद्रं ते यदि जीवन्ति पाण्डवाः।  
साध्वाचारा तथा कुन्ती सम्बन्धो द्रुपदेन च॥  
अन्ववाये वसोर्जातः प्रकृष्टे मान्यके कुले।  
व्रतविद्यातपोवृद्धः पार्थिवानां धुरन्धरः ॥  
पुत्राश्चास्य तथा पौत्राः सर्वे सुचरितव्रताः।  
तेषां सम्बन्धिनश्चान्ये बहवः सुमहाबलाः॥)

यथैव पाण्डोः पुत्रास्तु तथैवाभ्यधिका मम।  
यथा चाभ्यधिका बुद्धिर्मम तान् प्रति तच्छृणु ॥ २३ ॥

यत् ते कुशलिनो वीरा मित्रवन्तश्च पाण्डवाः।  
तेषां सम्बन्धिनश्चान्ये बहवश्च महाबलाः ॥ २४ ॥

को हि द्रुपदमासाद्य मित्रं क्षत्तः सबान्धवम्।  
न बुभूषेद् भवेनार्थी गतश्रीरपि पार्थिवः ॥ २५ ॥

तं तथा भाषमाणं तु विदुरः प्रत्यभाषत।  
नित्यं भवतु ते बुद्धिरेषा राजञ्छतं समाः।  
इत्युक्त्वा प्रययौ राजन् विदुरः स्वं निवेशनम् ॥ २६ ॥

ततो दुर्योधनश्चापि राधेयश्च विशाम्पते।  
धृतराष्ट्रमुपागम्य वचोऽब्रूतामिदं तदा ॥ २७ ॥

संनिधौ विदुरस्य त्वां दोषं वक्तुं न शक्नुवः।  
विविक्तमिति वक्ष्यावः किं तवेदं चिकीर्षितम् ॥ २८ ॥  
सपत्नवृद्धिं यत् तात मन्यसे वृद्धिमात्मनः।  
अभिष्टौषि च यत् क्षत्तुः समीपे द्विषतां वर ॥ २९ ॥

अन्यस्मिन् नृप कर्तव्ये त्वमन्यत् कुरुषेऽनघ।  
तेषां बलविघातो हि कर्तव्यस्तात नित्यशः ॥ ३० ॥

ते वयं प्राप्तकालस्य चिकीर्षां मन्त्रयामहे।  
यथा नो न ग्रसेयुस्ते सपुत्रबलबान्धवान् ॥ ३१ ॥