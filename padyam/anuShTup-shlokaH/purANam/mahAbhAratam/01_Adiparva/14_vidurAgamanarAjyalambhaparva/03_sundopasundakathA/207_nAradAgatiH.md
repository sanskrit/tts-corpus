+++
title_full = "207 पाण्डवोंके यहाँ नारदजीका आगमन और उनमें फूट न हो, इसके लिये कुछ नियम बनानेके लिये प्रेरणा करके सुन्द और उपसुन्दकी कथाको प्रस्तावित करना"
title = "२०७ नारदागतिः"

+++


एवं सम्प्राप्य राज्यं तदिन्द्रप्रस्थं तपोधन।  
अत ऊर्ध्वं महात्मानः किमकुर्वत पाण्डवाः ॥ १ ॥

सर्व एव महासत्त्वा मम पूर्वपितामहाः।  
द्रौपदी धर्मपत्नी च कथं तानन्ववर्तत ॥ २ ॥

कथं च पञ्च कृष्णायामेकस्यां ते नराधिपाः।  
वर्तमाना महाभागा नाभिद्यन्त परस्परम् ॥ ३ ॥

श्रोतुमिच्छाम्यहं सर्वं विस्तरेण तपोधन।  
तेषां चेष्टितमन्योन्यं युक्तानां कृष्णया सह ॥ ४ ॥

धृतराष्ट्राभ्यनुज्ञाताः कृष्णया सह पाण्डवाः।  
रेमिरे खाण्डवप्रस्थे प्राप्तराज्याः परंतपाः ॥ ५ ॥

प्राप्य राज्यं महातेजाः सत्यसंधो युधिष्ठिरः।  
पालयामास धर्मेण पृथिवीं भ्रातृभिः सह ॥ ६ ॥

जितारयो महाप्रज्ञाः सत्यधर्मपरायणाः ।  
मुदं परमिकां प्राप्तास्तत्रोषुः पाण्डुनन्दनाः ॥ ७ ॥

कुर्वाणाः पौरकार्याणि सर्वाणि पुरुषर्षभाः।  
आसांचक्रुर्महार्हेषु पार्थिवेष्वासनेषु च ॥ ८ ॥

अथ तेषूपविष्टेषु सर्वेष्वेव महात्मसु।  
नारदस्त्वथ देवर्षिराजगाम यदृच्छया ॥ ९ ॥

(पथा नक्षत्रजुष्टेन सुपर्णचरितेन च॥  
चन्द्रसूर्यप्रकाशेन सेवितेन महर्षिभिः ।  
नभःस्थलेन दिव्येन दुर्लभेनातपस्विनाम् ॥

भूतार्चितो भूतधरं राष्ट्रं नगरभूषितम्।  
अवेक्षमाणो द्युतिमानाजगाम महातपाः ॥  
सर्ववेदान्तगो विप्रः सर्वविद्यासु पारगः।  
परेण तपसा युक्तो ब्राह्मेण तपसा वृतः॥  
नये नीतौ च निरतो विश्रुतश्च महामुनिः।

परात् परतरं प्राप्तो धर्मात् समभिजग्मिवान्॥  
भावितात्मा गतरजाः शान्तो मृदुर्ऋजुर्द्विजः।  
धर्मेणाधिगतः सर्वैर्देवदानवमानुषैः ॥  
अक्षीणवृत्तधर्मश्च संसारभयवर्जितः ।  
सर्वथा कृतमर्यादो वेदेषु विविधेषु च॥  
ऋक्सामयजुषां वेत्ता न्यायवृत्तान्तकोविदः ॥  
ऋजुरारोहवाञ्छुक्लो भूयिष्ठपथिकोऽनघः ।  
श्लक्ष्णया शिखयोपेतः सम्पन्नः परमत्विषा॥  
अवदाते च सूक्ष्मे च दिव्ये च रुचिरे शुभे।  
महेन्द्रदत्ते महती बिभ्रत् परमवाससी॥  
प्राप्य दुष्प्रापमन्येन ब्रह्मवर्चसमुत्तमम् ।  
भवने भूमिपालस्य बृहस्पतिरिवाप्लुतः ॥

संहितायां च सर्वेषां स्थितस्योपस्थितस्य च।  
द्विपदस्य च धर्मस्य क्रमधर्मस्य पारगः॥  
गाथासामानुधर्मज्ञः साम्नां परमवल्गुनाम् ।  
आत्मना सर्वमोक्षिभ्यः कृतिमान् कृत्यवित् तथा॥  
योक्ता धर्मे बहुविधे मनो मतिमतां वरः।  
विदितार्थः समश्चैव छेत्ता निगमसंशयान्॥  
अर्थनिर्वचने नित्यं संशयच्छिदसंशयः ।  
प्रकृत्या धर्मकुशलो नानाधर्मविशारदः ॥  
लोपेनागमधर्मेण संक्रमेण च वृत्तिषु।  
एकशब्दांश्च नानार्थानेकार्थांश्च पृथक्छ्रुमतीन् ॥  
पृथगर्थाभिधानांश्च प्रयोगाणामवेक्षिता ॥

प्रमाणभूतो लोकस्य सर्वाधिकरणेषु च।  
सर्ववर्णविकारेषु नित्यं सकलपूजितः ॥  
स्वरेऽस्वरे च विविधे वृत्तेषु विविधेषु च।  
समस्थानेषु सर्वेषु समाम्नायेषु धातुषु॥  
उद्देश्यानां समाख्याता सर्वमाख्यातमुद्दिशन् ।  
अभिसंधिषु तत्त्वज्ञः पदान्यङ्गान्यनुस्मरन् ॥  
कालधर्मेण निर्दिष्टं यथार्थं च विचारयन्।  
चिकीर्षितं च यो वेत्ता यथा लोकेन संवृतम्॥  
विभाषितं च समयं भाषितं हृदयङ्गमम्।  
आत्मने च परस्मै च स्वरसंस्कारयोगवान्॥  
एषां स्वराणां वेत्ता च बोद्धा च वचनस्वरान्।  
विज्ञाता चोक्तवाक्यानामेकतां बहुतां तथा॥  
बोद्धा हि परमार्थांश्च विविधांश्च व्यतिक्रमान्।  
अभेदतश्च बहुशो बहुशश्चापि भेदतः॥  
वचनानां च विविधानादेशांश्च समीक्षिता।  
नानार्थकुशलस्तत्र तद्धितेषु च सर्वशः॥  
परिभूषयिता वाचां वर्णतः स्वरतोऽर्थतः।  
प्रत्ययांश्च समाख्याता नियतं प्रतिधातुकम्॥  
पञ्च चाक्षरजातानि स्वरसंज्ञानि यानि च।)

तमागतमृषिं दृष्ट््वा प्रत्युद्‌गम्याभिवाद्य च।  
आसनं रुचिरं तस्मै प्रददौ स्वं युधिष्ठिरः।  
देवर्षेरुपविष्टस्य स्वयमर्घ्यं यथाविधि ॥ १० ॥  
प्रादाद् युधिष्ठिरो धीमान् राज्यं तस्मै न्यवेदयत्।  
प्रतिगृह्य तु तां पूजामृषिः प्रीतमनास्तदा ॥ ११ ॥

आशीर्भिर्वर्धयित्वा च तमुवाचास्यतामिति ।  
निषसादाभ्यनुज्ञातस्ततो राजा युधिष्ठिरः ॥ १२ ॥  
कथयामास कृष्णायै भगवन्तमुपस्थितम् ।  
श्रुत्वैतद् द्रौपदी चापि शुचिर्भूत्वा समाहिता ॥ १३ ॥  
जगाम तत्र यत्रास्ते नारदः पाण्डवैः सह।  
तस्याभिवाद्य चरणौ देवर्षेर्धर्मचारिणी ॥ १४ ॥  
कृताञ्जलिः सुसंवीता स्थिताथ द्रुपदात्मजा।  
तस्याश्चापि स धर्मात्मा सत्यवागृषिसत्तमः ॥ १५ ॥  
आशिषो विविधाः प्रोच्य राजपुत्र्यास्तु नारदः।  
गम्यतामिति होवाच भगवांस्तामनिन्दिताम् ॥ १६ ॥  
गतायामथ कृष्णायां युधिष्ठिरपुरोगमान् ।  
विविक्ते पाण्डवान् सर्वानुवाच भगवानृषिः ॥ १७ ॥

पाञ्चाली भवतामेका धर्मपत्नी यशस्विनी।  
यथा वो नात्र भेदः स्यात् तथा नीतिर्विधीयताम् ॥ १८ ॥

सुन्दोपसुन्दौ हि पुरा भ्रातरौ सहितावुभौ।  
आस्तामवध्यावन्येषां त्रिषु लोकेषु विश्रुतौ ॥ १९ ॥

एकराज्यावेकगृहावेकशय्यासनाशनौ ।  
तिलोत्तमायास्तौ हेतोरन्योन्यमभिजघ्नतुः ॥ २० ॥

रक्ष्यतां सौहृदं तस्मादन्योन्यप्रीतिभावकम् ।  
यथा वो नात्र भेदः स्यात् तत् कुरुष्व युधिष्ठिर॥२१॥

सुन्दोपसुन्दावसुरौ कस्य पुत्रौ महामुने।  
उत्पन्नश्च कथं भेदः कथं चान्योन्यमघ्नताम् ॥ २२ ॥

अप्सरा देवकन्या वा कस्य चैषा तिलोत्तमा।  
यस्याः कामेन सम्मत्तौ जघ्नतुस्तौ परस्परम् ॥ २३ ॥

एतत् सर्वं यथावृत्तं विस्तरेण तपोधन।  
श्रोतुमिच्छामहे ब्रह्मन् परं कौतूहलं हि नः ॥ २४ ॥