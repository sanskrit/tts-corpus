+++
title_full = "209 सुन्द और उपसुन्दद्वारा क्रूरतापूर्ण कर्मोंसे त्रिलोकीपर विजय प्राप्त करना"
title = "२०९ सुन्दोपसुन्द-दिग्विजयः"

+++


उत्सवे वृत्तमात्रे तु त्रैलोक्याकाङ्‌क्षिणावुभौ।  
मन्त्रयित्वा ततः सेनां तावाज्ञापयतां तदा ॥ १ ॥

सुहृद्भिरप्यनुज्ञातौ दैत्यैर्वृद्धैश्च मन्त्रिभिः ।  
कृत्वा प्रास्थानिकं रात्रौ मघासु ययतुस्तदा ॥ २ ॥

गदापट्टिशधारिण्या शूलमुद्‌गरहस्तया ।  
प्रस्थितौ सह वर्मिण्या महत्या दैत्यसेनया ॥ ३ ॥  
मङ्गलैः स्तुतिभिश्चापि विजयप्रतिसंहितैः ।  
चारणैः स्तूयमानौ तौ जग्मतुः परया मुदा ॥ ४ ॥

तावन्तरिक्षमुत्प्लुत्य दैत्यौ कामगमावुभौ ।  
देवानामेव भवनं जग्मतुर्युद्धदुर्मदौ ॥ ५ ॥

तयोरागमनं ज्ञात्वा वरदानं च तत् प्रभोः।  
हित्वा त्रिविष्टपं जग्मुर्ब्रह्मलोकं ततः सुराः ॥ ६ ॥

ताविन्द्रलोकं निर्जित्य यक्षरक्षोगणांस्तदा ।  
खेचराण्यपि भूतानि जघ्नतुस्तीव्रविक्रमौ ॥ ७ ॥

अन्तर्भूमिगतान् नागाञ्जित्वा तौ च महारथौ।  
समुद्रवासिनीः सर्वा म्लेच्छजातीर्विजिग्यतुः ॥ ८ ॥

ततः सर्वां महीं जेतुमारब्धावुग्रशासनौ।  
सैनिकांश्च समाहूय सुतीक्ष्णं वाक्यमूचतुः ॥ ९ ॥

राजर्षयो महायज्ञैर्हव्यकव्यैर्द्विजातयः ।  
तेजो बलं च देवानां वर्धयन्ति श्रियं तथा ॥ १० ॥

तेषामेवंप्रवृत्तानां सर्वेषामसुरद्विषाम् ।  
सम्भूय सर्वैरस्माभिः कार्यः सर्वात्मना वधः ॥ ११ ॥

एवं सर्वान् समादिश्य पूर्वतीरे महोदधेः।  
क्रूरां मतिं समास्थाय जग्मतुः सर्वतोमुखौ ॥ १२ ॥

यज्ञैर्यजन्ति ये केचिद् याजयन्ति च ये द्विजाः।  
तान् सर्वान् प्रसभं हत्वा बलिनौ जग्मतुस्ततः ॥ १३ ॥

आश्रमेष्वग्निहोत्राणि मुनीनां भावितात्मनाम् ।  
गृहीत्वा प्रक्षिपन्त्यप्सु विश्रब्धं सैनिकास्तयोः ॥ १४ ॥

तपोधनैश्च ये क्रुद्धैः शापा उक्ता महात्मभिः।  
नाक्रामन्त तयोस्तेऽपि वरदाननिराकृताः ॥ १५ ॥

नाक्रामन्त यदा शापा बाणा मुक्ताः शिलास्विव।  
नियमान् सम्परित्यज्य व्यद्रवन्त द्विजातयः ॥ १६ ॥

पृथिव्यां ये तपःसिद्धा दान्ताः शमपरायणाः।  
तयोर्भयाद् दुद्रुवुस्ते वैनतेयादिवोरगाः ॥ १७ ॥

मथितैराश्रमैर्भग्नैर्विकीर्णकलशस्रुवैः ।  
शून्यमासीज्जगत् सर्वं कालेनेव हतं तदा ॥ १८ ॥

ततो राजन्नदृश्यद्भिर्ऋषिभिश्च महासुरौ ।  
उभौ विनिश्चयं कृत्वा विकुर्वाते वधैषिणौ ॥ १९ ॥

प्रभिन्नकरटौ मत्तौ भूत्वा कुञ्जररूपिणौ।  
संलीनमपि दुर्गेषु निन्यतुर्यमसादनम् ॥ २० ॥

सिंहौ भूत्वा पुनर्व्याघ्रौ पुनश्चान्तर्हितावुभौ।  
तैस्तैरुपायैस्तौ क्रूरावृषीन् दृष्ट्‌वा निजघ्नतुः ॥ २१ ॥  
निवृत्तयज्ञस्वाध्याया प्रणष्टनृपतिद्विजा ।  
उत्सन्नोत्सवयज्ञा च बभूव वसुधा तदा ॥ २२ ॥

हाहाभूता भयार्ता च निवृत्तविपणापणा।  
निवृत्तदेवकार्या च पुण्योद्वाहविवर्जिता ॥ २३ ॥

निवृत्तकृषिगोरक्षा विध्वस्तनगराश्रमा ।  
अस्थिकङ्कालसंकीर्णा भूर्बभूवोग्रदर्शना ॥ २४ ॥

निवृत्तपितृकार्यं च निर्वषट्‌कारमङ्गलम् ।  
जगत् प्रतिभयाकारं दुष्प्रेक्ष्यमभवत् तदा ॥ २५ ॥

चन्द्रादित्यौ ग्रहास्तारा नक्षत्राणि दिवौकसः।  
जग्मुर्विषादं तत् कर्म दृष्ट्‌वा सुन्दोपसुन्दयोः ॥ २६ ॥

एवं सर्वा दिशो दैत्यौ जित्वा क्रूरेण कर्मणा।  
निःसपत्नौ कुरुक्षेत्रे निवेशमभिचक्रतुः ॥ २७ ॥