+++
title_full = "208 सुन्द-उपसुन्दकी तपस्या, ब्रह्माजीके द्वारा उन्हें वर प्राप्त होना और दैत्योंके यहाँ आनन्दोत्सव"
title = "२०८ सुन्दोपसुन्द-वरः"

+++


शृणु मे विस्तरेणेममितिहासं पुरातनम्।  
भ्रातृभिः सहितः पार्थ यथावृत्तं युधिष्ठिर ॥ १ ॥

महासुरस्यान्ववाये हिरण्यकशिपोः पुरा ।  
निकुम्भो नाम दैत्येन्द्रस्तेजस्वी बलवानभूत् ॥ २ ॥

तस्य पुत्रौ महावीर्यौ जातौ भीमपराक्रमौ।  
सुन्दोपसुन्दौ दैत्येन्द्रौ दारुणौ क्रूरमानसौ ॥ ३ ॥

तावेकनिश्चयो दैत्यावेककार्यार्थसम्मतौ ।  
निरन्तरमवर्तेतां समदुःखसुखावुभौ ॥ ४ ॥

विनान्योन्यं न भुञ्जाते विनान्योन्यं न जल्पतः।  
अन्योन्यस्य प्रियकरावन्योन्यस्य प्रियंवदौ ॥ ५ ॥

एकशीलसमाचारौ द्विधैवैकोऽभवत् कृतः ।  
तौ विवृद्धौ महावीर्यौ कार्येष्वप्येकनिश्चयौ ॥ ६ ॥

त्रैलोक्यविजयार्थाय समाधायैकनिश्चयम् ।  
दीक्षां कृत्वा गतौ विन्ध्यं तावुग्रं तेपतुस्तपः ॥ ७ ॥

तौ तु दीर्घेण कालेन तपोयुक्तौ बभूवतुः।  
क्षुत्पिपासापरिश्रान्तौ जटावल्कलधारिणौ ॥ ८ ॥

मलोपचितसर्वाङ्गौ वायुभक्षौ बभूवतुः ।  
आत्ममांसानि जुह्वन्तौ पादाङ्‌गुष्ठाग्रविष्ठितौ ।  
ऊर्ध्वबाहू चानिमिषौ दीर्घकालं धृतव्रतौ ॥ ९ ॥

तयोस्तपःप्रभावेण दीर्घकालं प्रतापितः ।  
धूमं प्रमुमुचे विन्ध्यस्तदद्भुतमिवाभवत् ॥ १० ॥

ततो देवा भयं जग्मुरुग्रं दृष्ट्‌वा तयोस्तपः।  
तपोविघातार्थमथो देवा विघ्नानि चक्रिरे ॥ ११ ॥

रत्नैः प्रलोभयामासुः स्त्रीभिश्चोभौ पुनः पुनः।  
न च तौ चक्रतुर्भङ्गं व्रतस्य सुमहाव्रतौ ॥ १२ ॥

अथ मायां पुनर्देवास्तयोश्चक्रुर्महात्मनोः ।  
भगिन्यो मातरो भार्यास्तयोश्चात्मजनस्तथा ॥ १३ ॥  
प्रपात्यमाना विस्रस्ताः शूलहस्तेन रक्षसा।  
भ्रष्टाभरणकेशान्ता भ्रष्टाभरणवाससः ॥ १४ ॥  
अभिभाष्य ततः सर्वास्तौ त्राहीति विचुक्रुशुः।  
न च तौ चक्रतुर्भङ्गं व्रतस्य सुमहाव्रतौ ॥ १५ ॥

यदा क्षोभं नोपयाति नार्तिमन्यतरस्तयोः।  
ततः स्त्रियस्ता भूतं च सर्वमन्तरधीयत ॥ १६ ॥

ततः पितामहः साक्षादभिगम्य महासुरौ।  
वरेणच्छन्दयामास सर्वलोकहितः प्रभुः ॥ १७ ॥

ततः सुन्दोपसुन्दौ तौ भ्रातरौ दृढविक्रमौ।  
दृष्ट्‌वा पितामहं देवं तस्थतुः प्राञ्जली तदा ॥ १८ ॥  
ऊचतुश्च प्रभुं देवं ततस्तौ सहितौ तदा।  
आवयोस्तपसानेन यदि प्रीतः पितामहः ॥ १९ ॥  
मायाविदावस्त्रविदौ बलिनौ कामरूपिणौ ।  
उभावप्यमरौ स्यावः प्रसन्नो यदि नौ प्रभुः ॥ २० ॥

ऋतेऽमरत्वं युवयोः सर्वमुक्तं भविष्यति।  
अन्यद् वृणीतं मृत्योश्च विधानममरैः समम् ॥ २१ ॥

प्रभविष्याव इति यन्महदभ्युद्यतं तपः।  
युवयोर्हेतुनानेन नामरत्वं विधीयते ॥ २२ ॥

त्रैलोक्यविजयार्थाय भवद्‌भ्यामास्थितं तपः ।  
हेतुनानेन दैत्येन्द्रौ न वा कामं करोम्यहम् ॥ २३ ॥

त्रिषु लोकेषु यद् भूतं किंचित् स्थावरजङ्गमम्।  
सर्वस्मान्नो भयं न स्यादृतेऽन्योन्यं पितामह ॥ २४ ॥

यत् प्रार्थितं यथोक्तं च काममेतद् ददानि वाम्।  
मृत्योर्विधानमेतच्च यथावद् वा भविष्यति ॥ २५ ॥

ततः पितामहो दत्त्वा वरमेतत् तदा तयोः।  
निवर्त्त्य तपसस्तौ च ब्रह्मलोकं जगाम ह ॥ २६ ॥

लब्ध्वा वराणि दैत्येन्द्रावथ तौ भ्रातरावुभौ।  
अवध्यौ सर्वलोकस्य स्वमेव भवनं गतौ ॥ २७ ॥

तौ तु लब्धवरौ दृष्ट्‌वा कृतकामौ मनस्विनौ।  
सर्वः सुहृज्जनस्ताभ्यां प्रहर्षमुपजग्मिवान् ॥ २८ ॥

ततस्तौ तु जटा भित्त्वा मौलिनौ सम्बभूवतुः।  
महार्हाभरणोपेतौ विरजोऽम्बरधारिणौ ॥ २९ ॥  
अकालकौमुदीं चैव चक्रतुः सार्वकालिकीम्।  
नित्यप्रमुदितः सर्वस्तयोश्चैव सुहृज्जनः ॥ ३० ॥

भक्ष्यतां भुज्यतां नित्यं दीयतां रम्यतामिति।  
गीयतां पीयतां चेति शब्दश्चासीद् गृहे गृहे ॥ ३१ ॥

तत्र तत्र महानादैरुत्कृष्टतलनादितैः ।  
हृष्टं प्रमुदितं सर्वं दैत्यानामभवत् पुरम् ॥ ३२ ॥

तैस्तैर्विहारैर्बहुभिर्दैत्यानां कामरूपिणाम् ।  
समाः संक्रीडतां तेषामहरेकमिवाभवत् ॥ ३३ ॥