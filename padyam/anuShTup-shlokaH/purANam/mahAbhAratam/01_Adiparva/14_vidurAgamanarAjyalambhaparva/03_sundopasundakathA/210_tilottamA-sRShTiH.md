+++
title_full = "210 तिलोत्तमाकी उत्पत्ति, उसके रूपका आकर्षण तथा सुन्दोपसुन्दको मोहित करनेके लिये उसका प्रस्थान"
title = "२१० तिलोत्तमा-सृष्टिः"

+++


ततो देवर्षयः सर्वे सिद्धाश्च परमर्षयः।  
जग्मुस्तदा परामार्तिं दृष्ट्‌वा तत् कदनं महत् ॥ १ ॥

तेऽभिजग्मुर्जितक्रोधा जितात्मानो जितेन्द्रियाः ।  
पितामहस्य भवनं जगतः कृपया तदा ॥ २ ॥

ततो ददृशुरासीनं सह देवैः पितामहम्।  
सिद्धैर्ब्रह्मर्षिभिश्चैव समन्तात् परिवारितम् ॥ ३ ॥

तत्र देवो महादेवस्तत्राग्निर्वायुना सह।  
चन्द्रादित्यौ च शक्रश्च पारमेष्ठ्यास्तथर्षयः ॥ ४ ॥  
वैखानसा बालखिल्या वानप्रस्था मरीचिपाः।  
अजाश्चैवाविमूढाश्च तेजोगर्भास्तपस्विनः ॥ ५ ॥  
ऋषयः सर्व एवैते पितामहमुपागमन्।  
ततोऽभिगम्य ते दीनाः सर्व एव महर्षयः ॥ ६ ॥  
सुन्दोपसुन्दयो कर्म सर्वमेव शशंसिरे।  
यथा हृतं यथा चैव कृतं येन क्रमेण च॥७॥  
न्यवेदयंस्ततः सर्वमखिलेन पितामहे ।  
ततो देवगणाः सर्वे ते चैव परमर्षयः ॥ ८ ॥  
तमेवार्थं पुरस्कृत्य पितामहमचोदयन् ।  
ततः पितामहः श्रुत्वा सर्वेषां तद् वचस्तदा ॥ ९ ॥  
मुहूर्तमिव संचिन्त्य कर्तव्यस्य च निश्चयम्।  
तयोर्वधं समुद्दिश्य विश्वकर्माणमाह्वयत् ॥ १० ॥

दृष्ट्‌वा च विश्वकर्माणं व्यादिदेश पितामहः।  
सज्यतां प्रार्थनीयैका प्रमदेति महातपाः ॥ ११ ॥

पितामहं नमस्कृत्य तद्वाक्यमभिनन्द्य च।  
निर्ममे योषितं दिव्यां चिन्तयित्वा पुनः पुनः ॥ १२ ॥

त्रिषु लोकेषु यत् किंचिद् भूतं स्थावरजङ्गमम्।  
समानयद् दर्शनीयं तत् तदत्र स विश्ववित् ॥ १३ ॥

कोटिशश्चैव रत्नानि तस्या गात्रे न्यवेशयत्।  
तां रत्नसंघातमयीमसृजद् देवरूपिणीम् ॥ १४ ॥

सा प्रयत्नेन महता निर्मिता विश्वकर्मणा।  
त्रिषु लोकेषु नारीणां रूपेणाप्रतिमाभवत् ॥ १५ ॥

न तस्याः सूक्ष्ममप्यस्ति यद् गात्रे रूपसम्पदा।  
नियुक्ता यत्र वा दृष्टिर्न सज्जति निरीक्षताम् ॥ १६ ॥

सा विग्रहवतीव श्रीः कामरूपा वपुष्मती।  
जहार सर्वभूतानां चक्षूंषि च मनांसि च ॥ १७ ॥

तिलं तिलं समानीय रत्नानां यद् विनिर्मिता।  
तिलोत्तमेति तत् तस्या नाम चक्रे पितामहः ॥ १८ ॥

ब्रह्माणं सा नमस्कृत्य प्राञ्जलिर्वाक्यमब्रवीत्।  
किं कार्यं मयि भूतेश येनास्म्यद्येह निर्मिता ॥ १९ ॥

गच्छ सुन्दोपसुन्दाभ्यामसुराभ्यां तिलोत्तमे ।  
प्रार्थनीयेन रूपेण कुरु भद्रे प्रलोभनम् ॥ २० ॥

त्वत्कृते दर्शनादेव रूपसम्पतत्कृतेन वै।  
विरोधः स्याद् यथा ताभ्यामन्योन्येन तथा कुरु ॥ २१ ॥

सा तथेति प्रतिज्ञाय नमस्कृत्य पितामहम्।  
चकार मण्डलं तत्र विबुधानां प्रदक्षिणम् ॥ २२ ॥

प्राङ्‌मुखो भगवानास्ते दक्षिणेन महेश्वरः।  
देवाश्चैवोत्तरेणासन् सर्वतस्त्वृषयोऽभवन् ॥ २३ ॥

कुर्वत्या तु तदा तत्र मण्डलं तत् प्रदक्षिणम्।  
इन्द्रः स्थाणुश्च भगवान् धैर्येण प्रत्यवस्थितौ ॥ २४ ॥

द्रष्टुकामस्य चात्यर्थं गतया पार्श्वतस्तया।  
अन्यदञ्चितपद्माक्षं दक्षिणं निःसृतं मुखम् ॥ २५ ॥

पृष्ठतः परिवर्तन्त्या पश्चिमं निःसृतं मुखम्।  
गतया चोत्तरं पार्श्वमुत्तरं निःसृतं मुखम् ॥ २६ ॥

महेन्द्रस्यापि नेत्राणां पृष्ठतः पार्श्वतोऽग्रतः।  
रक्तान्तानां विशालानां सहस्रं सर्वतोऽभवत् ॥ २७ ॥

एवं चतुर्मुखः स्थाणुर्महादेवोऽभवत् पुरा।  
तथा सहस्रनेत्रश्च बभूव बलसूदनः ॥ २८ ॥

तथा देवनिकायानां महर्षीणां च सर्वशः।  
मुखानि चाभ्यवर्तन्त येन याति तिलोत्तमा ॥ २९ ॥

तस्या गात्रे निपतिता दृष्टिस्तेषां महात्मनाम्।  
सर्वेषामेव भूयिष्ठमृते देवं पितामहम् ॥ ३० ॥

गच्छन्त्या तु तया सर्वे देवाश्च परमर्षयः।  
कृतमित्येव तत् कार्यं मेनिरे रूपसम्पदा ॥ ३१ ॥

तिलोत्तमायां तस्यां तु गतायां लोकभावनः।  
सर्वान् विसर्जयामास देवानृषिगणांश्च तान् ॥ ३२ ॥