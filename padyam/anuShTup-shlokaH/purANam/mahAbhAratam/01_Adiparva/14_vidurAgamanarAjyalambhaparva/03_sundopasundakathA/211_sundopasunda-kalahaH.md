+++
title_full = "211 तिलोत्तमापर मोहित होकर सुन्द-उपसुन्दका आपसमें लड़ना और मारा जाना एवं तिलोत्तमाको ब्रह्माजीद्वारा वरप्राप्ति तथा पाण्डवोंका द्रौपदीके विषयमें नियम-निर्धारण"
title = "२११ सुन्दोपसुन्द-कलहः"

+++


जित्वा तु पृथिवीं दैत्यौ निःसपत्नौ गतव्यथौ।  
कृत्वा त्रैलोक्यमव्यग्रं कृतकृत्यौ बभूवतुः ॥ १ ॥

देवगन्धर्वयक्षाणां नागपार्थिवरक्षसाम् ।  
आदाय सर्वरत्नानि परां तुष्टिमुपागतौ ॥ २ ॥

यदा न प्रतिषेद्धारस्तयोः सन्तीह केचन।  
निरुद्योगौ तदा भूत्वा विजह्रातेऽमराविव ॥ ३ ॥

स्त्रीभिर्माल्यैश्च गन्धैश्च भक्ष्यभोज्यैः सुपुष्कलैः।  
पानैश्च विविधैर्हृद्यैः परां प्रीतिमवापतुः ॥ ४ ॥

अन्तःपुरवनोद्याने पर्वतेषु वनेषु च।  
यथेप्सितेषु देशेषु विजह्रातेऽमराविव ॥ ५ ॥

ततः कदाचिद् विन्ध्यस्य प्रस्थे समशिलातले।  
पुष्पिताग्रेषु शालेषु विहारमभिजग्मतुः ॥ ६ ॥

दिव्येषु सर्वकामेषु समानीतेषु तावुभौ।  
वरासनेषु संहृष्टौ सह स्त्रीभिर्निषीदतुः ॥ ७ ॥

ततो वादित्रनृत्याभ्यामुपातिष्ठन्त तौ स्त्रियः।  
गीतैश्च स्तुतिसंयुक्तैः प्रीत्या समुपजग्मिरे ॥ ८ ॥

ततस्तिलोत्तमा तत्र वने पुष्पाणि चिन्वती।  
वेशं साऽऽक्षिप्तमाधाय रक्तेनैकेन वाससा ॥ ९ ॥

नदीतीरेषु जातान् सा कर्णिकारान् प्रचिन्वती।  
शनैर्जगाम तं देशं यत्रास्तां तौ महासुरौ ॥ १० ॥

तौ तु पीत्वा वरं पानं मदरक्तान्तलोचनौ।  
दृष्ट्‌वैव तां वरारोहां व्यथितौ सम्बभूवतुः ॥ ११ ॥

तावुत्थायासनं हित्वा जग्मतुर्यत्र सा स्थिता।  
उभौ च कामसम्मत्तावुभौ प्रार्थयतश्च ताम् ॥ १२ ॥

दक्षिणे तां करे सुभ्रूं सुन्दो जग्राह पाणिना।  
उपसुन्दोऽपि जग्राह वामे पाणौ तिलोत्तमाम् ॥ १३ ॥

वरप्रदानमत्तौ तावौरसेन बलेन च।  
धनरत्नमदाभ्यां च सुरापानमदेन च ॥ १४ ॥

सर्वैरेतैर्मदैर्मत्तावन्योन्यं भ्रुकुटीकृतौ ।  
(तौ कटाक्षेण दैत्येन्द्रावाकर्षति मुहुर्मुहुः।  
दक्षिणेन कटाक्षेण सुन्दं जग्राह कामिनी॥  
वामेनैव कटाक्षेण उपसुन्दं जिघृक्षती।  
गन्धाभरणरूपैस्तौ व्यामोहं जग्मतुस्तदा ॥)  
मदकामसमाविष्टौ परस्परमथोचतुः ॥ १५ ॥

मम भार्या तव गुरुरिति सुन्दोऽभ्यभाषत।  
मम भार्या तव वधूरुपसुन्दोऽभ्यभाषत ॥ १६ ॥

नैषा तव ममैषेति ततस्तौ मन्युराविशत्।  
तस्या रूपेण सम्मत्तौ विगतस्नेहसौहृदौ ॥ १७ ॥

तस्या हेतोर्गदे भीमे संगृह्णीतावुभौ तदा।  
प्रगृह्य च गदे भीमे तस्यां तौ काममोहितौ ॥ १८ ॥

अहं पूर्वमहं पूर्वमित्यन्योन्यं निजघ्नतुः।  
तौ गदाभिहतौ भीमौ पेततुर्धरणीतले ॥ १९ ॥

रुधिरेणावसिक्ताङ्गौ द्वाविवार्कौ नभश्च्युतौ ।  
ततस्ता विद्रुता नार्यः स च दैत्यगणस्तथा ॥ २० ॥  
पातालमगमत् सर्वो विषादभयकम्पितः ।  
ततः पितामहस्तत्र सह देवैर्महर्षिभिः ॥ २१ ॥  
आजगाम विशुद्धात्मा पूजयंश्च तिलोत्तमाम्।  
वरेणच्छन्दयामास भगवान् प्रपितामहः ॥ २२ ॥

वरं दित्सुः स तत्रैनां प्रीतः प्राह पितामहः।  
आदित्यचरिताल्ँलोकान् विचरिष्यसि भाविनि ॥ २३ ॥  
तेजसा च सुदृष्टां त्वां न करिष्यति कश्चन।  
एवं तस्यै वरं दत्त्वा सर्वलोकपितामहः ॥ २४ ॥  
इन्द्रे त्रैलोक्यमाधाय ब्रह्मलोकं गतः प्रभुः।

एवं तौ सहितौ भूत्वा सर्वार्थेष्वेकनिश्चयौ ॥ २५ ॥  
तिलोत्तमार्थं संक्रुद्धावन्योन्यमभिजघ्नतुः ।  
तस्माद् ब्रवीमि वः स्नेहात् सर्वान् भरतसत्तमाः ॥ २६ ॥  
यथा वो नात्र भेदः स्यात् सर्वेषां द्रौपदीकृते।  
तथा कुरुत भद्रं वो मम चेत् प्रियमिच्छथ ॥ २७ ॥

एवमुक्ता महात्मानो नारदेन महर्षिणा।  
समयं चक्रिरे राजंस्तेऽन्योन्यवशमागताः ।  
समक्षं तस्य देवर्षेर्नारदस्यामितौजसः ॥ २८ ॥

(एकैकस्य गृहे कृष्णा वसेद् वर्षमकल्मषा।)  
द्रौपद्या नः सहासीनानन्योन्यं योऽभिदर्शयेत्।  
स नो द्वादश वर्षाणि ब्रह्मचारी वने वसेत् ॥ २९ ॥

कृते तु समये तस्मिन् पाण्डवैर्धर्मचारिभिः।  
नारदोऽप्यगमत् प्रीत इष्टं देशं महामुनिः ॥ ३० ॥

एवं तैः समयः पूर्वं कृतो नारदचोदितैः।  
न चाभिद्यन्त ते सर्वे तदान्योन्येन भारत ॥ ३१ ॥

(एतद् विस्तरशः सर्वमाख्यातं ते नरेश्वर।  
काले च तस्मिन् सम्पन्नं यथावज्जनमेजय॥)