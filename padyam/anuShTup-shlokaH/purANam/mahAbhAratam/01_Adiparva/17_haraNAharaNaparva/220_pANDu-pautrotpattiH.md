+++
title_full = "220 द्वारकामें अर्जुन और सुभद्राका विवाह, अर्जुनके इन्द्रप्रस्थ पहुँचनेपर श्रीकृष्ण आदिका दहेज लेकर वहाँ जाना, द्रौपदीके पुत्र एवं अभिमन्युके जन्म, संस्कार और शिक्षा"
title = "२२० पाण्डु-पौत्रोत्पत्तिः"

+++


उक्तवन्तो यथा वीर्यमसकृत् सर्ववृष्णयः।  
ततोऽब्रवीद् वासुदेवो वाक्यं धर्मार्थसंयुतम् ॥ १ ॥

नावमानं कुलस्यास्य गुडाकेशः प्रयुक्तवान्।  
सम्मानोऽभ्यधिकस्तेन प्रयुक्तोऽयं न संशयः ॥ २ ॥

अर्थलुब्धान् न वः पार्थो मन्यते सात्वतान् सदा।  
स्वयंवरमनाधृष्यं मन्यते चापि पाण्डवः ॥ ३ ॥

प्रदानमपि कन्यायाः पशुवत् कोऽनुमन्यते।  
विक्रयं चाप्यपत्यस्य कः कुर्यात् पुरुषो भुवि ॥ ४ ॥

एतान् दोषांस्तु कौन्तेयो दृष्टवानिति मे मतिः।  
अतः प्रसह्य हृतवान् कन्यां धर्मेण पाण्डवः ॥ ५ ॥

उचितश्चैव सम्बन्धः सुभद्रां च यशस्विनीम्।  
एष चापीदृशः पार्थः प्रसह्य हृतवानिति ॥ ६ ॥

भरतस्यान्वये जातं शान्तनोश्च यशस्विनः।  
कुन्तिभोजात्मजापुत्रं को बुभूषेत नार्जुनम् ॥ ७ ॥

न च पश्यामि यः पार्थं विजयेत रणे बलात्।  
वर्जयित्वा विरूपाक्षं भगनेत्रहरं हरम् ॥ ८ ॥  
अपि सर्वेषु लोकेषु सेन्द्ररुद्रेषु मारिष।

स च नाम रथस्तादृङ्‌मदीयास्ते च वाजिनः ॥ ९ ॥  
योद्धा पार्थश्च शीघ्रास्त्रः को नु तेन समो भवेत्।  
तमभिद्रुत्य सान्त्वेन परमेण धनंजयम् ॥ १० ॥  
न्यवर्तयत संहृष्टा ममैषा परमा मतिः।

यदि निर्जित्य वः पार्थो बलाद् गच्छेत् स्वकं पुरम्॥११॥  
प्रणश्येद् वो यशः सद्यो न तु सान्त्वे पराजयः।

तच्छ्रुत्वा वासुदेवस्य तथा चक्रुर्जनाधिप ॥ १२ ॥

निवृत्तश्चार्जुनस्तत्र विवाहं कृतवान् प्रभुः।  
उषित्वा तत्र कौन्तेयः संवत्सरपराः क्षपाः ॥ १३ ॥

विहृत्य च यथाकामं पूजितो वृष्णिनन्दनैः।  
पुष्करे तु ततः शेषं कालं वर्तितवान् प्रभुः ॥ १४ ॥

पूर्णे तु द्वादशे वर्षे खाण्डवप्रस्थमागतः।  
(ववन्दे धौम्यमासाद्य मातरं च धनंजयः॥

स्पृष्ट्‌वा च चरणौ राज्ञो भीमस्य च धनंजयः।  
यमाभ्यां वन्दितो हृष्टः सस्वजे तौ ननन्द च॥)  
अभिगम्य च राजानं नियमेन समाहितः ॥ १५ ॥  
अभ्यर्च्य ब्राह्मणान् पार्थो द्रौपदीमभिजग्मिवान्।

तं द्रौपदी प्रत्युवाच प्रणयात् कुरुनन्दनम् ॥ १६ ॥  
तत्रैव गच्छ कौन्तेय यत्र सा सात्वतात्मजा।  
सुबद्धस्यापि भारस्य पूर्वबन्धः श्लथायते ॥ १७ ॥

तथा बहुविधं कृष्णां विलपन्तीं धनंजयः।  
सान्त्वयामास भूयश्च क्षमयामास चासकृत् ॥ १८ ॥

सुभद्रां त्वरमाणश्च रक्तकौशेयवासिनीम् ।  
पार्थः प्रस्थापयामास कृत्वा गोपालिकावपुः ॥ १९ ॥

साधिकं तेन रूपेण शोभमाना यशस्विनी।  
भवनं श्रेष्ठमासाद्य वीरपत्नी वराङ्गना ॥ २० ॥  
ववन्दे पृथुताम्राक्षी पृथां भद्रा यशस्विनी।  
तां कुन्ती चारुसर्वाङ्गीमुपाजिघ्रत मूर्धनि ॥ २१ ॥

प्रीत्या परमया युक्ता आशीर्भिर्युञ्जतातुलाम्।  
ततोऽभिगम्य त्वरिता पूर्णेन्दुसदृशानना ॥ २२ ॥  
ववन्दे द्रौपदीं भद्रा प्रेष्याहमिति चाब्रवीत्।

प्रत्युत्थाय तदा कृष्णा स्वसारं माधवस्य च ॥ २३ ॥  
परिष्वज्यावदत् प्रीत्या निःसपत्नोऽस्तु ते पतिः।  
तथैव मुदिता भद्रा तामुवाचैवमस्त्विति ॥ २४ ॥

ततस्ते हृष्टमनसः पाण्डवेया महारथाः।  
कुन्ती च परमप्रीता बभूव जनमेजय ॥ २५ ॥  
श्रुत्वा तु पुण्डरीकाक्षः सम्प्राप्तं स्वं पुरोत्तमम्।  
अर्जुनं पाण्डवश्रेष्ठमिन्द्रप्रस्थगतं तदा ॥ २६ ॥  
आजगाम विशुद्धात्मा सह रामेण केशवः।  
वृष्ण्यन्धकमहामात्रैः सह वीरैर्महारथैः ॥ २७ ॥

भ्रातृभिश्च कुमारैश्च योधैश्च बहुभिर्वृतः।  
सैन्येन महता शौरिरभिगुप्तः परंतपः ॥ २८ ॥

तत्र दानपतिर्धीमानाजगाम महायशाः ।  
अक्रूरो वृष्णिवीराणां सेनापतिररिंदमः ॥ २९ ॥

अनाधृष्टिर्महातेजा उद्धवश्च महायशाः ।  
साक्षाद् बृहस्पतेः शिष्यो महाबुद्धिर्महामनाः ॥ ३० ॥

सत्यकः सात्यकिश्चैव कृतवर्मा च सात्वतः।  
प्रद्युम्नश्चैव साम्बश्च निशठः शङ्‌कुरेव च ॥ ३१ ॥  
चारुदेष्णश्च विक्रान्तो झिल्ली विपृथुरेव च।  
सारणश्च महाबाहुर्गदश्च विदुषां वरः ॥ ३२ ॥  
एते चान्ये च बहवो वृष्णिभोजान्धकास्तथा।  
आजग्मुः खाण्डवप्रस्थमादाय हरणं बहु ॥ ३३ ॥

ततो युधिष्ठिरो राजा श्रुत्वा माधवमागतम्।  
प्रतिग्रहार्थं कृष्णस्य यमौ प्रास्थापयत् तदा ॥ ३४ ॥

ताभ्यां प्रतिगृहीतं तु वृष्णिचक्रं महर्द्धिमत्।  
विवेश खाण्डवप्रस्थं पताकाध्वजशोभितम् ॥ ३५ ॥

सम्मृष्टसिक्तपन्थानं पुष्पप्रकरशोभितम् ।  
चन्दनस्य रसैः शीतैः पुण्यगन्धैर्निषेवितम् ॥ ३६ ॥

दह्यतागुरुणा चैव देशे देशे सुगन्धिना।  
हृष्टपुष्टजनाकीर्णं वणिग्भिरुपशोभितम् ॥ ३७ ॥

प्रतिपेदे महाबाहुः सह रामेण केशवः।  
वृष्ण्यन्धकैस्तथा भोजैः समेतः पुरुषोत्तमः ॥ ३८ ॥

सम्पूज्यमानः पौरैश्च ब्राह्मणैश्च सहस्रशः।  
विवेश भवनं राज्ञः पुरन्दरगृहोपमम् ॥ ३९ ॥

युधिष्ठिरस्तु रामेण समागच्छद् यथाविधि।  
मूर्घ्नि केशवमाघ्राय बाहुभ्यां परिषस्वजे ॥ ४० ॥

तं प्रीयमाणो गोविन्दो विनयेनाभिपूजयन्।  
भीमं च पुरुषव्याघ्रं विधिवत् प्रत्यपूजयत् ॥ ४१ ॥

तांश्च वृष्ण्यन्धकश्रेष्ठान् कुन्तीपुत्रो युधिष्ठिरः।  
प्रतिजग्राह सत्कारैर्यथाविधि यथागतम् ॥ ४२ ॥

गुरुवत् पूजयामास कांश्चित् कांश्चिद् वयस्यवत्।  
कांश्चिदभ्यवदत् प्रेम्णा कैश्चिदप्यभिवादितः ॥ ४३ ॥

तेषां ददौ हृषीकेशो जन्यार्थे धनमुत्तमम्।  
हरणं वै सुभद्राया ज्ञातिदेयं महायशाः ॥ ४४ ॥

रथानां काञ्चनाङ्गानां किङ्किणीजालमालिनाम् ।  
चतुर्युजामुपेतानां सूतैः कुशलशिक्षितैः ॥ ४५ ॥  
सहस्रं प्रददौ कृष्णो गवामयुतमेव च।  
श्रीमान् माथुरदेश्यानां दोग्ध्रीणां पुण्यवर्चसाम् ॥ ४६ ॥

वडवानां च शुद्धानां चन्द्रांशुसमवर्चसाम्।  
ददौ जनार्दनः प्रीत्या सहस्रं हेमभूषितम् ॥ ४७ ॥

तथैवाश्वतरीणां च दान्तानां वातरंहसाम्।  
शतान्यञ्जनकेशीनां श्वेतानां पञ्च पञ्च च ॥ ४८ ॥

स्नानपानोत्सवे चैव प्रयुक्तं वयसान्वितम्।  
स्त्रीणां सहस्रं गौरीणां सुवेषाणां सुवर्चसाम् ॥ ४९ ॥  
सुवर्णशतकण्ठीनामरोमाणां स्वलंकृताम् ।  
परिचर्यासु दक्षाणां प्रददौ पुष्करेक्षणः ॥ ५० ॥

पृष्ठ्यानामपि चाश्वानां बाह्लिकानां जनार्दनः।  
ददौ शतसहस्राख्यं कन्याधनमनुत्तमम् ॥ ५१ ॥

कृताकृतस्य मुख्यस्थ कनकस्याग्निवर्चसः ।  
मनुष्यभारान् दाशार्हो ददौ दश जनार्दनः ॥ ५२ ॥

गजानां तु प्रभिन्नानां त्रिधा प्रस्रवतां मदम्।  
गिरिकूटनिकाशानां समरेष्वनिवर्तिनाम् ॥ ५३ ॥  
क्लृप्तानां पटुघण्टानां चारूणां हेममालिनाम्।  
हस्त्यारोहैरुपेतानां सहस्रं साहसप्रियः ॥ ५४ ॥  
रामः पाणिग्रहणिकं ददौ पार्थाय लाङ्गली।  
प्रीयमाणो हलधरः सम्बन्धं प्रतिमानयन् ॥ ५५ ॥

स महाधनरत्नौघो वस्त्रकम्बलफेनवान् ।  
महागजमहाग्राहः पताकाशैवलाकुलः ॥ ५६ ॥  
पाण्डुसागरमाविद्धः प्रविवेश महाधनः ।  
पूर्णमापूरयंस्तेषां द्विषच्छोकावहोऽभवत् ॥ ५७ ॥

प्रतिजग्राह तत् सर्वं धर्मराजो युधिष्ठिरः।  
पूजयामास तांश्चैव वृष्ण्यन्धकमहारथान् ॥ ५८ ॥

ते समेता महात्मानः कुरुवृष्ण्यन्धकोत्तमाः।  
विजह्रुरमरावासे नराः सुकृतिनो यथा ॥ ५९ ॥

तत्र तत्र महानादैरुत्कृष्टतलनादितैः ।  
यथायोगं यथाप्रीति विजह्रुः कुरुवृष्णयः ॥ ६० ॥

एवमुत्तमवीर्यास्ते विहृत्य दिवसान् बहून्।  
पूजिताः कुरुभिर्जग्मुः पुनर्द्वारवतीं प्रति ॥ ६१ ॥

रामं पुरस्कृत्य ययुर्वृष्ण्यन्धकमहारथाः ।  
रत्नान्यादाय शुभ्राणि दत्तानि कुरुसत्तमैः ॥ ६२ ॥

वासुदेवस्तु पार्थेन तत्रैव सह भारत।  
उवास नगरे रम्ये शक्रप्रस्थे महात्मना ॥ ६३ ॥

व्यचरद् यमुनातीरे मृगयां स महायशाः।  
मृगान् विध्यन् वराहांश्च रेमे सार्धं किरीटिना ॥ ६४ ॥

ततः सुभद्रा सौभद्रं केशवस्य प्रिया स्वसा।  
जयन्तमिव पौलोमी ख्यातिमन्तमजीजनत् ॥ ६५ ॥

दीर्घबाहुं महोरस्कं वृषभाक्षमरिंदमम् ।  
सुभद्रा सुषुवे वीरमभिमन्युं नरर्षभम् ॥ ६६ ॥

अभिश्च मन्युमांश्चैव ततस्तमरिमर्दनम् ।  
अभिमन्युमिति प्राहुरार्जुनिं पुरुषर्षभम् ॥ ६७ ॥

स सात्वत्यामतिरथः सम्बभूव धनंजयात्।  
मखे निर्मथनेनेव शमीगर्भाद्धुताशनः ॥ ६८ ॥

यस्मिञ्जाते महातेजाः कुन्तीपुत्रो युधिष्ठिरः।  
अयुतं गा द्विजातिभ्यः प्रादान्निष्कांश्च भारत ॥ ६९ ॥

दयितो वासुदेवस्य बाल्यात् प्रभृति चाभवत्।  
पितॄणामिव सर्वेषां प्रजानामिव चन्द्रमाः ॥ ७० ॥

जन्मप्रभृति कृष्णश्च चक्रे तस्य क्रियाः शुभाः।  
स चापि ववृधे बालः शुक्लपक्षे यथा शशी ॥ ७१ ॥

चतुष्पादं दशविधं धनुर्वेदमरिंदमः ।  
अर्जुनाद् वेद वेदज्ञः सकलं दिव्यमानुषम् ॥ ७२ ॥

विज्ञानेष्वपि चास्त्राणां सौष्ठवे च महाबलः।  
क्रियास्वपि च सर्वासु विशेषानभ्यशिक्षयत् ॥ ७३ ॥

आगमे च प्रयोगे च चक्रे तुल्यमिवात्मना।  
तुतोष पुत्रं सौभद्रं प्रेक्षमाणो धनंजयः ॥ ७४ ॥

सर्वसंहननोपेतं सर्वलक्षणलक्षितम् ।  
दुर्धर्षमृषभस्कन्धं व्यात्ताननमिवोरगम् ॥ ७५ ॥

सिंहदर्पं महेष्वासं मत्तमातङ्गविक्रमम् ।  
मेघदुन्दुभिनिर्घोषं पूर्णचन्द्रनिभाननम् ॥ ७६ ॥

कृष्णस्य सदृशं शौर्ये वीर्ये रूपे तथाऽऽकृतौ।  
ददर्श पुत्रं बीभत्सुर्मघवानिव तं यथा ॥ ७७ ॥

पाञ्चाल्यपि तु पञ्चभ्यः पतिभ्यः शुभलक्षणा।  
लेभे पञ्च सुतान् वीराञ्श्रेष्ठान् पञ्चाचलानिव ॥ ७८ ॥

युधिष्ठिरात् प्रतिविन्ध्यं सुतसोमं वृकोदरात्।  
अर्जुनाच्छ्रुतकर्माणं शतानीकं च नाकुलिम् ॥ ७९ ॥  
सहदेवाच्छ्रुतसेनमेतान् पञ्च महारथान् ।  
पाञ्चाली सुषुवे वीरानादित्यानदितिर्यथा ॥ ८० ॥

शास्त्रतः प्रतिविन्ध्यं तमूचुर्विप्रा युधिष्ठिरम्।  
परप्रहरणज्ञाने प्रतिविन्ध्यो भवत्वयम् ॥ ८१ ॥

सुते सोमसहस्रे तु सोमार्कसमतेजसम्।  
सुतसोमं महेष्वासं सुषुवे भीमसेनतः ॥ ८२ ॥

श्रुतं कर्म महत् कृत्वा निवृत्तेन किरीटिना।  
जातः पुत्रस्तथेत्येवं श्रुतकर्मा ततोऽभवत् ॥ ८३ ॥

शतानीकस्य राजर्षेः कौरव्यस्य महात्मनः।  
चक्रे पुत्रं सनामानं नकुलः कीर्तिवर्धनम् ॥ ८४ ॥

ततस्त्वजीजनत् कृष्णा नक्षत्रे वह्निदैवते।  
सहदेवात् सुतं तस्माच्छ्रुतसेनेति यं विदुः ॥ ८५ ॥

एकवर्षान्तरास्त्वेते द्रौपदेया यशस्विनः ।  
अन्वजायन्त राजेन्द्र परस्परहितैषिणः ॥ ८६ ॥

जातकर्माण्यानुपूर्व्याच्चूडोपनयनानि च ।  
चकार विधिवद् धौम्यस्तेषां भरतसत्तम ॥ ८७ ॥

कृत्वा च वेदाध्ययनं ततः सुचरितव्रताः।  
जगृहुः सर्वमिष्वस्त्रमर्जुनाद् दिव्यमानुषम् ॥ ८८ ॥

दिव्यगर्भोपमैः पुत्रैर्व्यूढोरस्कैर्महारथैः ।  
अन्वितो राजशार्दूल पाण्डवा मुदमाप्नुवन् ॥ ८९ ॥