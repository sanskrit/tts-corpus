+++
title_full = "063 राजा उपरिचरका चरित्र तथा सत्यवती, व्यासादि प्रमुख पात्रोंकी संक्षिप्त जन्मकथा"
title = "०६३ व्यासोत्पत्तिः"

+++


राजोपरिचरो नाम धर्मनित्यो महीपतिः।  
बभूव मृगयां गन्तुं सदा किल धृतव्रतः ॥ १ ॥

स चेदिविषयं रम्यं वसुः पौरवनन्दनः।  
इन्द्रोपदेशाज्जग्राह रमणीयं महीपतिः ॥ २ ॥

तमाश्रमे न्यस्तशस्त्रं निवसन्तं तपोनिधिम्।  
देवाः शक्रपुरोगा वै राजानमुपतस्थिरे ॥ ३ ॥  
इन्द्रत्वमर्हो राजायं तपसेत्यनुचिन्त्य वै।  
तं सान्त्वेन नृपं साक्षात् तपसः संन्यवर्तयन् ॥ ४ ॥

न संकीर्येत धर्मोऽयं पृथिव्यां पृथिवीपते।  
त्वया हि धर्मो विधृतः कृत्स्नं धारयते जगत् ॥ ५ ॥

लोके धर्मं पालय त्वं नित्ययुक्तः समाहितः।  
धर्मयुक्तस्ततो लोकान् पुण्यान् प्राप्स्यसि शाश्वतान् ॥ ६ ॥

दिविष्ठस्य भुविष्ठस्त्वं सखाभूतो मम प्रियः।  
रम्यः पृथिव्यां यो देशस्तमावस नराधिप ॥ ७ ॥

पशव्यश्चैव पुण्यश्च प्रभूतधनधान्यवान् ।  
स्वारक्ष्यश्चैव सौम्यश्च भोग्यैर्भूमिगुणैर्युतः ॥ ८ ॥  
अर्थवानेष देशो हि धनरत्नादिभिर्युतः।  
वसुपूर्णा च वसुधा वस चेदिषु चेदिप ॥ ९ ॥  
धर्मशीला जनपदाः सुसंतोषाश्च साधवः।  
न च मिथ्याप्रलापोऽत्र स्वैरेष्वपि कुतोऽन्यथा ॥ १० ॥  
न च पित्रा विभज्यन्ते पुत्रा गुरुहिते रताः।  
युञ्जते धुरि नो गाश्च कृशान् संधुक्षयन्ति च ॥ ११ ॥  
सर्वे वर्णाः स्वधर्मस्थाः सदा चेदिषु मानद।  
न तेऽस्त्यविदितं किंचित् त्रिषु लोकेषु यद् भवेत् ॥ १२ ॥

देवोपभोग्यं दिव्यं त्वामाकाशे स्फाटिकं महत्।  
आकाशगं त्वां मद्दत्तं विमानमुपपत्स्यते ॥ १३ ॥

त्वमेकः सर्वमर्त्येषु विमानवरमास्थितः ।  
चरिष्यस्युपरिस्थो हि देवो विग्रहवानिव ॥ १४ ॥

ददामि ते वैजयन्तीं मालामम्लानपंकजाम्।  
धारयिष्यति संग्रामे या त्वां शस्त्रैरविक्षतम् ॥ १५ ॥

लक्षणं चैतदेवेह भविता ते नराधिप।  
इन्द्रमालेति विख्यातं धन्यमप्रतिमं महत् ॥ १६ ॥

यष्टिं च वैणवीं तस्मै ददौ वृत्रनिषूदनः।  
इष्टप्रदानमुद्दिश्य शिष्टानां प्रतिपालिनीम् ॥ १७ ॥

तस्याः शक्रस्य पूजार्थं भूमौ भूमिपतिस्तदा।  
प्रवेशं कारयामास गते संवत्सरे तदा ॥ १८ ॥

ततः प्रभृति चाद्यापि यष्टेः क्षितिपसत्तमैः।  
प्रवेशः क्रियते राजन् यथा तेन प्रवर्तितः ॥ १९ ॥

अपरेद्युस्ततस्तस्याः क्रियतेऽत्युच्छ्रयो नृपैः ।  
अलंकृतायाः पिटकैर्गन्धमाल्यैश्च भूषणैः ॥ २० ॥  
माल्यदामपरिक्षिप्ता विधिवत् क्रियतेऽपि च।  
भगवान् पूज्यते चात्र हंसरूपेण चेश्वरः ॥ २१ ॥

स्वयमेव गृहीतेन वसोः प्रीत्या महात्मनः।  
स तां पूजां महेन्द्रस्तु दृष्ट्वा देवः कृतां शुभाम्॥२२॥  
वसुना राजमुख्येन प्रीतिमानब्रवीत् प्रभुः।  
ये पूजयिष्यन्ति नरा राजानश्च महं मम ॥ २३ ॥  
कारयिष्यन्ति च मुदा यथा चेदिपतिर्नृटपः।  
तेषां श्रीर्विजयश्चैव सराष्ट्राणां भविष्यति ॥ २४ ॥

तथा स्फीतो जनपदो मुदितश्च भविष्यति।  
एवं महात्मना तेन महेन्द्रेण नराधिप ॥ २५ ॥  
वसुः प्रीत्या मघवता महाराजोऽभिसत्कृतः।  
उत्सवं कारयिष्यन्ति सदा शक्रस्य ये नराः ॥ २६ ॥  
भूमिरत्नादिभिर्दानैस्तथा पूज्या भवन्ति ते।  
वरदानमहायज्ञैस्तथा शक्रोत्सवेन च ॥ २७ ॥

सम्पूजितो मघवता वसुश्चेदीश्वरो नृपः।  
पालयामास धर्मेण चेदिस्थः पृथिवीमिमाम् ॥ २८ ॥

इन्द्रप्रीत्या चेदिपतिश्चकारेन्द्रमहं वसुः ।  
पुत्राश्चास्य महावीर्याः पञ्चासन्नमितौजसः ॥ २९ ॥

नानाराज्येषु च सुतान् स सम्राडभ्यषेचयत्।  
महारथो मागधानां विश्रुतो यो बृहद्रथः ॥ ३० ॥

प्रत्यग्रहः कुशाम्बश्च यमाहुर्मणिवाहनम् ।  
मावेल्लश्च यदुश्चैव राजन्यश्चापराजितः ॥ ३१ ॥

एते तस्य सुता राजन् राजर्षेर्भूरितेजसः।  
न्यवासयन् नामभिः स्वैस्ते देशांश्च पुराणि च ॥ ३२ ॥

वासवाः पञ्च राजानः पृथग्वंशाश्च शाश्वताः।  
वसन्तमिन्द्रप्रासादे आकाशे स्फाटिके च तम् ॥ ३३ ॥  
उपतस्थुर्महात्मानं गन्धर्वाप्सरसो नृपम् ।  
राजोपरिचरेत्येवं नाम तस्याथ विश्रुतम् ॥ ३४ ॥

पुरोपवाहिनीं तस्य नदीं शुक्तिमतीं गिरिः।  
अरौत्सीच्चेतनायुक्तः कामात्‌ कोलाहलः किल ॥ ३५ ॥

गिरिं कोलाहलं तं तु पदा वसुरताडयत्।  
निश्चक्राम ततस्तेन प्रहारविवरेण सा ॥ ३६ ॥

तस्यां नद्यामजनयन्मिथुनं पर्वतः स्वयम्।  
तस्माद् विमोक्षणात् प्रीता नदी राज्ञे न्यवेदयत् ॥ ३७ ॥

यः पुमानभवत् तत्र तं स राजर्षिसत्तमः।  
वसुर्वसुप्रदश्चक्रे सेनापतिमरिन्दमः ॥ ३८ ॥

चकार पत्नीं कन्यां तु तथा तां गिरिकां नृपः।  
वसोः पत्नी तु गिरिका कामकालं न्यवेदयत् ॥ ३९ ॥  
ऋतुकालमनुप्राप्ता स्नाता पुंसवने शुचिः।  
तदहः पितरश्चैनमूचुर्जहि मृगानिति ॥ ४० ॥  
तं राजसत्तमं प्रीतास्तदा मतिमतां वर।  
स पितॄणां नियोगं तमनतिक्रम्य पार्थिवः ॥ ४१ ॥  
चकार मृगयां कामी गिरिकामेव संस्मरन्।  
अतीवरूपसम्पन्नां साक्षाच्छ्रियमिवापराम् ॥ ४२ ॥

अशोकैश्चम्पकैश्चूतैरनेकैरतिमुक्तकैः ।  
पुन्नागैः कर्णिकारैश्च वकुलैर्दिव्यपाटलैः ॥ ४३ ॥  
पाटलैर्नारिकेलैश्च चन्दनैश्चार्जुनैस्तथा ।  
एतै रम्यैर्महावृक्षैः पुण्यैः स्वादुफलैर्युतम् ॥ ४४ ॥  
कोकिलाकुलसंनादं मत्तभ्रमरनादितम् ।  
वसन्तकाले तत् तस्य वनं चैत्ररथोपमम् ॥ ४५ ॥

मन्मथाभिपरीतात्मा नापश्यद् गिरिकां तदा।  
अपश्यन् कामसंतप्तश्चरमाणो यदृच्छया ॥ ४६ ॥

पुष्पसंछन्नशाखाग्रं पल्लवैरुपशोभितम् ।  
अशोकं स्तबकैश्छन्नं रमणीयमपश्यत ॥ ४७ ॥

अधस्तात् तस्य छायायां सुखासीनो नराधिपः।  
मधुगन्धैश्च संयुक्तं पुष्पगन्धमनोहरम् ॥ ४८ ॥

वायुना प्रेर्यमाणस्तु धूम्राय मुदमन्वगात्।  
तस्य रेतः प्रचस्कन्द चरतो गहने वने ॥ ४९ ॥

स्कन्नमात्रं च तद् रेतो वृक्षपत्रेण भूमिपः।  
प्रतिजग्राह मिथ्या मे न पतेद् रेत इत्युत ॥ ५० ॥

इदं मिथ्या परिस्कन्नं रेतो मे न भवेदिति।  
ऋतुश्च तस्याः पत्न्या मे न मोघः स्यादिति प्रभुः॥५१॥  
संचिन्त्यैवं तदा राजा विचार्य च पुनः पुनः।  
अमोघत्वं च विज्ञाय रेतसो राजसत्तमः ॥ ५२ ॥

शुक्रप्रस्थापने कालं महिष्याः प्रसमीक्ष्य वै।  
अभिमन्त्र्याथ तच्छुक्रमारात् तिष्ठन्तमाशुगम् ॥ ५३ ॥  
सूक्ष्मधर्मार्थतत्त्वज्ञो गत्वा श्येनं ततोऽब्रवीत्।  
मत्प्रियार्थमिदं सौम्य शुक्रं मम गृहं नय ॥ ५४ ॥  
गिरिकायाः प्रयच्छाशु तस्या ह्यार्तवमद्य वै।  
गृहीत्वा तत् तदा श्येनस्तूर्णमुत्पत्य वेगवान् ॥ ५५ ॥

जवं परममास्थाय प्रदुद्राव विहंगमः।  
तमपश्यदथायान्तं श्येनं श्येनस्तथापरः ॥ ५६ ॥

अभ्यद्रवच्च तं सद्यो दृष्ट्वैवामिषशङ्कया।  
तुण्डयुद्धमथाकाशे तावुभौ सम्प्रचक्रतुः ॥ ५७ ॥

युध्यतोरपतद् रेतस्तच्चापि यमुनाम्भसि ।  
तत्राद्रिकेति विख्याता ब्रह्मशापाद् वराप्सराः ॥ ५८ ॥  
मीनभावमनुप्राप्ता बभूव यमुनाचरी ।  
श्येनपादपरिभ्रष्टं तद् वीर्यमथ वासवम् ॥ ५९ ॥  
जग्राह तरसोपेत्य साद्रिका मत्स्यरूपिणी।  
कदाचिदपि मत्सीं तां बबन्धुर्मत्स्यजीविनः ॥ ६० ॥  
मासे च दशमे प्राप्ते तदा भरतसत्तम।  
उज्जह्रुरुदरात् तस्याः स्त्रीं पुमांसं च मानुषम् ॥ ६१ ॥

आश्चर्यभूतं तद् गत्वा राज्ञेऽथ प्रत्यवेदयन्।  
काये मत्स्या इमौ राजन् सम्भूतौ मानुषाविति ॥ ६२ ॥

तयोः पुमांसं जग्राह राजोपरिचरस्तदा।  
स मत्स्यो नाम राजासीद् धार्मिकः सत्यसंगरः ॥ ६३ ॥

साप्सरा मुक्तशापा च क्षणेन समपद्यत।  
या पुरोक्ता भगवता तिर्यग्योनिगता शुभा ॥ ६४ ॥  
मानुषौ जनयित्वा त्वं शापमोक्षमवाप्स्यसि।  
ततः सा जनयित्वा तौ विशस्ता मत्स्यघातिना ॥ ६५ ॥  
संत्यज्य मत्स्यरूपं सा दिव्यं रूपमवाप्य च।  
सिद्धर्षिचारणपथं जगामाथ वराप्सराः ॥ ६६ ॥

सा कन्या दुहिता तस्या मत्स्या मत्स्यसगन्धिनी।  
राज्ञा दत्ता च दाशाय कन्येयं ते भवत्विति ॥ ६७ ॥

रूपसत्त्वसमायुक्ता सर्वैः समुदिता गुणैः।  
सा तु सत्यवती नाम मत्स्यघात्यभिसंश्रयात् ॥ ६८ ॥  
आसीत् सा मत्स्यगन्धैव कंचित् कालं शुचिस्मिता।  
शुश्रूषार्थं पितुर्नावं वाहयन्तीं जले च ताम् ॥ ६९ ॥  
तीर्थयात्रां परिक्रामन्नपश्यद् वै पराशरः।  
अतीवरूपसम्पन्नां सिद्धानामपि काङ्क्षिताम् ॥ ७० ॥

दृष्ट्वैव स च तां धीमांश्चकमे चारुहासिनीम्।  
दिव्यां तां वासवीं कन्यां रम्भोरुं मुनिपुङ्गवः ॥ ७१ ॥

संगमं मम कल्याणि कुरुष्वेत्यभ्यभाषत।  
साब्रवीत् पश्य भगवन् पारावारे स्थितानृषीन् ॥ ७२ ॥

आवयोर्दृष्टयोरेभिः कथं तु स्यात् समागमः।  
एवं तयोक्तो भगवान् नीहारमसृजत् प्रभुः ॥ ७३ ॥

येन देशः स सर्वस्तु तमोभूत इवाभवत्।  
दृष्ट्वा सृष्टं तु नीहारं ततस्तं परमर्षिणा ॥ ७४ ॥  
विस्मिता साभवत् कन्या व्रीडिता च तपस्विनी।

विद्धि मां भगवन् कन्यां सदा पितृवशानुगाम् ॥ ७५ ॥

त्वत्संयोगाच्च दुष्येत कन्याभावो ममानघ।  
कन्यात्वे दूषिते वापि कथं शक्ष्ये द्विजोत्तम ॥ ७६ ॥  
गृहं गन्तुमृषे चाहं धीमन् न स्थातुमुत्सहे।  
एतत् संचिन्त्य भगवन् विधत्स्व यदनन्तरम् ॥ ७७ ॥

एवमुक्तवतीं तां तु प्रीतिमानृषिसत्तमः।  
उवाच मत्प्रियं कृत्वा कन्यैव त्वं भविष्यसि ॥ ७८ ॥  
वृणीष्व च वरं भीरु यं त्वमिच्छसि भामिनि।  
वृथा हि न प्रसादो मे भूतपूर्वः शुचिस्मिते ॥ ७९ ॥

एवमुक्ता वरं वव्रे गात्रसौगन्ध्यमुत्तमम्।  
स चास्यै भगवान् प्रादान्मनसःकाङ्क्षितं भुवि ॥ ८० ॥

ततो लब्धवरा प्रीता स्त्रीभावगुणभूषिता।  
जगाम सह संसर्गमृषिणाद्भुतकर्मणा ॥ ८१ ॥  
तेन गन्धवतीत्येवं नामास्याः प्रथितं भुवि।  
तस्यास्तु योजनाद् गन्धमाजिघ्रन्त नरा भुवि ॥ ८२ ॥  
तस्या योजनगन्धेति ततो नामापरं स्मृतम्।

इति सत्यवती हृष्टा लब्ध्वा वरमनुत्तमम् ॥ ८३ ॥  
पराशरेण संयुक्ता सद्यो गर्भं सुषाव सा।  
जज्ञे च यमुनाद्वीपे पाराशर्यः स वीर्यवान् ॥ ८४ ॥

स मातरमनुज्ञाप्य तपस्येव मनो दधे।  
स्मृतोऽहं दर्शयिष्यामि कृत्येष्विति च सोऽब्रवीत् ॥ ८५ ॥

एवं द्वैपायनो जज्ञे सत्यवत्यां पराशरात्।  
न्यस्तो द्वीपे स यद् बालस्तस्माद् द्वैपायनः स्मृतः ॥ ८६ ॥

(ततः सत्यवती हृष्टा जगाम स्वं निवेशनम्।  
तस्यास्त्वायोजनाद् गन्धमाजिघ्रन्ति नरा भुवि॥  
दाशराजस्तु तद्‌गन्धमाजिघ्रन् प्रीतिमावहत् ।)

(त्वामाहुर्मत्स्यगन्धेति कथं बाले सुगन्धता।  
अपास्य मत्स्यगन्धत्वं केन दत्ता सुगन्धता॥)

(शक्तेः पुत्रो महाप्राज्ञः पराशर इति स्मृतः॥  
नावं वाहयमानाया मम दृष्ट्वा सुगर्हितम्।  
अपास्य मत्स्यगन्धत्वं योजनाद् गन्धतां ददौ॥  
ऋषेः प्रसादं दृष्ट्वा तु जनाः प्रीतिमुपागमन्।)

पादापसारिणं धर्मं स तु विद्वान् युगे युगे।  
आयुः शक्तिं च मर्त्यानां युगावस्थामवेक्ष्य च ॥ ८७ ॥  
ब्रह्मणो ब्राह्मणानां च तथानुग्रहकाङ्क्षया।  
विव्यास वेदान् यस्मात्‌ स तस्माद् व्यास इति स्मृतः॥८८॥

वेदानध्यापयामास महाभारतपञ्चमान् ।  
सुमन्तुं जैमिनिं पैलं शुकं चैव स्वमात्मजम् ॥ ८९ ॥  
प्रभुर्वरिष्ठो वरदो वैशम्पायनमेव च।  
संहितास्तैः पृथक्त्वेन भारतस्य प्रकाशिताः ॥ ९० ॥

तथा भीष्मः शान्तनवो गङ्गायाममितद्युतिः।  
वसुवीर्यात् समभवन्महावीर्यो महायशाः ॥ ९१ ॥

वेदार्थविच्च भगवानृषिर्विप्रो महायशाः ।  
शूले प्रोतः पुराणर्षिरचौरश्चौरशङ्कया ॥ ९२ ॥  
अणीमाण्डव्य इत्येवं विख्यातः स महायशाः।  
स धर्ममाहूय पुरा महर्षिरिदमुक्तवान् ॥ ९३ ॥

इषीकया मया बाल्याद् विद्धा ह्येका शकुन्तिका।  
तत् किल्बिषं स्मरे धर्म नान्यत् पापमहं स्मरे ॥ ९४ ॥

तन्मे सहस्रममितं कस्मान्नेहाजयत् तपः।  
गरीयान् ब्राह्मणवधः सर्वभूतवधाद् यतः ॥ ९५ ॥

तस्मात् त्वं किल्बिषी धर्म शूद्रयोनौ जनिष्यसि।  
तेन शापेन धर्मोऽपि शूद्रयोनावजायत ॥ ९६ ॥

विद्वान् विदुररूपेण धार्मी तनुरकिल्बिषी।  
संजयो मुनिकल्पस्तु जज्ञे सूतो गवल्गणात् ॥ ९७ ॥

सूर्याच्च कुन्तिकन्याया जज्ञे कर्णो महाबलः।  
सहजं कवचं बिभ्रत् कुण्डलो द्योतिताननः ॥ ९८ ॥

अनुग्रहार्थं लोकानां विष्णुर्लोकनमस्कृतः ।  
वसुदेवात् तु देवक्यां प्रादुर्भूतो महायशाः ॥ ९९ ॥

अनादिनिधनो देवः स कर्ता जगतः प्रभुः।  
अव्यक्तमक्षरं ब्रह्म प्रधानं त्रिगुणात्मकम् ॥ १०० ॥

आत्मानमव्ययं चैव प्रकृतिं प्रभवं प्रभुम्।  
पुरुषं विश्वकर्माणं सत्त्वयोगं ध्रुवाक्षरम् ॥ १०१ ॥  
अनन्तमचलं देवं हंसं नारायणं प्रभुम्।  
धातारमजमव्यक्तं यमाहुः परमव्ययम् ॥ १०२ ॥  
कैवल्यं निर्गुणं विश्वमनादिमजमव्ययम् ।  
पुरुषः स विभुः कर्ता सर्वभूतपितामहः ॥ १०३ ॥

धर्मसंवर्धनार्थाय प्रजज्ञेऽन्धकवृष्णिषु ।  
अस्त्रज्ञौ तु महावीर्यौ सर्वशास्त्रविशारदौ ॥ १०४ ॥

सात्यकिः कृतवर्मा च नारायणमनुव्रतौ।  
सत्यकाद् हृदिकाच्चैव जज्ञातेऽस्त्रविशारदौ ॥ १०५ ॥

भरद्वाजस्य च स्कन्नं द्रोण्यां शुक्रमवर्धत।  
महर्षेरुग्रतपसस्तस्माद् द्रोणो व्यजायत ॥ १०६ ॥

गौतमान्मिथुनं जज्ञे शरस्तम्बाच्छरद्वतः ।  
अश्वत्थाम्नश्च जननी कृपश्चैव महाबलः ॥ १०७ ॥

अश्वत्थामा ततो जज्ञे द्रोणादेव महाबलः।  
तथैव धृष्टद्युम्नोऽपि साक्षादग्निसमद्युतिः ॥ १०८ ॥  
वैताने कर्मणि ततः पावकात् समजायत।  
वीरो द्रोणविनाशाय धनुरादाय वीर्यवान् ॥ १०९ ॥

तत्रैव वेद्यां कृष्णापि जज्ञे तेजस्विनी शुभा।  
विभ्राजमाना वपुषा बिभ्रती रूपमुत्तमम् ॥ ११० ॥

प्रह्रादशिष्यो नग्नजित् सुबलश्चाभवत् ततः।  
तस्य प्रजा धर्महन्त्री जज्ञे देवप्रकोपनात् ॥ १११ ॥  
गान्धारराजपुत्रोऽभूच्छकुनिः सौबलस्तथा ।  
दुर्योधनस्य जननी जज्ञातेऽर्थविशारदौ ॥ ११२ ॥

कृष्णद्वैपायनाज्जज्ञे धृतराष्ट्रो जनेश्वरः ।  
क्षेत्रे विचित्रवीर्यस्य पाण्डुश्चैव महाबलः ॥ ११३ ॥  
धर्मार्थकुशलो धीमान् मेधावी धूतकल्मषः।  
विदुरः शूद्रयोनौ तु जज्ञे द्वैपायनादपि ॥ ११४ ॥  
पाण्डोस्तु जज्ञिरे पञ्च पुत्रा देवसमाः पृथक्।  
द्वयोः स्त्रियोर्गुणज्येष्ठस्तेषामासीद् युधिष्ठिरः ॥ ११५ ॥

धर्माद् युधिष्ठिरो जज्ञे मारुताच्च वृकोदरः।  
इन्द्राद् धनंजयः श्रीमान् सर्वशस्त्रभृतां वरः ॥ ११६ ॥  
जज्ञाते रूपसम्पन्नावश्विभ्यां च यमावपि।  
नकुलः सहदेवश्च गुरुशुश्रूषणे रतौ ॥ ११७ ॥

तथा पुत्रशतं जज्ञे धृतराष्ट्रस्य धीमतः।  
दुर्योधनप्रभृतयो युयुत्सुः करणस्तथा ॥ ११८ ॥

ततो दुःशासनश्चैव दुःसहश्चापि भारत।  
दुर्मर्षणो विकर्णश्च चित्रसेनो विविंशतिः ॥ ११९ ॥  
जयः सत्यव्रतश्चैव पुरुमित्रश्च भारत।  
वैश्यापुत्रो युयुत्सुश्च एकादश महारथाः ॥ १२० ॥

अभिमन्युः सुभद्रायामर्जुनादभ्यजायत ।  
स्वस्रीयो वासुदेवस्य पौत्रः पाण्डोर्महात्मनः ॥ १२१ ॥

पाण्डवेभ्यो हि पाञ्चाल्यां द्रौपद्यां पञ्च जज्ञिरे।  
कुमारा रूपसम्पन्नाः सर्वशास्त्रविशारदाः ॥ १२२ ॥

प्रतिविन्ध्यो युधिष्ठिरात्‌ सुतसोमो वृकोदरात्।  
अर्जुनाच्छ्रुतकीर्तिस्तु शतानीकस्तु नाकुलिः ॥ १२३ ॥  
तथैव सहदेवाच्च श्रुतसेनः प्रतापवान्।  
हिडिम्बायां च भीमेन वने जज्ञे घटोत्कचः ॥ १२४ ॥

शिखण्डी द्रुपदाज्जज्ञे कन्या पुत्रत्वमागता।  
यां यक्षः पुरुषं चक्रे स्थूणः प्रियचिकीर्षया ॥ १२५ ॥

कुरूणां विग्रहे तस्मिन् समागच्छन् बहून्‌ यथा।  
राज्ञां शतसहस्राणि योत्स्यमानानि संयुगे ॥ १२६ ॥  
तेषामपरिमेयानां नामधेयानि सर्वशः ।  
न शक्यानि समाख्यातुं वर्षाणामयुतैरपि।  
एते तु कीर्तिता मुख्या यैराख्यानमिदं ततम् ॥ १२७ ॥