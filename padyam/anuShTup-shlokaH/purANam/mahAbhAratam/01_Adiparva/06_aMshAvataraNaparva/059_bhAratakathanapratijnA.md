+++
title_full = "059 महाभारतका उपक्रम"
title = "०५९ भारतकथनप्रतिज्ञा"

+++


भृगुवंशात् प्रभृत्येव त्वया मे कीर्तितं महत्।  
आख्यानमखिलं तात सौते प्रीतोऽस्मि तेन ते ॥ १ ॥

वक्ष्यामि चैव भूयस्त्वां यथावत् सूतनन्दन।  
याः कथा व्याससम्पन्नास्ताश्च भूयो विचक्ष्व मे ॥ २ ॥

तस्मिन् परमदुष्पारे सर्पसत्रे महात्मनाम्।  
कर्मान्तरेषु यज्ञस्य सदस्यानां तथाध्वरे ॥ ३ ॥  
या बभूवुः कथाश्चित्रा येष्वर्थेषु यथातथम्।  
त्वत्त इच्छामहे श्रोतुं सौते त्वं वै प्रचक्ष्व नः॥४॥

कर्मान्तरेष्वकथयन् द्विजा वेदाश्रयाः कथाः।  
व्यासस्त्वकथयच्चित्रमाख्यानं भारतं महत् ॥ ५ ॥

महाभारतमाख्यानं पाण्डवानां यशस्करम् ।  
जनमेजयेन पृष्टः सन् कृष्णद्वैपायनस्तदा ॥ ६ ॥  
श्रावयामास विधिवत् तदा कर्मान्तरे तु सः।  
तामहं विधिवत् पुण्यां श्रोतुमिच्छामि वै कथाम् ॥ ७ ॥

मनःसागरसम्भूतां महर्षेर्भावितात्मनः ।  
कथयस्व सतां श्रेष्ठ सर्वरत्नमयीमिमाम् ॥ ८ ॥

हन्त ते कथयिष्यामि महदाख्यानमुत्तमम्।  
कृष्णद्वैपायनमतं महाभारतमादितः ॥ ९ ॥

शृणु सर्वमशेषेण कथ्यमानं मया द्विज।  
शंसितुं तन्महान् हर्षो ममापीह प्रवर्तते ॥ १० ॥