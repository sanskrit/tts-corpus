+++
title_full = "061 कौरव-पाण्डवोंमें फूट और युद्ध होनेके वृत्तान्तका सूत्ररूपमें निर्देश"
title = "०६१ भारतसङ्क्षेपः"

+++


गुरवे प्राङ्‌नमस्कृत्य मनोबुद्धिसमाधिभिः ।  
सम्पूज्य च द्विजान् सर्वांस्तथान्यान्‌ विदुषो जनान् ॥ १ ॥  
महर्षेर्विश्रुतस्येह सर्वलोकेषु धीमतः ।  
प्रवक्ष्यामि मतं कृत्स्नं व्यासस्यास्य महात्मनः ॥ २ ॥

श्रीतुं पात्रं च राजंस्त्वं प्राप्येमां भारतीं कथाम्।  
गुरोर्वक्त्रपरिस्पन्दो मनः प्रोत्साहतीव मे ॥ ३ ॥

शृणु राजन् यथा भेदः कुरुपाण्डवयोरभूत्।  
राज्यार्थे द्यूतसम्भूतो वनवासस्तथैव च ॥ ४ ॥  
यथा च युद्धमभवत् पृथिवीक्षयकारकम्।  
तत् तेऽहं कथयिष्यामि पृच्छते भरतर्षभ ॥ ५ ॥

मृते पितरि ते वीरा वनादेत्य स्वमन्दिरम्।  
नचिरादेव विद्वांसो वेदे धनुषि चाभवन् ॥ ६ ॥

तांस्तथा सत्त्ववीर्यौजः सम्पन्नान् पौरसम्मतान्।  
नामृष्यन् कुरवो दृष्ट्वा पाण्डवाञ्छ्रीयशोभृतः ॥ ७ ॥

ततो दुर्योधनः क्रूरः कर्णश्च सहसौबलः।  
तेषां निग्रहनिर्वासान् विविधांस्ते समारभन् ॥ ८ ॥

ततो दुर्योधनः शूरः कुलिङ्गस्य मते स्थितः।  
पाण्डवान् विविधोपायै राज्यहेतोरपीडयत् ॥ ९ ॥

ददावथ विषं पापो भीमाय धृतराष्ट्रजः।  
जरयामास तद् वीरः सहान्तेन वृकोदरः ॥ १० ॥

प्रमाणकोट्यां संसुप्तं पुनर्बद्ध्वा वृकोदरम्।  
तोयेषु भीमं गंगायाः प्रक्षिप्य पुरमाव्रजत् ॥ ११ ॥

यदा विबुद्धः कौन्तेयस्तदा संछिद्य बन्धनम्।  
उदतिष्ठन्महाबाहुर्भीमसेनो गतव्यथः ॥ १२ ॥

आशीविषैः कृष्णसर्पैः सुप्तं चैनमदंशयत्।  
सर्वेष्वेवाङ्‌गदेशेषु न ममार च शत्रुहा ॥ १३ ॥

तेषां तु विप्रकारेषु तेषु तेषु महामतिः।  
मोक्षणे प्रतिकारे च विदुरोऽवहितोऽभवत् ॥ १४ ॥

स्वर्गस्थो जीवलोकस्य यथा शक्रः सुखावहः।  
पाण्डवानां तथा नित्यं विदुरोऽपि सुखावहः ॥ १५ ॥

यदा तु विविधोपायैः संवृतैर्विवृतैरपि।  
नाशकद् विनिहन्तुं तान् दैवभाव्यर्थरक्षितान् ॥ १६ ॥  
ततः सम्मन्त्र्य सचिवैर्वृषदुःशासनादिभिः ।  
धृतराष्ट्रमनुज्ञाप्य जातुषं गृहमादिशत् ॥ १७ ॥

सुतप्रियैषी तान् राजा पाण्डवानम्बिकासुतः।  
ततो विवासयामास राज्यभोगबुभुक्षया ॥ १८ ॥

ते प्रातिष्ठन्त सहिता नगरान्नागसाह्वयात्।  
प्रस्थाने चाभवन्मन्त्री क्षत्ता तेषां महात्मनाम् ॥ १९ ॥  
तेन मुक्ता जतुगृहान्निशीथे प्राद्रवन् वनम्।

ततः सम्प्राप्य कौन्तेया नगरं वारणावतम् ॥ २० ॥  
न्यवसन्त महात्मानो मात्रा सह परंतपाः।  
धृतराष्ट्रेण चाज्ञप्ता उषिता जातुषे गृहे ॥ २१ ॥  
पुरोचनाद् रक्षमाणाः संवत्सरमतन्द्रिताः ।  
सुरुङ्गां कारयित्वा तु विदुरेण प्रचोदिताः ॥ २२ ॥  
आदीप्य जातुषं वेश्म दग्ध्वा चैव पुरोचनम्।  
प्राद्रवन् भयसंविग्ना मात्रा सह परंतपाः ॥ २३ ॥

ददृशुर्दारुणं रक्षो हिडिम्बं वननिर्झरे।  
हत्वा च तं राक्षसेन्द्रं भीताः समवबोधनात् ॥ २४ ॥  
निशि सम्प्राद्रवन् पार्था धार्तराष्ट्रभयार्दिताः।  
प्राप्ता हिडिम्बा भीमेन यत्र जातो घटोत्कचः ॥ २५ ॥

एकचक्रां ततो गत्वा पाण्डवाः संशितव्रताः।  
वेदाध्ययनसम्पन्नास्तेऽभवन् ब्रह्मचारिणः ॥ २६ ॥

ते तत्र नियताः कालं कंचिदूषुर्नरर्षभाः।  
मात्रा सहैकचक्रायां ब्राह्मणस्य निवेशने ॥ २७ ॥

तत्राससाद क्षुधितं पुरुषादं वृकोदरः।  
भीमसेनो महाबाहुर्बकं नाम महाबलम् ॥ २८ ॥

तं चापि पुरुषव्याघ्रो बाहुवीर्येण पाण्डवः।  
निहत्य तरसा वीरो नागरान् पर्यसान्त्वयत् ॥ २९ ॥

ततस्ते शुश्रुवुः कृष्णां पञ्चालेषु स्वयंवराम्।  
श्रुत्वा चैवाभ्यगच्छन्त गत्वा चैवालभन्त ताम् ॥ ३० ॥  
ते तत्र द्रौपदीं लब्ध्वा परिसंवत्सरोषिताः।  
विदिता हास्तिनपुरं प्रत्याजग्मुररिंदमाः ॥ ३१ ॥

ते उक्ता धृतराष्ट्रेण राज्ञा शान्तनवेन च।  
भ्रातृभिर्विग्रहस्तात कथं वो न भवेदिति ॥ ३२ ॥  
अस्माभिः खाण्डवप्रस्थे युष्मद्वासोऽनुचिन्तितः ।  
तस्माज्जनपदोपेतं सुविभक्तमहापथम् ॥ ३३ ॥  
वासाय खाण्डवप्रस्थं व्रजध्वं गतमत्सराः।  
तयोस्ते वचनाज्जग्मुः सह सर्वैः सुहृज्जनैः ॥ ३४ ॥  
नगरं खाण्डवप्रस्थं रत्नान्यादाय सर्वशः।  
तत्र ते न्यवसन् पार्थाः संवत्सरगणान् बहून् ॥ ३५ ॥  
वशे शस्त्रप्रतापेन कुर्वन्तोऽन्यान् महीभृतः।  
एवं धर्मप्रधानास्ते सत्यव्रतपरायणाः ॥ ३६ ॥  
अप्रमत्तोत्थिताः क्षान्ताः प्रतपन्तोऽहितान् बहून्।

अजयद् भीमसेनस्तु दिशं प्राचीं महायशाः ॥ ३७ ॥  
उदीचीमर्जुनो वीरः प्रतीचीं नकुलस्तथा।  
दक्षिणां सहदेवस्तु विजिग्ये परवीरहा ॥ ३८ ॥

एवं चक्रुरिमां सर्वे वशे कृत्स्नां वसुन्धराम्।  
पञ्चभिः सूर्यसंकाशैः सूर्येण च विराजता ॥ ३९ ॥  
षट्सूर्येवाभवत् पृथ्वी पाण्डवैः सत्यविक्रमैः।  
ततो निमित्ते कस्मिंश्चिद् धर्मराजो युधिष्ठिरः ॥ ४० ॥  
वनं प्रस्थापयामास तेजस्वी सत्यविक्रमः।  
प्राणेभ्योऽपि प्रियतरं भ्रातरं सव्यसाचिनम् ॥ ४१ ॥  
अर्जुनं पुरुषव्याघ्रं स्थिरात्मानं गुणैर्युतम्।  
(धैर्यात् सत्याच्च धर्माच्च विजयाच्चाधिकप्रियः।  
अर्जुनो भ्रातरं ज्येष्ठं नात्यवर्तत जातुचित्॥)  
स वै संवत्सरं पूर्णं मासं चैकं वने वसन्॥४२॥

(तीर्थयात्रां च कृतवान् नागकन्यामवाप्य च।  
पाण्ड्यस्य तनयां लब्ध्वा तत्र ताभ्यां सहोषितः॥)  
ततोऽगच्छद्‌धृषीकेशं द्वारवत्यां कदाचन ।  
लब्धवांस्तत्र बीभत्सुर्भार्यां राजीवलोचनाम् ॥ ४३ ॥  
अनुजां वासुदेवस्य सुभद्रां भद्रभाषिणीम्।  
सा शचीव महेन्द्रेण श्रीः कृष्णेनेव संगता ॥ ४४ ॥  
सुभद्रा युयुजे प्रीत्या पाण्डवेनार्जुनेन ह।

अतर्पयच्च कौन्तेयः खाण्डवे हव्यवाहनम् ॥ ४५ ॥  
बीभत्सुर्वासुदेवेन सहितो नृपसत्तम ।  
नातिभारो हि पार्थस्य केशवेन सहाभवत् ॥ ४६ ॥  
व्यवसायसहायस्य विष्णोः शत्रुवधेष्विव ।

पार्थायाग्निर्ददौ चापि गाण्डीवं धनुरुत्तमम् ॥ ४७ ॥  
इषुधी चाक्षयैर्बाणै रथं च कपिलक्षणम्।  
मोक्षयामास बीभत्सुर्मयं यत्र महासुरम् ॥ ४८ ॥

स चकार सभां दिव्यां सर्वरत्नसमाचिताम्।  
तस्यां दुर्योधनो मन्दो लोभं चक्रे सुदुर्मतिः ॥ ४९ ॥

ततोऽक्षैर्वञ्चयित्वा च सौबलेन युधिष्ठिरम्।  
वनं प्रस्थापयामास सप्त वर्षाणि पञ्च च ॥ ५० ॥  
अज्ञातमेकं राष्ट्रे च ततो वर्षं त्रयोदशम्।  
ततश्चतुर्दशे वर्षे याचमानाः स्वकं वसु ॥ ५१ ॥

नालभन्त महाराज ततो युद्धमवर्तत।  
ततस्ते क्षत्रमुत्साद्य हत्वा दुर्योधनं नृपम् ॥ ५२ ॥  
राज्यं विहतभूयिष्ठं प्रत्यपद्यन्त पाण्डवाः।  
एवमेतत् पुरावृत्तं तेषामक्लिष्टकर्मणाम् ।  
भेदो राज्यविनाशाय जयश्च जयतां वर ॥ ५३ ॥