+++
title_full = "064 ब्राह्मणोंद्वारा क्षत्रियवंशकी उत्पत्ति और वृद्धि तथा उस समयके धार्मिक राज्यका वर्णन; असुरोंका जन्म और उनके भारसे पीड़ित पृथ्वीका ब्रह्माजीकी शरणमें जाना तथा ब्रह्माजीका देवताओंको अपने अंशसे पृथ्वीपर जन्म लेनेका आदेश"
title = "०६४ भूभारः"

+++


य एते कीर्तिता ब्रह्मन् ये चान्ये नानुकीर्तिताः।  
सम्यक् ताञ्छ्रोतुमिच्छामि राज्ञश्चान्यान् सहस्रशः ॥ १ ॥

यदर्थमिह सम्भूता देवकल्पा महारथाः।  
भुवि तन्मे महाभाग सम्यगाख्यातुमर्हसि ॥ २ ॥

रहस्यं खल्विदं राजन् देवानामिति नः श्रुतम्।  
तत्तु ते कथयिष्यामि नमस्कृत्य स्वयम्भुवे ॥ ३ ॥

त्रिःसप्तकृत्वः पृथिवीं कृत्वा निःक्षत्रियां पुरा।  
जामदग्न्यस्तपस्तेपे महेन्द्रे पर्वतोत्तमे ॥ ४ ॥  
तदा निःक्षत्रिये लोके भार्गवेण कृते सति।  
ब्राह्मणान् क्षत्रिया राजन् सुतार्थिन्योऽभिचक्रमुः ॥ ५ ॥

ताभिः सह समापेतुर्ब्राह्मणाः संशितव्रताः।  
ऋतावृतौ नरव्याघ्र न कामान्नानृतौ तथा ॥ ६ ॥

तेभ्यश्च लेभिरे गर्भं क्षत्रियास्ताः सहस्रशः।  
ततः सुषुविरे राजन् क्षत्रियान् वीर्यवत्तरान् ॥ ७ ॥  
कुमारांश्च कुमारीश्च पुनः क्षत्राभिवृद्धये।  
एवं तद् ब्राह्मणैः क्षत्रं क्षत्रियासु तपस्विभिः ॥ ८ ॥  
जातं वृद्धं च धर्मेण सुदीर्घेणायुषान्वितम्।  
चत्वारोऽपि ततो वर्णा बभूवुर्ब्राह्मणोत्तराः ॥ ९ ॥

अभ्यगच्छन्नृतौ नारीं न कामान्नानृतौ तथा।  
तथैवान्यानि भूतानि तिर्यग्योनिगतान्यपि ॥ १० ॥  
ऋतौ दारांश्च गच्छन्ति तत् तथा भरतर्षभ।  
ततोऽवर्धन्त धर्मेण सहस्रशतजीविनः ॥ ११ ॥

ताः प्रजाः पृथिवीपाल धर्मव्रतपरायणाः।  
आधिभिर्व्याधिभिश्चैव विमुक्ताः सर्वशो नराः ॥ १२ ॥

अथेमां सागरापाङ्गीं गां गजेन्द्रगताखिलाम्।  
अध्यतिष्ठत् पुनः क्षत्रं सशैलवनपत्तनाम् ॥ १३ ॥

प्रशासति पुनः क्षत्रे धर्मेणेमां वसुन्धराम्।  
ब्राह्मणाद्यास्ततो वर्णा लेभिरे मुदमुत्तमाम् ॥ १४ ॥

कामक्रोधोद्भवान् दोषान् निरस्य च नराधिपाः।  
धर्मेण दण्डं दण्ड्येषु प्रणयन्तोऽन्वपालयन् ॥ १५ ॥

तथा धर्मपरे क्षत्रे सहस्राक्षः शतक्रतुः।  
स्वादु देशे च काले च वर्षेणापालयत् प्रजाः ॥ १६ ॥

न बाल एव म्रियते तदा कश्चिज्जनाधिप।  
न च स्त्रियं प्रजानाति कश्चिदप्राप्तयौवनः ॥ १७ ॥

एवमायुष्मतीभिस्तु प्रजाभिर्भरतर्षभ ।  
इयं सागरपर्यन्ता समापूर्यत मेदिनी ॥ १८ ॥

ईजिरे च महायज्ञैः क्षत्रिया बहुदक्षिणैः।  
साङ्गोपनिषदान् वेदान् विप्राश्चाधीयते तदा ॥ १९ ॥

न च विक्रीणते ब्रह्म ब्राह्मणाश्च तदा नृप।  
न च शूद्रसमभ्याशे वेदानुच्चारयन्त्युत ॥ २० ॥

कारयन्तः कृषिं गोभिस्तथा वैश्याः क्षिताविह।  
युञ्जते धुरि नो गाश्च कृशाङ्गांश्चाप्यजीवयन् ॥ २१ ॥

फेनपांश्च तथा वत्सान् न दुहन्ति स्म मानवाः।  
न कूटमानैर्वणिजः पाण्यं विक्रीणते तदा ॥ २२ ॥

कर्माणि च नरव्याघ्र धर्मोपेतानि मानवाः।  
धर्ममेवानुपश्यन्तश्चक्रुर्धर्मपरायणाः ॥ २३ ॥

स्वकर्मनिरताश्चासन् सर्वे वर्णा नराधिप।  
एवं तदा नरव्याघ्र धर्मो न ह्रसते क्वचित् ॥ २४ ॥

काले गावः प्रसूयन्ते नार्यश्च भरतर्षभ।  
भवन्त्यृतुषु वृक्षाणां पुष्पाणि च फलानि च ॥ २५ ॥

एवं कृतयुगे सम्यग् वर्तमाने तदा नृप।  
आपूर्यत मही कृत्स्ना प्राणिभिर्बहुभिर्भृशम् ॥ २६ ॥

एवं समुदिते लोके मानुषे भरतर्षभ।  
असुरा जज्ञिरे क्षेत्रे राज्ञां तु मनुजेश्वर ॥ २७ ॥

आदित्यैर्हि तदा दैत्या बहुशो निर्जिता युधि।  
ऐश्वर्याद् भ्रंशिताः स्वर्गात्‌ सम्बभूवुः क्षिताविह ॥ २८ ॥

इह देवत्वमिच्छन्तो मानुषेषु मनस्विनः।  
जज्ञिरे भुवि भूतेषु तेषु तेष्वसुरा विभो ॥ २९ ॥

गोष्वश्वेषु च राजेन्द्र खरोष्ट्रमहिषेषु च।  
क्रव्यात्सु चैव भूतेषु गजेषु च मृगेषु च ॥ ३० ॥  
जातैरिह महीपाल जायमानैश्च तैर्मही।  
न शशाकात्मनाऽऽत्मानमियं धारयितुं धरा ॥ ३१ ॥

अथ जाता महीपालाः केचिद् बहुमदान्विताः।  
दितेः पुत्रा दनोश्चैव तदा लोक इह च्युताः ॥ ३२ ॥  
वीर्यवन्तोऽवलिप्तास्ते नानारूपधरा महीम् ।  
इमां सागरपर्यन्तां परीयुररिमर्दनाः ॥ ३३ ॥

ब्राह्मणान् क्षत्रियान् वैश्याञ्छूद्रांश्चैवाप्यपीडयन् ।  
अन्यानि चैव सत्त्वानि पीडयामासुरोजसा ॥ ३४ ॥

त्रासयन्तोऽभिनिघ्नन्तः सर्वभूतगणांश्च ते ।  
विचेरुः सर्वशो राजन् महीं शतसहस्रशः ॥ ३५ ॥

आश्रमस्थान् महर्षींश्च धर्षयन्तस्ततस्ततः ।  
अब्रह्मण्या वीर्यमदा मत्ता मदबलेन च ॥ ३६ ॥

एवं वीर्यबलोत्सिक्तैर्भूरियत्नैर्महासुरैः ।  
पीड्यमाना मही राजन् ब्रह्माणमुपचक्रमे ॥ ३७ ॥

न ह्यमी भूतसत्त्वौघाः पन्नगाः सनगां महीम्।  
तदा धारयितुं शेकुः संक्रान्तां दानवैर्बलात् ॥ ३८ ॥  
ततो मही महीपाल भारार्ता भयपीडिता।  
जगाम शरणं देवं सर्वभूतपितामहम् ॥ ३९ ॥  
सा संवृतं महाभागैर्देवद्विजमहर्षिभिः ।  
ददर्श देवं ब्रह्माणं लोककर्तारमव्ययम् ॥ ४० ॥

गन्धर्वैरप्सतेभिश्च दैवकर्मसु निष्ठितैः ।  
वन्द्यमानं मुदोपेतैर्ववन्दे चैनमेत्य सा ॥ ४१ ॥

अथ विज्ञापयामास भूमिस्तं शरणार्थिनी।  
संनिधौ लोकपालानां सर्वेषामेव भारत ॥ ४२ ॥  
तत् प्रधानात्मनस्तस्य भूमेः कृत्यं स्वयम्भुवः।  
पूर्वमेवाभवद् राजन् विदितं परमेष्ठिनः ॥ ४३ ॥

स्रष्टा हि जगतः कस्मान्न सम्बुध्येत भारत।  
ससुरासुरलोकानामशेषेण मनोगतम् ॥ ४४ ॥

तामुवाच महाराज भूमिं भूमिपतिः प्रभुः।  
प्रभवः सर्वभूतानामीशः शम्भुः प्रजापतिः ॥ ४५ ॥

यदर्थमभिसम्प्राप्ता मत्सकाशं वसुन्धरे ।  
तदर्थं संनियोक्ष्यामि सर्वानेव दिवौकसः ॥ ४६ ॥

इत्युक्त्वा स महीं देवो ब्रह्मा राजन् विसृज्य च।  
आदिदेश तदा सर्वान्‌ विबुधान् भूतकृत् स्वयम् ॥ ४७ ॥  
अस्या भूमेर्निरसितुं भारं भागैः पृथक् पृथक्।  
अस्यामेव प्रसूयध्वं विरोधायेति चाब्रवीत् ॥ ४८ ॥

तथैव स समानीय गन्धर्वाप्सरसां गणान्।  
उवाच भगवान् सर्वानिदं वचनमर्थवत् ॥ ४९ ॥

स्वैः स्वैरंशैः प्रसूयध्वं यथेष्टं मानुषेषु च।  
अथ शक्रादयः सर्वे श्रुत्वा सुरगुरोर्वचः।  
तव्यमर्थ्यं च पथ्यं च तस्य ते जगृहुस्तदा ॥ ५० ॥

अथ ते सर्वशोंऽशैः स्वैर्गन्तुं भूमिं कृतक्षणाः।  
नारायणममित्रघ्नं वैकुण्ठमुपचक्रमुः ॥ ५१ ॥

यः स चक्रगदापाणिः पीतवासाः शितिप्रभः।  
पद्मनाभः सुरारिघ्नः पृथुचार्वञ्चितेक्षणः ॥ ५२ ॥

प्रजापतिपतिर्देवः सुरनाथो महाबलः ।  
श्रीवत्साङ्को हृषीकेशः सर्वदैवतपूजितः ॥ ५३ ॥

तं भुवः शोधनायेन्द्र उवाच पुरुषोत्तमम्।  
अंशेनावतरेत्येवं तथेत्याह च तं हरिः ॥ ५४ ॥