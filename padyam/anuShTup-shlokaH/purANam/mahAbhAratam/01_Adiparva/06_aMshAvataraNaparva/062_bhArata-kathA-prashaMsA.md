+++
title_full = "062 महाभारतकी महत्ता"
title = "०६२ भारत-कथा-प्रशंसा"

+++


कथितं वै समासेन त्वया सर्वं द्विजोत्तम।  
महाभारतमाख्यानं कुरूणां चरितं महत् ॥ १ ॥

कथां त्वनघ चित्रार्थां कथयस्व तपोधन।  
विस्तरश्रवणे जातं कौतूहलमतीव मे ॥ २ ॥

स भवान् विस्तरेणेमां पुनराख्यातुमर्हति।  
न हि तृप्यामि पूर्वेषां शृण्वानश्चरितं महत् ॥ ३ ॥

न तत् कारणमल्पं वै धर्मज्ञा यत्र पाण्डवाः।  
अवध्यान् सर्वशो जघ्नुः प्रशस्यन्ते च मानवैः ॥ ४ ॥

किमर्थं ते नरव्याघ्राः शक्ताः सन्तो ह्यनागसः।  
प्रयुज्यमानान् संक्लेशान् क्षान्तवन्तो दुरात्मनाम् ॥ ५ ॥

कथं नागायुतप्राणो बाहुशाली वृकोदरः।  
परिक्लिश्यन्नपि क्रोधं धृतवान् वै द्विजोत्तम ॥ ६ ॥

कथं सा द्रौपदी कृष्णा क्लिश्यमाना दुरात्मभिः।  
शक्ता सती धार्तराष्ट्रान् नादहत् क्रोधचक्षुषा ॥ ७ ॥

कथं व्यसनिनं द्युते पार्थौ माद्रीसुतौ तदा।  
अन्वयुस्ते नरव्याघ्रा बाध्यमाना दुरात्मभिः ॥ ८ ॥

कथं धर्मभृतां श्रेष्ठः सुतो धर्मस्य धर्मवित्।  
अनर्हः परमं क्लेशं सोढवान् स युधिष्ठिरः ॥ ९ ॥

कथं च बहुलाः सेनाः पाण्डवः कृष्णसारथिः।  
अस्यन्नेकोऽनयत् सर्वाः पितृलोकं धनंजयः ॥ १० ॥

एतदाचक्ष्व मे सर्वं यथावृत्तं तपोधन।  
यद् यच्च कृतवन्तस्ते तत्र तत्र महारथाः ॥ ११ ॥

क्षणं कुरु महाराज विपुलोऽयमनुक्रमः।  
पुण्याख्यानस्य वक्तव्यः कृष्णद्वैपायनेरितः ॥ १२ ॥

महर्षेः सर्वलोकेषु पूजितस्य महात्मनः।  
प्रवक्ष्यामि मतं कृत्स्नं व्यासस्यामिततेजसः ॥ १३ ॥

इदं शतसहस्रं हि श्लोकानां पुण्यकर्मणाम्।  
सत्यवत्यात्मजेनेह व्याख्यातममितौजसा ॥ १४ ॥

य इदं श्रावयेद् विद्वान् ये चेदं शृणुयुर्नराः।  
ते ब्रह्मणः स्थानमेत्य प्राप्नुयुर्देवतुल्यताम् ॥ १५ ॥

इदं हि वेदैः समितं पवित्रमपि चोत्तमम्।  
श्राव्याणामुत्तमं चेदं पुराणमृषिसंस्तुतम् ॥ १६ ॥

अस्मिन्नर्थश्च धर्मश्च निखिलेनोपदिश्यते ।  
इतिहासे महापुण्ये बुद्धिश्च परिनैष्ठिकी ॥ १७ ॥  
अक्षुद्रान्‌ दानशीलांश्च सत्यशीलाननास्तिकान् ।  
कार्ष्णं वेदमिमं विद्वाञ्छ्रावयित्वार्थमश्नुते ॥ १८ ॥

भ्रूणहत्याकृतं चापि पापं जह्यादसंशयम्।  
इतिहासमिमं श्रुत्वा पुरुषोऽपि सुदारुणः ॥ १९ ॥  
मुच्यते सर्वपापेभ्यो राहुणा चन्द्रमा यथा।  
जयो नामेतिहासोऽयं श्रोतव्यो विजिगीषुणा ॥ २० ॥

महीं विजयते राजा शत्रूंश्चापि पराजयेत्।  
इदं पुंसवनं श्रेष्ठमिदं स्वस्त्ययनं महत् ॥ २१ ॥

महिषीयुवराजाभ्यां श्रोतव्यं बहुशस्तथा ।  
वीरं जनयते पुत्रं कन्यां वा राज्यभागिनीम् ॥ २२ ॥

धर्मशास्त्रमिदं पुण्यमर्थशास्त्रमिदं परम् ।  
मोक्षशास्त्रमिदं प्रोक्तं व्यासेनामितबुद्धिना ॥ २३ ॥

सम्प्रत्याचक्षते चेदं तथा श्रोष्यन्ति चापरे।  
पुत्राः शुश्रूषवः सन्ति प्रेष्याश्च प्रियकारिणः ॥ २४ ॥

शरीरेण कृतं पापं वाचा च मनसैव च।  
सर्वं संत्यजति क्षिप्रं य इदं शृणुयान्नरः ॥ २५ ॥

भरतानां महज्जन्म शृण्वतामनसूयताम् ।  
नास्ति व्याधिभयं तेषां परलोकभयं कुतः ॥ २६ ॥

धन्यं यशस्यमायुष्यं पुण्यं स्वर्ग्यं तथैव च।  
कृष्णद्वैपायनेनेदं कृतं पुण्यचिकीर्षुणा ॥ २७ ॥  
कीर्तिं प्रथयता लोके पाण्डवानां महात्मनाम्।  
अन्येषां क्षत्रियाणां च भूरिद्रविणतेजसाम् ॥ २८ ॥  
सर्वविद्यावदातानां लोके प्रथितकर्मणाम् ।  
य इदं मानवो लोके पुण्यार्थे ब्राह्मणाञ्छुचीन् ॥ २९ ॥  
श्रावयेत महापुण्यं तस्य धर्मः सनातनः।  
कुरूणां प्रथितं वंशं कीर्तयन् सततं शुचिः ॥ ३० ॥

वंशमाप्नोति विपुलं लोके पूज्यतमो भवेत्।  
योऽधीते भारतं पुण्यं ब्राह्मणो नियतव्रतः ॥ ३१ ॥  
चतुरो वार्षिकान् मासान् सर्वपापैः प्रमुच्यते।  
विज्ञेयः स च वेदानां पारगो भारतं पठन् ॥ ३२ ॥

देवा राजर्षयो ह्यत्र पुण्या ब्रह्मर्षयस्तथा।  
कीर्त्यन्ते धूतपाप्मानः कीर्त्यते केशवस्तथा ॥ ३३ ॥

भगवांश्चापि देवेशो यत्र देवी च कीर्त्यते।  
अनेकजननो यत्र कार्तिकेयस्य सम्भवः ॥ ३४ ॥

ब्राह्मणानां गवां चैव माहात्म्यं यत्र कीर्त्यते।  
सर्वश्रुतिसमूहोऽयं श्रोतव्यो धर्मबुद्धिभिः ॥ ३५ ॥

य इदं श्रावयेद् विद्वान् ब्राह्मणानिह पर्वसु।  
धूतपाप्मा जितस्वर्गो ब्रह्म गच्छति शाश्वतम् ॥ ३६ ॥

(यस्तु राजा शृणोतीदमखिलामश्नुते महीम्।  
प्रसूते गर्भिणी पुत्रं कन्या चाशु प्रदीयते॥  
वणिजः सिद्धयात्राः स्युर्वीरा विजयमाप्नुयुः।  
आस्तिकाञ्छ्रावयेन्नित्यं ब्राह्मणाननसूयकान् ॥  
वेदविद्याव्रतस्नातान् क्षत्रियाञ्जयमास्थितान् ।  
स्वधर्मनित्यान् वैश्यांश्च श्रावयेत् क्षत्रसंश्रितान्॥)

(एष धर्मः पुरा दृष्टः सर्वधर्मेषु भारत।  
ब्राह्मणाच्छ्रवणं राजन् विशेषेण विधीयते॥  
भूयो वा यः पठेन्नित्यं स गच्छेत् परमां गतिम्।  
श्लोकं वाप्यनु गृह्णीत तथार्धश्लोकमेव वा॥  
अपि पादं पठेन्नित्यं न च निर्भारतो भवेत्।)

(इह नैकाश्रयं जन्म राजर्षीणां महात्मनाम्॥  
इह मन्त्रपदं युक्तं धर्मं चानेकदर्शनम्।  
इह युद्धानि चित्राणि राज्ञां वृद्धिरिहैव च॥  
ऋषीणां च कथास्तात इह गन्धर्वरक्षसाम्।  
इह तत् तत् समासाद्य विहितो वाक्यविस्तरः॥  
तीर्थानां नाम पुण्यानां देशानां चेह कीर्तनम्।  
वनानां पर्वतानां च नदीनां सागरस्य च॥)

(देशानां चैव पुण्यानां पुराणां चैव कीर्तनम्।  
उपचारस्तथैवाग्र्यो वीर्यमप्यतिमानुषम् ॥  
इह सत्कारयोगश्च भारते परमर्षिणा।  
रथाश्ववारणेन्द्राणां कल्पना युद्धकौशलम् ॥  
वाक्यजातिरनेका च सर्वमस्मिन् समर्पितम्।)

श्रावयेद् ब्राह्मणाञ्छ्राद्धे यश्चेमं पादमन्ततः।  
अक्षय्यं तस्य तच्छ्राद्धमुपावर्तेत् पितॄनिह ॥ ३७ ॥

अह्ना यदेनः क्रियते इन्द्रियैर्मनसापि वा।  
ज्ञानादज्ञानतो वापि प्रकरोति नरश्च यत् ॥ ३८ ॥  
तन्महाभारताख्यानं श्रुत्वैव प्रविलीयते ।  
भरतानां महज्जन्म महाभारतमुच्यते ॥ ३९ ॥

निरुक्तमस्य यो वेद सर्वपापैः प्रमुच्यते।  
भरतानां यतश्चायमितिहासो महाद्भुतः ॥ ४० ॥  
महतो ह्येनसो मर्त्यान् मोचयेदनुकीर्तितः।  
त्रिभिर्वर्षैर्लब्धकामः कृष्णद्वैपायनो मुनिः ॥ ४१ ॥  
नित्योत्थितः शुचिः शक्तो महाभारतमादितः।  
तपो नियममास्थाय कृतमेतन्महर्षिणा ॥ ४२ ॥  
तस्मान्नियमसंयुक्तैः श्रोतव्यं ब्राह्मणैरिदम् ।  
कृष्णप्रोक्तामिमां पुण्यां भारतीमुत्तमां कथाम् ॥ ४३ ॥  
श्रावयिष्यन्ति ये विप्रा ये च श्रोष्यन्ति मानवाः।  
सर्वथा वर्तमाना वै न ते शोच्याः कृताकृतैः ॥ ४४ ॥

नरेण धर्मकामेन सर्वः श्रोतव्य इत्यपि।  
निखिलेनेतिहासोऽयं ततः सिद्धिमवाप्नुयात् ॥ ४५ ॥

न तां स्वर्गगतिं प्राप्य तुष्टिं प्राप्नोति मानवः।  
यां श्रुत्वैव महापुण्यमितिहासमुपाश्नुते ॥ ४६ ॥

शृण्वञ्छ्राद्धः पुण्यशीलः श्रावयंश्चेदमद्भुतम् ।  
नरः फलमवाप्नोति राजसूयाश्वमेधयोः ॥ ४७ ॥

यथा समुद्रो भगवान् यथा मेरुर्महागिरिः।  
उभौ ख्यातौ रत्ननिधी तथा भारतमुच्यते ॥ ४८ ॥

इदं हि वेदैः समितं पवित्रमपि चोत्तमम्।  
श्रव्यं श्रुतिसुखं चैव पावनं शीलवर्धनम् ॥ ४९ ॥

य इदं भारतं राजन् वाचकाय प्रयच्छति।  
तेन सर्वा मही दत्ता भवेत् सागरमेखला ॥ ५० ॥

पारिक्षितकथां दिव्यां पुण्याय विजयाय च।  
कथ्यमानां मया कृत्स्नां शृणु हर्षकरीमिमाम् ॥ ५१ ॥

त्रिभिर्वर्षैः सदोत्थायी कृष्णद्वैपायनो मुनिः।  
महाभारतमाख्यानं कृतवानिदमद्भुतम् ॥ ५२ ॥

धर्मे चार्थे च कामे च मोक्षे च भरतर्षभ।  
यदिहास्ति तदन्यत्र यन्नेहास्ति न तत् क्वचित् ॥ ५३ ॥