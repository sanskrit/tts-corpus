+++
title_full = "215 अर्जुनके द्वारा वर्गा अप्सराका ग्राहयोनिसे उद्धार तथा वर्गाकी आत्मकथाका आरम्भ"
title = "२१५ वर्गा-शाप-कथा"

+++


ततः समुद्रे तीर्थानि दक्षिणे भरतर्षभ।  
अभ्यगच्छत् सुपुण्यानि शोभितानि तपस्विभिः ॥ १ ॥

वर्जयन्ति स्म तीर्थानि तत्र पञ्च स्म तापसाः।  
अवकीर्णानि यान्यासन् पुरस्तात् तु तपस्विभिः ॥ २ ॥

अगस्त्यतीर्थं सौभद्रं पौलोमं च सुपावनम्।  
कारन्धमं प्रसन्नं च हयमेधफलं च तत् ॥ ३ ॥  
भारद्वाजस्य तीर्थं तु पापप्रशमनं महत्।  
एतानि पञ्च तीर्थानि ददर्श कुरुसत्तमः ॥ ४ ॥

विविक्तान्युपलक्ष्याथ तानि तीर्थानि पाण्डवः।  
दृष्ट्‌वा च वर्ज्यमानानि मुनिभिर्धर्मबुद्धिभिः ॥ ५ ॥

तपस्विनस्ततोऽपृच्छत् प्राञ्जलिः कुरुनन्दनः ।  
तीर्थानीमानि वर्ज्यन्ते किमर्थं ब्रह्मवादिभिः ॥ ६ ॥

ग्राहाः पञ्च वसन्त्येषु हरन्ति च तपोधनान्।  
तत एतानि वर्ज्यन्ते तीर्थानि कुरुनन्दन ॥ ७ ॥

तेषां श्रुत्वा महाबाहुर्वार्यमाणस्तपोधनैः ।  
जगाम तानि तीर्थानि द्रष्टुं पुरुषसत्तमः ॥ ८ ॥

ततः सौभद्रमासाद्य महर्षेस्तीर्थमुत्तमम् ।  
विगाह्य सहसा शूरः स्नानं चक्रे परंतपः ॥ ९ ॥

अथ तं पुरुषव्याघ्रमन्तर्जलचरो महान्।  
जग्राह चरणे ग्राहः कुन्तीपुत्रं धनंजयम् ॥ १० ॥

स तमादाय कौन्तेयो विस्फुरन्तं जलेचरम्।  
उदतिष्ठन्महाबाहुर्बलेन बलिनां वरः ॥ ११ ॥

उत्कृष्ट एव ग्राहस्तु सोऽर्जुनेन यशस्विना।  
बभूव नारी कल्याणी सर्वाभरणभूषिता ॥ १२ ॥

दीप्यमाना श्रिया राजन् दिव्यरूपा मनोरमा।  
तदद्भुतं महद् दृष्ट्‌वा कुन्तीपुत्रो धनंजयः ॥ १३ ॥  
तां स्त्रियं परमप्रीत इदं वचनमब्रवीत्।  
का वै त्वमसि कल्याणि कुतो वासि जलेचरी ॥ १४ ॥  
किमर्थं च महत् पापमिदं कृतवती पुरा।

अप्सरास्मि महाबाहो देवारण्यविहारिणी ॥ १५ ॥

इष्टा धनपतेर्नित्यं वर्गा नाम महाबल।  
मम सख्यश्चतस्रोऽन्याः सर्वाः कामगमाः शुभाः ॥ १६ ॥

ताभिः सार्धं प्रयातास्मि लोकपालनिवेशनम्।  
ततः पश्यामहे सर्वा ब्राह्मणं संशितव्रतम् ॥ १७ ॥

रूपवन्तमधीयानमेकमेकान्तचारिणम् ।  
तस्यैव तपसा राजंस्तद् वनं तेजसाऽऽवृतम् ॥ १८ ॥

आदित्य इव तं देशं कृत्स्नं सर्वं व्यकाशयत्।  
तस्य दृष्ट्‌वा तपस्तादृग् रूपं चाद्भुतमुत्तमम् ॥ १९ ॥  
अवतीर्णाः स्म तं देशं तपोविघ्नचिकीर्षया।

अहं च सौरभेयी च समीची बुद्‌बुदा लता ॥ २० ॥  
यौगपद्येन तं विप्रमभ्यगच्छाम भारत।  
गायन्त्योऽथ हसन्त्यश्च लोभयित्वा च तं द्विजम् ॥ २१ ॥

स च नास्मासु कृतवान् मनो वीर कथंचन।  
नाकम्पत महातेजाः स्थितस्तपसि निर्मले ॥ २२ ॥

सोऽशपत् कुपितोऽस्मासु ब्राह्मणः क्षत्रियर्षभ।  
ग्राहभूता जले यूयं चरिष्यथ शतं समाः ॥ २३ ॥