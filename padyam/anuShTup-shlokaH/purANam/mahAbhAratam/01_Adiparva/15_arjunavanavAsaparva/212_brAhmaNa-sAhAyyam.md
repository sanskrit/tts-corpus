+++
title_full = "212 अर्जुनके द्वारा ब्राह्मणके गोधनकी रक्षाके लिये नियमभंग और वनकी ओर प्रस्थान"
title = "२१२ ब्राह्मण-साहाय्यम्"

+++


एवं ते समयं कृत्वा न्यवसंस्तत्र पाण्डवाः।  
वशे शस्त्रप्रतापेन कुर्वन्तोऽन्यान् महीक्षितः ॥ १ ॥

तेषां मनुजसिंहानां पञ्चानाममितौजसाम् ।  
बभूव कृष्णा सर्वेषां पार्थानां वशवर्तिनी ॥ २ ॥

ते तया तैश्च सा वीरैः पतिभिः सह पञ्चभिः।  
बभूव परमप्रीता नागैर्भोगवती यथा ॥ ३ ॥

वर्तमानेषु धर्मेण पाण्डवेषु महात्मसु।  
व्यवर्धन् कुरवः सर्वे हीनदोषाः सुखान्विताः ॥ ४ ॥

अथ दीर्घेण कालेन ब्राह्मणस्य विशाम्पते।  
कस्यचित् तस्करा जह्रुः केचिद् गा नृपसत्तम ॥ ५ ॥

ह्रियमाणे धने तस्मिन् ब्राह्मणः क्रोधमूर्च्छितः।  
आगम्य खाण्डवप्रस्थमुदक्रोशत् स पाण्डवान् ॥ ६ ॥

ह्रियते गोधनं क्षुद्रैर्नृशंसैरकृतात्मभिः ।  
प्रसह्य चास्मद्विषयादभ्यधावत पाण्डवाः ॥ ७ ॥

ब्राह्मणस्य प्रशान्तस्य हविर्ध्वाङ्‌क्षैः प्रलुप्यते।  
शार्दूलस्य गुहां शून्यां नीचः क्रोष्टाभिमर्दति ॥ ८ ॥

अरक्षितारं राजानं बलिषड्‌भागहारिणम् ।  
तमाहुः सर्वलोकस्य समग्रं पापचारिणम् ॥ ९ ॥

ब्राह्मणस्वे हृते चौरैर्धर्मार्थे च विलोपिते।  
रोरूयमाणे च मयि क्रियतामस्त्रधारणम् ॥ १० ॥

रोरूयमाणस्याभ्याशे भृशं विप्रस्य पाण्डवः।  
तानि वाक्यानि शुश्राव कुन्तीपुत्रो धनंजयः ॥ ११ ॥  
श्रुत्वैव च महाबाहुर्मा भैरित्याह तं द्विजम्।

आयुधानि च यत्रासन् पाण्डवानां महात्मनाम् ॥ १२ ॥  
कृष्णया सह तत्रास्ते धर्मराजो युधिष्ठिरः।  
सम्प्रवेशाय चाशक्तो गमनाय च पाण्डवः ॥ १३ ॥

तस्य चार्तस्य तैर्वाक्यैश्चोद्यमानः पुनः पुनः।  
आक्रन्दे तत्र कौन्तेयश्चिन्तयामास दुःखितः ॥ १४ ॥

ह्रियमाणे धने तस्मिन् ब्राह्मणस्य तपस्विनः।  
अश्रुप्रमार्जनं तस्य कर्तव्यमिति निश्चयः ॥ १५ ॥

उपक्षेपणजोऽधर्मः सुमहान् स्यान्महीपतेः ।  
यद्यस्य रुदतो द्वारि न करोम्यद्य रक्षणम् ॥ १६ ॥

अनास्तिक्यं च सर्वेषामस्माकमपि रक्षणे।  
प्रतितिष्ठेत लोकेऽस्मिन्नधर्मश्चैव नो भवेत् ॥ १७ ॥

अनादृत्य तु राजानं गते मयि न संशयः।  
अजातशत्रोर्नृपतेर्मम चैवानृतं भवेत् ॥ १८ ॥

अनुप्रवेशे राज्ञस्तु वनवासो भवेन्मम।  
सर्वमन्यत् परिहृतं धर्षणात् तु महीपतेः ॥ १९ ॥

अधर्मो वै महानस्तु वने वा मरणं मम।  
शरीरस्य विनाशेन धर्म एव विशिष्यते ॥ २० ॥

एवं विनिश्चित्य ततः कुन्तीपुत्रो धनंजयः।  
अनुप्रविश्य राजानमापृच्छ्य च विशाम्पते ॥ २१ ॥  
धनुरादाय संहृष्टो ब्राह्मणं प्रत्यभाषत।

ब्राह्मणागम्यतां शीघ्रं यावत् परधनैषिणः ॥ २२ ॥  
न दूरे ते गताः क्षुद्रास्तावद् गच्छावहे सह।  
यावन्निवर्तयाम्यद्य चौरहस्ताद् धनं तव ॥ २३ ॥

सोऽनुसृत्य महाबाहुर्धन्वी वर्मी रथी ध्वजी।  
शरैर्विध्वस्य तांश्चौरानवजित्य च तद् धनम् ॥ २४ ॥

ब्राह्मणं समुपाकृत्य यशः प्राप्य च पाण्डवः।  
ततस्तद् गोधनं पार्थो दत्त्वा तस्मै द्विजातये ॥ २५ ॥  
आजगाम पुरं वीरः सव्यसाची धनंजयः।  
सोऽभिवाद्य गुरून् सर्वान् सर्वैश्चाप्यभिनन्दितः ॥ २६ ॥

धर्मराजमुवाचेदं व्रतमादिश मे प्रभो।  
समयः समतिक्रान्तो भवत्संदर्शने मया ॥ २७ ॥  
वनवासो गमिष्यामि समयो ह्येष नः कृतः।

इत्युक्तो धर्मराजस्तु सहसा वाक्यमप्रियम् ॥ २८ ॥  
कथमित्यब्रवीद् वाचा शोकार्तः सज्जमानया।  
युधिष्ठिरो गुडाकेशं भ्राता भ्रातरमच्युतम् ॥ २९ ॥  
उवाच दीनो राजा च धनंजयमिदं वचः।  
प्रमाणमस्मि यदि ते मत्तः शृणु वचोऽनघ ॥ ३० ॥

अनुप्रवेशे यद् वीर कृतवांस्त्वं मम प्रियम्।  
सर्वं तदनुजानामि व्यलीकं न च मे हृदि ॥ ३१ ॥

गुरोरनुप्रवेशो हि नोपघातो यवीयसः।  
यवीयसोऽनुप्रवेशो ज्येष्ठस्य विधिलोपकः ॥ ३२ ॥

निवर्तस्व महाबाहो कुरुष्व वचनं मम।  
न हि ते धर्मलोपोऽस्ति न च ते धर्षणा कृता॥३३॥

न व्याजेन चरेद् धर्ममिति मे भवतः श्रुतम्।  
न सत्याद् विचलिष्यामि सत्येनायुधमालभे ॥ ३४ ॥

(आज्ञा तु मम दातव्या भवता कीर्तिवर्धन।  
भवदाज्ञामृते किंचिन्न कार्यमिति निश्चितम्॥)

सोऽभ्यनुज्ञाय राजानं वनचर्याय दीक्षितः।  
वने द्वादश वर्षाणि वासायानुजगाम ह ॥ ३५ ॥