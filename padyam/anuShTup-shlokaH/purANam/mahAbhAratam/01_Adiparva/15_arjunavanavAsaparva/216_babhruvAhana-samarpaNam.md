+++
title_full = "216 वर्गाकी प्रार्थनासे अर्जुनका शेष चारों अप्सराओंको भी शापमुक्त करके मणिपूर जाना और चित्रांगदासे मिलकर गोकर्णतीर्थको प्रस्थान करना"
title = "२१६ बभ्रुवाहन-समर्पणम्"

+++


ततो वयं प्रव्यथिताः सर्वा भारतसत्तम।  
अयाम शरणं विप्रं तं तपोधनमच्युतम् ॥ १ ॥

रूपेण वयसा चैव कन्दर्पेण च दर्पिताः।  
अयुक्तं कृतवत्यः स्म क्षन्तुमर्हसि नो द्विज ॥ २ ॥

एष एव वधोऽस्माकं सुपर्याप्तस्तपोधन।  
यद् वयं संशितात्मानं प्रलोब्धुं त्वामिहागताः ॥ ३ ॥

अवध्यास्तु स्त्रियः सृष्टा मन्यन्ते धर्मचारिणः।  
तस्माद् धर्मेण वर्ध त्वं नास्मान् हिंसितुमर्हसि ॥ ४ ॥

सर्वभूतेषु धर्मज्ञ मैत्रो ब्राह्मण उच्यते।  
सत्यो भवतु कल्याण एष वादो मनीषिणाम् ॥ ५ ॥

शरणं च प्रपन्नानां शिष्टाः कुर्वन्ति पालनाम्।  
शरणं त्वां प्रपन्नाः स्मस्तस्मात् त्वं क्षन्तुमर्हसि ॥ ६ ॥

एवमुक्तः स धर्मात्मा ब्राह्मणः शुभकर्मकृत्।  
प्रसादं कृतवान् वीर रविसोमसमप्रभः ॥ ७ ॥

शतं शतसहस्रं तु सर्वमक्षय्यवाचकम्।  
परिमाणं शतं त्वेतन्नेदमक्षय्यवाचकम् ॥ ८ ॥

यदा च वो ग्राहभूता गृह्णन्तीः पुरुषाञ्जले।  
उत्कर्षति जलात् तस्मात् स्थलं पुरुषसत्तमः ॥ ९ ॥  
तदा यूयं पुनः सर्वाः स्वं रूपं प्रतिपत्स्यथ।  
अनृतं नोक्तपूर्वं मे हसतापि कदाचन ॥ १० ॥

तानि सर्वाणि तीर्थानि ततः प्रभृति चैव ह।  
नारीतीर्थानि नाम्नेह ख्यातिं यास्यन्ति सर्वशः।  
पुण्यानि च भविष्यन्ति पावनानि मनीषिणाम् ॥ ११ ॥

ततोऽभिवाद्य तं विप्रं कृत्वा चापि प्रदक्षिणम्।  
अचिन्तयामोऽपसृत्य तस्माद् देशात् सुदुःखिताः ॥ १२ ॥  
क्व नु नाम वयं सर्वाः कालेनाल्पेन तं नरम्।  
समागच्छेम यो नस्तद् रूपमापादयेत् पुनः ॥ १३ ॥

ता वयं चिन्तयित्वैव मुहूर्तादिव भारत।  
दृष्टवत्यो महाभागं देवर्षिमुत नारदम् ॥ १४ ॥

सम्प्रहृष्टाः स्म तं दृष्ट्‌वा देवर्षिममितद्युतिम्।  
अभिवाद्य च तं पार्थ स्थिताः स्म व्रीडिताननाः ॥ १५ ॥

स नोऽपृच्छद् दुःखमूलमुक्तवत्यो वयं च तम्।  
श्रुत्वा तत्र यथावृत्तमिदं वचनमब्रवीत् ॥ १६ ॥

दक्षिणे सागरानूपे पञ्च तीर्थानि सन्ति वै।  
पुण्यानि रमणीयानि तानि गच्छत मा चिरम् ॥ १७ ॥

तत्राशु पुरुषव्याघ्रः पाण्डवेयो धनंजयः।  
मोक्षयिष्यति शुद्धात्मा दुःखादस्मान्न संशयः ॥ १८ ॥  
तस्य सर्वा वयं वीर श्रुत्वा वाक्यमिहागताः।  
तदिदं सत्यमेवाद्य मोक्षिताहं त्वयानघ ॥ १९ ॥

एतास्तु मम ताः सख्यश्चतस्रोऽन्या जले श्रिताः।  
कुरु कर्म शुभं वीर एताः सर्वा विमोक्षय ॥ २० ॥

ततस्ताः पाण्डवश्रेष्ठः सर्वा एव विशाम्पते।  
तस्माच्छापाददीनात्मा मोक्षयामास वीर्यवान् ॥ २१ ॥

उत्थाय च जलात् तस्मात् प्रतिलभ्य वपुः स्वकम्।  
तास्तदाप्सरसो राजन्नदृश्यन्त यथा पुरा ॥ २२ ॥

तीर्थानि शोधयित्वा तु तथानुज्ञाय ताः प्रभुः।  
चित्राङ्गदां पुनर्द्रष्टुं मणिपूरं पुनर्ययौ ॥ २३ ॥

तस्यामजनयत् पुत्रं राजानं बभ्रुवाहनम्।  
तं दृष्ट्वा पाण्डवो राजंश्चित्रवाहनमब्रवीत् ॥ २४ ॥

चित्राङ्गदायाः शुल्कं त्वं गृहाण बभ्रुवाहनम्।  
अनेन च भविष्यामि ऋणान्मुक्तो नराधिप ॥ २५ ॥

चित्राङ्गदां पुनर्वाक्यमब्रवीत् पाण्डुनन्दनः ।  
इह वै भव भद्रं ते वर्धेथा बभ्रुवाहनम् ॥ २६ ॥

इन्द्रप्रस्थनिवासं मे त्वं तत्रागत्य रंस्यसि।  
कुन्तीं युधिष्ठिरं भीमं भ्रातरौ मे कनीयसौ ॥ २७ ॥  
आगत्य तत्र पश्येथा अन्यानपि च बान्धवान्।  
बान्धवैः सहिताः सर्वैर्नन्दसे त्वमनिन्दिते ॥ २८ ॥

धर्मे स्थितः सत्यधृतिः कौन्तेयोऽथ युधिष्ठिरः।  
जित्वा तु पृथिवीं सर्वां राजसूयं करिष्यति ॥ २९ ॥

तत्रागच्छन्ति राजानः पृथिव्यां नृपसंज्ञिताः।  
बहूनि रत्नान्यादाय आगमिष्यति ते पिता ॥ ३० ॥

एकसार्थं प्रयातासि चित्रवाहनसेवया ।  
द्रक्ष्यामि राजसूये त्वां पुत्रं पालय मा शुचः ॥ ३१ ॥

बभ्रुवाहननाम्ना तु मम प्राणो महीचरः।  
तस्माद् भरस्व पुत्रं वै पुरुषं वंशवर्धनम् ॥ ३२ ॥

चित्रवाहनदायादं धर्मात् पौरवनन्दनम् ।  
पाण्डवानां प्रियं पुत्रं तस्मात् पालय सर्वदा ॥ ३३ ॥

विप्रयोगेन संतापं मा कृथास्त्वमनिन्दिते।  
चित्राङ्गदामेवमुक्त्वा गोकर्णमभितोऽगमत् ॥ ३४ ॥

आद्यं पशुपतेः स्थानं दर्शनादेव मुक्तिदम्।  
यत्र पापोऽपि मनुजः प्राप्नोत्यभयदं पदम् ॥ ३५ ॥