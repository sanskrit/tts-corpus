+++
title_full = "213 अर्जुनका गंगाद्वारमें ठहरना और वहाँ उनका उलूपीके साथ मिलन"
title = "२१३ उलूपि-विवाहः"

+++


तं प्रयान्तं महाबाहुं कौरवाणां यशस्करम्।  
अनुजग्मुर्महात्मानो ब्राह्मणा वेदपारगाः ॥ १ ॥

वेदवेदाङ्गविद्वांसस्तथैवाध्यात्मचिन्तकाः ।  
भैक्षाश्च भगवद्‌भक्ताः सूताः पौराणिकाश्च ये ॥ २ ॥  
कथकाश्चापरे राजन् श्रमणाश्च वनौकसः।  
दिव्याख्यानानि ये चापि पठन्ति मधुरं द्विजाः ॥ ३ ॥

एतैश्चान्यैश्च बहुभिः सहायैः पाण्डुनन्दनः।  
वृतः श्लक्ष्णकथैः प्रायान्मरुद्भिरिव वासवः ॥ ४ ॥

रमणीयानि चित्राणि वनानि च सरांसि च।  
सरितः सागरांश्चैव देशानपि च भारत ॥ ५ ॥  
पुण्यान्यपि च तीर्थानि ददर्श भरतर्षभः।  
स गङ्गाद्वारमाश्रित्य निवेशमकरोत् प्रभुः ॥ ६ ॥

तत्र तस्याद्भुतं कर्म शृणु त्वं जनमेजय।  
कृतवान् यद् विशुद्धात्मा पाण्डूनां प्रवरो हि सः ॥ ७ ॥

निविष्टे तत्र कौन्तेये ब्राह्मणेषु च भारत।  
अग्निहोत्राणि विप्रास्ते प्रादुश्चक्रुरनेकशः ॥ ८ ॥

तेषु प्रबोध्यमानेषु ज्वलितेषु हुतेषु च।  
कृतपुष्पोपहारेषु तीरान्तरगतेषु च ॥ ९ ॥  
कृताभिषेकैर्विद्वद्भिर्नियतैः सत्पथि स्थितैः ।  
शुशुभेऽतीव तद् राजन् गङ्गाद्वारं महात्मभिः ॥ १० ॥

तथा पर्याकुले तस्मिन् निवेशे पाण्डवर्षभः।  
अभिषेकाय कौन्तेयो गङ्गामवततार ह ॥ ११ ॥

तत्राभिषेकं कृत्वा स तर्पयित्वा पितामहान्।  
उत्तितीर्षुर्जलाद् राजन्नग्निकार्यचिकीर्षया ॥ १२ ॥  
अपकृष्टो महाबाहुर्नागराजस्य कन्यया ।  
अन्तर्जले महाराज उलूप्या कामयानया ॥ १३ ॥

ददर्श पाण्डवस्तत्र पावकं सुसमाहितः।  
कौरव्यस्याथ नागस्य भवने परमार्चिते ॥ १४ ॥

तत्राग्निकार्यं कृतवान् कुन्तीपुत्रो धनंजयः।  
अशङ्कमानेन हुतस्तेनातुष्यद् हुताशनः ॥ १५ ॥

अग्निकार्यं स कृत्वा तु नागराजसुतां तदा।  
प्रहसन्निव कौन्तेय इदं वचनमब्रवीत् ॥ १६ ॥

किमिदं साहसं भीरु कृतवत्यसि भाविनि।  
कश्चायं सुभगे देशः का च त्वं कस्य वाऽऽत्मजा॥१७॥

ऐरावतकुले जातः कौरव्यो नाम पन्नगः।  
तस्यास्मि दुहिता राजन्नुलूपी नाम पन्नगी ॥ १८ ॥

साहं त्वामभिषेकार्थमवतीर्णं समुद्रगाम् ।  
दृष्ट्‌वैव पुरुषव्याघ्र कन्दर्पेणाभिमूर्च्छिता ॥ १९ ॥

तां मामनङ्गग्लपितां त्वत्कृते कुरुनन्दन।  
अनन्यां नन्दयस्वाद्य प्रदानेनात्मनोऽनघ ॥ २० ॥

ब्रह्मचर्यमिदं भद्रे मम द्वादशवार्षिकम्।  
धर्मराजेन चादिष्टं नाहमस्मि स्वयंवशः ॥ २१ ॥

तव चापि प्रियं कर्तुमिच्छामि जलचारिणि।  
अनृतं नोक्तपूर्वं च मया किंचन कर्हिचित् ॥ २२ ॥

कथं च नानृतं मे स्यात् तव चापि प्रियं भवेत्।  
न च पीड्येत मे धर्मस्तथा कुर्या भुजङ्गमे ॥ २३ ॥

जानाम्यहं पाण्डवेय यथा चरसि मेदिनीम्।  
यथा च ते ब्रह्मचर्यमिदमादिष्टवान् गुरुः ॥ २४ ॥

परस्परं वर्तमानान् द्रुपदस्यात्मजां प्रति।  
यो नोऽनुप्रविशेन्मोहात् स वै द्वादशवार्षिकम् ॥ २५ ॥  
वने चरेद् ब्रह्मचर्यमिति वः समयः कृतः।

तदिदं द्रौपदीहेतोरन्योन्यस्य प्रवासनम् ॥ २६ ॥  
कृतवांस्तत्र धर्मार्थमत्र धर्मो न दुष्यति।  
परित्राणं च कर्तव्यमार्तानां पृथुलोचन ॥ २७ ॥

कृत्वा मम परित्राणं तव धर्मो न लुप्यते।  
यदि वाप्यस्य धर्मस्य सूक्ष्मोऽपि स्याद् व्यतिक्रमः ॥ २८ ॥  
स च ते धर्म एव स्याद् दत्त्वा प्राणान् ममार्जुन।  
भक्तां च भज मां पार्थ सतामेतन्मतं प्रभो ॥ २९ ॥

न करिष्यसि चेदेवं मृतां मामुपधारय।  
प्राणदानान्महाबाहो चर धर्ममनुत्तमम् ॥ ३० ॥

शरणं च प्रपन्नास्मि त्वामद्य पुरुषोत्तम।  
दीनाननाथान् कौन्तेय परिरक्षसि नित्यशः ॥ ३१ ॥

साहं शरणमभ्येमि रोरवीमि च दुःखिता।  
याचे त्वां चाभिकामाहं तस्मात्‌ कुरु मम प्रियम्।  
स त्वमात्मप्रदानेन सकामां कर्तुमर्हसि ॥ ३२ ॥

एवमुक्तस्तु कौन्तेयः पन्नगेश्वरकन्यया ।  
कृतवांस्तत् तथा सर्वं धर्ममुद्दिश्य कारणम् ॥ ३३ ॥

स नागभवने रात्रिं तामुषित्वा प्रतापवान्।  
उदितेऽभ्युत्थितः सूर्ये कौरव्यस्य निवेशनात् ॥ ३४ ॥

आगतस्तु पुनस्तत्र गङ्गाद्वारं तया सह।  
परित्यज्य गता साध्वी उलूपी निजमन्दिरम् ॥ ३५ ॥

दत्त्वा वरमजेयत्वं जले सर्वत्र भारत।  
साध्या जलचराः सर्वे भविष्यन्ति न संशयः ॥ ३६ ॥  
(पुत्रमुत्पादयामास स तस्यां सुमनोहरम्।  
इरावन्तं महाभागं महाबलपराक्रमम् ॥)