+++
title_full = "217 अर्जुनका प्रभासतीर्थमें श्रीकृष्णसे मिलना और उन्हींके साथ उनका रैवतक पर्वत एवं द्वारकापुरीमें आना"
title = "२१७ द्वारका-गमनम्"

+++


सोऽपरान्तेषु तीर्थानि पुण्यान्यायतनानि च।  
सर्वाण्येवानुपूर्व्येण जगामामितविक्रमः ॥ १ ॥

समुद्रे पश्चिमे यानि तीर्थान्यायतनानि च।  
तानि सर्वाणि गत्वा स प्रभासमुपजग्मिवान् ॥ २ ॥

प्रभासदेशं सम्प्राप्तं बीभत्सुमपराजितम् ।  
सुपुण्यं रमणीयं च शुश्राव मधुसूदनः ॥ ३ ॥  
ततोऽभ्यगच्छत् कौन्तेयं सखायं तत्र माधवः।  
ददृशाते तदान्योन्यं प्रभासे कृष्णपाण्डवौ ॥ ४ ॥

तावन्योन्यं समाश्लिष्य पृष्ट्‌वा च कुशलं वने।  
आस्तां प्रियसखायौ तौ नरनारायणावृषी ॥ ५ ॥

ततोऽर्जुनं वासुदेवस्तां चर्यां पर्यपृच्छत।  
किमर्थं पाण्डवैतानि तीर्थान्यनुचरस्युत ॥ ६ ॥

ततोऽर्जुनो यथावृत्तं सर्वमाख्यातवांस्तदा ।  
श्रुत्वोवाच च वार्ष्णेय एवमेतदिति प्रभुः ॥ ७ ॥

तौ विहृत्य यथाकामं प्रभासे कृष्णपाण्डवौ।  
महीधरं रैवतकं वासायैवाभिजग्मतुः ॥ ८ ॥

पूर्वमेव तु कृष्णस्य वचनात् तं महीधरम्।  
पुरुषा मण्डयाञ्चक्रुरुपजह्रुश्च भोजनम् ॥ ९ ॥

प्रतिगृह्यार्जुनः सर्वमुपभुज्य च पाण्डवः।  
सहैव वासुदेवेन दृष्टवान् नटनर्तकान् ॥ १० ॥  
अभ्यनुज्ञाय तान् सर्वानर्चयित्वा च पाण्डवः।  
सत्कृतं शयनं दिव्यमभ्यगच्छन्महामतिः ॥ ११ ॥

ततस्तत्र महाबाहुः शयानः शयने शुभे।  
तीर्थानां पल्वलानां च पर्वतानां च दर्शनम्।  
आपगानां वनानां च कथयामास सात्वते ॥ १२ ॥

एवं स कथयन्नेव निद्रया जनमेजय।  
कौन्तेयोऽपि हृतस्तस्मिन् शयने स्वर्गसंनिभे ॥ १३ ॥

मधुरेणैव गीतेन वीणाशब्देन चैव ह।  
प्रबोध्यमानो बुबुधे स्तुतिभिर्मङ्गलैस्तथा ॥ १४ ॥

स कृत्वावश्यकार्याणि वार्ष्णेयेनाभिनन्दितः ।  
रथेन काञ्चनाङ्गेन द्वारकामभिजग्मिवान् ॥ १५ ॥

अलंकृता द्वारका तु बभूव जनमेजय।  
कुन्तीपुत्रस्य पूजार्थमपि निष्कुटकेष्वपि ॥ १६ ॥

दिदृक्षन्तश्च कौन्तेयं द्वारकावासिनो जनाः।  
नरेन्द्रमार्गमाजग्मुस्तूर्णं शतसहस्रशः ॥ १७ ॥

अवलोकेषु नारीणां सहस्राणि शतानि च।  
भोजवृष्ण्यन्धकानां च समवायो महानभूत् ॥ १८ ॥

स तथा सत्कृतः सर्वैर्भोजवृष्ण्यन्धकात्मजैः।  
अभिवाद्याभिवाद्यांश्च सर्वैश्च प्रतिनन्दितः ॥ १९ ॥

कुमारैः सर्वशो वीरः सत्कारेणाभिचोदितः।  
समानवयसः सर्वानाश्लिष्य स पुनः पुनः ॥ २० ॥

कृष्णस्य भवने रम्ये रत्नभोज्यसमावृते।  
उवास सह कृष्णेन बहुलास्तत्र शर्वरीः ॥ २१ ॥