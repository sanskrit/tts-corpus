+++
title_full = "218 रैवतक पर्वतके उत्सवमें अर्जुनका सुभद्रापर आसक्त होना और श्रीकृष्ण तथा युधिष्ठिरकी अनुमतिसे उसे हर ले जानेका निश्चय करना"
title = "२१८ अनुज्ञा-प्राप्तिः"

+++


ततः कतिपयाहस्य तस्मिन् रैवतके गिरौ।  
वृष्ण्यन्धकानामभवदुत्सवो नृपसत्तम ॥ १ ॥

तत्र दानं ददुर्वीरा ब्राह्मणेभ्यः सहस्रशः।  
भोजवृष्ण्यन्धकाश्चैव महे तस्य गिरेस्तदा ॥ २ ॥

प्रासादै रत्नचित्रैश्च गिरेस्तस्य समन्ततः।  
स देशः शोभितो राजन् कल्पवृक्षैश्च सर्वशः ॥ ३ ॥

वादित्राणि च तत्रान्ये वादकाः समवादयन्।  
ननृतुर्नर्तकाश्चैव जगुर्गेयानि गायनाः ॥ ४ ॥

अलंकृताः कुमाराश्च वृष्णीनां सुमहौजसाम्।  
यानैर्हाटकचित्रैश्च चञ्चूर्यन्ते स्म सर्वशः ॥ ५ ॥

पौराश्च पादचारेण यानैरुच्चावचैस्तथा ।  
सदाराः सानुयात्राश्च शतशोऽथ सहस्रशः ॥ ६ ॥  
ततो हलधरः क्षीबो रेवतीसहितः प्रभुः।  
अनुगम्यमानो गन्धर्वैरचरत् तत्र भारत ॥ ७ ॥

तथैव राजा वृष्णीनामुग्रसेनः प्रतापवान्।  
अनुगीयमानो गन्धर्वैः स्त्रीसहस्रसहायवान् ॥ ८ ॥

रौक्मिणेयश्च साम्बश्च क्षीबौ समरदुर्मदौ।  
दिव्यमाल्याम्बरधरौ विजह्रातेऽमराविव ॥ ९ ॥

अक्रूरः सारणश्चैव गदो बभ्रुर्विदूरथः।  
निशठश्चारुदेष्णश्च पृथुर्विपृथुरेव च ॥ १० ॥  
सत्यकः सात्यकिश्चैव भङ्गकारमहारवौ ।  
हार्दिक्य उद्धवश्चैव ये चान्ये नानुकीर्तिताः ॥ ११ ॥  
एते परिवृताः स्त्रीभिर्गन्धर्वैश्च पृथक् पृथक्।  
तमुत्सवं रैवतके शोभयाञ्चक्रिरे तदा ॥ १२ ॥

चित्रकौतूहले तस्मिन् वर्तमाने महाद्भुते।  
वासुदेवश्च पार्थश्च सहितौ परिजग्मतुः ॥ १३ ॥

तत्र चङ्‌क्रममाणौ तौ वसुदेवसुतां शुभाम्।  
अलंकृतां सखीमध्ये भद्रां ददृशतुस्तदा ॥ १४ ॥

दृष्ट्‌वैव तामर्जुनस्य कन्दर्पः समजायत।  
तं तदैकाग्रमनसं कृष्णः पार्थमलक्षयत् ॥ १५ ॥

अब्रवीत् पुरुषव्याघ्रः प्रहसन्निव भारत।  
वनेचरस्य किमिदं कामेनालोड्यते मनः ॥ १६ ॥

ममैषा भगिनी पार्थ सारणस्य सहोदरा।  
सुभद्रा नाम भद्रं ते पितुर्मे दयिता सुता।  
यदि ते वर्तते बुद्धिर्वक्ष्यामि पितरं स्वयम् ॥ १७ ॥

दुहिता वसुदेवस्य वासुदेवस्य च स्वसा।  
रूपेण चैषा सम्पन्ना कमिवैषा न मोहयेत् ॥ १८ ॥

कृतमेव तु कल्याणं सर्वं मम भवेद् ध्रुवम्।  
यदि स्यान्मम वार्ष्णेयी महिषीयं स्वसा तव ॥ १९ ॥

प्राप्तौ तु क उपायः स्यात् तं ब्रवीहि जनार्दन।  
आस्थास्यामि तदा सर्वं यदि शक्यं नरेण तत् ॥ २० ॥

स्वयंवरः क्षत्रियाणां विवाहः पुरुषर्षभ।  
स च संशयितः पार्थ स्वभावस्यानिमित्ततः ॥ २१ ॥

प्रसह्य हरणं चापि क्षत्रियाणां प्रशस्यते।  
विवाहहेतुः शूराणामिति धर्मविदो विदुः ॥ २२ ॥

स त्वमर्जुन कल्याणीं प्रसह्य भगिनीं मम।  
हर स्वयंवरे ह्यस्याः को वै वेद चिकीर्षितम् ॥ २३ ॥

ततोऽर्जुनश्च कृष्णश्च विनिश्चित्येति कृत्यताम्।  
शीघ्रगान् पुरुषानन्याम् प्रेषयामासतुस्तदा ॥ २४ ॥  
धर्मराजाय तत् सर्वमिन्द्रप्रस्थगताय वै।  
श्रुत्वैव च महाबाहुरनुजज्ञे स पाण्डवः ॥ २५ ॥

(भीमसेनस्तु तच्छ्रुत्वा कृतकृत्योऽभ्यमन्यत ।  
इत्येवं मनुजैः सार्धमुक्त्वा प्रीतिमुपेयिवान्॥)