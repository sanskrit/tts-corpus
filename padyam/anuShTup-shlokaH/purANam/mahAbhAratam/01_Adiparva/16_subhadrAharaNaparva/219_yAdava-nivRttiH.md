+++
title_full = "219 यादवोंकी युद्धके लिये तैयारी और अर्जुनके प्रति बलरामजीके क्रोधपूर्ण उद्\u200cगार"
title = "२१९ यादव-निवृत्तिः"

+++


ततः संवादिते तस्मिन्ननुज्ञातो धनंजयः।  
गतां रैवतके कन्यां विदित्वा जनमेजय ॥ १ ॥  
वासुदेवाभ्यनुज्ञातः कथयित्वेतिकृत्यताम् ।  
कृष्णस्य मतमादाय प्रययौ भरतर्षभः ॥ २ ॥

रथेन काञ्चनाङ्गेन कल्पितेन यथाविधि।  
शैब्यसुग्रीवयुक्तेन किङ्किणीजालमालिना ॥ ३ ॥  
सर्वशस्त्रोपपन्नेन जीमूतरवनादिना ।  
ज्वलिताग्निप्रकाशेन द्विषतां हर्षघातिना ॥ ४ ॥  
संनद्धः कवची खड्‌गी बद्धगोधाङ्‌गुलित्रवान्।  
मृगयाव्यपदेशेन प्रययौ पुरुषर्षभः ॥ ५ ॥

सुभद्रा त्वथ शैलेन्द्रमभ्यर्च्यैव हि रैवतम्।  
दैवतानि च सर्वाणि ब्राह्मणान् स्वस्ति वाच्य च ॥ ६ ॥  
प्रदक्षिणं गिरेः कृत्वा प्रययौ द्वारकां प्रति।  
तामभिद्रुत्य कौन्तेयः प्रसह्यारोपयद् रथम्।  
सुभद्रां चारुसर्वाङ्गीं कामबाणप्रपीडितः ॥ ७ ॥

ततः स पुरुषव्याघ्रस्तामादाय शुचिस्मिताम्।  
रथेन काञ्चनाङ्गेन प्रययौ स्वपुरं प्रति ॥ ८ ॥

ह्रियमाणां तु तां दृष्ट्‌वा सुभद्रां सैनिका जनाः।  
विक्रोशन्तोऽद्रवन् सर्वे द्वारकामभितः पुरीम् ॥ ९ ॥

ते समासाद्य सहिताः सुधर्मामभितः सभाम्।  
सभापालस्य तत् सर्वमाचख्युः पार्थविक्रमम् ॥ १० ॥

तेषां श्रुत्वा सभापालो भेरीं सांनाहिकीं ततः।  
समाजघ्ने महाघोषां जाम्बूनदपरिष्कृताम् ॥ ११ ॥

क्षुब्धास्तेनाथ शब्देन भोजवृष्ण्यन्धकास्तदा ।  
अन्नपानमपास्याथ समापेतुः समन्ततः ॥ १२ ॥

तत्र जाम्बूनदाङ्गानि स्पर्ध्यास्तरणवन्ति च।  
मणिविद्रुमचित्राणि ज्वलिताग्निप्रभाणि च ॥ १३ ॥  
भेजिरे पुरुषव्याघ्रा वृष्ण्यन्धकमहारथाः ।  
सिंहासनानि शतशो धिष्ण्यानीव हुताशनाः ॥ १४ ॥

तेषां समुपविष्टानां देवानामिव संनये।  
आचख्यौ चेष्टितं जिष्णोः सभापालः सहानुगः ॥ १५ ॥

तच्छ्रुत्वा वृष्णिवीरास्ते मदसंरक्तलोचनाः ।  
अमृष्यमाणाः पार्थस्य समुत्पेतुरहंकृताः ॥ १६ ॥

योजयध्वं रथानाशु प्रासानाहरतेति च।  
धनूंषि च महार्हाणि कवचानि बृहन्ति च ॥ १७ ॥

सूतानुच्चुक्रुशुः केचिद् रथान् योजयतेति च।  
स्वयं च तुरगान् केचिदयुञ्जन् हेमभूषितान् ॥ १८ ॥

रथेष्वानीयमानेषु कवचेषु ध्वजेषु च।  
अभिक्रन्दे नृवीराणां तदासीत् तुमुलं महत् ॥ १९ ॥

वनमाली ततः क्षीबः कैलासशिखरोपमः।  
नीलवासा मदोत्सिक्त इदं वचनमब्रवीत् ॥ २० ॥

किमिदं कुरुथाप्रज्ञास्तूष्णींभूते जनार्दने ।  
अस्य भावमविज्ञाय संक्रुद्धा मोघगर्जिताः ॥ २१ ॥

एष तावदभिप्रायमाख्यातु स्वं महामतिः।  
यदस्य रुचिरं कर्तुं तत् कुरुध्वमतन्द्रिताः ॥ २२ ॥

ततस्ते तद् वचः श्रुत्वा ग्राह्यरूपं हलायुधात्।  
तूष्णीम्भूतास्ततः सर्वे साधु साध्विति चाब्रुवन् ॥ २३ ॥

समं वचो निशम्यैव बलदेवस्य धीमतः।  
पुनरेव सभामध्ये सर्वे ते समुपाविशन् ॥ २४ ॥

ततोऽब्रवीद् वासुदेवं वचो रामः परंतपः।  
किमवागुपविष्टोऽसि प्रेक्षमाणो जनार्दन ॥ २५ ॥

सत्कृतस्त्वत्कृते पार्थः सर्वैरस्माभिरच्युत ।  
न च सोऽर्हति तां पूजां दुर्बुद्धिः कुलपांसनः ॥ २६ ॥

को हि तत्रैव भुक्त्वान्नं भाजनं भेत्तुमर्हति।  
मन्यमानः कुले जातमात्मानं पुरुषः क्वचित् ॥ २७ ॥

इच्छन्नेव हि सम्बन्धं कृतं पूर्वं च मानयन्।  
को हि नाम भवेनार्थी साहसेन समाचरेत् ॥ २८ ॥

सोऽवमन्य तथास्माकमनादृत्य च केशवम्।  
प्रसह्य हृतवानद्य सुभद्रां मृत्युमात्मनः ॥ २९ ॥

कथं हि शिरसो मध्ये कृतं तेन पदं मम।  
मर्षयिष्यामि गोविन्द पादस्पर्शमिवोरगः ॥ ३० ॥

अद्य निष्कौरवामेकः करिष्यामि वसुंधराम्।  
न हि मे मर्षणीयोऽयमर्जुनस्य व्यतिक्रमः ॥ ३१ ॥

तं तथा गर्जमानं तु मेघदुन्दुभिनिःस्वनम्।  
अन्वपद्यन्त ते सर्वे भोजवृष्ण्यन्धकास्तदा ॥ ३२ ॥