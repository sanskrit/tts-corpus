+++
title_full = "151 हिडिम्बके भेजनेसे हिडिम्बा राक्षसीका पाण्डवोंके पास आना और भीमसेनसे उसका वार्तालाप"
title = "१५१ हिडिम्बा-संवादः"

+++


तत्र तेषु शयानेषु हिडिम्बो नाम राक्षसः।  
अविदूरे वनात् तस्माच्छालवृक्षं समाश्रितः ॥ १ ॥

क्रूरो मानुषमांसादो महावीर्यपराक्रमः ।  
प्रावृड्‌जलधरश्यामः पिङ्गाक्षो दारुणाकृतिः ॥ २ ॥

दंष्ट्राकरालवदनः पिशितेप्सुः क्षुधार्दितः ।  
लम्बस्फिग्लम्बजठरो रक्तश्मश्रुशिरोरुहः ॥ ३ ॥

महावृक्षगलस्कन्धः शङ्‌कुकर्णो बिभीषणः ।  
यदृच्छया तानपश्यत् पाण्डुपुत्रान् महारथान् ॥ ४ ॥

विरूपरूपः पिङ्गाक्षः करालो घोरदर्शनः।  
पिशितेप्सुः क्षुधार्तश्च तानपश्यद् यदृच्छया ॥ ५ ॥

ऊर्ध्वाङ्‌गुलिः स कण्डूयन् धुन्वन् रूक्षान् शिरोरुहान्।  
जृम्भमाणो महावक्त्रः पुनः पुनरवेक्ष्य च ॥ ६ ॥

हृष्टो मानुषमांसस्य महाकायो महाबलः।  
आघ्राय मानुषं गन्धं भगिनीमिदमब्रवीत् ॥ ७ ॥

उपपन्नश्चिरस्याद्य भक्षोऽयं मम सुप्रियः।  
स्नेहस्रवान् प्रस्रवति जिह्वा पर्येति मे सुखम् ॥ ८ ॥

अष्टौ दंष्ट्राः सुतीक्ष्णाग्राश्चिरस्यापातदुस्सहाः ।  
देहेषु मज्जयिष्यामि स्निग्धेषु पिशितेषु च ॥ ९ ॥

आक्रम्य मानुषं कण्ठमाच्छिद्य धमनीमपि।  
उष्णं नवं प्रपास्यामि फेनिलं रुधिरं बहु ॥ १० ॥

गच्छ जानीहि के त्वेते शेरते वनमाश्रिताः।  
मानुषो बलवान् गन्धो घ्राणं तर्पयतीव मे ॥ ११ ॥

हत्वैतान् मानुषान् सर्वानानयस्व ममान्तिकम्।  
अस्मद्विषयसुप्तेभ्यो नैतेभ्यो भयमस्ति ते ॥ १२ ॥

एषामुत्कृत्य मांसानि मानुषाणां यथेष्टतः।  
भक्षयिष्याव सहितौ कुरु तूर्णं वचो मम ॥ १३ ॥

भक्षयित्वा च मांसानि मानुषाणां प्रकामतः।  
नृत्याव सहितावावां दत्ततालावनेकशः ॥ १४ ॥

एवमुक्ता हिडिम्बा तु हिडिम्बेन तदा वने।  
भ्रातुर्वचनमाज्ञाय त्वरमाणेव राक्षसी ॥ १५ ॥  
जगाम तत्र यत्र स्म पाण्डवा भरतर्षभ।  
ददर्श तत्र सा गत्वा पाण्डवान् पृथया सह।  
शयानान् भीमसेनं च जाग्रतं त्वपराजितम् ॥ १६ ॥

दृष्ट्‌वैव भीमसेनं सा शालपोतमिवोद्‌गतम्।  
राक्षसी कामयामास रूपेणाप्रतिमं भुवि ॥ १७ ॥

अयं श्यामो महाबाहुः सिंहस्कन्धो महाद्युतिः।  
कम्बुग्रीवः पुष्कराक्षो भर्ता युक्तो भवेन्मम ॥ १८ ॥

नाहं भ्रातृवचो जातु कुर्यां क्रूरोपसंहितम्।  
पतिस्नेहोऽतिबलवान् न तथा भ्रातृसौहृदम् ॥ १९ ॥  
मुहूर्तमेव तृप्तिश्च भवेद् भ्रातुर्ममैव च।  
हतैरेतैरहत्वा तु मोदिष्ये शाश्वतीः समाः ॥ २० ॥

सा कामरूपिणी रूपं कृत्वा मानुषमुत्तमम्।  
उपतस्थे महाबाहुं भीमसेनं शनैः शनैः ॥ २१ ॥  
लज्जमानेव ललना दिव्याभरणभूषिता ।  
स्मितपूर्वमिदं वाक्यं भीमसेनमथाब्रवीत् ॥ २२ ॥  
कुतस्त्वमसि सम्प्राप्तः कश्चासि पुरुषर्षभ।  
क इमे शेरते चेह पुरुषा देवरूपिणः ॥ २३ ॥

केयं वै बृहती श्यामा सुकुमारी तवानघ।  
शेते वनमिदं प्राप्य विश्वस्ता स्वगृहे यथा ॥ २४ ॥

नेदं जानाति गहनं वनं राक्षससेवितम्।  
वसति ह्यत्र पापात्मा हिडिम्बो नाम राक्षसः ॥ २५ ॥

तेनाहं प्रेषिता भ्रात्रा दुष्टभावेन रक्षसा।  
बिभक्षयिषता मांसं युष्माकममरोपम ॥ २६ ॥

साहं त्वामभिसम्प्रेक्ष्य देवगर्भसमप्रभम् ।  
नान्यं भर्तारमिच्छामि सत्यमेतद् ब्रवीमि ते ॥ २७ ॥

एतद् विज्ञाय धर्मज्ञ युक्तं मयि समाचर।  
कामोपहतचित्ताङ्गीं भजमानां भजस्व माम् ॥ २८ ॥

त्रास्यामि त्वां महाबाहो राक्षसात् पुरुषादकात्।  
वत्स्यावो गिरिदुर्गेषु भर्ता भव ममानघ ॥ २९ ॥

(इच्छामि वीर भद्रं ते मा मा प्राणा विहासिषुः।  
त्वया ह्यहं परित्यक्ता न जीवेयमरिंदम॥)  
अन्तरिक्षचरी ह्यस्मि कामतो विचरामि च।  
अतुलामाप्नुहि प्रीतिं तत्र तत्र मया सह ॥ ३० ॥

(एष ज्येष्ठो मम भ्राता मान्यः परमको गुरुः।  
अनिविष्टश्च तन्माहं परिविद्यां कथंचन॥)  
मातरं भ्रातरं ज्येष्ठं सुखसुप्तान् कथं त्विमान्।  
परित्यजेत को न्वद्य प्रभवन्निह राक्षसि ॥ ३१ ॥

को हि सुप्तानिमान् भ्रातॄन्‌ दत्त्वा राक्षसभोजनम्।  
मातरं च नरो गच्छेत् कामार्त इव मद्विधः ॥ ३२ ॥

यत् ते प्रियं तत् करिष्ये सर्वानेतान् प्रबोधय।  
मोक्षयिष्याम्यहं कामं राक्षसात् पुरुषादकात् ॥ ३३ ॥

सुखसुप्तान् वने भ्रातॄन् मातरं चैव राक्षसि।  
न भयाद् बोधयिष्यामि भ्रातुस्तव दुरात्मनः ॥ ३४ ॥

न हि मे राक्षसा भीरु सोढुं शक्ताः पराक्रमम्।  
न मनुष्या न गन्धर्वा न यक्षाश्चारुलोचने ॥ ३५ ॥

गच्छ वा तिष्ठ वा भद्रे यद् वापीच्छसि तत् कुरु।  
तं वा प्रेषय तन्वङ्गि भ्रातरं पुरुषादकम् ॥ ३६ ॥