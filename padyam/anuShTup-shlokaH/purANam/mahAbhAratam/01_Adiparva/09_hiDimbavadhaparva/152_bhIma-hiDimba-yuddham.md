+++
title_full = "152 हिडिम्बका आना, हिडिम्बाका उससे भयभीत होना और भीम तथा हिडिम्बासुरका युद्ध"
title = "१५२ भीम-हिडिम्ब-युद्धम्"

+++


तां विदित्वा चिरगतां हिडिम्बो राक्षसेश्वरः।  
अवतीर्य द्रुमात् तस्मादाजगामाशु पाण्डवान् ॥ १ ॥

लोहिताक्षो महाबाहुरूर्ध्वकेशो महाननः ।  
मेघसंघातवर्ष्मा च तीक्ष्णदंष्ट्रो भयानकः ॥ २ ॥

तमापतन्तं दृष्ट्‌वैव तथा विकृतदर्शनम्।  
हिडिम्बोवाच वित्रस्ता भीमसेनमिदं वचः ॥ ३ ॥

आपतत्येष दुष्टात्मा संक्रुद्धः पुरुषादकः।  
साहं त्वां भ्रातृभिः सार्धं यद् ब्रवीमि तथा कुरु॥४॥

अहं कामगमा वीर रक्षोबलसमन्विता।  
आरुहेमां मम श्रोणिं नेष्यामि त्वां विहायसा ॥ ५ ॥

प्रबोधयैतान् संसुप्तान् मातरं च परंतप।  
सर्वानेव गमिष्यामि गृहीत्वा वो विहायसा ॥ ६ ॥

मा भैस्त्वं पृथुसुश्रोणि नैष कश्चिन्मयि स्थिते।  
अहमेनं हनिष्यामि प्रेक्षन्त्यास्ते सुमध्यमे ॥ ७ ॥

नायं प्रतिबलो भीरु राक्षसापसदो मम।  
सोढुं युधि परिस्पन्दमथवा सर्वराक्षसाः ॥ ८ ॥

पश्य बाहू सुवृत्तौ मे हस्तिहस्तनिभाविमौ।  
ऊरू परिघसंकाशौ संहतं चाप्युरो महत् ॥ ९ ॥

विक्रमं मे यथेन्द्रस्य साद्य द्रक्ष्यसि शोभने।  
मावमंस्थाः पृथुश्रोणि मत्वा मामिह मानुषम् ॥ १० ॥

नावमन्ये नरव्याघ्र त्वामहं देवरूपिणम्।  
दृष्टप्रभावस्तु मया मानुषेष्वेव राक्षसः ॥ ११ ॥

तथा संजल्पतस्तस्य भीमसेनस्य भारत।  
वाचः शुश्राव ताः क्रुद्धो राक्षसः पुरुषादकः ॥ १२ ॥

अवेक्षमाणस्तस्याश्च हिडिम्बो मानुषं वपुः।  
स्रग्दामपूरितशिखं समग्रेन्दुनिभाननम् ॥ १३ ॥  
सुभ्रूनासाक्षिकेशान्तं सुकुमारनखत्वचम् ।  
सर्वाभरणसंयुक्तं सुसूक्ष्माम्बरवाससम् ॥ १४ ॥

तां तथा मानुषं रूपं बिभ्रतीं सुमनोहरम्।  
पुंस्कामां शङ्कमानश्च चुक्रोध पुरुषादकः ॥ १५ ॥

संक्रुद्धो राक्षसस्तस्या भगिन्याः कुरुसत्तम।  
उत्फाल्य विपुले नेत्रे ततस्तामिदमब्रवीत् ॥ १६ ॥

को हि मे भोक्तुकामस्य विघ्नं चरति दुर्मतिः।  
न बिभेषि हिडिम्बे किं मत्कोपाद् विप्रमोहिता ॥ १७ ॥

धिक् त्वामसति पुंस्कामे मम विप्रियकारिणि।  
पूर्वेषां राक्षसेन्द्राणां सर्वेषामयशस्करि ॥ १८ ॥

यानिमानाश्रिताकार्षीर्विप्रियं सुमहन्मम ।  
एष तानद्य वै सर्वान् हनिष्यामि त्वया सह ॥ १९ ॥

एवमुक्त्वा हिडिम्बां स हिडिम्बो लोहितेक्षणः।  
वधायाभिपपातैनान् दन्तैर्दन्तानुपस्पृशन् ॥ २० ॥

तमापतन्तं सम्प्रेक्ष्य भीमः प्रहरतां वरः।  
भर्त्सयामास तेजस्वी तिष्ठ तिष्ठेति चाब्रवीत् ॥ २१ ॥

भीमसेनस्तु तं दृष्ट्‌वा राक्षसं प्रहसन्निव।  
भगिनीं प्रति संक्रुद्धमिदं वचनमब्रवीत् ॥ २२ ॥

किं ते हिडिम्ब एतैर्वा सुखसुप्तैः प्रबोधितैः।  
मामासादय दुर्बुद्धे तरसा त्वं नराशन ॥ २३ ॥

मय्येव प्रहरेहि त्वं न स्त्रियं हन्तुमर्हसि।  
विशेषतोऽनपकृते परेणापकृते सति ॥ २४ ॥

न हीयं स्ववशा बाला कामयत्यद्य मामिह।  
चोदितैषा ह्यनङ्गेन शरीरान्तरचारिणा ॥ २५ ॥

भगिनी तव दुर्वृत्त रक्षसां वै यशोहर।  
त्वन्नियोगेन चैवेयं रूपं मम समीक्ष्य च ॥ २६ ॥  
कामयत्यद्य मां भीरुस्तव नैषापराध्यति।  
अनङ्गेन कृते दोषे नेमां गर्हितुमर्हसि ॥ २७ ॥

मयि तिष्ठति दुष्टात्मन् न स्त्रियं हन्तुमर्हसि।  
संगच्छस्व मया सार्धमेकेनैको नराशन ॥ २८ ॥

अहमेको नयिष्यामि त्वामद्य यमसादनम्।  
अद्य मद्बलनिष्पिष्टं शिरो राक्षस दीर्यताम्।  
कुञ्जरस्येव पादेन विनिष्पिष्टं बलीयसः ॥ २९ ॥

अद्य गात्राणि ते कङ्काः श्येना गोमायवस्तथा।  
कर्षन्तु भुवि संहृष्टा निहतस्य मया मृधे ॥ ३० ॥

क्षणेनाद्य करिष्येऽहमिदं वनमराक्षसम् ।  
पुरा यद् दूषितं नित्यं त्वया भक्षयता नरान् ॥ ३१ ॥

अद्य त्वां भगिनी रक्षः कृष्यमाणं मयासकृत्।  
द्रक्ष्यत्यद्रिप्रतीकाशं सिंहेनेव महाद्विपम् ॥ ३२ ॥

निराबाधास्त्वयि हते मया राक्षसपांसन।  
वनमेतच्चरिष्यन्ति पुरुषा वनचारिणः ॥ ३३ ॥

गर्जितेन वृथा किं ते कत्थितेन च मानुष।  
कृत्वैतत् कर्मणा सर्वं कत्थेथा मा चिरं कृथाः ॥ ३४ ॥

बलिनं मन्यसे यच्चाप्यात्मानं सपराक्रमम्।  
ज्ञास्यस्यद्य समागम्य मयाऽऽत्मानं बलाधिकम् ॥ ३५ ॥  
न तावदेतान् हिंसिष्ये स्वपन्त्वेते यथासुखम्।  
एष त्वामेव दुर्बुद्धे निहन्म्यद्याप्रियंवदम् ॥ ३६ ॥  
पीत्वा तवासृग् गात्रेभ्यस्ततः पश्चादिमानपि।  
हनिष्यामि ततः पश्चादिमां विप्रियकारिणीम् ॥ ३७ ॥

एवमुक्त्वा ततो बाहुं प्रगृह्य पुरुषादकः।  
अभ्यद्रवत संक्रुद्धो भीमसेनमरिंदमम् ॥ ३८ ॥

तस्याभिद्रवतस्तूर्णं भीमो भीमपराक्रमः ।  
वेगेन प्रहितं बाहुं निजग्राह हसन्निव ॥ ३९ ॥

निगृह्य तं बलाद् भीमो विस्फुरन्तं चकर्ष ह।  
तस्माद् देशाद् धनूंष्यष्टौ सिंहः क्षुद्रमृगं यथा ॥ ४० ॥

ततः स राक्षसः क्रुद्धः पाण्डवेन बलार्दितः।  
भीमसेनं समालिङ्ग्य व्यनदद् भैरवं रवम् ॥ ४१ ॥

पुनर्भीमो बलादेनं विचकर्ष महाबलः।  
मा शब्दः सुखसुप्तानां भ्रातॄणां मे भवेदिति ॥ ४२ ॥

अन्योन्यं तौ समासाद्य विचकर्षतुरोजसा।  
हिडिम्बो भीमसेनश्च विक्रमं चक्रनुः परम् ॥ ४३ ॥

बभञ्जतुस्तदा वृक्षाल्ँलताश्चाकर्षतुस्तदा ।  
मत्ताविव च संरब्धौ वारणौ षष्टिहायनौ ॥ ४४ ॥

(पादपानुद्वहन्तौ ताबुरुवेगेन वेगितौ ।  
स्फोटयन्तौ लताजालान्यूरुभ्यां प्राप्य सर्वतः॥  
वित्रासयन्तौ शब्देन सर्वतो मृगपक्षिणः।  
बलेन बलिनौ मत्तावन्योन्यवधकाङ्क्षिणौ ॥  
भीमराक्षसयोर्युद्धं तदावर्तत दारुणम् ॥  
ऊरुबाहुपरिक्लेशात् कर्षन्तावितरेतरम् ।  
ततः शब्देन महता गर्जन्तौ तौ परस्परम्॥  
पाषाणसंघट्टनिभैः प्रहारैरभिजघ्नतुः ।  
अन्योन्यं तौ समालिङ्ग्य विकर्षन्तौ परस्परम्॥)

तयोः शब्देन महता विबुद्धास्ते नरर्षभाः।  
सह मात्रा च ददृशुर्हिडिम्बामग्रतः स्थिताम् ॥ ४५ ॥