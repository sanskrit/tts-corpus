+++
title_full = "154 युधिष्ठिरका भीमसेनको हिडिम्बाके वधसे रोकना, हिडिम्बाकी भीमसेनके लिये प्रार्थना, भीमसेन और हिडिम्बाका मिलन तथा घटोत्कचकी उत्पत्ति"
title = "१५४ हिडिम्बा-विवाहः"

+++


सा तानेवापतत् तूर्णं भगिनी तस्य रक्षसः।  
अब्रुवाणा हिडिम्बा तु राक्षसी पाण्डवान् प्रति॥  
अभिवाद्य ततः कुन्तीं धर्मराजं च पाण्डवम्।  
अभिपूज्य च तान् सर्वान् भीमसेनमभाषत॥

अहं ते दर्शनादेव मन्मथस्य वशं गता।  
क्रूरं भ्रातृवचो हित्वा सा त्वामेवानुरुन्धती॥  
राक्षसे रौद्रसंकाशे तवापश्यं विचेष्टितम्।  
अहं शुश्रूषुरिच्छेयं तव गात्रं निषेवितुम्॥)

स्मरन्ति वैरं रक्षांसि मायामाश्रित्य मोहिनीम्।  
हिडिम्बे व्रज पन्थानं त्वमिमं भ्रातृसेवितम् ॥ १ ॥

क्रुद्धोऽपि पुरुषव्याघ्र भीम मा स्म स्त्रियं वधीः।  
शरीरगुप्त्यभ्यधिकं धर्मं गोपाय पाण्डव ॥ २ ॥

वधाभिप्रायमायान्तमवधीस्त्वं महाबलम् ।  
रक्षसस्तस्य भगिनी किं नः क्रुद्धा करिष्यति ॥ ३ ॥

हिडिम्बा तु ततः कुन्तीमभिवाद्य कृताञ्जलिः।  
युधिष्ठिरं तु कौन्तेयमिदं वचनमब्रवीत् ॥ ४ ॥

आर्ये जानासि यद् दुःखमिह स्त्रीणामनङ्गजम्।  
तदिदं मामनुप्राप्तं भीमसेनकृतं शुभे ॥ ५ ॥

सोढं तत् परमं दुःखं मया कालप्रतीक्षया।  
सोऽयमभ्यागतः कालो भविता मे सुखोदयः ॥ ६ ॥

मया ह्युत्सृज्य सुहृदः स्वधर्मं स्वजनं तथा।  
वृतोऽयं पुरुषव्याघ्रस्तव पुत्रः पतिः शुभे ॥ ७ ॥

वीरेणाहं तथानेन त्वया चापि यशस्विनि।  
प्रत्याख्याता न जीवामि सत्यमेतद् ब्रवीमि ते ॥ ८ ॥

तदर्हसि कृपां कर्तुं मयि त्वं वरवर्णिनि।  
मत्वा मूढेति तन्मा त्वं भक्ता वानुगतेति वा ॥ ९ ॥

भर्त्रानेन महाभागे संयोजय सुतेन ह।  
तमुपादाय गच्छेयं यथेष्टं देवरूपिणम्।  
पुनश्चैवानयिष्यामि विस्रम्भं कुरु मे शुभे ॥ १० ॥

अहं हि मनसा ध्याता सर्वान् नेष्यामि वः सदा।  
(न यातुधान्यहं त्वार्ये न चास्मि रजनीचरी।  
कन्या रक्षस्सु साध्व्यस्मि राज्ञि सालकटङ्कटी॥  
पुत्रेण तव संयुक्ता युवतिर्देववर्णिनी।  
सर्वान् वोऽहमुपस्थास्ये पुरस्कृत्य वृकोदरम्॥  
अप्रमत्ता प्रमत्तेषु शुश्रूषुरसकृत् त्वहम्।)  
वृजिनात् तारयिष्यामि दुर्गेषु विषमेषु च ॥ ११ ॥  
पृष्ठेन वो वहिष्यामि शीघ्रं गतिमभीप्सतः।  
यूयं प्रसादं कुरुत भीमसेनो भजेत माम् ॥ १२ ॥

आपदस्तरणे प्राणान् धारयेद् येन तेन वा।  
सर्वमावृत्य कर्तव्यं तं धर्ममनुवर्तता ॥ १३ ॥

आपत्सु यो धारयति धर्मं धर्मविदुत्तमः।  
व्यसनं ह्येव धर्मस्य धर्मिणामापदुच्यते ॥ १४ ॥

पुण्यं प्राणान् धारयति पुण्यं प्राणदमुच्यते।  
येन येनाचरेद् धर्मं तस्मिन् गर्हा न विद्यते ॥ १५ ॥

(महतोऽत्र स्त्रियं कामाद् बाधितां त्राहि मामपि।  
धर्मार्थकाममोक्षेषु दयां कुर्वन्ति साधवः॥  
तं तु धर्ममिति प्राहुर्मुनयो धर्मवत्सलाः।  
दिव्यज्ञानेन पश्यामि अतीतानागतानहम् ॥  
तस्माद् वक्ष्यामि वः श्रेय आसन्नं सर उत्तमम्।  
अद्यासाद्य सरः स्नात्वा विश्रम्य च वनस्पतौ॥  
व्यासं कमलपत्राक्षं दृष्ट्‌वा शोकं विहास्यथ॥  
धार्तराष्ट्राद् विवासश्च दहनं वारणावते।  
त्राणं च विदुरात् तुभ्यं विदितं ज्ञानचक्षुषा॥  
आवासे शालिहोत्रस्य स च वासं विधास्यति।  
वर्षवातातपसहः अयं पुण्यो वनस्पतिः॥  
पीतमात्रे तु पानीये क्षुत्पिपासे विनश्यतः।  
तपसा शालिहोत्रेण सरो वृक्षश्च निर्मितः॥  
कादम्बाः सारसा हंसाः कुरर्यः कुररैः सह।  
रुवन्ति मधुरं गीतं गान्धर्वस्वनमिश्रितम्॥

तस्यास्तद् वचनं श्रुत्वा कुन्ती वचनमब्रवीत्।  
युधिष्ठिरं महाप्राज्ञं सर्वशास्त्रविशारदम् ॥

त्वं हि धर्मभृतां श्रेष्ठ मयोक्तं शृणु भारत।  
राक्षस्येषा हि वाक्येन धर्मं वदति साधु वै॥  
भावेन दुष्टा भीमं सा किं करिष्यति राक्षसी।  
भजतां पाण्डवं वीरमपत्यार्थं यदीच्छसि॥)

एवमेतद् यथाऽऽत्थ त्वं हिडिम्बे नात्र संशयः।  
स्थातव्यं तु त्वया सत्ये यथा ब्रूयां सुमध्यमे ॥ १६ ॥

स्नातं कृताह्निकं भद्रे कृतकौतुकमङ्गलम्।  
भीमसेनं भजेथास्त्वं प्रागस्तगमनाद् रवेः ॥ १७ ॥

अहस्सु विहरानेन यथाकामं मनोजवा।  
अयं त्वानयितव्यस्ते भीमसेनः सदा निशि ॥ १८ ॥

(प्राक् संध्यातो विमोक्तव्यो रक्षितव्यश्च नित्यशः।  
एवं रमस्व भीमेन यावद् गर्भस्य वेदनम्॥  
एष ते समयो भद्रे शुश्रूष्यश्चाप्रमत्तया।  
नित्यानुकूलया भूत्वा कर्तव्यं शोभनं त्वया॥

युधिष्ठिरेणैवमुक्ता कुन्त्या चाङ्केऽधिरोपिता ।  
भीमार्जुनान्तरगता यमाभ्यां च पुरस्कृता॥  
तिर्यग् युधिष्ठिरे याति हिडिम्बा भीमगामिनी।  
शालिहोत्रसरो रम्यमासेदुस्ते जलार्थिनः ॥  
तत् तथेति प्रतिज्ञाय हिडिम्बा राक्षसी तदा।  
वनस्पतितलं गत्वा परिमृज्य गृहं यथा॥  
पाण्डवानां च वासं सा कृत्वा पर्णमयं तथा।  
आत्मनश्च तथा कुन्त्या एकोद्देशे चकार सा॥  
पाण्डवास्तु ततः स्नात्वा शुद्धाः संध्यामुपास्य च।  
तृषिताः क्षुत्पिपासार्ता जलमात्रेण वर्तयन्॥  
शालिहोत्रस्ततो ज्ञात्वा क्षुधार्तान् पाण्डवांस्तदा।  
मनसा चिन्तयामास पानीयं भोजनं महत्।  
ततस्ते पाण्डवाः सर्वे विश्रान्ताः पृथया सह॥  
यथा जतुगृहे वृत्तं राक्षसेन कृतं च यत्।  
कृत्वा कथा बहुविधाः कथान्ते पाण्डुनन्दनम्॥  
कुन्तिराजसुता वाक्यं भीमसेनमथाब्रवीत् ॥

यथा पाण्डुस्तथा मान्यस्तव ज्येष्ठो युधिष्ठिरः।  
अहं धर्मविधानेन मान्या गुरुतरा तव॥  
तस्मात् पाण्डुहितार्थं मे युवराज हितं कुरु।  
निकृता धार्तराष्ट्रेण पापेनाकृतबुद्धिना ।  
दुष्कृतस्य प्रतीकारं न पश्यामि वृकोदर॥  
तस्मात् कतिपयाहेन योगक्षेमं भविष्यति॥  
क्षेमं दुर्गमिमं वासं वसिष्यामो यथासुखम्।  
इदमद्य महद् दुःखं धर्मकृच्छ्रं वृकोदर॥  
दृष्ट्‌वैव त्वां महाप्राज्ञ अनङ्गाभिप्रचोदिता।  
युधिष्ठिरं च मां चैव वरयामास धर्मतः॥  
धर्मार्थं देहि पुत्रं त्वं स नः श्रेयः करिष्यति।  
प्रतिवाक्यं तु नेच्छामि ह्यावाभ्यां वचनं कुरु॥)

तथेति तत् प्रतिज्ञाय भीमसेनोऽब्रवीदिदम्।  
शृणु राक्षसि सत्येन समयं ते वदाम्यहम् ॥ १९ ॥

यावत् कालेन भवति पुत्रस्योत्पादनं शुभे।  
तावत् कालं गमिष्यामि त्वया सह सुमध्यमे ॥ २० ॥

तथेति तत् प्रतिज्ञाय हिडिम्बा राक्षसी तदा।  
भीमसेनमुपादाय सोर्ध्वमाचक्रमे ततः ॥ २१ ॥

शैलशृङ्गेषु रम्येषु देवतायतनेषु च।  
मृगपक्षिविघुष्टेषु रमणीयेषु सर्वदा ॥ २२ ॥  
कृत्वा च परमं रूपं सर्वाभरणभूषिता।  
संजल्पन्ती सुमधुरं रमयामास पाण्डवम् ॥ २३ ॥  
तथैव वनदुर्गेषु पुष्पितद्रुमवल्लिषु ।  
सरस्सु रमणीयेषु पद्मोत्पलयुतेषु च ॥ २४ ॥  
नदीद्वीपप्रदेशेषु वैदूर्यसिकतासु च ।  
सुतीर्थवनतोयासु तथा गिरिनदीषु च ॥ २५ ॥  
काननेषु विचित्रेषु पुष्पितद्रुमवल्लिषु ।  
हिमवद्‌गिरिकुञ्जेषु गुहासु विविधासु च ॥ २६ ॥  
प्रफुल्लशतपत्रेषु सरस्स्वमलवारिषु ।  
सागरस्य प्रदेशेषु मणिहेमचितेषु च ॥ २७ ॥  
पल्वलेषु च रम्येषु महाशालवनेषु च।  
देवारण्येषु पुण्येषु तथा पर्वतसानुषु ॥ २८ ॥  
गुह्यकानां निवासेषु तापसायतनेषु च।  
सर्वर्तुफलरम्येषु मानसेषु सरस्सु च ॥ २९ ॥  
बिभ्रती परमं रूपं रमयामास पाण्डवम्।  
रमयन्ती तथा भीमं तत्र तत्र मनोजवा ॥ ३० ॥

प्रजज्ञे राक्षसी पुत्रं भीमसेनान्महाबलम्।  
विरूपाक्षं महावक्त्रं शङ्कुकर्णं बिभीषणम् ॥ ३१ ॥

भीमनादं सुताम्रोष्ठं तीक्ष्णदंष्ट्रं महाबलम्।  
महेष्वासं महावीर्यं महासत्त्वं महाभुजम् ॥ ३२ ॥  
महाजवं महाकायं महामायमरिंदमम् ।  
दीर्घघोणं महोरस्कं विकटोद्बद्धपिण्डिकम् ॥ ३३ ॥

अमानुषं मानुषजं भीमवेगं महाबलम्।  
यः पिशाचानतीत्यान्यान् बभूवातीव राक्षसान् ॥ ३४ ॥

बालोऽपि यौवनं प्राप्तो मानुषेषु विशाम्पते।  
सर्वास्त्रेषु परं वीरः प्रकर्षमगमद् बली ॥ ३५ ॥

सद्यो हि गर्भान् राक्षस्यो लभन्ते प्रसवन्ति च।  
कामरूपधराश्चैव भवन्ति बहुरूपिकाः ॥ ३६ ॥

प्रणम्य विकचः पादावगृह्णात् स पितुस्तदा।  
मातुश्च परमेष्वासस्तौ च नामास्य चक्रतुः ॥ ३७ ॥

घटो हास्योत्कच इति माता तं प्रत्यभाषत।  
अब्रवीत् तेन नामास्य घटोत्कच इति स्म ह ॥ ३८ ॥

अनुरक्तश्च तानासीत् पाण्डवान् स घटोत्कचः।  
तेषां च दयितो नित्यमात्मनित्यो बभूव ह ॥ ३९ ॥

संवाससमयो जीर्ण इत्याभाष्य ततस्तु तान्।  
हिडिम्बा समयं कृत्वा स्वां गतिं प्रत्यपद्यत ॥ ४० ॥

घटोत्कचो महाकायः पाण्डवान् पृथया सह।  
अभिवाद्य यथान्यायमब्रवीच्च प्रभाष्य तान् ॥ ४१ ॥  
किं करोम्यहमार्याणां निःशङ्कं वदतानघाः।  
तं ब्रुवन्तं भैमसेनिं कुन्ती वचनमब्रवीत् ॥ ४२ ॥

त्वं कुरूणां कुले जातः साक्षाद् भीमसमो ह्यसि।  
ज्येष्ठः पुत्रोऽसि पञ्चानां साहाय्यं कुरु पुत्रक ॥ ४३ ॥

पृथयाप्येवमुक्तस्तु प्रणम्यैव वचोऽब्रवीत् ।  
यथा हि रावणो लोके इन्द्रजिच्च महाबलः।  
वर्ष्मवीर्यसमो लोके विशिष्टश्चाभवं नृषु ॥ ४४ ॥

कृत्यकाल उपस्थास्ये पितॄनिति घटोत्कचः।  
आमन्त्र्य रक्षसां श्रेष्ठः प्रतस्थे चोत्तरां दिशम् ॥ ४५ ॥

स हि सृष्टो मघवता शक्तिहेतोर्महात्मना।  
कर्णस्याप्रतिवीर्यस्य प्रतियोद्धा महारथः ॥ ४६ ॥