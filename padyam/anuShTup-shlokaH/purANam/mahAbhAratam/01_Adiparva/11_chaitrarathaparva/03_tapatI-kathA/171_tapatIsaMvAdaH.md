+++
title_full = "171 तपती और संवरणकी बातचीत"
title = "१७१ तपतीसंवादः"

+++


अथ तस्यामदृश्यायां नृपतिः काममोहितः।  
पातनः शत्रुसङ्घानां पपात धरणीतले ॥ १ ॥

तस्मिन् निपतिते भूमावथ सा चारुहासिनी।  
पुनः पीनायतश्रोणी दर्शयामास तं नृपम् ॥ २ ॥

अथाबभाषे कल्याणी वाचा मधुरया नृपम्।  
तं कुरूणां कुलकरं कामाभिहतचेतसम् ॥ ३ ॥  
उवाच मधुरं वाक्यं तपती प्रहसन्निव।  
उत्तिष्ठोत्तिष्ठ भद्रं ते न त्वमर्हस्यरिंदम ॥ ४ ॥  
मोहं नृपतिशार्दूल गन्तुमाविष्कृतः क्षितौ।  
एवमुक्तोऽथ नृपतिर्वाचा मधुरया तदा ॥ ५ ॥  
ददर्श विपुलश्रोणीं तामेवाभिमुखे स्थिताम्।  
अथ तामसितापाङ्गीमाबभाषे स पार्थिवः ॥ ६ ॥  
मन्मथाग्निपरीतात्मा संदिग्धाक्षरया गिरा ।  
साधु त्वमसितापाङ्गि कामार्तं मत्तकाशिनि ॥ ७ ॥  
भजस्व भजमानं मां प्राणा हि प्रजहन्ति माम्।  
त्वदर्थं हि विशालाक्षि मामयं निशितैः शरैः ॥ ८ ॥  
कामः कमलगर्भाभे प्रतिविध्यन् न शाम्यति।  
दष्टमेवमनाक्रन्दे भद्रे काममहाहिना ॥ ९ ॥

सा त्वं पीनायतश्रोणि मामाप्नुहि वरानने।  
त्वदधीना हि मे प्राणाः किन्नरोद्‌गीतभाषिणि ॥ १० ॥

चारुसर्वानवद्याङ्गि पद्मेन्दुप्रतिमानने ।  
न ह्यहं त्वदृते भीरु शक्ष्यामि खलु जीवितुम् ॥ ११ ॥

कामः कमलपत्राक्षि प्रतिविध्यति मामयम्।  
तस्मात् कुरु विशालाक्षि मय्यनुक्रोशमङ्गने ॥ १२ ॥

भक्तं मामसितापाङ्गि न परित्यक्तुमर्हसि।  
त्वं हि मां प्रीतियोगेन त्रातुमर्हसि भाविनि ॥ १३ ॥

त्वद्दर्शनकृतस्नेहं मनश्चलति मे भृशम्।  
न त्वां दृष्ट्‌वा पुनश्चान्यां द्रष्टुं कल्याणि रोचते ॥ १४ ॥

प्रसीद वशगोऽहं ते भक्तं मां भज भाविनि।  
दृष्ट्‌वैव त्वां वरारोहे मन्मथो भृशमङ्गने ॥ १५ ॥  
अन्तर्गतं विशालाक्षि विध्यति स्म पतत्त्रिभिः।  
मन्मथाग्निसमुद्भूतं दाहं कमललोचने ॥ १६ ॥  
प्रीतिसंयोगयुक्ताभिरद्भिः प्रह्लादयस्व मे ।  
पुष्पायुधं दुराधर्षं प्रचण्डशरकार्मुकम् ॥ १७ ॥  
त्वद्दर्शनसमुद्भूतं विध्यन्तं दुस्सहैः शरैः।  
उपशामय कल्याणि आत्मदानेन भाविनि ॥ १८ ॥

गान्धर्वेण विवाहेन मामुपेहि वराङ्गने।  
विवाहानां हि रम्भोरु गान्धर्वः श्रेष्ठ उच्यते ॥ १९ ॥

नाहमीशाऽऽत्मनो राजन् कन्या पितृमती ह्यहम्।  
मयि चेदस्ति ते प्रीतिर्याचस्व पितरं मम ॥ २० ॥

यथा हि ते मया प्राणाः संगृहीता नरेश्वर।  
दर्शनादेव भूयस्त्वं तथा प्राणान् ममाहरः ॥ २१ ॥

न चाहमीशा देहस्य तस्मान्नृपतिसत्तम।  
समीपं नोपगच्छामि न स्वतन्त्रा हि योषितः ॥ २२ ॥  
का हि सर्वेषु लोकेषु विश्रुताभिजनं नृपम्।  
कन्या नाभिलषेन्नाथं भर्तारं भक्तवत्सलम् ॥ २३ ॥

तस्मादेवं गते काले याचस्व पितरं मम।  
आदित्यं प्रणिपातेन तपसा नियमेन च ॥ २४ ॥

स चेत् कामयते दातुं तव मामरिसूदन।  
भविष्याम्यद्य ते राजन् सततं वशवर्तिनी ॥ २५ ॥

अहं हि तपती नाम सावित्र्यवरजा सुता।  
अस्य लोकप्रदीपस्य सवितुः क्षत्रियर्षभ ॥ २६ ॥