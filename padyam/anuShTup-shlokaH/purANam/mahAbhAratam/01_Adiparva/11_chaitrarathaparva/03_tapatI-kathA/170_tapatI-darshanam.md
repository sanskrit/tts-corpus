+++
title_full = "170 सूर्यकन्या तपतीको देखकर राजा संवरणका मोहित होना"
title = "१७० तपती-दर्शनम्"

+++


तापत्य इति यद् वाक्यमुक्तवानसि मामिह।  
तदहं ज्ञातुमिच्छामि तापत्यार्थं विनिश्चितम् ॥ १ ॥

तपती नाम का चैषा तापत्या यत्कृते वयम्।  
कौन्तेया हि वयं साधो तत्त्वमिच्छामि वेदितुम् ॥ २ ॥

एवमुक्तः स गन्धर्वः कुन्तीपुत्रं धनंजयम्।  
विश्रुतां त्रिषु लोकेषु श्रावयामास वै कथाम् ॥ ३ ॥

हन्त ते कथयिष्यामि कथामेतां मनोरमाम्।  
यथावदखिलां पार्थ सर्वबुद्धिमतां वर ॥ ४ ॥

उक्तवानस्मि येन त्वां तापत्य इति यद् वचः।  
तत् तेऽहं कथयिष्यामि शृणुष्वैकमना भव ॥ ५ ॥

य एष दिवि धिष्ण्येन नाकं व्याप्नोति तेजसा।  
एतस्य तपती नाम बभूव सदृशी सुता ॥ ६ ॥  
विवस्वतो वै देवस्य सावित्र्यवरजा विभो।  
विश्रुता त्रिषु लोकेषु तपती तपसा युता ॥ ७ ॥

न देवी नासुरी चैव न यक्षी न च राक्षसी।  
नाप्सरा न च गन्धर्वी तथा रूपेण काचन ॥ ८ ॥

सुविभक्तानवद्याङ्गी स्वसितायतलोचना ।  
स्वाचारा चैव साध्वी च सुवेषा चैव भामिनी ॥ ९ ॥  
न तस्याः सदृशं कंचित् त्रिषु लोकेषु भारत।  
भर्तारं सविता मेने रूपशीलगुणश्रुतैः ॥ १० ॥

सम्प्राप्तयौवनां पश्यन् देयां दुहितरं तु ताम्।  
नोपलेभे ततः शान्तिं सम्प्रदानं विचिन्तयन् ॥ ११ ॥

अथर्क्षपुत्रः कौन्तेय कुरूणामृषभो बली।  
सूर्यमाराधयामास नृपः संवरणस्तदा ॥ १२ ॥

अर्घ्यमाल्योपहाराद्यैर्गन्धैश्च नियतः शुचिः ।  
नियमैरुपवासैश्च तपोभिर्विविधैरपि ॥ १३ ॥  
शुश्रूषुरनहंवादी शुचिः पौरवनन्दन ।  
अंशुमन्तं समुद्यन्तं पूजयामास भक्तिमान् ॥ १४ ॥

ततः कृतज्ञं धर्मज्ञं रूपेणासदृशं भुवि।  
तपत्याः सदृशं मेने सूर्यः संवरणं पतिम् ॥ १५ ॥

दातुमैच्छत् ततः कन्यां तस्मै संवरणाय ताम्।  
नृपोत्तमाय कौरव्य विश्रुताभिजनाय च ॥ १६ ॥

यथा हि दिवि दीप्तांशुः प्रभासयति तेजसा।  
तथा भुवि महीपालो दीप्त्या संवरणोऽभवत् ॥ १७ ॥

यथार्चयन्ति चादित्यमुद्यन्तं ब्रह्मवादिनः ।  
तथा संवरणं पार्थ ब्राह्मणावरजाः प्रजाः ॥ १८ ॥

स सोममति कान्तत्वादादित्यमति तेजसा।  
बभूव नृपतिः श्रीमान् सुहृदां दुर्हृदामपि ॥ १९ ॥

एवंगुणस्य नृपतेस्तथावृत्तस्य कौरव ।  
तस्मै दातुं मनश्चक्रे तपतीं तपनः स्वयम् ॥ २० ॥

स कदाचिदथो राजा श्रीमानमितविक्रमः।  
चचार मृगयां पार्थ पर्वतोपवने किल ॥ २१ ॥

चरतो मृगयां तस्य क्षुत्पिपासासमन्वितः।  
ममार राज्ञः कौन्तेय गिरावप्रतिमो हयः ॥ २२ ॥  
स मृताश्वश्चरन् पार्थ पद्‌भ्यामेव गिरौ नृपः।  
ददर्शासदृशीं लोके कन्यामायतलोचनाम् ॥ २३ ॥

स एक एकामासाद्य कन्यां परबलार्दनः।  
तस्थौ नृपतिशार्दूलः पश्यन्नविचलेक्षणः ॥ २४ ॥

स हि तां तर्कयामास रूपतो नृपतिः श्रियम्।  
पुनः संतर्कयामास रवेर्भ्रष्टामिव प्रभाम् ॥ २५ ॥

वपुषा वर्चसा चैव शिखामिव विभावसोः।  
प्रसन्नत्वेन कान्त्या च चन्द्ररेखामिवामलाम् ॥ २६ ॥

गिरिपृष्ठे तु सा यस्मिन् स्थिता स्वसितलोचना।  
विभ्राजमाना शुशुभे प्रतिमेव हिरण्मयी ॥ २७ ॥

तस्या रूपेण स गिरिर्वेषेण च विशेषतः।  
स सवृक्षक्षुपलतो हिरण्मय इवाभवत् ॥ २८ ॥

अवमेने च तां दृष्ट्वा सर्वलोकेषु योषितः।  
अवाप्तं चात्मनो मेने स राजा चक्षुषः फलम् ॥ २९ ॥

जन्मप्रभृति यत् किंचिद् दृष्टवान् स महीपतिः।  
रूपं न सदृशं तस्यास्तर्कयामास किंचन ॥ ३० ॥

तया बद्धमनश्चक्षुः पाशैर्गुणमयैस्तदा ।  
न चचाल ततो देशाद् बुबुधे न च किंचन॥३१॥

अस्या नूनं विशालाक्ष्याः सदेवासुरमानुषम्।  
लोकं निर्मथ्य धात्रेदं रूपमाविष्कृतं कृतम् ॥ ३२ ॥

एवं संतर्कयामास रूपद्रविणसम्पदा ।  
कन्यामसदृशीं लोके नृपः संवरणस्तदा ॥ ३३ ॥

तां च दृष्ट्‌वैव कल्याणीं कल्याणाभिजनो नृपः।  
जगाम मनसा चिन्तां कामबाणेन पीडितः ॥ ३४ ॥

दह्यमानः स तीव्रेण नृपतिर्मन्मथाग्निना।  
अप्रगल्भां प्रगल्भस्तां तदोवाच मनोहराम् ॥ ३५ ॥

कासि कस्यासि रम्भोरु किमर्थं चेह तिष्ठसि।  
कथं च निर्जनेऽरण्ये चरस्येका शुचिस्मिते ॥ ३६ ॥

त्वं हि सर्वानवद्याङ्गी सर्वाभरणभूषिता।  
विभूषणमिवैतेषां भूषणानामभीप्सितम् ॥ ३७ ॥

न देवीं नासुरीं चैव न यक्षीं न च राक्षसीम्।  
न च भोगवतीं मन्ये न गन्धर्वीं न मानुषीम्॥३८॥

या हि दृष्टा मया काश्चिच्छ्रुता वापि वराङ्गनाः।  
न तासां सदृशीं मन्ये त्वामहं मत्तकाशिनि ॥ ३९ ॥

दृष्ट्‌वैव चारुवदने चन्द्रात् कान्ततरं तव।  
वदनं पद्मपत्राक्षं मां मथ्नातीव मन्मथः ॥ ४० ॥

एवं तां स महीपालो बभाषे न तु सा तदा।  
कामार्तं निर्जनेऽरण्ये प्रत्यभाषत किंचन ॥ ४१ ॥

ततो लालप्यमानस्य पार्थिवस्यायतेक्षणा ।  
सौदामिनीव चाभ्रेषु तत्रैवान्तरधीयत ॥ ४२ ॥

तामन्वेष्टुं स नृपतिः परिचक्राम सर्वतः।  
वनं वनजपत्राक्षीं भ्रमन्नुन्मत्तवत् तदा ॥ ४३ ॥

अपश्यमानः स तु तां बहु तत्र विलप्य च।  
निश्चेष्टः पार्थिवश्रेष्ठो मुहूर्तं स व्यतिष्ठत ॥ ४४ ॥