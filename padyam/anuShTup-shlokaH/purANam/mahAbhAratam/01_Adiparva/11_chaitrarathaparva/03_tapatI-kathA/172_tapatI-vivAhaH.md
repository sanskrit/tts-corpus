+++
title_full = "172 वसिष्ठजीकी सहायतासे राजा संवरणको तपतीकी प्राप्ति"
title = "१७२ तपती-विवाहः"

+++


एवमुक्त्वा ततस्तूर्णं जगामोर्ध्वमनिन्दिता ।  
स तु राजा पुनर्भूमौ तत्रैव निपपात ह ॥ १ ॥

अन्वेषमाणः सबलस्तं राजानं नृपोत्तमम्।  
अमात्यः सानुयात्रश्च तं ददर्श महावने ॥ २ ॥

क्षितौ निपतितं काले शक्रध्वजमिवोच्छ्रितम्।  
तं हि दृष्ट्‌वा महेष्वासं निरस्तं पतितं भुवि ॥ ३ ॥  
बभूव सोऽस्य सचिवः सम्प्रदीप्त इवाग्निना।  
त्वरया चोपसंगम्य स्नेहादागतसम्भ्रमः ॥ ४ ॥

तं समुत्थापयामास नृपतिं काममोहितम्।  
भूतलाद् भूमिपालेशं पितेव पतितं सुतम् ॥ ५ ॥  
प्रज्ञया वयसा चैव वृद्धः कीर्त्या नयेन च।  
अमात्यस्तं समुत्थाप्य बभूव विगतज्वरः ॥ ६ ॥

उवाच चैनं कल्याण्या वाचा मधुरयोत्थितम्।  
मा भैर्मनुजशार्दूल भद्रमस्तु तवानघ ॥ ७ ॥

क्षुत्पिपासापरिश्रान्तं तर्कयामास वै नृपम्।  
पतितं पातनं संख्ये शात्रवाणां महीतले ॥ ८ ॥

वारिणा च सुशीतेन शिरस्तस्याभ्यषेचयत्।  
अस्फुटन्मुकुटं राज्ञः पुण्डरीकसुगन्धिना ॥ ९ ॥

ततः प्रत्यागतप्राणस्तद् बलं बलवान् नृपः।  
सर्वं विसर्जयामास तमेकं सचिवं विना ॥ १० ॥

ततस्तस्याज्ञया राज्ञो विप्रतस्थे महद् बलम्।  
स तु राजा गिरिप्रस्थे तस्मिन् पुनरुपाविशत् ॥ ११ ॥

ततस्तस्मिन् गिरिवरे शुचिर्भूत्वा कृताञ्जलिः।  
आरिराधयिषुः सूर्यं तस्थावूर्ध्वमुखः क्षितौ ॥ १२ ॥

जगाम मनसा चैव वसिष्ठमृषिसत्तमम्।  
पुरोहितममित्रघ्नस्तदा संवरणो नृपः ॥ १३ ॥

नक्तं दिनमथैकत्र स्थिते तस्मिञ्जनाधिपे।  
अथाजगाम विप्रर्षिस्तदा द्वादशमेऽहनि ॥ १४ ॥

स विदित्वैव नृपतिं तपत्या हृतमानसम्।  
दिव्येन विधिना ज्ञात्वा भावितात्मा महानृषिः ॥ १५ ॥

तथा तु नियतात्मानं तं नृपं मुनिसत्तमः।  
आबभाषे स धर्मात्मा तस्यैवार्थचिकीर्षया ॥ १६ ॥

स तस्य मनुजेन्द्रस्य पश्यतो भगवानृषिः।  
ऊर्ध्वमाचक्रमे द्रष्टुं भास्करं भास्करद्युतिः ॥ १७ ॥

सहस्रांशुं ततो विप्रः कृताञ्जलिरुपस्थितः।  
वसिष्ठोऽहमिति प्रीत्या स चात्मानं न्यवेदयत् ॥ १८ ॥

अजाय लोकत्रयपावनाय  
भूतात्मने गोपतये वृषाय ।  
सूर्याय सर्गप्रलयालयाय  
नमो महाकारुणिकोत्तमाय ॥  
विवस्वते ज्ञानभृदन्तरात्मने  
जगत्प्रदीपाय जगद्धितैषिणे ।  
स्वयम्भुवे दीप्तसहस्रचक्षुषे  
सुरोत्तमायामिततेजसे नमः ॥  
नमः सवित्रे जगदेकचक्षुषे  
जगत्प्रसूतिस्थितिनाशहेतवे ।  
त्रयीमयाय त्रिगुणात्मधारिणे  
विरिञ्चिनारायणशङ्करात्मने ॥)

तमुवाच महातेजा विवस्वान् मुनिसत्तमम्।  
महर्षे स्वागतं तेऽस्तु कथयस्व यथेप्सितम् ॥ १९ ॥

यदिच्छसि महाभाग मत्तः प्रवदतां वर।  
तत् ते दद्यामभिप्रेतं यद्यपि स्यात् सुदुष्करम् ॥ २० ॥

(स्तुतोऽस्मि वरदस्तेऽहं वरं वरय सुव्रत।  
स्तुतिस्त्वयोक्ता भक्तानां जप्येयं वरदोऽस्म्यहम्॥)

एवमुक्तः स तेनर्षिर्वसिष्ठः प्रत्यभाषत।  
प्रणिपत्य विवस्वन्तं भानुमन्तं महातपाः ॥ २१ ॥

यैषा ते तपती नाम सावित्र्यवरजा सुता।  
तां त्वां संवरणस्यार्थे वरयामि विभावसो ॥ २२ ॥

स हि राजा बृहत्कीर्तिर्धर्मार्थविदुदारधीः।  
युक्तः संवरणो भर्ता दुहितुस्ते विहंगम ॥ २३ ॥

इत्युक्तः स तदा तेन ददानीत्येव निश्चितः।  
प्रत्यभाषत तं विप्रं प्रतिनन्द्य दिवाकरः ॥ २४ ॥

वरः संवरणो राज्ञां त्वमृषीणां वरो मुने।  
तपती योषितां श्रेष्ठा किमन्यदपवर्जनात् ॥ २५ ॥

ततः सर्वानवद्याङ्गीं तपतीं तपनः स्वयम्।  
ददौ संवरणस्यार्थे वसिष्ठाय महात्मने ॥ २६ ॥

प्रतिजग्राह तां कन्यां महर्षिस्तपतीं तदा।  
वसिष्ठोऽथ विसृष्टस्तु पुनरेवाजगाम ह ॥ २७ ॥  
यत्र विख्यातकीर्तिः स कुरूणामृषभोऽभवत्।  
स राजा मन्मथाविष्टस्तद्‌गतेनान्तरात्मना ॥ २८ ॥

दृष्ट्‌वा च देवकन्यां तां तपतीं चारुहासिनीम्।  
वसिष्ठेन सहायान्तीं संहृष्टोऽभ्यधिकं बभौ ॥ २९ ॥

रुरुचे साधिकं सुभ्रूरापतन्ती नभस्तलात्।  
सौदामिनीव विभ्रष्टा द्योतयन्ती दिशस्त्विषा ॥ ३० ॥

कृच्छ्राद् द्वादशरात्रे तु तस्य राज्ञः समाहिते।  
आजगाम विशुद्धात्मा वसिष्ठो भगवानृषिः ॥ ३१ ॥

तपसाऽऽराध्य वरदं देवं गोपतिमीश्वरम्।  
लेभे संवरणो भार्यां वसिष्ठस्यैव तेजसा ॥ ३२ ॥

ततस्तस्मिन् गिरिश्रेष्ठे देवगन्धर्वसेविते ।  
जग्राह विधिवत् पाणिं तपत्याः स नरर्षभः ॥ ३३ ॥

वसिष्ठेनाभ्यनुज्ञातस्तस्मिन्नेव धराधरे ।  
सोऽकामयत राजर्षिर्विहर्तुं सह भार्यया ॥ ३४ ॥

ततः पुरे च राष्ट्रे च वनेषूपवनेषु च।  
आदिदेश महीपालस्तमेव सचिवं तदा ॥ ३५ ॥

नृपतिं त्वभ्यनुज्ञाप्य वसिष्ठोऽथापचक्रमे ।  
सोऽथ राजा गिरौ तस्मिन् विजहारामरो यथा ॥ ३६ ॥

ततो द्वादश वर्षाणि काननेषु वनेषु च।  
रेमे तस्मिन् गिरौ राजा तथैव सह भार्यया ॥ ३७ ॥

तस्य राज्ञः पुरे तस्मिन् समा द्वादश सत्तम।  
न ववर्ष सहस्राक्षो राष्ट्रे चैवास्य भारत ॥ ३८ ॥

ततस्तस्यामनावृष्ट्यां प्रवृत्तायामरिंदम ।  
प्रजाः क्षयमुपाजग्मुः सर्वाः सस्थाणुजङ्गमाः ॥ ३९ ॥

तस्मिंस्तथाविधे काले वर्तमाने सुदारुणे।  
नावश्यायः पपातोर्व्यां ततः सस्यानि नारुहन् ॥ ४० ॥

ततो विभ्रान्तमनसो जनाः क्षुद्भयपीडिताः।  
गृहाणि सम्परित्यज्य बभ्रमुः प्रदिशो दिशः ॥ ४१ ॥

ततस्तस्मिन् पुरे राष्ट्रे त्यक्तदारपरिग्रहाः।  
परस्परममर्यादाः क्षुधार्ता जघ्निरे जनाः ॥ ४२ ॥  
तत् क्षुधार्तैर्निरासहारैः शवभूतैस्तथा नरैः।  
अभवत् प्रेतराजस्य पुरं प्रेतैरिवावृतम् ॥ ४३ ॥

ततस्तत् तादृशं दृष्ट्‌वा स एव भगवानृषिः।  
अभ्यवर्षत धर्मात्मा वसिष्ठो मुनिसत्तमः ॥ ४४ ॥

तं च पार्थिवशार्दूलमानयामास तत् पुरम्।  
तपत्या सहितं राजन् व्युषितं शाश्वतीः समाः।  
ततः प्रवृष्टस्तत्रासीद् यथापूर्वं सुरारिहा ॥ ४५ ॥

तस्मिन् नृपतिशार्दूले प्रविष्टे नगरं पुनः।  
प्रववर्ष सहस्राक्षः सस्यानि जनयन् प्रभुः ॥ ४६ ॥

ततः सराष्ट्रं मुमुदे तत् पुरं परया मुदा।  
तेन पार्थिवमुख्येन भावितं भावितात्मना ॥ ४७ ॥

ततो द्वादश वर्षाणि पुनरीजे नराधिपः।  
तपत्या सहितः पत्न्या यथा शच्या मरुत्पतिः ॥ ४८ ॥

एवमासीन्महाभागा तपती नाम पौर्विकी।  
तव वैवस्वती पार्थ तापत्यस्त्वं यया मतः ॥ ४९ ॥

तस्यां संजनयामास कुरुं संवरणो नृपः।  
तपत्यां तपतां श्रेष्ठ तापत्यस्त्वं ततोऽर्जुन ॥ ५० ॥

(कुरूद्भवा यतो यूयं कौरवाः कुरवस्तथा।  
पौरवा आजमीढाश्च भारता भरतर्षभ॥  
तापत्यमखिलं प्रोक्तं वृत्तान्तं तव पूर्वकम्।  
पुरोहितमुखा यूयं भुङ्‌ग्ध्वं वै पृथिवीमिमाम्॥)