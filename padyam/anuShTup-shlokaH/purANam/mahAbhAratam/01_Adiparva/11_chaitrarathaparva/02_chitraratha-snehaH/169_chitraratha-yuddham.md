+++
title_full = "169 पाण्डवोंकी पंचाल-यात्रा और अर्जुनके द्वारा चित्ररथ गन्धर्वकी पराजय एवं उन दोनोंकी मित्रता"
title = "१६९ चित्ररथ-युद्धम्"

+++


गते भगवति व्यासे पाण्डवा हृष्टमानसाः।  
ते प्रतस्थुः पुरस्कृत्य मातरं पुरुषर्षभाः ॥ १ ॥

आमन्त्र्य ब्राह्मणं पूर्वमभिवाद्यानुमान्य च।  
समैरुदङ्‌मुखैर्मार्गैर्यथोद्दिष्टं परंतपाः ॥ २ ॥

ते त्वगच्छन्नहोरात्रात् तीर्थं सोमाश्रयायणम्।  
आसेदुः पुरुषव्याघ्रा गङ्गायां पाण्डुनन्दनाः ॥ ३ ॥

उल्मुकं तु समुद्यम्य तेषामग्रे धनंजयः।  
प्रकाशार्थं ययौ तत्र रक्षार्थं च महारथः ॥ ४ ॥

तत्र गङ्गाजले रम्ये विविक्ते क्रीडयन् स्त्रियः।  
ईर्ष्युर्गन्धर्वराजो वै जलक्रीडामुपागतः ॥ ५ ॥

शब्दं तेषां स शुश्राव नदीं समुपसर्पताम्।  
तेन शब्देन चाविष्टश्चुक्रोध बलवद् बली ॥ ६ ॥

स दृष्ट्वा पाण्डवांस्तत्र सह मात्रा परंतपान्।  
विस्फारयन् धनुर्घोरमिदं वचनमब्रवीत् ॥ ७ ॥

संध्या संरज्यते घोरा पूर्वरात्रागमेषु या।  
अशीतिभिर्लवैर्हीनं तन्मुहुर्तं प्रचक्षते ॥ ८ ॥  
विहितं कामचाराणां यक्षगन्धर्वरक्षसाम् ।  
शेषमन्यन्मनुष्याणां कर्मचारेषु वै स्मृतम् ॥ ९ ॥

लोभात् प्रचारं चरतस्तासु वेलासु वै नरान्।  
उपक्रान्तानि गृह्णीमो राक्षसैः सह बालिशान् ॥ १० ॥

अतो रात्रौ प्राप्नुवन्तो जलं ब्रह्मविदो जनाः।  
गर्हयन्ति नरान् सर्वान् बलस्थान् नृपतीनपि ॥ ११ ॥

आरात् तिष्ठत मा मह्यं समीपमुपसर्पत।  
कस्मान्मां नाभिजानीत प्राप्तं भागीरथीजलम् ॥ १२ ॥  
अङ्गारपर्णं गन्धर्वं वित्त मां स्वबलाश्रयम्।  
अहं हि मानी चेर्ष्युश्च कुबेरस्य प्रियः सखा ॥ १३ ॥

अङ्गारपर्णमित्येवं ख्यातं चेदं वनं मम।  
अनुगङ्गं चरन् कामांश्चित्रं यत्र रमाम्यहम् ॥ १४ ॥

न कौणपाः शृङ्गिणो वा न देवा न च मानुषाः।  
इदं समुपसर्पन्ति तत् किं समनुसर्पथ ॥ १५ ॥

समुद्रे हिमवत्पार्श्वे नद्यामस्यां च दुर्मते।  
रात्रावहनि संध्यायां कस्य गुप्तः परिग्रहः ॥ १६ ॥

भुक्तो वाप्यथवाभुक्तो रात्रावहनि खेचर।  
न कालनियमो ह्यस्ति गङ्गां प्राप्य सरिद्वराम् ॥ १७ ॥

वयं च शक्तिसम्पन्ना अकाले त्वामधृष्णुम।  
अशक्ता हि रणे क्रूर युष्मानर्चन्ति मानवाः ॥ १८ ॥

पुरा हिमवतश्चैषा हेमशृङ्गाद् विनिस्सृता।  
गङ्गा गत्वा समुद्राम्भः सप्तधा समपद्यत ॥ १९ ॥  
गङ्गां च यमुनां चैव प्लक्षजातां सरस्वतीम्।  
रथस्थां सरयूं चैव गोमतीं गण्डकीं तथा ॥ २० ॥  
अपर्युषितपापास्ते नदीः सप्त पिबन्ति ये।  
इयं भूत्वा चैकवप्रा शुचिराकाशगा पुनः ॥ २१ ॥  
देवेषु गङ्गा गन्धर्व प्राप्नोत्यलकनन्दताम्।  
तथा पितॄन् वैतरणी दुस्तरा पापकर्मभिः।  
गङ्गा भवति वै प्राप्य कृष्णद्वैपायनोऽब्रवीत् ॥ २२ ॥

असम्बाधा देवनदी स्वर्गसम्पादनी शुभा।  
कथमिच्छसि तां रोद्धुं नैष धर्मः सनातनः ॥ २३ ॥

अनिवार्यमसम्बाधं तव वाचा कथं वयम्।  
न स्पृशेम यथाकामं पुण्यं भागीरथीजलम् ॥ २४ ॥

अङ्गारपर्णस्तच्छ्रुत्वा क्रुद्ध आनम्य कार्मुकम्।  
मुमोच बाणान् निशितानहीनाशीविषानिव ॥ २५ ॥

उल्मुकं भ्रामयंस्तूर्णं पाण्डवश्चर्म चोत्तरम्।  
व्यपोहत शरांस्तस्य सर्वानेव धनंजयः ॥ २६ ॥

बिभीषिका वै गन्धर्व नास्त्रज्ञेषु प्रयुज्यते।  
अस्त्रज्ञेषु प्रयुक्तेयं फेनवत् प्रविलीयते ॥ २७ ॥

मानुषानतिगन्धर्वान् सर्वान् गन्धर्व लक्षये।  
तस्मादस्त्रेण दिव्येन योत्स्येऽहं न तु मायया ॥ २८ ॥

पुरास्त्रमिदमाग्नेयं प्रादात् किल बृहस्पतिः।  
भरद्वाजाय गन्धर्व गुरुर्मान्यः शतक्रतोः ॥ २९ ॥

भरद्वाजादग्निवेश्य अग्निवेश्याद् गुरुर्मम ।  
साध्विदं मह्यमददद् द्रोणो ब्राह्मणसत्तमः ॥ ३० ॥

इत्युक्त्वा पाण्डवः क्रुद्धो गन्धर्वाय मुमोच ह।  
प्रदीप्तमस्त्रमाग्नेयं ददाहास्य रथं तु तत् ॥ ३१ ॥  
विरथं विप्लुतं तं तु स गन्धर्वं महाबलः।  
अस्त्रतेजःप्रमूढं च प्रपतन्तमवाङ्‌मुखम् ॥ ३२ ॥  
शिरोरुहेषु जग्राह माल्यवत्सु धनंजयः।  
भ्रातॄन् प्रति चकर्षाथ सोऽस्त्रपातादचेतसम् ॥ ३३ ॥

युधिष्ठिरं तस्य भार्या प्रपेदे शरणार्थिनी।  
नाम्ना कुम्भीनसी नाम पतित्राणमभीप्सती ॥ ३४ ॥

त्रायस्व मां महाभाग पतिं चेमं विमुञ्च मे।  
गन्धर्वी शरणं प्राप्ता नाम्ना कुम्भीनसी प्रभो ॥ ३५ ॥

युद्धे जितं यशोहीनं स्त्रीनाथमपराक्रमम्।  
को निहन्याद् रिपुं तात मुञ्चेमं रिपुसूदन ॥ ३६ ॥

जीवितं प्रतिपद्यस्व गच्छ गन्धर्व मा शुचः।  
प्रदिशत्यभयं तेऽद्य कुरुराजो युधिष्ठिरः ॥ ३७ ॥

जितोऽहं पूर्वकं नाम मुञ्चाम्यङ्गारपर्णताम्।  
न च श्लाघे बलेनाङ्ग न नाम्ना जनसंसदि ॥ ३८ ॥

साध्विमं लब्धवाल्ँलाभं योऽहं दिव्यास्त्रधारिणम्।  
गान्धर्व्या माययेच्छामि संयोजयितुमर्जुनम् ॥ ३९ ॥

अस्त्राग्निना विचित्रोऽयं दग्धो मे रथ उत्तमः।  
सोऽहं चित्ररथो भूत्वा नाम्ना दग्धरथोऽभवम् ॥ ४० ॥

सम्भृता चैव विद्येयं तपसेह मया पुरा।  
निवेदयिष्ये तामद्य प्राणदाय महात्मने ॥ ४१ ॥

संस्तम्भयित्वा तरसा जितं शरणमागतम्।  
यो रिपुं योजयेत् प्राणैः कल्याणं किं न सोऽर्हति॥४२॥

चाक्षुषी नाम विद्येयं यां सोमाय ददौ मनुः।  
ददौ स विश्वावसवे मम विश्वावसुर्ददौ ॥ ४३ ॥

सेयं कापुरुषं प्राप्ता गुरुदत्ता प्रणश्यति।  
आगमोऽस्या मया प्रोक्तो वीर्यं प्रतिनिबोध मे ॥ ४४ ॥

यच्चक्षुषा द्रष्टुमिच्छेत् त्रिषु लोकेषु किंचन।  
तत् पश्येद् यादृशं चेच्छेत् तादृशं द्रष्टुमर्हति ॥ ४५ ॥

एकपादेन षण्मासान् स्थितो विद्यां लभेदिमाम्।  
अनुनेष्याम्यहं विद्यां स्वयं तुभ्यं व्रतेऽकृते ॥ ४६ ॥

विद्यया ह्यनया राजन् वयं नृभ्यो विशेषिताः।  
अविशिष्टाश्च देवानामनुभावप्रदर्शिनः ॥ ४७ ॥

गन्धर्वजानामश्वानामहं पुरुषसत्तम ।  
भ्रातृभ्यस्तव तुभ्यं च पृथग्दाता शतं शतम् ॥ ४८ ॥

देवगन्धर्ववाहास्ते दिव्यवर्णा मनोजवाः ।  
क्षीणाक्षीणा भवन्त्येते न हीयन्ते च रंहसः ॥ ४९ ॥

पुरा कृतं महेन्द्रस्य वज्रं वृत्रनिबर्हणम्।  
दशधा शतधा चैव तच्छीर्णं वृत्रमूर्धनि ॥ ५० ॥

ततो भागीकृतो देवैर्वज्रभाग उपास्यते।  
लोके यशो धनं किंचित् सैव वज्रतनुः स्मृता ॥ ५१ ॥

वज्रपाणिर्ब्राह्मणः स्यात् क्षत्रं वज्ररथं स्मृतम्।  
वैश्या वै दानवज्राश्च कर्मवज्रा यवीयसः ॥ ५२ ॥

क्षत्रवज्रस्य भागेन अवध्या वाजिनः स्मृताः।  
रथाङ्गं वडवा सूते शूराश्चाश्वेषु ये मताः ॥ ५३ ॥

कामवर्णाः कामजवाः कामतः समुपस्थिताः।  
इति गन्धर्वजाः कामं पूरयिष्यन्ति मे हयाः ॥ ५४ ॥

यदि प्रीतेन मे दत्तं संशये जीवितस्य वा।  
विद्याधनं श्रुतं वापि न तद् गन्धर्व रोचये ॥ ५५ ॥

संयोगो वै प्रीतिकरो महत्सु प्रतिदृश्यते।  
जीवितस्य प्रदानेन प्रीतो विद्यां ददामि ते ॥ ५६ ॥

त्वत्तोऽप्यहं ग्रहीष्यामि अस्त्रमाग्नेयमुत्तमम् ।  
तथैव योग्यं बीभत्सो चिराय भरतर्षभ ॥ ५७ ॥

त्वत्तोऽस्त्रेण वृणोम्यश्वान् संयोगः शाश्वतोऽस्तु नौ।  
सखे तद् ब्रूहि गन्धर्व युष्मभ्यो यद् भयं भवेत्॥५८॥

कारणं ब्रूहि गन्धर्व किं तद् येन स्म धर्षिताः।  
यान्तो वेदविदः सर्वे सन्तो रात्रावरिंदमाः ॥ ५९ ॥

अनग्नयोऽनाहुतयो न च विप्रपुरस्कृताः।  
यूयं ततो धर्षिताः स्थ मया वै पाण्डुनन्दनाः ॥ ६० ॥

(जानता च मया तस्मात् तेजश्चाभिजनं च वः।  
इयं मतिमतां श्रेष्ठ धर्षितुं वै कृता मतिः॥  
को हि वस्त्रिषु लोकेषु न वेद भरतर्षभ।  
स्वैर्गुणैर्विस्तृतं श्रीमद् यशोऽग्र्यं भूरिवर्चसाम्॥)  
यक्षराक्षसगन्धर्वाः पिशाचोरगदानवाः ।  
विस्तरं कुरुवंशस्य धीमन्तः कथयन्ति ते ॥ ६१ ॥

नारदप्रभृतीनां तु देवर्षीणां मया श्रुतम्।  
गुणान् कथयतां वीर पूर्वेषां तव धीमताम् ॥ ६२ ॥

स्वयं चापि मया दृष्टश्चरता सागराम्बराम्।  
इमां वसुमतीं कृत्स्नां प्रभावः सुकुलस्य ते ॥ ६३ ॥

वेदे धनुषि चाचार्यमभिजानामि तेऽर्जुन।  
विश्रुतं त्रिषु लोकेषु भारद्वाजं यशस्विनम् ॥ ६४ ॥

धर्मं वायुं च शक्रं च विजानाम्यश्विनौ तथा।  
पाण्डुं च कुरुशार्दूल षडेतान् कुरुवर्धनान्।  
पितॄनेतानहं पार्थ देवमानुषसत्तमान् ॥ ६५ ॥

दिव्यात्मानो महात्मानः सर्वशस्त्रभृतां वराः।  
भवन्तो भ्रातरः शूराः सर्वे सुचरितव्रताः ॥ ६६ ॥

उत्तमां च मनोबुद्धिं भवतां भावितात्मनाम्।  
जानन्नपि च वः पार्थ कृतवानिह धर्षणाम् ॥ ६७ ॥

स्त्रीसकाशे च कौरव्य न पुमान् क्षन्तुमर्हति।  
धर्षणामात्मनः पश्यन् बाहुद्रविणमाश्रितः ॥ ६८ ॥

नक्तं च बलमस्माकं भूय एवाभिवर्धते।  
यतस्ततो मां कौन्तेय सदारं मन्युराविशत् ॥ ६९ ॥

सोऽहं त्वयेह विजितः संख्ये तापत्यवर्धन।  
येन तेनेह विधिना कीर्त्यमानं निबोध मे ॥ ७० ॥

ब्रह्मचर्यं परो धर्मः स चापि नियतस्त्वयि।  
यस्मात् तस्मादहं पार्थ रणेऽस्मि विजितस्त्वया ॥ ७१ ॥

यस्तु स्यात् क्षत्रियः कश्चित् कामवृत्तः परंतप।  
नक्तं च युधि युध्येत न स जीवेत् कथंचन॥७२॥

यस्तु स्यात् कामवृत्तोऽपि पार्थ ब्रह्मपुरस्कृतः।  
जयेन्नक्तंचरान् सर्वान् स पुरोहितधूर्गतः ॥ ७३ ॥

तस्मात् तापत्य यत्किंचिन्नॄणां श्रेय इहेप्सितम्।  
तस्मिन् कर्मणि योक्तव्या दान्तात्मानः पुरोहिताः ॥ ७४ ॥

वेदे षडङ्गे निरताः शुचयः सत्यवादिनः।  
धर्मात्मानः कृतात्मानः स्युर्नृपाणां पुरोहिताः ॥ ७५ ॥

जयश्च नियतो राज्ञः स्वर्गश्च तदनन्तरम्।  
यस्य स्याद् धर्मविद् वाग्मी पुरोधाः शीलवान् शुचिः ॥ ७६ ॥

लाभं लब्धुमलब्धं वा लब्धं वा परिरक्षितुम्।  
पुरोहितं प्रकुर्वीत राजा गुणसमन्वितम् ॥ ७७ ॥

पुरोहितमते तिष्ठेद् य इच्छेद् भूतिमात्मनः।  
प्राप्तुं वसुमतीं सर्वां सर्वशः सागराम्बराम् ॥ ७८ ॥

न हि केवलशौर्येण तापत्याभिजनेन च।  
जयेदब्राह्मणः कश्चिद् भूमिं भूमिपतिः क्वचित् ॥ ७९ ॥

तस्मादेवं विजानीहि कुरूणां वंशवर्धन।  
ब्राह्मणप्रमुखं राज्यं शक्यं पालयितुं चिरम् ॥ ८० ॥