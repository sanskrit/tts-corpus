+++
title_full = "181 राजा कल्माषपादको ब्राह्मणी आंगिरसीका शाप"
title = "१८१ सौदास-शापः"

+++


राज्ञा कल्माषपादेन गुरौ ब्रह्मविदां वरे।  
कारणं किं पुरस्कृत्य भार्या वै संनियोजिता ॥ १ ॥

जानता वै परं धर्मं वसिष्ठेन महात्मना।  
अगम्यागमनं कस्मात् कृतं तेन महर्षिणा ॥ २ ॥

अधर्मिष्ठं वसिष्ठेन कृतं चापि पुरा सखे।  
एतन्मे संशयं सर्वं छेत्तुमर्हसि पृच्छतः ॥ ३ ॥

धनंजय निबोधेदं यन्मां त्वं परिपृच्छसि।  
वसिष्ठं प्रति दुर्धर्ष तथा मित्रसहं नृपम् ॥ ४ ॥

कथितं ते मया सर्वं यथा शप्तः स पार्थिवः।  
शक्तिना भरतश्रेष्ठ वासिष्ठेन महात्मना ॥ ५ ॥

स तु शापवशं प्राप्तः क्रोधपर्याकुलेक्षणः।  
निर्जगाम पुराद् राजा सहदारः परंतपः ॥ ६ ॥

अरण्यं निर्जनं गत्वा सदारः परिचक्रमे।  
नानामृगगणाकीर्णं नानासत्त्वसमाकुलम् ॥ ७ ॥

नानागुल्मलताच्छन्नं नानाद्रुमसमावृतम् ।  
अरण्यं घोरसंनादं शापग्रस्तः परिभ्रमन् ॥ ८ ॥

स कदाचित् क्षुधाविष्टो मृगयन् भक्ष्यमात्मनः।  
ददर्श सुपरिक्लिष्टः कस्मिंश्चिन्निर्जने वने ॥ ९ ॥  
ब्राह्मणं ब्राह्मणीं चैव मिथुनायोपसंगतौ।  
तौ तं वीक्ष्य सुवित्रस्तावकृतार्थौ प्रधावितौ ॥ १० ॥

तयोः प्रद्रवतोर्विप्रं जग्राह नृपतिर्बलात्।  
दृष्ट्वा गृहीतं भर्तारमथ ब्राह्मण्यभाषत ॥ ११ ॥

शृणु राजन् मम वचो यत् त्वां वक्ष्यामि सुव्रत।  
आदित्यवंशप्रभवस्त्वं हि लोके परिश्रुतः ॥ १२ ॥

अप्रमत्तः स्थितो धर्मे गुरुशुश्रूषणे रतः।  
शापोपहत दुर्धर्ष न पापं कर्तुमर्हसि ॥ १३ ॥

ऋतुकाले तु सम्प्राप्ते भर्तृव्यसनकर्शिता।  
अकृतार्था ह्यहं भर्त्रा प्रसवार्थं समागता ॥ १४ ॥  
प्रसीद नृपतिश्रेष्ठ भर्तायं मे विसृज्यताम्।

एवं विक्रोशमानायास्तस्यास्तु स नृशंसवत् ॥ १५ ॥  
भर्तारं भक्षयामास व्याघ्रो मृगमिवेप्सितम्।  
तस्याः क्रोधाभिभूताया यान्यश्रूण्यपतन् भुवि ॥ १६ ॥  
सोऽग्निः समभवद् दीप्तस्तं च देशं व्यदीपयत्।  
ततः सा शोकसंतप्ता भर्तृव्यसनकर्शिता ॥ १७ ॥  
कल्माषपादं राजर्षिमशपद् ब्राह्मणी रुषा।  
यस्मान्ममाकृतार्थायास्त्वया क्षुद्र नृशंसवत् ॥ १८ ॥  
प्रेक्षन्त्या भक्षितो मेऽद्य प्रियो भर्ता महायशाः।  
तस्मात् त्वमपि दुर्बुद्धे मच्छापपरिविक्षतः ॥ १९ ॥  
पत्नीमृतावनुप्राप्य सद्यस्त्यक्ष्यसि जीवितम् ।  
यस्य चर्षेर्वसिष्ठस्य त्वया पुत्रा विनाशिताः ॥ २० ॥  
तेन संगम्य ते भार्या तनयं जनयिष्यति।  
स ते वंशकरः पुत्रो भविष्यति नृपाधम ॥ २१ ॥

एवं शप्त्वा तु राजानं सा तमाङ्गिरसी शुभा।  
तस्यैव संनिधौ दीप्तं प्रविवेश हुताशनम् ॥ २२ ॥

वसिष्ठश्च महाभागः सर्वमेतदवैक्षत ।  
ज्ञानयोगेन महता तपसा च परंतप ॥ २३ ॥

मुक्तशापश्च राजर्षिः कालेन महता ततः।  
ऋतुकालेऽभिपतितो मदयन्त्या निवारितः ॥ २४ ॥

न हि सस्मार स नृपस्तं शापं काममोहितः।  
देव्याः सोऽथ वचः श्रुत्वा सम्भ्रान्तो नृपसत्तमः ॥ २५ ॥

तं शापमनुसंस्मृत्य पर्यतप्यद् भृशं तदा।  
एतस्मात् कारणाद् राजा वसिष्ठं संन्ययोजयत्।  
स्वदारेषु नरश्रेष्ठ शापदोषसमन्वितः ॥ २६ ॥