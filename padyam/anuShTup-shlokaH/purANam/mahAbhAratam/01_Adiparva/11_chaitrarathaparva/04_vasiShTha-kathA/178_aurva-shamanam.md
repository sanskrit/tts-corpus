+++
title_full = "178 पितरोंद्वारा और्कके क्रोधका निवारण"
title = "१७८ और्व-शमनम्"

+++


नाहं गृह्णामि वस्ताता दृष्टीर्नास्मि रुषान्विता।  
अयं तु भार्गवो नूनमूरुजः कुपितोऽद्य वः ॥ १ ॥

तेन चक्षूंषि वस्ताता व्यक्तं कोपान्महात्मना।  
स्मरता निहतान् बन्धूनादत्तानि न संशयः ॥ २ ॥

गर्भानपि यदा यूयं भृगूणां घ्नत पुत्रकाः।  
तदायमूरुणा गर्भो मया वर्षशतं धृतः ॥ ३ ॥

षडङ्गश्चाखिलो वेद इमं गर्भस्थमेव ह।  
विवेश भृगुवंशस्य भूयः प्रियचिकीर्षया ॥ ४ ॥

सोऽयं पितृवधाद् व्यक्तं क्रोधाद् वो हन्तुमिच्छति।  
तेजसा तस्य दिव्येन चक्षूंषि मुषितानि वः ॥ ५ ॥

तमेव यूयं याचध्वमौर्वं मम सुतोत्तमम्।  
अयं वः प्रणिपातेन तुष्टो दृष्टीः प्रमोक्ष्यति ॥ ६ ॥

एवमुक्तास्ततः सर्वे राजानस्ते तमूरुजम्।  
ऊचुः प्रसीदेति तदा प्रसादं च चकार सः ॥ ७ ॥

अनेनैव च विख्यातो नाम्ना लोकेषु सत्तमः।  
स और्व इति विप्रर्षिरूरुं भित्त्वा व्यजायत ॥ ८ ॥

चक्षूंषि प्रतिलब्ध्वा च प्रतिजग्मुस्ततो नृपाः।  
भार्गवस्तु मुनिर्मेने सर्वलोकपराभवम् ॥ ९ ॥

स चक्रे तात लोकानां विनाशाय महामनाः।  
सर्वेषामेव कार्त्स्न्येन मनः प्रवणमात्मनः ॥ १० ॥

इच्छन्नपचितिं कर्तुं भृगूणां भृगुनन्दनः।  
सर्वलोकविनाशाय तपसा महतैधितः ॥ ११ ॥

तापयामास ताल्ँलोकान् सदेवासुरमानुषान् ।  
तपसोग्रेण महता नन्दयिष्यन् पितामहान् ॥ १२ ॥

ततस्तं पितरस्तात विज्ञाय कुलनन्दनम्।  
पितृलोकादुपागम्य सर्व ऊचुरिदं वचः ॥ १३ ॥

और्व दृष्टः प्रभावस्ते तपसोग्रस्य पुत्रक।  
प्रसादं कुरु लोकानां नियच्छ क्रोधमात्मनः ॥ १४ ॥

नानीशैर्हि तदा तात भृगुभिर्भावितात्मभिः।  
वधो ह्युपेक्षितः सर्वैः क्षत्रियाणां विहिंसताम् ॥ १५ ॥

आयुषा विप्रकृष्टेन यदा नः खेद आविशत्।  
तदास्माभिर्वधस्तात क्षत्रियैरीप्सितः स्वयम् ॥ १६ ॥

निखातं यच्च वै वित्तं केनचिद् भृगुवेश्मनि।  
वैरायैव तदा न्यस्तं क्षत्रियान् कोपयिष्णुभिः ॥ १७ ॥

किं हि वित्तेन नः कार्यं स्वर्गेप्सूनां द्विजोत्तम।  
यदस्माकं धनाध्यक्षः प्रभूतं धनमाहरत् ॥ १८ ॥

यदा तु मृत्युरादातुं न नः शक्नोति सर्वशः।  
तदास्माभिरयं दृष्ट उपायस्तात सम्मतः ॥ १९ ॥

आत्महा च पुमांस्तात न लोकाल्ँलभते शुभान्।  
ततोऽस्माभिः समीक्ष्यैवं नात्मनाऽऽत्मा निपातितः ॥ २० ॥

न चैतन्नः प्रियं तात यदिदं कर्तुमिच्छसि।  
नियच्छेदं मनः पापात् सर्वलोकपराभवात् ॥ २१ ॥

मा वधीः क्षत्रियांस्तात न लोकान् सप्त पुत्रक।  
दूषयन्तं तपस्तेजः क्रोधमुत्पतितं जहि ॥ २२ ॥