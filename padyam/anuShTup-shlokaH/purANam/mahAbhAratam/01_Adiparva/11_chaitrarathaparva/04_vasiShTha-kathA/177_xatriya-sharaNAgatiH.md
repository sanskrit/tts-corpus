+++
title_full = "177 शक्तिपुत्र पराशरका जन्म और पिताकी मृत्युका हाल सुनकर कुपित हुए पराशरको शान्त करनेके लिये वसिष्ठजीका उन्हें और्वोपाख्यान सुनाना"
title = "१७७ क्षत्रिय-शरणागतिः"

+++


आश्रमस्था ततः पुत्रमदृश्यन्ती व्यजायत।  
शक्तेः कुलकरं राजन् द्वितीयमिव शक्तिनम् ॥ १ ॥

जातकर्मादिकास्तस्य क्रियाः स मुनिसत्तमः।  
पौत्रस्य भरतश्रेष्ठ चकार भगवान् स्वयम् ॥ २ ॥

परासुः स यतस्तेन वसिष्ठः स्थापितो मुनिः।  
गर्भस्थेन ततो लोके पराशर इति स्मृतः ॥ ३ ॥

अमन्यत स धर्मात्मा वसिष्ठं पितरं मुनिः।  
जन्मप्रभृति तस्मिंस्तु पितरीवान्ववर्तत ॥ ४ ॥

स तात इति विप्रर्षिर्वसिष्ठं प्रत्यभाषत।  
मातुः समक्षं कौन्तेय अदृश्यन्त्याः परंतप ॥ ५ ॥

तातेति परिपूर्णार्थं तस्य तन्मधुरं वचः।  
अदृश्यन्त्यश्रुपूर्णाक्षी शृण्वती तमुवाच ह ॥ ६ ॥

मा तात तात तातेति ब्रूह्येनं पितरं पितुः।  
रक्षसा भक्षितस्तात तव तातो वनान्तरे ॥ ७ ॥

मन्यसे यं तु तातेति नैष तातस्तवानघ।  
आर्य एष पिता तस्य पितुस्तव यशस्विनः ॥ ८ ॥

स एवमुक्तो दुःखार्तः सत्यवागृषिसत्तमः।  
सर्वलोकविनाशाय मतिं चक्रे महामनाः ॥ ९ ॥

तं तथा निश्चितात्मानं स महात्मा महातपाः।  
ऋषिर्ब्रह्मविदां श्रेष्ठो मैत्रावरुणिरन्त्यधीः ॥ १० ॥  
वसिष्ठो वारयामास हेतुना येन तच्छृणु।

कृतवीर्य इति ख्यातो बभूव पृथिवीपतिः ॥ ११ ॥  
याज्यो वेदविदां लोके भृगूणां पार्थिवर्षभः।  
स तानग्रभुजस्तात धान्येन च धनेन च ॥ १२ ॥  
सोमान्ते तर्पयामास विपुलेन विशाम्पतिः।  
तस्मिन् नृपतिशार्दूले स्वर्यातेऽथ कथंचन ॥ १३ ॥  
बभूव तत्कुलेयानां द्रव्यकार्यमुपस्थितम् ।  
भृगूणां तु धनं ज्ञात्वा राजानः सर्व एव ते॥१४॥  
याचिष्णवोऽभिजग्मुस्तांस्ततो भार्गवसत्तमान् ।  
भूमौ तु निदधुः केचिद् भृगवो धनमक्षयम् ॥ १५ ॥

ददुः केचिद् द्विजातिभ्यो ज्ञात्वा क्षत्रियतो भयम्।  
भृगवस्तु ददुः केचित् तेषां वित्तं यथेप्सितम् ॥ १६ ॥

क्षत्रियाणां तदा तात कारणान्तरदर्शनात्।  
ततो महीतलं तात क्षत्रियेण यदृच्छया ॥ १७ ॥  
खनताधिगतं वित्तं केनचिद् भृगुवेश्मनि।  
तद् वित्तं ददृशुः सर्वे समेताः क्षत्रियर्षभाः ॥ १८ ॥

अवमन्य ततः क्रोधाद् भृगूंस्ताञ्छरणागतान्।  
निजघ्नुः परमेष्वासाः सर्वांस्तान् निशितैः शरैः ॥ १९ ॥

आगर्भादवकृन्तन्तश्चेरुः सर्वां वसुन्धराम् ।  
तत उच्छिद्यमानेषु भृगुष्वेवं भयात् तदा ॥ २० ॥  
भृगुपत्न्यो गिरिं दुर्गं हिमवन्तं प्रपेदिरे।  
तासामन्यतमा गर्भं भयाद् दध्रे महौजसम् ॥ २१ ॥  
ऊरुणैकेन वामोरुर्भर्तुः कुलविवृद्धये ।  
तद् गर्भमुपलभ्याशु ब्राह्मणी या भयार्दिता ॥ २२ ॥  
गत्वैका कथयामास क्षत्रियाणामुपह्वरे ।  
ततस्ते क्षत्रिया जग्मुस्तं गर्भं हन्तुमुद्यताः ॥ २३ ॥

ददृशुर्ब्राह्मणीं तेऽथ दीप्यमानां स्वतेजसा।  
अथ गर्भः स भित्त्वोरुं ब्राह्मण्या निर्जगाम ह ॥ २४ ॥

मुष्णन् दृष्टीः क्षत्रियाणां मध्याह्न इव भास्करः।  
ततश्चक्षुर्विहीनास्ते गिरिदुर्गेषु बभ्रमुः ॥ २५ ॥

ततस्ते मोहमापन्ना राजानो नष्टदृष्टयः।  
ब्राह्मणीं शरणं जग्मुर्दृष्ट्यर्थं तामनिन्दिताम् ॥ २६ ॥

ऊचुश्चैनां महाभागां क्षत्रियास्ते विचेतसः।  
ज्योतिः प्रहीणा दुःखार्ताः शान्तार्चिष इवाग्नयः ॥ २७ ॥  
भगवत्याः प्रसादेन गच्छेत् क्षत्रं सचक्षुषम्।  
उपारम्य च गच्छेम सहिताः पापकर्मिणः ॥ २८ ॥

सपुत्रा त्वं प्रसादं नः कर्तुमर्हसि शोभने।  
पुनर्दृष्टिप्रदानेन राज्ञः संत्रातुमर्हसि ॥ २९ ॥