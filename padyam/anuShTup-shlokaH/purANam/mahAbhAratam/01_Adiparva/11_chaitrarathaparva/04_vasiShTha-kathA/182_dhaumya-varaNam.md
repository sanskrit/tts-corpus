+++
title_full = "182 पाण्डवोंका धौम्यको अपना पुरोहित बनाना"
title = "१८२ धौम्य-वरणम्"

+++


अस्माकमनुरूपो वै यः स्याद् गन्धर्व वेदवित्।  
पुरोहितस्तमाचक्ष्व सर्वं हि विदितं तव ॥ १ ॥

यवीयान् देवलस्यैष वने भ्राता तपस्यति।  
धौम्य उत्कोचके तीर्थे तं वृणुध्वं यदीच्छथ ॥ २ ॥

ततोऽर्जुनोऽस्त्रमाग्नेयं प्रददौ तद् यथाविधि।  
गन्धर्वाय तदा प्रीतो वचनं चेदमब्रवीत् ॥ ३ ॥

त्वय्येव तावत् तिष्ठन्तु हया गन्धर्वसत्तम।  
कार्यकाले ग्रहीष्यामः स्वस्ति तेऽस्त्विति चाब्रवीत् ॥ ४ ॥  
तेऽन्योन्यमभिसम्पूज्य गन्धर्वः पाण्डवाश्च ह।  
रम्याद् भागीरथीतीराद् यथाकामं प्रतस्थिरे ॥ ५ ॥

तत उत्कोचकं तीर्थं गत्वा धौम्याश्रमं तु ते।  
तं वव्रुः पाण्डवा धौम्यं पौरोहित्याय भारत ॥ ६ ॥

तान् धौम्यः प्रतिजग्राह सर्ववेदविदां वरः।  
वन्येन फलमूलेन पौरोहित्येन चैव ह ॥ ७ ॥

ते समाशंसिरे लब्धां श्रियं राज्यं च पाण्डवाः।  
ब्राह्मणं तै पुरस्कृत्य पाञ्चालीं च स्वयंवरे ॥ ८ ॥

पुरोहितेन तेनाथ गुरुणा संगतास्तदा।  
नाथवन्तमिवात्मानं मेनिरे भरतर्षभाः ॥ ९ ॥

स हि वेदार्थतत्त्वज्ञस्तेषां गुरुरुदारधीः।  
तेन धर्मविदा पार्था याज्या धर्मविदः कृताः ॥ १० ॥

वीरांस्तु सहितान् मेने प्राप्तराज्यान् स्वधर्मतः।  
बुद्धिवीर्यबलोत्साहैर्युक्तान् देवानिव द्विजः ॥ ११ ॥

कृतस्वस्त्ययनास्तेन ततस्ते मनुजाधिपाः ।  
मेनिरे सहिता गन्तुं पाञ्चाल्यास्तं स्वयंवरम् ॥ १२ ॥