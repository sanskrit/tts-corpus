+++
title_full = "174 वसिष्ठजीके अद्भुत क्षमा-बलके आगे विश्वामित्रजीका पराभव"
title = "१७४ वसिष्ठ-विश्वामित्र-स्पर्धा"

+++


किंनिमित्तमभूद् वैरं विश्वामित्रवसिष्ठयोः ।  
वसतोराश्रमे दिव्ये शंस नः सर्वमेव तत् ॥ १ ॥

इदं वासिष्ठमाख्यानं पुराणं परिचक्षते।  
पार्थ सर्वेषु लोकेषु यथावत् तन्निबोध मे ॥ २ ॥

कान्यकुब्जे महानासीत् पार्थिवो भरतर्षभ।  
गाधीति विश्रुतो लोके कुशिकस्यात्मसम्भवः ॥ ३ ॥

तस्य धर्मात्मनः पुत्रः समृद्धबलवाहनः।  
विश्वामित्र इति ख्यातो बभूव रिपुमर्दनः ॥ ४ ॥

स चचार सहामात्यो मृगयां गहने वने।  
मृगान् विध्यन् वराहांश्च रम्येषु मरुधन्वसु ॥ ५ ॥  
व्यायामकर्शितः सोऽथ मृगलिप्सुः पिपासितः।  
आजगाम नरश्रेष्ठ वसिष्ठस्याश्रमं प्रति ॥ ६ ॥  
तमागतमभिप्रेक्ष्य वसिष्ठः श्रेष्ठभागृषिः ।  
विश्वामित्रं नरश्रेष्ठं प्रतिजग्राह पूजया ॥ ७ ॥

पाद्यार्घ्याचमनीयैस्तं स्वागतेन च भारत।  
तथैव परिजग्राह वन्येन हविषा तदा ॥ ८ ॥

तस्याथ कामधुग् धेनुर्वसिष्ठस्य महात्मनः।  
उक्ता कामान् प्रयच्छेति सा कामान् दुह्यते सदा ॥ ९ ॥

ग्राम्यारण्याश्चौषधीश्च दुदुहे पय एव च।  
षड्रसं चामृतनिभं रसायनमनुत्तमम् ॥ १० ॥  
भोजनीयानि पेयानि भक्ष्याणि विविधानि च।  
लेह्यान्यमृतकल्पानि चोष्याणि च तथार्जुन ॥ ११ ॥  
रत्नानि च महार्हाणि वासांसि विविधानि च।  
तैः कामैः सर्वसम्पूर्णैः पूजितश्च महीपतिः ॥ १२ ॥

सामात्यः सबलश्चैव तुतोष स भृशं तदा।  
षडुन्नतां सुपार्श्वोरुं पृथुपञ्चसमावृताम् ॥ १३ ॥

मण्डूकनेत्रां स्वाकारां पीनोधसमनिन्दिताम् ।  
सुवालधिं शङ्‌कुकर्णां चारुशृङ्गां मनोरमाम् ॥ १४ ॥

पुष्टायतशिरोग्रीवां विस्मितः सोऽभिवीक्ष्य ताम्।  
अभिनन्द्य स तां राजा नन्दिनीं गाधिनन्दनः ॥ १५ ॥

अब्रवीच्च भृशं तुष्टः स राजा तमृषिं तदा।  
अर्बुदेन गवां ब्रह्मन् मम राज्येन वा पुनः ॥ १६ ॥  
नन्दिनीं सम्प्रयच्छस्व भुङ्‌क्ष्व राज्यं महामुने।

देवतातिथिपित्रर्थं याज्यार्थं च पयस्विनी ॥ १७ ॥  
अदेया नन्दिनीयं वै राज्येनापि तवानघ।

क्षत्रियोऽहं भवान् विप्रस्तपस्स्वाध्यायसाधनः ॥ १८ ॥

ब्राह्मणेषु कुतो वीर्यं प्रशान्तेषु धृतात्मसु।  
अर्बुदेन गवां यस्त्वं न ददासि ममेप्सितम् ॥ १९ ॥  
स्वधर्मं न प्रहास्यामि नेष्यामि च बलेन गाम्।  
(क्षत्रियोऽस्मि न विप्रोऽहं बाहुवीर्योऽस्मि धर्मतः।  
तस्माद् भुजबलेनेमां हरिष्यामीह पश्यतः॥)

बलस्थश्चासि राजा च बाहुवीर्यश्च क्षत्रियः ॥ २० ॥  
यथेच्छसि तथा क्षिप्रं कुरु मा त्वं विचारय।

एवमुक्तस्तथा पार्थ विश्वामित्रो बलादिव ॥ २१ ॥  
हंसचन्द्रप्रतीकाशां नन्दिनीं तां जहार गाम्।  
कशादण्डप्रणुदितां काल्यमानामितस्ततः ॥ २२ ॥

हम्भायमाना कल्याणी वसिष्ठस्याथ नन्दिनी।  
आगम्याभिमुखी पार्थ तस्थौ भगवदुन्मुखी ॥ २३ ॥  
भृशं च ताड्यमाना वै न जगामाश्रमात् ततः।

शृणोमि ते रवं भद्रे विनदन्त्याः पुनः पुनः ॥ २४ ॥  
ह्रियसे त्वं बलाद् भद्रे विश्वामित्रेण नन्दिनि।  
किं कर्तव्यं मया तत्र क्षमावान् ब्राह्मणो ह्यहम् ॥ २५ ॥

सा भयान्नन्दिनी तेषां बलानां भरतर्षभ।  
विश्वामित्रभयोद्विग्ना वसिष्ठं समुपागमत् ॥ २६ ॥

कशाग्रदण्डाभिहतां क्रोशन्तीं मामनाथवत् ।  
विश्वामित्रबलैर्घोरैर्भगवन् किमुपेक्षसे ॥ २७ ॥

नन्दिन्यामेवं क्रन्दन्त्यां धर्षितायां महामुनिः।  
न चुक्षुभे तदा धैर्यान्न चचाल धृतव्रतः ॥ २८ ॥

क्षत्रियाणां बलं तेजो ब्राह्मणानां क्षमा बलम्।  
क्षमा मां भजते यस्माद् गम्यतां यदि रोचते ॥ २९ ॥

किं नु त्यक्तास्मि भगवन् यदेवं त्वं प्रभाषसे।  
अत्यक्ताहं त्वया ब्रह्मन् नेतुं शक्या न वै बलात्॥३०॥

न त्वां त्यजामि कल्याणि स्थीयतां यदि शक्यते।  
दृढेन दाम्ना बद्ध्वैष वत्सस्ते ह्रियते बलात् ॥ ३१ ॥

स्थीयतामिति तच्छ्रुत्वा वसिष्ठस्य पयस्विनी।  
ऊर्ध्वाञ्चितशिरोग्रीवा प्रबभौ रौद्रदर्शना ॥ ३२ ॥

क्रोधरक्तेक्षणा सा गौर्हम्भारवघनस्वना ।  
विश्वामित्रस्य तत् सैन्यं व्यद्रावयत सर्वशः ॥ ३३ ॥

कशाग्रदण्डाभिहता काल्यमाना ततस्ततः ।  
क्रोधरक्तेक्षणा क्रोधं भूय एव समाददे ॥ ३४ ॥

आदित्य इव मध्याह्ने क्रोधदीप्तवपुर्बभौ।  
अङ्गारवर्षं मुञ्चन्ती मुहुर्वालधितो महत् ॥ ३५ ॥  
असृजत् पह्लवान् पुच्छात् प्रस्रवाद् द्रविडाञ्छकान्।  
योनिदेशाच्च यवनान् शकृतः शबरान् बहुन् ॥ ३६ ॥

मूत्रतश्चासृजत् कांश्चिच्छबरांश्चैव पार्श्वतः ।  
पौण्ड्रान् किरातान्‌ यवनान् सिंहलान् बर्बरान् खसान् ॥ ३७ ॥

चिबुकांश्च पुलिन्दांश्च चीनान् हूणान् सकेरलान्।  
ससर्ज फेनतः सा गौर्म्लेच्छान् बहुविधानपि ॥ ३८ ॥

तैर्विसृष्टैर्महासैन्यैर्नानाम्लेच्छगणैस्तदा ।  
नानावरणसंच्छन्नैर्नानायुधधरैस्तथा ॥ ३९ ॥  
अवाकीर्यत संरब्धैर्विश्वामित्रस्य पश्यतः ।  
एकैकश्च तदा योधः पञ्चभिः सप्तभिर्वृतः ॥ ४० ॥

अस्त्रवर्षेण महता वध्यमानं बलं तदा।  
प्रभग्नं सर्वतस्त्रस्तं विश्वामित्रस्य पश्यतः ॥ ४१ ॥

न च प्राणैर्वियुज्यन्ते केचित् तत्रास्य सैनिकाः।  
विश्वामित्रस्य संक्रुद्धैर्वासिष्ठैर्भरतर्षभ ॥ ४२ ॥

सा गौस्तत् सकलं सैन्यं कालयामास दूरतः।  
विश्वामित्रस्य तत् सैन्यं काल्यमानं त्रियोजनम् ॥ ४३ ॥  
क्रोशमानं भयोद्विग्नं त्रातारं नाध्यगच्छत।

(विश्वामित्रस्ततो दृष्ट्‌वा क्रोधाविष्टः स रोदसी।  
ववर्ष शरवर्षाणि वसिष्ठे मुनिसत्तमे॥  
घोररूपांश्च नाराचान् क्षुरान् भल्लान् महामुनिः।  
विश्वामित्रप्रयुक्तांस्तान् वैणवेन व्यमोचयत् ॥  
वसिष्ठस्य तदा दृष्ट्‌वा कर्मकौशलमाहवे॥  
विश्वामित्रोऽपि कोपेन भूयः शत्रुनिपातनः।  
दिव्यास्त्रवर्षं तस्मै तु प्राहिणोन्मुनये रुषा॥  
आग्नेयं वारुणं चैन्द्रं याम्यं वायव्यमेव च।  
विससर्ज महाभागे वसिष्ठे ब्रह्मणः सुते॥  
अस्त्राणि सर्वतो ज्वालां विसृजन्ति प्रपेदिरे।  
युगान्तसमये घोराः पतङ्गस्येव रश्मयः॥  
वसिष्ठोऽपि महातेजा ब्रह्मशक्तिप्रयुक्तया ।  
यष्ट्या निवारयामास सर्वाण्यस्त्राणि स स्मयन्॥  
ततस्ते भस्मसाद्भूताः पतन्ति स्म महीतले।  
अपोह्य दिव्यान्यस्त्राणि वसिष्ठो वाक्यमब्रवीत्॥

निर्जितोऽसि महाराज दुरात्मन् गाधिनन्दन।  
यदि तेऽस्ति परं शौर्यं तद् दर्शय मयि स्थिते॥

विश्वामित्रस्तथा चोक्तो वसिष्ठेन नराधिप।  
नोवाच किंचिद् व्रीडाढ्यो विद्रावितमहाबलः॥)

दृष्ट्‌वा तन्महदाश्चर्यं ब्रह्मतेजोभवे तदा ॥ ४४ ॥  
विश्वामित्रः क्षत्रभावान्निर्विण्णो वाक्यमब्रवीत् ।  
धिग् बलं क्षत्रियबलं ब्रह्मतेजोबलं बलम् ॥ ४५ ॥

बलाबलं विनिश्चित्य तप एव परं बलम्।  
स राज्यं स्फीतमुत्सृज्य तां च दीप्तां नृपश्रियम् ॥ ४६ ॥  
भोगांश्च पृष्ठतः कृत्वा तपस्येव मनो दधे।  
स गत्वा तपसा सिद्धिं लोकान् विष्टभ्य तेजसा ॥ ४७ ॥  
तताप सर्वान् दीप्तौजा ब्राह्मणत्वमवाप्तवान्।  
अपिबच्च ततः सोममिन्द्रेण सह कौशिकः ॥ ४८ ॥