+++
title_full = "173 गन्धर्वका वसिष्ठजीकी महत्ता बताते हुए किसी श्रेष्ठ ब्राह्मणको पुरोहित बनानेके लिये आग्रह करना"
title = "१७३ पुरोहित-प्राप्त्युपदेशः"

+++


स गन्धर्ववचः श्रुत्वा तत् तदा भरतर्षभ।  
अर्जुनः परया भक्त्या पूर्णचन्द्र इवाबभौ ॥ १ ॥

उवाच च महेष्वासो गन्धर्वं कुरुसत्तमः।  
जातकौतूहलोऽतीव वसिष्ठस्य तपोबलात् ॥ २ ॥

वसिष्ठ इति तस्यैतदृषेर्नाम त्वयेरितम्।  
एतदिच्छाम्यहं श्रोतुं यथावत् तद् वदस्व मे ॥ ३ ॥

य एष गन्धर्वपते पूर्वेषां नः पुरोहितः।  
आसीदेतन्ममाचक्ष्व क एष भगवानृषिः ॥ ४ ॥

ब्रह्मणो मानसः पुत्रो वसिष्ठोऽरुन्धतीपतिः।  
तपसा निर्जितौ शश्वदजेयावमरैरपि ॥ ५ ॥  
कामक्रोधावुभौ यस्य चरणौ संववाहतुः।  
इन्द्रियाणां वशकरो वसिष्ठ इति चोच्यते ॥ ६ ॥

यस्तु नोच्छेदनं चक्रे कुशिकानामुदारधीः।  
विश्वामित्रापराधेन धारयन् मन्युमुत्तमम् ॥ ७ ॥

पुत्रव्यसनसंतप्तः शक्तिमानप्यशक्तवत् ।  
विश्वामित्रविनाशाय न चक्रे कर्म दारुणम् ॥ ८ ॥

मृतांश्च पुनराहर्तुं शक्तः पुत्रान् यमक्षयात्।  
कृतान्तं नातिचक्राम वेलामिव महोदधिः ॥ ९ ॥

यं प्राप्य विजितात्मानं महात्मानं नराधिपाः।  
इक्ष्वाकवो महीपाला लेभिरे पृथिवीमिमाम् ॥ १० ॥

पुरोहितमिमं प्राप्य वसिष्ठमृषिसत्तमम् ।  
ईजिरे क्रतुभिश्चैव नृपास्ते कुरुनन्दन ॥ ११ ॥

स हि तान् याजयामास सर्वान् नृपतिसत्तमान्।  
ब्रह्मर्षिः पाण्डवश्रेष्ठ बृहस्पतिरिवामरान् ॥ १२ ॥

तस्माद् धर्मप्रधानात्मा वेदधर्मविदीप्सितः ।  
ब्राह्मणो गुणवान् कश्चित्‌ पुरोधाः प्रतिदृश्यताम् ॥ १३ ॥

क्षत्रियेणाभिजातेन पृथिवीं जेतुमिच्छता ।  
पूर्वं पुरोहितः कार्यः पार्थ राज्याभिवृद्धये ॥ १४ ॥

महीं जिगीषता राज्ञा ब्रह्मकार्यं पुरस्सरम्।  
तस्मात् पुरोहितः कश्चिद् गुणवान् विजितेन्द्रियः।  
विद्वान् भवतु वो विप्रो धर्मकामार्थतत्त्ववित् ॥ १५ ॥