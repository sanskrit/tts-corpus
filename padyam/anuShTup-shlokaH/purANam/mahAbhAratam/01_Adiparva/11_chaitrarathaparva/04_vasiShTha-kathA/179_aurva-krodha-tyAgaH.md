+++
title_full = "179 और्व और पितरोंकी बातचीत तथा और्वका अपनी क्रोधाग्निको बडवानलरूपसे समुद्रमें त्यागना"
title = "१७९ और्व-क्रोध-त्यागः"

+++


उक्तवानस्मि यां क्रोधात् प्रतिज्ञां पितरस्तदा।  
सर्वलोकविनाशाय न सा मे वितथा भवेत् ॥ १ ॥

वृथारोषप्रतिज्ञो वै नाहं भवितुमुत्सहे।  
अनिस्तीर्णो हि मां रोषो देहेदग्निरिवारणिम् ॥ २ ॥

यो हि कारणतः क्रोधं संजातं क्षन्तुमर्हति।  
नालं स मनुजः सम्यक् त्रिवर्गं परिरक्षितुम् ॥ ३ ॥

अशिष्टानां नियन्ता हि शिष्टानां परिरक्षिता।  
स्थाने रोषः प्रयुक्तः स्यान्नृपैः सर्वजिगीषुभिः ॥ ४ ॥

अश्रौषमहमूरुस्थो गर्भशय्यागतस्तदा ।  
आसवं मातृवर्गस्थ भृगूणां क्षत्रियैर्वधे ॥ ५ ॥

संहारो हि यदा लोके भृगूणां क्षत्रियाधमैः।  
आगर्भोच्छेदनात् क्रान्तस्तदा मां मन्युराविशत् ॥ ६ ॥

सम्पूर्णकोशाः किल मे मातरः पितरस्तथा।  
भयात् सर्वेषु लोकेषु नाधिजग्मुः परायणम् ॥ ७ ॥

तान् भृगूणां यदा दारान् कश्चिन्नाभ्युपपद्यत।  
माता तदा दधारेयमूरुणैकेन मां शुभा ॥ ८ ॥

प्रतिषेद्धा हि पापस्य यदा लोकेषु विद्यते।  
तदा सर्वेषु लोकेषु पापकृन्नोपपद्यते ॥ ९ ॥

यदा तु प्रतिषेद्धारं पापों न लभते क्वचित्।  
तिष्ठन्ति बहवो लोकास्तदा पापेषु कर्मसु ॥ १० ॥

जानन्नपि च यः पापं शक्तिमान् न नियच्छति।  
ईशः सन् सोऽपि तेनैव कर्मणा सम्प्रयुज्यते ॥ ११ ॥

राजभिश्चेश्वरैश्चैव यदि वै पितरो मम।  
शक्तैर्न शकितास्त्रातुमिष्टं मत्वेह जीवितम् ॥ १२ ॥  
अत एषामहं क्रुद्धो लोकानामीश्वरो ह्यहम्।  
भवतां च वचो नालमहं समभिवर्तितुम् ॥ १३ ॥

ममापि चेद् भवेदेवमीश्वरस्य सतो महत्।  
उपेक्षमाणस्य पुनर्लोकानां किल्बिषाद् भयम् ॥ १४ ॥

यश्चायं मन्युजो मेऽग्निर्लोकानादातुमिच्छति ।  
दहेदेष च मामेव निगृहीतः स्वतेजसा ॥ १५ ॥

भवतां च विजानामि सर्वलोकहितेप्सुताम्।  
तस्माद् विधध्वं यच्छ्रेयो लोकानां मम चेश्वराः ॥ १६ ॥

य एष मन्युजस्तेऽग्निर्लोकानादातुमिच्छति ।  
अप्सु तं मुञ्च भद्रं ते लोका ह्यप्सु प्रतिष्ठिताः॥१७॥

आपोमयाः सर्वरसाः सर्वमापोमयं जगत्।  
तस्मादप्सु विमुञ्चेमं क्रोधाग्निं द्विजसत्तम ॥ १८ ॥

अयं तिष्ठतु ते विप्र यदीच्छसि महोदधौ।  
मन्युजोऽग्निर्दहन्नापो लोका ह्यापोमयाः स्मृताः ॥ १९ ॥

एवं प्रतिज्ञा सत्येयं तवानघ भविष्यति।  
न चैवं सामरा लोका गमिष्यन्ति पराभवम् ॥ २० ॥

ततस्तं क्रोधजं तात और्वोऽग्निं वरुणालये।  
उत्ससर्ज स चैवाप उपयुङ्क्ते महोदधौ ॥ २१ ॥  
महद्धयशिरो भूत्वा यत् तद् वेदविदो विदुः।  
तमग्निमुद्‌गिरद् वक्त्रात् पिबत्यापो महोदधौ ॥ २२ ॥

तस्मात् त्वमपि भद्रं ते न लोकान् हन्तुमर्हसि।  
पराशर पराल्ँलोकान् जानञ्ज्ञानवतां वर ॥ २३ ॥