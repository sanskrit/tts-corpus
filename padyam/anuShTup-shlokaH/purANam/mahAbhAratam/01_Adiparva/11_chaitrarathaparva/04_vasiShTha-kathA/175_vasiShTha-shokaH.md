+++
title_full = "175 शक्तिके शापसे कल्माषपादका राक्षस होना, विश्वामित्रकी प्रेरणासे राक्षसद्वारा वसिष्ठके पुत्रोंका भक्षण और वसिष्ठका शोक"
title = "१७५ वसिष्ठ-शोकः"

+++


कल्माषपाद इत्येवं लोके राजा बभूव ह।  
इक्ष्वाकुवंशजः पार्थ तेजसासदृशो भुवि ॥ १ ॥

स कदाचिद् वनं राजा मृगयां निर्ययौ पुरात्।  
मृगान् विध्यन् वराहांश्च चचार रिपुमर्दनः ॥ २ ॥

तस्मिन् वने महाघोरे खड्‌गांश्च बहुशोऽहनत्।  
हत्वा च सुचिरं श्रान्तो राजा निववृते ततः ॥ ३ ॥

अकामयत् तं याज्यार्थे विश्वामित्रः प्रतापवान्।  
स तु राजा महात्मानं वासिष्ठमृषिसत्तमम् ॥ ४ ॥  
तृषार्तश्च क्षुधार्तश्च एकायनगतः पथि।  
अपश्यदजितः संख्ये मुनिं प्रतिमुखागतम् ॥ ५ ॥

शक्तिं नाम महाभागं वसिष्ठकुलवर्धनम्।  
ज्येष्ठं पुत्रं पुत्रशताद् वसिष्ठस्य महात्मनः ॥ ६ ॥

अपगच्छ पथोऽस्माकमित्येवं पार्थिवोऽब्रवीत् ।  
तथा ऋषिरुवाचैनं सान्त्वयञ्श्लक्ष्णया गिरा ॥ ७ ॥

मम पन्था महाराज धर्म एष सनातनः।  
राज्ञा सर्वेषु धर्मेषु देयः पन्था द्विजातये ॥ ८ ॥

एवं परस्परं तौ तु पथोऽर्थं वाक्यमूचतुः।  
अपसर्पापसर्पेति वागुत्तरमकुर्वताम् ॥ ९ ॥

ऋषिस्तु नापचक्राम तस्मिन् धर्मपथे स्थितः।  
नापि राजा मुनेर्मानात् क्रोधाच्चाथ जगाम ह ॥ १० ॥  
अमुञ्चन्तं तु पन्थानं तमृषिं नृपसत्तमः।  
जघान कशया मोहात् तदा राक्षसवन्मुनिम् ॥ ११ ॥

कशाप्रहाराभिहतस्ततः स मुनिसत्तमः ।  
तं शशाप नृपश्रेष्ठं वासिष्ठः क्रोधमूर्च्छितः ॥ १२ ॥

हंसि राक्षसवद् यस्माद् राजापसद तापसम्।  
तस्मात् त्वमद्यप्रभृति पुरुषादो भविष्यसि ॥ १३ ॥  
मनुष्यपिशिते सक्तश्चरिष्यसि महीमिमाम् ।  
गच्छ राजाधमेत्युक्तः शक्तिना वीर्यशक्तिना ॥ १४ ॥

ततो याज्यनिमित्ते तु विश्वामित्रवसिष्ठयोः।  
वैरमासीत् तदा तं तु विश्वामित्रोऽन्वपद्यत ॥ १५ ॥

तयोर्विवदतोरेवं समीपमुपचक्रमे ।  
ऋषिरुग्रतपाः पार्थ विश्वामित्रः प्रतापवान् ॥ १६ ॥

ततः स बुबुधे पश्चात् तमृषिं नृपसत्तमः।  
ऋषेः पुत्रं वसिष्ठस्य वसिष्ठमिव तेजसा ॥ १७ ॥

अन्तर्धाय तदाऽऽत्मानं विश्वामित्रोऽपि भारत।  
तावुभावतिचक्राम चिकीर्षन्नात्मनः प्रियम् ॥ १८ ॥

स तु शप्तस्तदा तेन शक्तिना वै नृपोत्तमः।  
जगाम शरणं शक्तिं प्रसादयितुमर्हयन् ॥ १९ ॥

तस्य भावं विदित्वा स नृपतेः कुरुसत्तम।  
विश्वामित्रस्ततो रक्ष आदिदेश नृपं प्रति ॥ २० ॥

शापात् तस्य तु विप्रर्षेर्विश्वामित्रस्य चाज्ञया।  
राक्षसः किंकरो नाम विवेश नृपतिं तदा ॥ २१ ॥

विश्वामित्रोऽप्यपाक्रामत् तस्माद् देशादरिंदम ॥ २२ ॥

ततः स नृपतिस्तेन रक्षसान्तर्गतेन वै।  
बलवत् पीडितः पार्थ नान्यबुध्यत किंचन ॥ २३ ॥

ददर्शाथ द्विजः कश्चिद् राजानं प्रस्थितं वनम्।  
अयाचत क्षुधापन्नः समांसं भोजनं तदा ॥ २४ ॥

तमुवाचाथ राजर्षिर्द्विजं मित्रसहस्तदा ।  
आस्स्व ब्रह्मंस्त्वमत्रैव मुहूर्तं प्रतिपालयन् ॥ २५ ॥

निवृत्तः प्रतिदास्यामि भोजनं ते यथेप्सितम्।  
इत्युक्त्वा प्रययौ राजा तस्थौ च द्विजसत्तमः ॥ २६ ॥

ततो राजा परिक्रम्य यथाकामं यथासुखम्।  
निवृत्तोऽन्तःपुरं पार्थ प्रविवेश महामनाः ॥ २७ ॥

ततोऽर्धरात्र उत्थाय सूदमानाय्य सत्वरम्।  
उवाच राजा संस्मृत्य ब्राह्मणस्य प्रतिश्रुतम् ॥ २८ ॥  
गच्छामुष्मिन् वनोद्देशे ब्राह्मणो मां प्रतीक्षते।  
अन्नार्थी तं त्वमन्नेन समांसेनोपपादय ॥ २९ ॥

एवमुक्तस्ततः सूदः सोऽनासाद्यामिषं क्वचित्।  
निवेदयामास तदा तस्मै राज्ञे व्यथान्वितः ॥ ३० ॥

राजा तु रक्षसाऽऽविष्टः सूदमाह गतव्यथः।  
अप्येनं नरमांसेन भोजयेति पुनः पुनः ॥ ३१ ॥

तथेत्युक्त्वा ततः सूदः संस्थानं वध्यघातिनाम्।  
गत्वाऽऽजहार त्वरितो नरमांसमपेतभीः ॥ ३२ ॥

एतत् संस्कृत्य विधिवदन्नोपहितमाशु वै।  
तस्मै प्रादाद् ब्राह्मणाय क्षुधिताय तपस्विने ॥ ३३ ॥

स सिद्धचक्षुषा दृष्ट्‌वा तदन्नं द्विजसत्तमः।  
अभोज्यमिदमित्याह क्रोधपर्याकुलेक्षणः ॥ ३४ ॥

यस्मादभोज्यमन्नं मे ददाति स नृपाधमः।  
तस्मात् तस्यैव मूढस्य भविष्यत्यत्र लोलुपा ॥ ३५ ॥

सक्तो मानुषमांसेषु यथोक्तः शक्तिना तथा।  
उद्वेजनीयो भूतानां चरिष्यति महीमिमाम् ॥ ३६ ॥

द्विरनुव्याहृते राज्ञः स शापो बलवानभूत्।  
रक्षोबलसमाविष्टो विसंज्ञश्चाभवन्नृपः ॥ ३७ ॥

ततः स नृपतिश्रेष्ठो रक्षसापहृतेन्द्रियः।  
उवाच शक्तिं तं दृष्ट्‌वा न चिरादिव भारत ॥ ३८ ॥

यस्मादसदृशः शापः प्रयुक्तोऽयं मयि त्वया।  
तस्मात् त्वत्तः प्रवर्तिष्ये खादितुं पुरुषानहम् ॥ ३९ ॥

एवमुक्त्वा ततः सद्यस्तं प्राणैर्विप्रयुज्य च।  
शक्तिनं भक्षयामास व्याघ्रः पशुमिवेप्सितम् ॥ ४० ॥

शक्तिनं तु मृतं दृष्ट्‌वा विश्वामित्रः पुनः पुनः।  
वसिष्ठस्यैव पुत्रेषु तद् रक्षः संदिदेश ह ॥ ४१ ॥

स ताञ्छक्त्यवरान् पुत्रान् वसिष्ठस्य महात्मनः।  
भक्षयामास संक्रुद्धः सिंहः क्षुद्रमृगानिव ॥ ४२ ॥

वसिष्ठो घातिताञ्छ्रुत्वा विश्वामित्रेण तान् सुतान्।  
धारयामास तं शोकं महाद्रिरिव मेदिनीम् ॥ ४३ ॥

चक्रे चात्मविनाशाय बुद्धिं स मुनिसत्तमः।  
न त्वेव कौशिकोच्छेदं मेने मतिमतां वरः ॥ ४४ ॥

स मेरुकूटादात्मानं मुमोच भगवानृषिः।  
गिरेस्तस्य शिलायां तु तूलराशाविवापतत् ॥ ४५ ॥

न ममार च पातेन स यदा तेन पाण्डव।  
तदाग्निमिद्धं भगवान् संविवेश महावने ॥ ४६ ॥

तं तदा सुसमिद्धोऽपि न ददाह हुताशनः।  
दीप्यमानोऽप्यमित्रघ्न शीतोऽग्निरभवत् ततः ॥ ४७ ॥

स समुद्रमभिप्रेक्ष्य शोकाविष्टो महामुनिः।  
बद्‌ध्वा कण्ठे शिलां गुर्वीं निपपात तदाम्भसि ॥ ४८ ॥

स समुद्रोर्मिवेगेन स्थले न्यस्तो महामुनिः।  
न ममार यदा विप्रः कथंचित् संशितव्रतः।  
जगाम स ततः खिन्नः पुनरेवाश्रमं प्रति ॥ ४९ ॥