+++
title_full = "176 कल्माषपादका शापसे उद्धार और वसिष्ठजीके द्वारा उन्हें अश्मक नामक पुत्रकी प्राप्ति"
title = "१७६ वसिष्ठ-समाश्वासनम्"

+++


ततो दृष्ट्वाऽऽश्रमपदं रहितं तैः सुतैर्मुनिः।  
निर्जगाम सुदुःखार्तः पुनरप्याश्रमात् ततः ॥ १ ॥

सोऽपश्यत् सरितं पूर्णां प्रावृट्काले नवाम्भसा।  
वृक्षान् बहुविधान् पार्थ हरन्तीं तीरजान् बहून् ॥ २ ॥

अथ चिन्तां समापेदे पुनः कौरवनन्दन।  
अम्भस्यस्या निमज्जेयमिति दुःखसमन्वितः ॥ ३ ॥

ततः पाशैस्तदाऽऽत्मानं गाढं बद्ध्वा महामुनिः।  
तस्या जले महानद्या निममज्ज सुदुःखितः ॥ ४ ॥

अथ छित्त्वा नदी पाशांस्तस्यारिबलसूदन।  
स्थलस्थं तमृषिं कृत्वा विपाशं समवासृजत् ॥ ५ ॥

उत्ततार ततः पाशैर्विमुक्तः स महानृषिः।  
विपाशेति च नामास्या नद्याश्चक्रे महानृषिः ॥ ६ ॥

शोकबुद्धिं तदा चक्रे न चैकत्र व्यतिष्ठत।  
सोऽगच्छत् पर्वतांश्चैव सरितश्च सरांसि च ॥ ७ ॥

दृष्ट्वा स पुनरेवर्षिर्नदीं हैमवतीं तदा।  
चण्डग्राहवतीं भीमां तस्याः स्रोतस्यपातयत् ॥ ८ ॥

सा तमग्निसमं विप्रमनुचिन्त्य सरिद्वरा।  
शतधा विद्रुता यस्माच्छतद्रुरिति विश्रुता ॥ ९ ॥

ततः स्थलगतं दृष्ट्वा तत्राप्यात्मानमात्मना।  
मर्तुं न शक्यमित्युक्त्वा पुनरेवाश्रमं ययौ ॥ १० ॥

स गत्वा विविधाञ्छैलान्‌ देशान् बहुविधांस्तथा।  
अदृश्यन्त्याख्यया वध्वाथाश्रमेऽनुसृतोऽभवत् ॥ ११ ॥

अथ शुश्राव संगत्या वेदाध्ययननिःस्वनम्।  
पृष्ठतः परिपूर्णार्थं षड्भिरङ्गैरलंकृतम् ॥ १२ ॥

अनुव्रजति को न्वेष मामित्येवाथ सोऽब्रवीत्।  
अहमित्यदृश्यन्तीमं सा स्नुषा प्रत्यभाषत।  
शक्तेर्भार्या महाभाग तपोयुक्ता तपस्विनी ॥ १३ ॥

पुत्रि कस्यैष साङ्गस्य वेदस्याध्ययनस्वनः।  
पुरा साङ्गस्य वेदस्य शक्तेरिव मया श्रुतः ॥ १४ ॥

अयं कुक्षौ समुत्पन्नः शक्तेर्गर्भः सुतस्य ते।  
समा द्वादश तस्येह वेदानभ्यस्यतो मुने ॥ १५ ॥

एवमुक्तस्तया हृष्टो वसिष्ठः श्रेष्ठभागृषिः।  
अस्ति संतानमित्युक्त्वा मृत्योः पार्थ न्यवर्तत ॥ १६ ॥

ततः प्रतिनिवृत्तः स तया वध्वा सहानघ।  
कल्माषपादमासीनं ददर्श विजने वने ॥ १७ ॥

स तु दृष्ट्वैव तं राजा क्रुद्ध उत्थाय भारत।  
आविष्टो रक्षसोग्रेण इयेषात्तुं तदा मुनिम् ॥ १८ ॥

अदृश्यन्ती तु तं दृष्ट्वा क्रूरकर्माणमग्रतः।  
भयसंविग्नया वाचा वसिष्ठमिदमब्रवीत् ॥ १९ ॥

असौ मृत्युरिवोग्रेण दण्डेन भगवन्नितः।  
प्रगृहीतेन काष्ठेन राक्षसोऽभ्येति दारुणः ॥ २० ॥

तं निवारयितुं शक्तो नान्योऽस्ति भुवि कश्चन।  
त्वदृतेऽद्य महाभाग सर्ववेदविदां वर ॥ २१ ॥

पाहि मां भगवन् पापादस्माद् दारुणदर्शनात्।  
राक्षसोऽयमिहात्तुं वै नूनमावां समीहते ॥ २२ ॥

मा भैः पुत्रि न भेतव्यं राक्षसात् तु कथंचन।  
नैतद् रक्षो भयं यस्मात् पश्यसि त्वमुपस्थितम् ॥ २३ ॥

राजा कल्माषपादोऽयं वीर्यवान् प्रथितो भुवि।  
स एषोऽस्मिन् वनोद्देशे निवसत्यतिभीषणः ॥ २४ ॥

तमापतन्तं सम्प्रेक्ष्य वसिष्ठो भगवानृषिः।  
वारयामास तेजस्वी हुंकारेणैव भारत ॥ २५ ॥

मन्त्रपूतेन च पुनः स तमभ्युक्ष्य वारिणा।  
मोक्षयामास वै शापात्‌ तस्माद्‌ योगान्नराधिपम् ॥ २६ ॥

स हि द्वादश वर्षाणि वासिष्ठस्यैव तेजसा।  
ग्रस्त आसीद् ग्रहेणेव पर्वकाले दिवाकरः ॥ २७ ॥

रक्षसा विप्रमुक्तोऽथ स नृपस्तद् वनं महत्।  
तेजसा रञ्जयामास संध्याभ्रमिव भास्करः ॥ २८ ॥

प्रतिलभ्य ततः संज्ञामभिवाद्य कृताञ्जलिः।  
उवाच नृपतिः काले वसिष्ठमृषिसत्तमम् ॥ २९ ॥

सौदासोऽहं महाभाग याज्यस्ते मुनिसत्तम।  
अस्मिन् काले यदिष्टं ते ब्रूहि किं करवाणि ते॥३०॥

वृत्तमेतद् यथाकालं गच्छ राज्यं प्रशाधि वै।  
ब्राह्मणं तु मनुष्येन्द्र मावमंस्थाः कदाचन ॥ ३१ ॥

नावमंस्ये महाभाग कदाचिद् ब्राह्मणानहम्।  
त्वन्निदेशे स्थितः सम्यक् पूजयिष्याम्यहं द्विजान् ॥ ३२ ॥

इक्ष्वाकूणां च येनाहमनृणः स्यां द्विजोत्तम।  
तत् त्वत्तः प्राप्तुमिच्छामि सर्ववेदविदां वर ॥ ३३ ॥

अपत्यमीप्सितं मह्यं दातुमर्हसि सत्तम।  
शीलरूपगुणोपेतमिक्ष्वाकुकुलवृद्धये ॥ ३४ ॥

ददानीत्येव तं तत्र राजानं प्रत्युवाच ह।  
वसिष्ठः परमेष्वासं सत्यसंधो द्विजोत्तमः ॥ ३५ ॥

ततः प्रतिययौ काले वसिष्ठः सह तेन वै।  
ख्यातां पुरीमिमां लोकेष्वयोध्यां मनुजेश्वर ॥ ३६ ॥

तं प्रजाः प्रतिमोदन्त्यः सर्वाः प्रत्युद्‌गतास्तदा।  
विपाप्मानं महात्मानं दिवौकस इवेश्वरम् ॥ ३७ ॥

सुचिराय मनुष्येन्द्रो नगरीं पुण्यलक्षणाम्।  
विवेश सहितस्तेन वसिष्ठेन महर्षिणा ॥ ३८ ॥  
ददृशुस्तं महीपालमयोध्यावासिनो जनाः ।  
पुरोहितेन सहितं दिवाकरमिवोदितम् ॥ ३९ ॥

स च तां पूरयामास लक्ष्म्या लक्ष्मीवतां वरः।  
अयोध्यां व्योम शीतांशुः शरत्काल इवोदितः ॥ ४० ॥

संसिक्तमृष्टपन्थानं पताकाध्वजशोभितम् ।  
मनः प्रह्लादयामास तस्य तत् पुरमुत्तमम् ॥ ४१ ॥

तुष्टपुष्टजनाकीर्णा सा पुरी कुरुनन्दन।  
अशोभत तदा तेन शक्रेणेवामरावती ॥ ४२ ॥

ततः प्रविष्टे राजर्षौ तस्मिंस्तत् पुरमुत्तमम्।  
राज्ञस्तस्याज्ञया देवी वसिष्ठमुपचक्रमे ॥ ४३ ॥

ऋतावथ महर्षिः स सम्बभूव तया सह।  
देव्या दिव्येन विधिना वसिष्ठः श्रेष्ठभागृषिः ॥ ४४ ॥

ततस्तस्यां समुत्पन्ने गर्भे स मुनिसत्तमः।  
राज्ञाभिवादितस्तेन जगाम मुनिराश्रमम् ॥ ४५ ॥

दीर्घकालेन सा गर्भं सुषुवे न तु तं यदा।  
तदा देव्यश्मना कुक्षिं निर्बिभेद यशस्विनी ॥ ४६ ॥

ततोऽपि द्वादशे वर्षे स जज्ञे पुरुषर्षभः।  
अश्मको नाम राजर्षिः पौदन्यं यो न्यवेशयत् ॥ ४७ ॥