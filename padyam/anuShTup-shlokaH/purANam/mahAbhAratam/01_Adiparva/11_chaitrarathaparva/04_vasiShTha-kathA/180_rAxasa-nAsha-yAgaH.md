+++
title_full = "180 पुलस्त्य आदि महर्षियोंके समझानेसे पराशरजीके द्वारा राक्षससत्रकी समाप्ति"
title = "१८० राक्षस-नाश-यागः"

+++


एवमुक्तः स विप्रर्षिर्वसिष्ठेन महात्मना।  
न्ययच्छदात्मनः क्रोधं सर्वलोकपराभवात् ॥ १ ॥

ईजे च स महातेजाः सर्ववेदविदां वरः।  
ऋषी राक्षससत्रेण शाक्तेयोऽथ पराशरः ॥ २ ॥

ततो वृद्धांश्च बालांश्च राक्षसान् स महामुनिः।  
ददाह वितते यज्ञे शक्तेर्वधमनुस्मरन् ॥ ३ ॥

न हि तं वारयामास वसिष्ठो रक्षसां वधात्।  
द्वितीयामस्य मा भाङ्क्षं प्रतिज्ञामिति निश्चयात् ॥ ४ ॥

त्रयाणां पावकानां च सत्रे तस्मिन् महामुनिः।  
आसीत् पुरस्ताद् दीप्तानां चतुर्थ इव पावकः ॥ ५ ॥

तेन यज्ञेन शुभ्रेण हूयमानेन शक्तिजः।  
तद्विदीपितमाकाशं सूर्येणेव घनात्यये ॥ ६ ॥

तं वसिष्ठादयः सर्वे मुनयस्तत्र मेनिरे।  
तेजसा दीप्यमानं वै द्वितीयमिव भास्करम् ॥ ७ ॥

ततः परमदुष्प्रापमन्यैर्ऋषिरुदारधीः ।  
समापिपयिषुः सत्रं तमत्रिः समुपागमत् ॥ ८ ॥

तथा पुलस्त्यः पुलहः क्रतुश्चैव महाक्रतुः।  
तत्राजग्मुरमित्रघ्न रक्षसां जीवितेप्सया ॥ ९ ॥

पुलस्त्यस्तु वधात् तेषां रक्षसां भरतर्षभ।  
उवाचेदं वचः पार्थ पराशरमरिंदमम् ॥ १० ॥

कच्चित् तातापविघ्नं ते कच्चिन्नन्दसि पुत्रक।  
अजानतामदोषाणां सर्वेषां रक्षसां वधात् ॥ ११ ॥

प्रजोच्छेदमिमं मह्यं न हि कर्तुं त्वमर्हसि।  
नैष तात द्विजातीनां धर्मो दृष्टस्तपस्विनाम् ॥ १२ ॥

शम एव परो धर्मस्तमाचर पराशर।  
अधर्मिष्ठं वरिष्ठः सन् कुरुषे त्वं पराशर ॥ १३ ॥

शक्तिं चापि हि धर्मज्ञं नातिक्रान्तुमिहार्हसि।  
प्रजायाश्च ममोच्छेदं न चैवं कर्तुमर्हसि ॥ १४ ॥

शापाद्धि शक्तेर्वासिष्ठ तदा तदुपपादितम्।  
आत्मजेन स दोषेण शक्तिर्नीत इतो दिवम् ॥ १५ ॥

न हि तं राक्षसः कश्चिच्छक्तो भक्षयितुं मुने।  
आत्मनैवात्मनस्तेन दृष्टो मृत्युस्तदाभवत् ॥ १६ ॥

निमित्तभूतस्तत्रासीद् विश्वामित्रः पराशर ।  
राजा कल्माषपादश्च दिवमारुह्य मोदते ॥ १७ ॥

ये च शक्त्यवराः पुत्रा वसिष्ठस्य महामुने।  
ते च सर्वे मुदा युक्ता मोदन्ते सहिताः सुरैः॥१८॥

सर्वमेतद् वसिष्ठस्य विदितं वै महामुने।  
रक्षसां च समुच्छेद एष तात तपस्विनाम् ॥ १९ ॥  
निमित्तभूतस्त्वं चात्र क्रतौ वासिष्ठनन्दन।  
तत् सत्रं मुञ्च भद्रं ते समाप्तमिदमस्तु ते ॥ २० ॥

एवमुक्तः पुलस्त्येन वसिष्ठेन च धीमता।  
तदा समापयामास सत्रं शाक्तो महामुनिः ॥ २१ ॥

सर्वराक्षससत्राय सम्भृतं पावकं तदा।  
उत्तरे हिमवत्पार्श्वे उत्ससर्ज महावने ॥ २२ ॥

स तत्राद्यापि रक्षांसि वृक्षानश्मन एव च।  
भक्षयन् दृश्यते वह्निः सदा पर्वणि पर्वणि ॥ २३ ॥