+++
title_full = "168 व्यासजीका पाण्डवोंको द्रौपदीके पूर्वजन्मका वृत्तान्त सुनाना"
title = "१६८ व्यास-दर्शनम्"

+++


वसत्सु तेषु प्रच्छन्नं पाण्डवेषु महात्मसु।  
आजगामाथ तान् द्रष्टुं व्यासः सत्यवतीसुतः ॥ १ ॥

तमागतमभिप्रेक्ष्य प्रत्युद्‌गम्य परंतपाः ।  
प्रणिपत्याभिवाद्यैनं तस्थुः प्राञ्चलयस्तदा ॥ २ ॥  
समनुज्ञाप्य तान् सर्वानासीनान् मुनिरब्रवीत्।  
प्रच्छन्नं पूजितः पार्थैः प्रीतिपूर्वमिदं वचः ॥ ३ ॥

अपि धर्मेण वर्तेध्वं शास्त्रेण च परंतपाः।  
अपि विप्रेषु पूजा वः पूजार्हेषु न हीयते ॥ ४ ॥

अथ धर्मार्थवद् वाक्यमुक्त्वा स भगवानृषिः।  
विचित्राश्च कथास्तास्ताः पुनरेवेदमब्रवीत् ॥ ५ ॥

आसीत् तपोवने काचिदृषेः कन्या महात्मनः।  
विलग्नमध्या सुश्रोणी सुभ्रूः सर्वगुणान्विता ॥ ६ ॥

कर्मभिः स्वकृतैः सा तु दुर्भगा समपद्यत।  
नाध्यगच्छत् पतिं सा तु कन्या रूपवती सती ॥ ७ ॥

ततस्तप्तुमथारेभे पत्यर्थमसुखा ततः ।  
तोषयामास तपसा सा किलोग्रेण शंकरम् ॥ ८ ॥

तस्याः स भगवांस्तुष्टस्तामुवाच यशस्विनीम्।  
वरं वरय भद्रं ते वरदोऽस्मीति शङ्करः ॥ ९ ॥

अथेश्वरमुवाचेदमात्मनः सा वचो हितम्।  
पतिं सर्वगुणोपेतमिच्छामीति पुनः पुनः ॥ १० ॥

तामथ प्रत्युवाचेदमीशानो वदतां वरः।  
पञ्च ते पतयो भद्रे भविष्यन्तीति भारताः ॥ ११ ॥

एवमुक्ता ततः कन्या देवं वरदमब्रवीत्।  
एकमिच्छाम्यहं देव त्वत्प्रसादात् पतिं प्रभो ॥ १२ ॥

पुनरेवाब्रवीद् देव इदं वचनमुत्तमम्।  
पञ्चकृत्वस्त्वया ह्युक्तः पतिं देहीत्यहं पुनः ॥ १३ ॥

देहमन्यं गतायास्ते यथोक्तं तद् भविष्यति।  
द्रुपदस्य कुले जज्ञे सा कन्या देवरूपिणी ॥ १४ ॥

निर्दिष्टा भवतां पत्नी कृष्णा पार्षत्यनिन्दिता।  
पाञ्चालनगरे तस्मान्निवसध्वं महाबलाः ।  
सुखिनस्तामनुप्राप्य भविष्यथ न संशयः ॥ १५ ॥

एवमुक्त्वा महाभागः पाण्डवान् स पितामहः।  
पार्थानामन्त्र्य कुन्तीं च प्रातिष्ठत महातपाः ॥ १६ ॥