+++
title_full = "167 कुन्तीकी अपने पुत्रोंसे पूछकर पंचालदेशमें जानेकी तैयारी"
title = "१६७ प्रयाण-निश्चयः"

+++


एतच्छ्रुत्वा तु कौन्तेया ब्राह्मणात् संशितव्रतात्।  
सर्वे चास्वस्थमनसो बभूवुस्ते महाबलाः ॥ १ ॥

ततः कुन्ती सुतान् दृष्ट्वा सर्वांस्तद्‌गतचेतसः।  
युधिष्ठिरमुवाचेदं वचनं सत्यवादिनी ॥ २ ॥

चिररात्रोषिताः स्मेह ब्राह्मणस्य निवेशने।  
रममाणाः पुरे रम्ये लब्धभैक्षा महात्मनः ॥ ३ ॥

यानीह रमणीयानि वनान्युपवनानि च।  
सर्वाणि तानि दृष्टानि पुनः पुनररिंदम ॥ ४ ॥

पुनर्द्रष्टुं हि तानीह प्रीणयन्ति न नस्तथा।  
भैक्षं च न तथा वीर लभ्यते कुरुनन्दन ॥ ५ ॥

ते वयं साधु पञ्चालान् गच्छाम यदि मन्यसे।  
अपूर्वदर्शनं वीर रमणीयं भविष्यति ॥ ६ ॥

सुभिक्षाश्चैव पञ्चालाः श्रूयन्ते शत्रुकर्शन।  
यज्ञसेनश्च राजासौ ब्रह्मण्य इति शुश्रुम ॥ ७ ॥

एकत्र चिरवासश्च क्षमो न च मतो मम।  
ते तत्र साधु गच्छामो यदि त्वं पुत्र मन्यसे॥८॥

भवत्या यन्मतं कार्यं तदस्माकं परं हितम्।  
अनुजांस्तु न जानामि गच्छेयुर्नेति वा पुनः ॥ ९ ॥

ततः कुन्ती भीमसेनमर्जुनं यमजौ तथा।  
उवाच गमनं ते च तथेत्येवाब्रुवंस्तदा ॥ १० ॥

तत आमन्त्र्य तं विप्रं कुन्ती राजन् सुतैः सह।  
प्रतस्थे नगरीं रम्यां द्रुपदस्य महात्मनः ॥ ११ ॥