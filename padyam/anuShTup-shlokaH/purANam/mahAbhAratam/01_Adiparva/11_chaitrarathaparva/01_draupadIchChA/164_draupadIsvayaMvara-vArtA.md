+++
title_full = "164 पाण्डवोंका एक ब्राह्मणसे विचित्र कथाएँ सुनना"
title = "१६४ द्रौपदीस्वयंवर-वार्ता"

+++


ते तथा पुरुषव्याघ्रा निहत्य बकराक्षसम्।  
अत ऊर्ध्वं ततो ब्रह्मन् किमकुर्वत पाण्डवाः ॥ १ ॥

तत्रैव न्यवसन् राजन् निहत्य बकराक्षसम्।  
अधीयानाः परं ब्रह्म ब्राह्मणस्य निवेशने ॥ २ ॥

ततः कतिपयाहस्य ब्राह्मणः संशितव्रतः।  
प्रतिश्रयार्थी तद् वेश्म ब्राह्मणस्य जगाम ह ॥ ३ ॥

स सम्यक् पूजयित्वा तं विप्रं विप्रर्षभस्तदा।  
ददौ प्रतिश्रयं तस्मै सदा सर्वातिथिव्रतः ॥ ४ ॥

ततस्ते पाण्डवाः सर्वे सह कुन्त्या नरर्षभाः।  
उपासांचक्रिरे विप्रं कथयन्तं कथाः शुभाः ॥ ५ ॥

कथयामास देशांश्च तीर्थानि सरितस्तथा।  
राज्ञश्च विविधाश्चर्यान् देशांश्चैव पुराणि च ॥ ६ ॥

स तत्राकथयद् विप्रः कथान्ते जनमेजय।  
पञ्चालेष्वद्भुताकारं याज्ञसेन्याः स्वयंवरम् ॥ ७ ॥

धृष्टद्युम्नस्य चोत्पत्तिमुत्पत्तिं च शिखण्डिनः।  
अयोनिजत्वं कृष्णाया द्रुपदस्य महामखे ॥ ८ ॥

तदद्भुततमं श्रुत्वा लोके तस्य महात्मनः।  
विस्तरेणैव पप्रच्छुः कथान्ते पुरुषर्षभाः ॥ ९ ॥

कथं द्रुपदपुत्रस्य धृष्टद्युम्नस्य पावकात्।  
वेदीमध्याच्च कृष्णायाः सम्भवः कथमद्भुतः ॥ १० ॥

कथं द्रोणान्महेष्वासात् सर्वाण्यस्त्राण्यशिक्षत ।  
कथं विप्र सखायौ तौ भिन्नौ कस्य कृतेन वा॥११॥

एवं तैश्चोदितो राजन् स विप्रः पुरुषर्षभैः।  
कथयामास तत् सर्वं द्रौपदीसम्भवं तदा ॥ १२ ॥