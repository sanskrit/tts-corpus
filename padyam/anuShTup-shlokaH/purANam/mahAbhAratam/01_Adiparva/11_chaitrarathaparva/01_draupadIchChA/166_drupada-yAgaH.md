+++
title_full = "166 द्रुपदके यज्ञसे धृष्टद्युम्न और द्रौपदीकी उत्पत्ति"
title = "१६६ द्रुपद-यागः"

+++


अमर्षी द्रुपदो राजा कर्मसिद्धान् द्विजर्षभान्।  
अन्विच्छन् परिचक्राम ब्राह्मणावसथान् बहून् ॥ १ ॥

पुत्रजन्म परीप्सन् वै शोकोपहतचेतनः।  
नास्ति श्रेष्ठमपत्यं मे इति नित्यमचिन्तयत् ॥ २ ॥

जातान् पुत्रान्‌ स निर्वेदाद्‌ धिग् बन्धूनिति चाब्रवीत्।  
निःश्वासपरमश्चासीद् द्रोणं प्रतिचिकीर्षया ॥ ३ ॥

प्रभावं विनयं शिक्षां द्रोणस्य चरितानि च।  
क्षात्रेण च बलेनास्य चिन्तयन् नाध्यगच्छत ॥ ४ ॥  
प्रतिकर्तुं नृपश्रेष्ठो यतमानोऽपि भारत।  
अभितः सोऽथ कल्माषीं गङ्गाकूले परिभ्रमन् ॥ ५ ॥  
ब्राह्मणावसथं पुण्यमाससाद महीपतिः ।  
तत्र नास्नातकः कश्चिन्न चासीदव्रती द्विजः ॥ ६ ॥

तथैव च महाभागः सोऽपश्यत् संशितव्रतौ।  
याजोपयाजौ ब्रह्मर्षी शाम्यन्तौ परमेष्ठिनौ ॥ ७ ॥

संहिताध्ययने युक्तौ गोत्रतश्चापि काश्यपौ।  
तारणेयौ युक्तरूपौ ब्राह्मणावृषिसत्तमौ ॥ ८ ॥

स तावामन्त्रयामास सर्वकामैरतन्द्रितः ।  
बुद्‌ध्वा बलं तयोस्तत्र कनीयांसमुपह्वरे ॥ ९ ॥  
प्रपेदे छन्दयन् कामैरुपयाजं धृतव्रतम्।  
पादशुश्रूषणे युक्तः प्रियवाक् सर्वकामदः ॥ १० ॥  
अर्चयित्वा यथान्यायमुपयाजमुवाच सः ।  
येन मे कर्मणा ब्रह्मन् पुत्रः स्याद् द्रोणमृत्यवे ॥ ११ ॥  
उपयाज कृते तस्मिन् गवां दातास्मि तेऽर्बुदम्।  
यद् वा तेऽन्यद् द्विजश्रेष्ठ मनसः सुप्रियं भवेत्।  
सर्वं तत् ते प्रदाताहं न हि मेऽत्रास्ति संशयः॥१२॥

इत्युक्तो नाहमित्येवं तमृषिः प्रत्यभाषत।  
आराधयिष्यन् द्रुपदः स तं पर्यचरत् पुनः ॥ १३ ॥

ततः संवत्सरस्यान्ते द्रुपदं स द्विजोत्तमः।  
उपयाजोऽब्रवीत् काले राजन् मधुरया गिरा ॥ १४ ॥  
ज्येष्ठो भ्राता ममागृह्णाद् विचरन् गहने वने।  
अपरिज्ञातशौचायां भूमौ निपतितं फलम् ॥ १५ ॥

तदपश्यमहं भ्रातुरसाम्प्रतमनुव्रजन् ।  
विमर्शं संकरादाने नायं कुर्यात् कदाचन ॥ १६ ॥

दृष्ट्वा फलस्य नापश्यद् दोषान् पापानुबन्धकान्।  
विविनक्ति न शौचं यः सोऽन्यत्रापि कथं भवेत् ॥ १७ ॥

संहिताध्ययनं कुर्वन् वसन् गुरुकुले च यः।  
भैक्ष्यमुत्सृष्टमन्येषां भुङ्क्ते स्म च यदा तदा ॥ १८ ॥  
कीर्तयन् गुणमन्नानामघृणी च पुनः पुनः।  
तं वै फलार्थिनं मन्ये भ्रातरं तर्कचक्षुषा ॥ १९ ॥

तं वै गच्छस्व नृपते स त्वां संयाजयिष्यति।  
जुगुप्समानो नृपतिर्मनसेदं विचिन्तयन् ॥ २० ॥  
उपयाजवचः श्रुत्वा याजस्याश्रममभ्यगात् ।  
अभिसम्पूज्य पूजार्हमथ याजमुवाच ह ॥ २१ ॥

अयुतानि ददान्यष्टौ गवां याजय मां विभो।  
द्रोणवैराभिसंतप्तं प्रह्लादयितुमर्हसि ॥ २२ ॥

स हि ब्रह्मविदां श्रेष्ठो ब्रह्मास्त्रे चाप्यनुत्तमः।  
तस्माद् द्रोणः पराजैष्ट मां वै स सखिविग्रहे ॥ २३ ॥

क्षत्रियो नास्ति तस्यास्यां पृथिव्यां कश्चिदग्रणीः।  
कौरवाचार्यमुख्यस्य भारद्वाजस्य धीमतः ॥ २४ ॥

द्रोणस्य शरजालानि प्राणिदेहहराणि च।  
षडरत्नि धनुश्चास्य दृश्यते परमं महत् ॥ २५ ॥  
स हि ब्राह्मणवेषेण क्षात्रं वेगमसंशयम्।  
प्रतिहन्ति महेष्वासो भारद्वाजो महामनाः ॥ २६ ॥

क्षत्रोच्छेदाय विहितो जामदग्न्य इवास्थितः।  
तस्य ह्यस्त्रबलं घोरमप्रधृष्यं नरैर्भुवि ॥ २७ ॥

बाह्मं संधारयंस्तेजो हुताहुतिरिवानलः ।  
समेत्य स दहत्याजौ क्षात्रधर्मपुरस्सरः ॥ २८ ॥

ब्रह्मक्षत्रे च विहिते ब्राह्मं तेजो विशिष्यते।  
सोऽहं क्षात्राद् बलाद्धीनो बाह्मं तेजः प्रपेदिवान् ॥ २९ ॥

द्रोणाद् विशिष्टमासाद्य भवन्तं ब्रह्मवित्तमम्।  
द्रोणान्तकमहं पुत्रं लभेयं युधि दुर्जयम् ॥ ३० ॥

तत् कर्म कुरु मे याज वितसम्यर्बुदं गवाम्।  
तथेत्युक्त्वा तु तं याजो याज्यार्थमुपकल्पयत् ॥ ३१ ॥

गुर्वर्थ इति चाकाममुपयाजमचोदयत् ।  
याजो द्रोणविनाशाय प्रतिजज्ञे तथा च सः ॥ ३२ ॥  
ततस्तस्य नरेन्द्रस्य उपयाजो महातपाः।  
आचख्यौ कर्म वैतानं तदा पुत्रफलाय वै ॥ ३३ ॥

स च पुत्रो महावीर्यो महातेजा महाबलः।  
इष्यते यद्विधो राजन् भविता ते तथाविधः ॥ ३४ ॥

भारद्वाजस्य हन्तारं सोऽभिसंधाय भूपतिः।  
आजह्रे तत् तथा सर्वं द्रुपदः कर्मसिद्धये ॥ ३५ ॥

याजस्तु हवनस्यान्ते देवीमाज्ञापयत् तदा।  
प्रेहि मां राज्ञि पृषति मिथुनं त्वामुपस्थितम् ॥ ३६ ॥  
(कुमारश्च कुमारी च पितृवंशविवृद्धये।)

अवलिप्तं मुखं ब्रह्मन् दिव्यान् गन्धान् बिभर्मि च।  
सुतार्थे नोपलब्धास्मि तिष्ठ याज मम प्रिये ॥ ३७ ॥

याजेन श्रपितं हव्यमुपयाजाभिमन्त्रितम् ।  
कथं कामं न संदध्यात् सा त्वं विप्रेहि तिष्ठ वा॥३८॥

एवमुक्त्वा तु याजेन हुते हविषि संस्कृते।  
उत्तस्थौ पावकात् तस्मात् कुमारो देवसंनिभः ॥ ३९ ॥

ज्वालावर्णो घोररूपः किरीटी वर्म चोत्तमम्।  
बिभ्रत्‌ सखड्‌गः सशरो धनुष्मान् विनदन् मुहुः ॥ ४० ॥

सोऽध्यारोहद् रथवरं तेन च प्रययौ तदा।  
ततः प्रणेदुः पञ्जालाः प्रहृष्ठाः साधु साध्विति ॥ ४१ ॥

हर्षाविष्टांस्ततश्चैतान् नेयं सेहे वसुंधरा।  
भयापहो राजपुत्रः पाञ्चालानां यशस्करः ॥ ४२ ॥  
राज्ञः शोकापहो जात एष द्रोणवधाय वै।  
इत्युवाच महद् भूतमदृश्यं खेचरं तदा ॥ ४३ ॥

कुमारी चापि पाञ्चाली वेदीमध्यात् समुत्थिता।  
सुभगा दर्शनीयङ्गी स्वसितायतलोचना ॥ ४४ ॥

श्यामा पद्मपलाशाक्षी नीलकुञ्चितमूर्धजा ।  
ताम्रतुङ्गनखी सुभ्रूश्चारुपीनपयोधरा ॥ ४५ ॥

मानुषं विग्रहं कृत्वा साक्षादमरवर्णिनी।  
नीलोत्पलसमो गन्धो यस्याः क्रोशात् प्रधावति ॥ ४६ ॥

या बिभर्ति परं रूपं यस्या नास्त्युपमा भुवि।  
देवदानवयक्षाणामीप्सितां देवरूपिणीम् ॥ ४७ ॥

तां चापि जातां सुश्रोणीं वागुवाचाशरीरिणी।  
सर्वयोषिद्वरा कृष्णा निनीषुः क्षत्रियान् क्षयम् ॥ ४८ ॥

सुरकार्यमियं काले करिष्यति सुमध्यमा।  
अस्या हेतोः कौरवाणां महदुत्पत्स्यते भयम् ॥ ४९ ॥

तच्छ्रुत्वा सर्वपाञ्चालाः प्रणेदुः सिंहसङ्घवत्।  
न चैतान् हर्षसम्पूर्णानियं सेहे वसुंधरा ॥ ५० ॥

तौ दृष्ट्वा पार्षती याजं प्रपेदे वै सुतार्थिनी।  
न वै मदन्यां जननीं जानीयातामिमाविति ॥ ५१ ॥

तथेत्युवाच तं याजो राज्ञः प्रियचिकीर्षया।  
तयोश्च नामनी चक्रुर्द्विजाः सम्पूर्णमानसाः ॥ ५२ ॥

धृष्टत्वादत्यमर्षित्वाद् द्युम्नाद्युत्सम्भवादपि ।  
धृष्टद्युम्नः कुमारोऽयं द्रुपदस्य भवत्विति ॥ ५३ ॥

कृष्णेत्येवाब्रुवन् कृष्णां कृष्णाभूत् सा हि वर्णतः।  
तथा तन्मिथुनं जज्ञे द्रुपदस्य महामखे ॥ ५४ ॥

धृष्टद्युम्नं तु पाञ्चाल्यमानीय स्वं निवेशनम्।  
उपाकरोदस्त्रहेतोर्भारद्वाजः प्रतापवान् ॥ ५५ ॥  
अमोक्षणीयं दैवं हि भावि मत्वा महामतिः।  
तथा तत् कृतवान् द्रोण आत्मकीर्त्यनुरक्षणात् ॥ ५६ ॥

श्रुत्वा जतुगृहे वृत्तं ब्राह्मणाः सपुरोहिताः।  
पाञ्चालराजं द्रुपदमिदं वचनमब्रुवन् ॥  
धार्तराष्ट्राः सहामात्या मन्त्रयित्वा परस्परम्।  
पाण्डवानां विनाशाय मतिं चक्रुः सुदुष्कराम्॥  
दुर्योधनेन प्रहितः पुरोचन इति श्रुतः।  
वारणावतमासाद्य कृत्वा जतुगृहं महत्॥  
तस्मिन्‌ गृहे सुविश्वस्तान् पाण्डवान्‌ पृथया सह।  
अर्धरात्रे महाराज दग्धवान् स पुरोचनः॥  
अग्निना तु स्वयमपि दग्धः क्षुद्रो नृशंसकृत्।  
एतच्छ्रुत्वा सुसंहृष्टो धृतराष्ट्रः सबान्धवः॥  
श्रुत्वा तु पाण्डवान् दग्धान् धृतराष्ट्रोऽम्बिकासुतः।  
एतावदुक्त्वा करुणं धृतराष्ट्रस्तु मारिषः॥  
अल्पशोकः प्रहृष्टात्मा शशास विदुरं तदा।  
पाण्डवानां महाप्राज्ञ कुरु पिण्डोदकक्रियाम्॥  
अद्य पाण्डुर्हतः क्षत्तः पाण्डवानां विनाशने।  
तस्माद् भागीरथीं गत्वा कुरु पिण्डोदकक्रियाम्॥  
अहो विधिवशादेव गतास्ते यमसादनम्।  
इत्युक्त्वा प्रारुदत् तत्र धृतराष्ट्रः ससौबलः॥  
श्रुत्वा भीष्मेण विधिवत् कृतवानौर्ध्वदेहिकम्।  
पाण्डवानां विनाशाय कृतं कर्म दुरात्मना॥  
एतत्कार्यस्य कर्ता तु न दृष्टो श्रुतः पुरा।  
एतद् वृत्तं महाराज पाण्डवान् प्रति नः श्रुतम्॥  
श्रुत्वा तु वचनं तेषां यज्ञसेनो महामतिः।  
यथा तज्जनकः शोचेदौरसस्य विनाशने।  
तथातप्यत पाञ्चालः पाण्डवानां विनाशने॥  
समाहूय प्रकृतयः सहिताः सह बान्धवैः।  
कारुण्यादेव पाञ्चालः प्रोवाचेदं वचस्तदा॥

अहो रूपमहो धैर्यमहो वीर्यं च शिक्षितम्।  
चिन्तयामि दिवारात्रमर्जुनं प्रति बान्धवाः॥  
भ्रातृभिः सहितो मात्रा सोऽदह्यत हुताशने।  
किमाश्चर्यमिदं लोके कालो हि दुरतिक्रमः॥  
मिथ्याप्रतिज्ञो लोकेषु किं वदिष्यामि साम्प्रतम्।  
अन्तर्गतेन दुःखेन दह्यमानो दिवानिशम्।  
याजोपयाजौ सत्कृत्य याचितौ तौ मयानघौ॥  
भारद्वाजस्य हन्तारं देवीं चाप्यर्जुनस्य वै।  
लोकस्तद् वेद यच्चैव तथा याजेन वै श्रुतम्॥  
याजेन पुत्रकामीयं हुत्वा चोत्पादितावुभौ।  
धृष्टद्युम्नश्च कृष्णा च मम तुष्टिकरावुभौ॥  
किं करिष्यामि ते नष्टाः पाण्डवाः पृथया सह।

इत्येवमुक्त्वा पाञ्चालः शुशोच परमातुरः॥  
दृष्ट्वा शोचन्तमत्यर्थं पाञ्चालगुरुरब्रवीत् ।  
पुरोधाः सत्त्वसम्पन्नः सम्यग्‌विद्याशेषवान् ॥

वृद्धानुशासने सक्ताः पाण्डवा धर्मचारिणः।  
तादृशा न विनश्यन्ति नैव यान्ति पराभवम्॥  
मया दृष्टमिदं सत्यं शृणुष्व मनुजाधिप।  
ब्राह्मणैः कथितं सत्यं वेदेषु च मया श्रुतम्॥  
बृहस्पतिमुखेनाथ पौलोम्या च पुरा श्रुतम्।  
नष्ट इन्द्रो बिसग्रन्थ्यामुपश्रुत्या तु दर्शितः॥  
उपश्रुतिर्महाराज पाण्डवार्थे मया श्रुता।  
यत्र वा तत्र जीवन्ति पाण्डवास्ते न संशयः॥

मया दृष्टानि लिङ्गानि ध्रुवमेष्यन्ति पाण्डवाः।  
यन्निमित्तमिहायान्ति तच्छृणुष्व नराधिप ॥  
स्वयंवरः क्षत्रियाणां कन्यादाने प्रदर्शितः।  
स्वयंवरस्तु नगरे घुष्यतां राजसत्तम॥  
यत्र वा निवसन्तस्ते पाण्डवाः पृथया सह।  
दूरस्था वा समीपस्थाः स्वर्गस्था वापि पाण्डवाः॥  
श्रुत्वा स्वयंवरं राजन् समेष्यन्ति न संशयः।  
तस्मात् स्वयंवरो राजन् घुष्यतां मा चिरं कृथाः॥

श्रुत्वा पुरोहितेनोक्तं पाञ्चालः प्रीतिमांस्तदा।  
घोषयामास नगरे द्रौपद्यास्तु स्वयंवरम्॥  
पुष्यमासे तु रोहिण्यां शुक्लपक्षे शुभे तिथौ।  
दिवसैः पञ्चसप्तत्या भविष्यति स्वयंवरः॥  
देवगन्धर्वयक्षाश्च ऋषयश्च तपोधनाः ।  
स्वयंवरं द्रष्टुकामा गच्छन्त्येव न संशयः॥  
तव पुत्रा महात्मानो दर्शनीया विशेषतः।  
यदृच्छया तु पाञ्चाली गच्छेद् वा मध्यमं पतिम्॥  
को हि जानाति लोकेषु प्रजापतिविधिं परम्।  
तस्मात् सपुत्रा गच्छेथा ब्राह्मण्यै यदि रोचते॥  
नित्यकालं सुभिक्षास्ते पञ्चालास्तु तपोधने॥  
यज्ञसेनस्तु राजासौ ब्रह्मण्यः सत्यसङ्गरः।  
ब्रह्मण्या नागराश्चाथ ब्राह्मणाश्चातिथिप्रियाः ॥  
नित्यकालं प्रदास्यन्ति आमन्त्रणमयाचितम् ॥  
अहं च तत्र गच्छामि ममैभिः सह शिष्यकैः।  
एकसार्थाः प्रयाताः स्मो ब्राह्मण्यै यदि रोचते॥

एतावदुक्त्वा वचनं ब्राह्मणो विरराम ह।)