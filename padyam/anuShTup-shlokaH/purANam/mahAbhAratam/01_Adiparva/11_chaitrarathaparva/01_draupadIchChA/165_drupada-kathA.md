+++
title_full = "165 द्रोणके द्वारा द्रुपदके अपमानित होनेका वृत्तान्त"
title = "१६५ द्रुपद-कथा"

+++


गङ्गाद्वारं प्रति महान् बभूवर्षिर्महातपाः।  
भरद्वाजो महाप्राज्ञः सततं संशितव्रतः ॥ १ ॥

सोऽभिषेक्तुं गतो गङ्गां पूर्वमेवागतां सतीम्।  
ददर्शाप्सरसं तत्र घृताचीमाप्लुतामृषिः ॥ २ ॥

तस्या वायुर्नदीतीरे वसनं व्यहरत् तदा।  
अपकृष्टाम्बरां दृष्ट्वा तामृषिश्चकमे तदा ॥ ३ ॥

तस्यां संसक्तमनसः कौमारब्रह्मचारिणः ।  
चिरस्य रेतश्चस्कन्द तदृषिर्द्रोण आदधे ॥ ४ ॥

ततः समभवद् द्रोणः कुमारस्तस्य धीमतः।  
अध्यगीष्ट स वेदांश्च वेदाङ्गानि च सर्वशः ॥ ५ ॥

भरद्वाजस्य तु सखा पृषतो नाम पार्थिवः।  
तस्यापि द्रुपदो नाम तदा समभवत् सुतः ॥ ६ ॥

स नित्यमाश्रमं गत्वा द्रोणेन सह पार्षतः।  
चिक्रीडाध्ययनं चैव चकार क्षत्रियर्षभः ॥ ७ ॥

ततस्तु पृषतेऽतीते स राजा द्रुपदोऽभवत्।  
द्रोणोऽपि रामं शुश्राव दित्सन्तं वसु सर्वशः ॥ ८ ॥  
वनं तु प्रस्थितं रामं भरद्वाजसुतोऽब्रवीत्।  
आगतं वित्तकामं मां विद्धि द्रोणं द्विजोत्तम ॥ ९ ॥

शरीरमात्रमेवाद्य मया समवशेषितम् ।  
अस्त्राणि वा शरीरं वा ब्रह्मन्नेकतमं वृणु ॥ १० ॥

अस्त्राणि चैव सर्वाणि तेषां संहारमेव च।  
प्रयोगं चैव सर्वेषां दातुमर्हति मे भवान् ॥ ११ ॥

तथेत्युक्त्वा ततस्तस्मै प्रददौ भृगुनन्दनः।  
प्रतिगृह्य तदा द्रोणः कृतकृत्योऽभवत् तदा ॥ १२ ॥

सम्प्रहृष्टमना द्रोणो रामात् परमसम्मतम्।  
ब्रह्मास्त्रं समनुप्राप्य नरेष्वभ्यधिकोऽभवत् ॥ १३ ॥

ततो द्रुपदमासाद्य भारद्वाजः प्रतापवान्।  
अब्रवीत् पुरुषव्याघ्रः सखायं विद्धि मामिति ॥ १४ ॥

नाश्रोत्रियः श्रोत्रियस्य नारथी रथिनः सखा।  
नाराजा पार्थिवस्यापि सखिपूर्वं किमिष्यते ॥ १५ ॥

स विनिश्चित्य मनसा पाञ्चाल्यं प्रति बुद्धिमान्।  
जगाम कुरुमुख्यानां नगरं नागसाह्वयम् ॥ १६ ॥

तस्मै पौत्रान् समादाय वसूनि विविधानि च।  
प्राप्ताय प्रददौ भीष्मः शिष्यान् द्रोणाय धीमते ॥ १७ ॥

द्रोणः शिष्यांस्ततः पार्थानिदं वचनमब्रवीत्।  
समानीय तु ताञ्शिष्यान् द्रुपदस्यासुखाय वै ॥ १८ ॥

आचार्यवेतनं किंचिद् हृदि यद् वर्तते मम।  
कृतास्त्रैस्तत् प्रदेयं स्यात् तदृतं वदतानघाः।  
सोऽर्जुनप्रमुखैरुक्तस्तथास्त्विति गुरुस्तदा ॥ १९ ॥

यदा च पाण्डवाः सर्वे कृतास्त्राः कृतनिश्चयाः।  
ततो द्रोणोऽब्रवीद् भूयो वेतनार्थमिदं वचः ॥ २० ॥

पार्षतो द्रुपदो नामच्छत्रवत्यां नरेश्वरः।  
तस्मादाकृष्य तद् राज्यं मम शीघ्रं प्रदीयताम् ॥ २१ ॥

(धार्तराष्ट्रैश्च सहिताः पञ्चालान् पाण्डवा ययुः॥  
यज्ञसेनेन संगम्य कर्णदुर्योधनादयः ।  
निर्जिताः संन्यवर्तन्त तथान्ये क्षत्रियर्षभाः॥)  
ततः पाण्डुसुताः पञ्च निर्जित्य द्रुपदं युधि।  
द्रोणाय दर्शयामासुर्बद्ध्वा ससचिवं तदा ॥ २२ ॥

(महेन्द्र इव दुर्धर्षो महेन्द्र इव दानवम्।  
महेन्द्रपुत्रः पाञ्चालं जितवानर्जुनस्तदा ॥  
तद्‌ दृष्ट्वा तु महावीर्यं फाल्गुनस्यामितौजसः।  
व्यस्मयन्त जनाः सर्वे यज्ञसेनस्य बान्धवाः॥  
नास्त्यर्जुनसमो वीर्ये राजपुत्र इति ब्रुवन्॥)

प्रार्थयामि त्वया सख्यं पुनरेव नराधिप।  
अराजा किल नो राज्ञः सखा भवितुमर्हति ॥ २३ ॥  
अतः प्रयतितं राज्ये यज्ञसेन त्वया सह।  
राजासि दक्षिणे कूले भागीरथ्याहमुत्तरे ॥ २४ ॥

एवमुक्तो हि पाञ्चाल्यो भारद्वाजेन धीमता।  
उवाचास्त्रविदां श्रेष्ठो द्रोणं ब्राह्मणसत्तमम् ॥ २५ ॥

एवं भवतु भद्रं ते भारद्वाज महामते।  
सख्यं तदेव भवतु शश्वद् यदभिमन्यसे ॥ २६ ॥

एवमन्योन्यमुक्त्वा तौ कृत्वा सख्यमनुत्तमम्।  
जग्मतुर्द्रोणपाञ्चाल्यौ यथागतमरिंदमौ ॥ २७ ॥

असत्कारः स तु महान् मुहूर्तमपि तस्य तु।  
नापैति हृदयाद् राज्ञो दुर्मनाः स कृशोऽभवत् ॥ २८ ॥