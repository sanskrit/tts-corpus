+++
title_full = "004 कृपाचार्यका दुर्योधनको संधिके लिये समझाना"
title = "००४"

+++


पतितान् रथनीडांश्च रथांश्चापि महात्मनाम्।  
रणे च निहतान् नागान् दृष्ट्वा पत्तींश्च मारिष ॥ १ ॥  
आयोधनं चातिघोरं रुद्रस्याक्रीड संनिभम्।  
अप्रख्यातिं गतानां तु राज्ञां शतसहस्रशः ॥ २ ॥  
विमुखे तव पुत्रे तु शोकोपहतचेतसि।  
भृशोद्विग्नेषु सैन्येषु दृष्ट्वा पार्थस्य विक्रमम् ॥ ३ ॥  
ध्यायमानेषु सैन्येषु दुःखं प्राप्तेषु भारत।  
बलानां मथ्यमानानां श्रुत्वा निनदमुत्तमम् ॥ ४ ॥  
अभिज्ञानं नरेन्द्राणां विक्षतं प्रेक्ष्य संयुगे।  
कृपाविष्टः कृपो राजन् वयःशीलसमन्वितः ॥ ५ ॥  
अब्रवीत् तत्र तेजस्वी सोऽभिसृत्य जनाधिपम्।  
दुर्योधनं मन्युवशाद् वाक्यं वाक्यविशारदः ॥ ६ ॥

दुर्योधन निबोधेदं यत् त्वां वक्ष्यामि कौरव।  
श्रुत्वा कुरु महाराज यदि ते रोचतेऽनघ ॥ ७ ॥

न युद्धधर्माच्छ्रेयान् वै पन्था राजेन्द्र विद्यते।  
यं समाश्रित्य युद्ध्यन्ते क्षत्रियाः क्षत्रियर्षभ ॥ ८ ॥

पुत्रो भ्राता पिता चैव स्वस्रीयो मातुलस्तथा।  
सम्बन्धिबान्धवाश्चैव योद्ध्या वै क्षत्रजीविना ॥ ९ ॥

वधे चैव परो धर्मस्तथाधर्मः पलायने।  
ते स्म घोरां समापन्ना जीविकां जीवितार्थिनः ॥ १० ॥

तदत्र प्रतिवक्ष्यामि किंचिदेव हितं वचः।  
हते भीष्मे च द्रोणे च कर्णे चैव महारथे॥११॥  
जयद्रथे च निहते तव भ्रातृषु चानघ।  
लक्ष्मणे तव पुत्रे च किं शेषं पर्युपास्महे ॥ १२ ॥

येषु भारं समासाद्य राज्ये मतिमकुर्महि।  
ते संत्यज्य तनूर्याताः शूरा ब्रह्मविदां गतिम् ॥ १३ ॥

वयं त्विह विना भूता गुणवद्भिर्महारथैः।  
कृपणं वर्तयिष्याम पातयित्वा नृपान् बहून् ॥ १४ ॥

सर्वैरथ च जीवद्भिर्बीभत्सुरपराजितः ।  
कृष्णनेत्रो महाबाहुर्देवैरपि दुरासदः ॥ १५ ॥

इन्द्रकार्मुकतुल्याभमिन्द्रकेतुमिवोच्छ्रितम् ।  
वानरं केतुमासाद्य संचचाल महाचमूः ॥ १६ ॥

सिंहनादाच्च भीमस्य पाञ्चजन्यस्वनेन च।  
गाण्डीवस्य च निर्घोषात् सम्मुह्यन्ते मनांसि नः ॥ १७ ॥

चरन्तीव महाविद्युन्मुष्णन्ती नयनप्रभाम् ।  
अलातमिव चाविद्धं गाण्डीवं समदृश्यत ॥ १८ ॥

जाम्बूनदविचित्रं च धूयमानं महद् धनुः।  
दृश्यते दिक्षु सर्वासु विद्युदभ्रघनेष्विव ॥ १९ ॥

श्वेताश्च वेगसम्पन्नाः शशिकाशसमप्रभाः ।  
पिबन्त इव चाकाशं रथे युक्तास्तु वाजिनः ॥ २० ॥

उह्यमानांश्च कृष्णेन वायुनेव बलाहकाः।  
जाम्बूनदविचित्राङ्गा वहन्ते चार्जुनं रणे ॥ २१ ॥

तावकं तद् बलं राजन्नर्जुनोऽस्त्रविशारदः।  
गहनं शिशिरापाये ददाहाग्निरिवोल्बणः ॥ २२ ॥

गाहमानमनीकानि महेन्द्रसदृशप्रभम् ।  
धनंजयमपश्याम चतुर्दंष्ट्रमिव द्विपम् ॥ २३ ॥

विक्षोभयन्तं सेनां ते त्रासयन्तं च पार्थिवान्।  
धनंजयमपश्याम नलिनीमिव कुञ्जरम् ॥ २४ ॥

त्रासयन्तं तथा योधान् धनुर्घोषेण पाण्डवम्।  
भूय एनमपश्याम सिंहं मृगगणानिव ॥ २५ ॥

सर्वलोकमहेष्वासौ वृषभौ सर्वधन्विनाम् ।  
आमुक्तकवचौ कृष्णौ लोकमध्ये विचेरतुः ॥ २६ ॥

अद्य सप्तदशाहानि वर्तमानस्य भारत।  
संग्रामस्यातिघोरस्य वध्यतां चाभितो युधि ॥ २७ ॥

वायुनेव विधूतानि तव सैन्यानि सर्वतः।  
शरदम्भोदजालानि व्यशीर्यन्त समन्ततः ॥ २८ ॥

तां नावमिव पर्यस्तां वातधूतां महार्णवे।  
तव सेनां महाराज सव्यसाची व्यकम्पयत् ॥ २९ ॥

क्व नु ते सूतपुत्रोऽभूत् क्व नु द्रोणः सहानुगः।  
अहं क्व च क्व चात्मा ते हार्दिक्यश्च तथा क्व नु॥३०॥  
दुःशासनश्च ते भ्राता भ्रातृभिः सहितः क्व नु।  
बाणगोचरसम्प्राप्तं प्रेक्ष्य चैव जयद्रथम् ॥ ३१ ॥

सम्बन्धिनस्ते भ्रातॄंश्च सहायान् मातुलांस्तथा।  
सर्वान् विक्रम्य मिषतो लोकमाक्रम्य मूर्धनि ॥ ३२ ॥  
जयद्रथो हतो राजन् किं नु शेषमुपास्महे।  
को हीह स पुमानस्ति यो विजेष्यति पाण्डवम् ॥ ३३ ॥

तस्य चास्त्राणि दिव्यानि विविधानि महात्मनः।  
गाण्डीवस्य च निर्घोषो धैर्याणि हरते हि नः ॥ ३४ ॥

नष्टचन्द्रा यथा रात्रिः सेनेयं हतनायका।  
नागभग्नद्रुमा शुष्का नदीवाकुलतां गता ॥ ३५ ॥

ध्वजिन्यां हतनेत्रायां यथेष्टं श्वेतवाहनः।  
चरिष्यति महाबाहुः कक्षेष्वग्निरिव ज्वलन् ॥ ३६ ॥

सात्यकेश्चैव यो वेगो भीमसेनस्य चोभयोः।  
दारयेच्च गिरीन् सर्वान् शोषयेच्चैव सागरान् ॥ ३७ ॥

उवाच वाक्यं यद् भीमः सभामध्ये विशाम्पते।  
कृतं तत् सफलं तेन भूयश्चैव करिष्यति ॥ ३८ ॥

प्रमुखस्थे तदा कर्णे बलं पाण्डवरक्षितम्।  
दुरासदं तदा गुप्तं व्यूढं गाण्डीवधन्वना ॥ ३९ ॥

युष्माभिस्तानि चीर्णानि यान्यसाधूनि साधुषु।  
अकारणकृतान्येव तेषां वः फलमागतम् ॥ ४० ॥

आत्मनोऽर्थे त्वया लोको यत्नतः सर्व आहृतः।  
स ते संशायितस्तात आत्मा वै भरतर्षभ ॥ ४१ ॥

रक्ष दुर्योधनात्मानमात्मा सर्वस्य भाजनम्।  
भिन्ने हि भाजने तात दिशो गच्छति तद्‌गतम् ॥ ४२ ॥

हीयमानेन वै सन्धिः पर्येष्टव्यः समेन वा।  
विग्रहो वर्धमानेन मतिरेषा बृहस्पतेः ॥ ४३ ॥

ते वयं पाण्डुपुत्रेभ्यो हीना स्म बलशक्तितः।  
तदत्र पाण्डवैः सार्धं सन्धिं मन्ये क्षमं प्रभो ॥ ४४ ॥

न जानीते हि यः श्रेयः श्रेयसश्चावमन्यते।  
स क्षिप्रं भ्रश्यते राज्यान्न च श्रेयोऽनुविन्दते ॥ ४५ ॥

प्रणिपत्य हि राजानं राज्यं यदि लभेमहि।  
श्रेयः स्यान्न तु मौढ्येन राजन् गन्तुः पराभवम् ॥ ४६ ॥

वैचित्रवीर्यवचनात् कृपाशीलो युधिष्ठिरः ।  
विनियुञ्जीत राज्ये त्वां गोविन्दवचनेन च ॥ ४७ ॥

यद् ब्रूयाद्धि हृषीकेशो राजानमपराजितम्।  
अर्जुनं भीमसेनं च सर्वे कुर्युरसंशयम् ॥ ४८ ॥

नातिक्रमिष्यते कृष्णो वचनं कौरवस्य तु।  
धृतराष्ट्रस्य मन्येऽहं नापि कृष्णस्य पाण्डवः ॥ ४९ ॥

एतत् क्षेममहं मन्ये न च पार्थैश्च विग्रहम्।  
न त्वां ब्रवीमि कार्पण्यान्न प्राणपरिरक्षणात् ॥ ५० ॥  
पथ्यं राजन् ब्रवीमि त्वां तत्परासुः स्मरिष्यसि।

इति वृद्धो विलप्यैतत् कृपः शारद्वतो वचः।  
दीर्घमुष्णं च निःश्वस्य शुशोच च मुमोह च ॥ ५१ ॥