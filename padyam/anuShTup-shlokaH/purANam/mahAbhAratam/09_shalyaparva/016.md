+++
title_full = "016 पाण्डव-सैनिकों और कौरव-सैनिकोंका द्वन्द्व-युद्ध, भीमसेनद्वारा दुर्योधनकी तथा युधिष्ठिरद्वारा शल्यकी पराजय"
title = "०१६"

+++


ततः सैन्यास्तव विभो मद्रराजपुरस्कृताः।  
पुनरभ्यद्रवन् पार्थान् वेगेन महता रणे ॥ १ ॥

पीडितास्तावकाः सर्वे प्रधावन्तो रणोत्कटाः।  
क्षणेन चैव पार्थांस्ते बहुत्वात् समलोडयन् ॥ २ ॥

ते वध्यमानाः समरे पाण्डवा नावतस्थिरे।  
निवार्यमाणा भीमेन पश्यतोः कृष्णयोस्तदा ॥ ३ ॥

ततो धनंजयः क्रुद्धः कृपं सह पदानुगैः।  
अवाकिरच्छरौघेण कृतवर्माणमेव च ॥ ४ ॥

शकुनिं सहदेवस्तु सहसैन्यमवाकिरत् ।  
नकुलः पार्श्वतः स्थित्वा मद्रराजमवैक्षत ॥ ५ ॥

द्रौपदेया नरेन्द्रांश्च भूयिष्ठान् समवारयन्।  
द्रोणपुत्रं च पाञ्चाल्यः शिखण्डी समवारयत् ॥ ६ ॥

भीमसेनस्तु राजानं गदापाणिरवारयत् ।  
शल्यं तु सह सैन्येन कुन्तीपुत्रो युधिष्ठिरः ॥ ७ ॥

ततः समभवत् सैन्यं संसक्तं तत्र तत्र ह।  
तावकानां परेषां च संग्रामेष्वनिवर्तिनाम् ॥ ८ ॥

तत्र पश्याम्यहं कर्म शल्यस्यातिमहद्रणे।  
यदेकः सर्वसैन्यानि पाण्डवानामयोधयत् ॥ ९ ॥

व्यदृश्यत तदा शल्यो युधिष्ठिरसमीपतः।  
रणे चन्द्रमसोऽभ्याशे शनैश्चर इव ग्रहः ॥ १० ॥

पीडयित्वा तु राजानं शरैराशीविषोपमैः।  
अभ्यधावत् पुनर्भीम शरवर्षैरवाकिरत् ॥ ११ ॥

तस्य तल्लाघवं दृष्ट्वा तथैव च कृतास्त्रताम्।  
अपूजयन्ननीकानि परेषां तावकानि च ॥ १२ ॥

पीड्यमानास्तु शल्येन पाण्डवा भृशविक्षताः।  
प्राद्रवन्त रणं हित्वा क्रोशमाने युधिष्ठिरे ॥ १३ ॥

वध्यमानेष्वनीकेषु मद्रराजेन पाण्डवः ।  
अमर्षवशमापन्नो धर्मराजो युधिष्ठिरः ॥ १४ ॥

ततः पौरुषमास्थाय मद्रराजमताडयत् ।  
जयो वास्तु वधो वास्तु कृतबुद्धिर्महारथः ॥ १५ ॥

समाहूयाब्रवीत्‌ सर्वान् भ्रातॄन् कृष्णं च माधवम्।  
भीष्मो द्रोणश्च कर्णश्च ये चान्ये पृथिवीक्षितः ॥ १६ ॥  
कौरवार्थे पराक्रान्ताः संग्रामे निधनं गताः।  
यथाभागं यथोत्साहं भवन्तः कृतपौरुषाः ॥ १७ ॥

भागोऽवशिष्ट एकोऽयं मम शल्यो महारथः।  
सोऽहमद्य युधा जेतुमाशंसे मद्रकाधिपम् ॥ १८ ॥

तत्र यन्मानसं मह्यं तत् सर्वं निगदामि वः।  
चक्ररक्षाविमौ वीरौ मम माद्रवतीसुतौ ॥ १९ ॥  
अजेयौ वासवेनापि समरे शूरसम्मतौ।

साध्विमौ मातुलं युद्धे क्षत्रधर्मपुरस्कृतौ ॥ २० ॥  
मदर्थे प्रतियुद्ध्येतां मानार्हौ सत्यसङ्गरौ।  
मां वा शल्यो रणे हन्ता तं वाहं भद्रमस्तु वः॥२१॥

इति सत्यामिमां वाणीं लोकवीरा निबोधत।  
योत्स्येऽहं मातुलेनाद्य क्षात्रधर्मेण पार्थिवाः ॥ २२ ॥  
स्वमंशमभिसंधाय विजयायेतराय च ।

तस्य मेऽप्यधिकं शस्त्रं सर्वोपकरणानि च ॥ २३ ॥  
संसज्जन्तु रथे क्षिप्रं शास्त्रवद् रथयोजकाः।

शैनेयो दक्षिणं चक्रं धृष्टद्युम्नस्तथोत्तरम् ॥ २४ ॥  
पृष्ठगोपो भवत्वद्य मम पार्थो धनंजयः।  
पुरःसरो ममाद्यास्तु भीमः शस्त्रभृतां वरः ॥ २५ ॥

एवमभ्यधिकः शल्याद् भविष्यामि महामृधे।  
एवमुक्तास्तथा चक्रुस्तदा राज्ञः प्रियैषिणः ॥ २६ ॥

ततः प्रहर्षः सैन्यानां पुनरासीत् तदा मृधे।  
पञ्चालानां सोमकानां मत्स्यानां च विशेषतः ॥ २७ ॥

प्रतिज्ञां तां तदा राजा कृत्वा मद्रेशमभ्ययात्।  
ततः शङ्खांश्च भेरीश्च शतशश्चैव पुष्कलान् ॥ २८ ॥  
अवादयन्त पञ्चालाः सिंहनादांश्च नेदिरे।

तेऽभ्यधावन्त संरब्धा मद्रराजं तरस्विनम् ॥ २९ ॥  
महता हर्षजेनाथ नादेन कुरुपुङ्गवाः।

ह्रादेन गजघण्टानां शङ्खानां निनदेन च ॥ ३० ॥  
तूर्यशब्देन महता नादयन्तश्च मेदिनीम्।

तान् प्रत्यगृह्णात् पुत्रस्ते मद्रराजश्च वीर्यवान् ॥ ३१ ॥  
महामेघानिव बहून् शैलावस्तोदयावुभौ ।

शल्यस्तु समरश्लाघी धर्मराजमरिंदमम् ॥ ३२ ॥  
ववर्षे शरवर्षेण शम्बरं मघवा इव।

तथैव कुरुराजोऽपि प्रगृह्य रुचिरं धनुः ॥ ३३ ॥  
द्रोणोपदेशान् विविधान् दर्शयानो महामनाः।  
ववर्ष शरवर्षाणि चित्रं लघु च सुष्ठु च ॥ ३४ ॥

न चास्य विवरं कश्चिद् ददर्श चरतो रणे।  
तावुभौ विविधैर्बाणैस्ततक्षाते परस्परम् ॥ ३५ ॥  
शार्दूलावामिषप्रेप्सू पराक्रान्ताविवाहवे ।

भीमस्तु तव पुत्रेण युद्धशौण्डेन संगतः ॥ ३६ ॥  
पाञ्चाल्यः सात्यकिश्चैव माद्रीपुत्रौ च पाण्डवौ।  
शकुनिप्रमुखान् वीरान् प्रत्यगृह्णन् समन्ततः ॥ ३७ ॥

तदाऽऽसीत् तुमुलं युद्धं पुनरेव जयैषिणाम्।  
तावकानां परेषां च राजन् दुर्मन्त्रिते तव ॥ ३८ ॥

दुर्योधनस्तु भीमस्य शरेणानतपर्वणा ।  
चिच्छेदादिश्य संग्रामे ध्वजं हेमपरिष्कृतम् ॥ ३९ ॥

स किङ्किणीकजालेन महता चारुदर्शनः।  
पपात रुचिरः संख्ये भीमसेनस्य पश्यतः ॥ ४० ॥

पुनश्चास्य धनुश्चित्रं गजराजकरोपमम् ।  
क्षुरेण शितधारेण प्रचकर्त नराधिपः ॥ ४१ ॥

स च्छिन्नधन्वा तेजस्वी रथशक्त्या सुतं तव।  
बिभेदोरसि विक्रम्य स रथोपस्थ आविशत् ॥ ४२ ॥

तस्मिन् मोहमनुप्राप्ते पुनरेव वृकोदरः।  
यन्तुरेव शिरः कायात् क्षुरप्रेणाहरत् तदा ॥ ४३ ॥

हतसूता हयास्तस्य रथमादाय भारत।  
व्यद्रवन्त दिशो राजन् हाहाकारस्तदाभवत् ॥ ४४ ॥

तमभ्यधावत् त्राणार्थं द्रोणपुत्रो महारथः।  
कृपश्च कृतवर्मा च पुत्रं तेऽपि परीप्सवः ॥ ४५ ॥

तस्मिन् विलुलिते सैन्ये त्रस्तास्तस्य पदानुगाः।  
गाण्डीवधन्वा विस्फार्य धनुस्तानहनच्छरैः ॥ ४६ ॥

युधिष्ठिरस्तु मद्रेशमभ्यधावदमर्षितः ।  
स्वयं संनोदयन्नश्वान् दन्तवर्णान् मनोजवान् ॥ ४७ ॥

तत्राश्चर्यमपश्याम कुन्तीपुत्रे युधिष्ठिरे ।  
पुरा भूत्वा मृदुर्दान्तो यत् तदा दारुणोऽभवत् ॥ ४८ ॥

विवृताक्षश्च कौन्तेयो वेपमानश्च मन्युना।  
चिच्छेद योधान् निशितैः शरैः शतसहस्रशः ॥ ४९ ॥

यां यां प्रत्युद्ययौ सेनां तां तां ज्येष्ठः स पाण्डवः।  
शरैरपातयद् राजन् गिरीन् वज्रैरिवोत्तमैः ॥ ५० ॥

साश्वसूतध्वजरथान् रथिनः पातयन् बहून्।  
अक्रीडदेको बलवान् पवनस्तोयदानिव ॥ ५१ ॥

साश्वारोहांश्च तुरगान् पत्तींश्चैव सहस्रधा।  
व्यपोथयत संग्रामे क्रुद्धो रुद्रः पशूनिव ॥ ५२ ॥

शून्यमायोधनं कृत्वा शरवर्षैः समन्ततः।  
अभ्यद्रवत मद्रेशं तिष्ठ शल्येति चाब्रवीत् ॥ ५३ ॥

तस्य तच्चरितं दृष्ट्वा संग्रामे भीमकर्मणः।  
वित्रेसुस्तावकाः सर्वे शल्यस्त्वेनं समभ्ययात् ॥ ५४ ॥

ततस्तौ भृशसंक्रुद्धौ प्रध्माय सलिलोद्भवौ।  
समाहूय तदान्योन्यं भर्त्सयन्तौ समीयतुः ॥ ५५ ॥

शल्यस्तु शरवर्षेण पीडयामास पाण्डवम्।  
मद्रराजं तु कौन्तेयः शरवर्षैरवाकिरत् ॥ ५६ ॥

अदृश्येतां तदा राजन् कङ्कपत्रिभिराचितौ।  
उद्भिन्नरुधिरौ शूरौ मद्रराजयुधिष्ठिरौ ॥ ५७ ॥

पुष्पितौ शुशुभाते वै वसन्ते किंशुकौ यथा।  
दीप्यमानौ महात्मानौ प्राणद्यूतेन दुर्मदौ ॥ ५८ ॥  
दृष्ट्वा सर्वाणि सैन्यानि नाध्यवस्यंस्तयोर्जयम्।

हत्वा मद्राधिपं पार्थो भोक्ष्यतेऽद्य वसुन्धराम् ॥ ५९ ॥  
शल्यो वा पाण्डवं हत्वा दद्याद् दुर्योधनाय गाम्।  
इतीव निश्चयो नाभूद् योधानां तत्र भारत ॥ ६० ॥

प्रदक्षिणमभूत् सर्वं धर्मराजस्य युध्यतः।  
ततः शरशतं शल्यो मुमोचाथ युधिष्ठिरे ॥ ६१ ॥  
धनुश्चास्य शिताग्रेण बाणेन निरकृन्तत।

सोऽन्यत् कार्मुकमादाय शल्यं शरशतैस्त्रिभिः ॥ ६२ ॥  
अविध्यत् कार्मुकं चास्य क्षुरेण निरकृन्तत।  
अथास्य निजघानाश्वांश्चतुरो नतपर्वभिः ॥ ६३ ॥  
द्वाभ्यामतिशिताग्राभ्यामुभौ तत् पार्ष्णिसारथी ।  
ततोऽस्य दीप्यमानेन पीतेन निशितेन च ॥ ६४ ॥  
प्रमुखे वर्तमानस्य भल्लेनापाहरद् ध्वजम्।  
ततः प्रभग्नं तत् सैन्यं दौर्योधनमरिंदम ॥ ६५ ॥

ततो मद्राधिपं द्रौणिरभ्यधावत् तथा कृतम्।  
आरोप्य चैनं स्वरथे त्वरमाणः प्रदुद्रुवे ॥ ६६ ॥

मुहूर्तमिव तौ गत्वा नर्दमाने युधिष्ठिरे।  
स्मित्वा ततो मद्रपतिरन्यं स्यन्दनमास्थितः ॥ ६७ ॥  
विधिवत् कल्पितं शुभ्रं महाम्बुदनिनादिनम्।  
सज्जयन्त्रोपकरणं द्विषतां लोमहर्षणम् ॥ ६८ ॥