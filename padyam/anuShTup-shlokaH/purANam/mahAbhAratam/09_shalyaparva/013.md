+++
title_full = "013 मद्रराज शल्यका अद्\u200cभुत पराक्रम"
title = "०१३"

+++


पीडिते धर्मराजे तु मद्रराजेन मारिष।  
सात्यकिर्भीमसेनश्च माद्रीपुत्रौ च पाण्डवौ ॥ १ ॥  
परिवार्य रथैः शल्यं पीडयामासुराहवे।

तमेकं बहुभिर्दृष्ट्वा पीड्यमानं महारथैः ॥ २ ॥  
साधुवादो महाञ्जज्ञे सिद्धाश्चासन् प्रहर्षिताः।  
आश्चर्यमित्यभाषन्त मुनयश्चापि सङ्गताः ॥ ३ ॥

भीमसेनो रणे शल्यं शल्यभूतं पराक्रमे।  
एकेन विद्ध्वा बाणेन पुनर्विव्याध सप्तभिः ॥ ४ ॥

सात्यकिश्च शतेनैनं धर्मपुत्रपरीप्सया ।  
मद्रेश्वरमवाकीर्य सिंहनादमथानदत् ॥ ५ ॥

नकुलः पञ्चभिश्चैनं सहदेवश्च पञ्चभिः।  
विद्ध्वा तं तु पुनस्तूर्णं ततो विव्याध सप्तभिः ॥ ६ ॥

स तु शूरो रणे यत्तः पीडितस्तैर्महारथैः।  
विकृष्य कार्मुकं घोरं वेगघ्नं भारसाधनम् ॥ ७ ॥  
सात्यकिं पञ्चविंशत्या शल्यो विव्याध मारिष।  
भीमसेनं तु सप्तत्या नकुलं सप्तभिस्तथा ॥ ८ ॥

ततः सविशिखं चापं सहदेवस्य धन्विनः।  
छित्त्वा भल्लेन समरे विव्याधैनं त्रिसप्तभिः ॥ ९ ॥

सहदेवस्तु समरे मातुलं भूरिवर्चसम्।  
सज्यमन्यद् धनुः कृत्वा पञ्चभिः समताडयत् ॥ १० ॥  
शरैराशीविषाकारैर्ज्वलज्ज्वलनसंनिभैः ।

सारथिं चास्य समरे शरेणानतपर्वणा ॥ ११ ॥  
विव्याध भृशसंक्रुद्धस्तं वै भूयस्त्रिभिः शरैः।

भीमसेनस्तु सप्तत्या सात्यकिर्नवभिः शरैः ॥ १२ ॥  
धर्मराजस्तथा षष्ट्या गात्रे शल्यं समार्पयत्।

ततः शल्यो महाराज निर्विद्धस्तैर्महारथैः ॥ १३ ॥  
सुस्राव रुधिरं गात्रैर्गैरिकं पर्वतो यथा।

तांश्च सर्वान् महेष्वासान् पञ्चभिः पञ्चभिः शरैः ॥ १४ ॥  
विव्याध तरसा राजंस्तदद्भुतमिवाभवत् ।

ततोऽपरेण भल्लेन धर्मपुत्रस्य मारिष ॥ १५ ॥  
धनुश्चिच्छेद समरे सज्यं स सुमहारथः।

अथान्यद् धनुरादाय धर्मपुत्रो युधिष्ठिरः ॥ १६ ॥  
साश्वसूतध्वजरथं शल्यं प्राच्छादयच्छरैः ।

स च्छाद्यमानः समरे धर्मपुत्रस्य सायकैः ॥ १७ ॥  
युधिष्ठिरमथाविध्यद् दशभिर्निशितैः शरैः ।

सात्यकिस्तु ततः क्रुद्धो धर्मपुत्रे शरार्दिते ॥ १८ ॥  
मद्राणामधिपं शूरं शरैर्विव्याध पञ्चभिः।

स सात्यकेः प्रचिच्छेद क्षुरप्रेण महद् धनुः ॥ १९ ॥  
भीमसेनमुखांस्तांश्च त्रिभिस्त्रिभिरताडयत् ।

तस्य क्रुद्धो महाराज सात्यकिः सत्यविक्रमः ॥ २० ॥  
तोमरं प्रेषयामास स्वर्णदण्डं महाधनम्।

भीमसेनोऽथ नाराचं ज्वलन्तमिव पन्नगम् ॥ २१ ॥  
नकुलः समरे शक्तिं सहदेवो गदां शुभाम्।  
धर्मराजः शतघ्नीं च जिघांसुः शल्यमाहवे ॥ २२ ॥

तानापतत एवाशु पञ्चानां वै भुजच्युतान्।  
वारयामास समरे शस्त्रसङ्घैः स मद्रराट् ॥ २३ ॥

सात्यकिप्रहितं शल्यो भल्लैश्चिच्छेद तोमरम्।  
प्रहितं भीमसेनेन शरं कनकभूषणम् ॥ २४ ॥  
द्विधा चिच्छेद समरे कृतहस्तः प्रतापवान्।

नकुलप्रेषितां शक्तिं हेमदण्डां भयावहाम् ॥ २५ ॥  
गदां च सहदेवेन शरौघैः समवारयत्।

शराभ्यां च शतघ्नीं तां राज्ञश्चिच्छेद भारत ॥ २६ ॥  
पश्यतां पाण्डुपुत्राणां सिंहनादं ननाद च।

नामृष्यत्तत्र शैनेयः शत्रोर्विजयमाहवे ॥ २७ ॥  
अथान्यद् धनुरादाय सात्यकिः क्रोधमूर्च्छितः।  
द्वाभ्यां मद्रेश्वरं विद्ध्वा सारथिं च त्रिभिः शरैः ॥ २८ ॥

ततः शल्यो रणे राजन् सर्वांस्तान् दशभिः शरैः।  
विव्याध भृशसंक्रुद्धस्तोत्रैरिव महाद्विपान् ॥ २९ ॥

ते वार्यमाणाः समरे मद्रराज्ञा महारथाः।  
न शेकुः सम्मुखे स्थातुं तस्य शत्रुनिषूदनाः ॥ ३० ॥

ततो दुर्योधनो राजा दृष्ट्वा शल्यस्य विक्रमम्।  
निहतान् पाण्डवान् मेने पञ्चालानथ सृञ्जयान् ॥ ३१ ॥

ततो राजन् महाबाहुर्भीमसेनः प्रतापवान्।  
संत्यज्य मनसा प्राणान् मद्राधिपमयोधयत् ॥ ३२ ॥

नकुलः सहदेवश्च सात्यकिश्च महारथः।  
परिवार्य तदा शल्यं समन्ताद् व्यकिरन् शरैः ॥ ३३ ॥

स चतुर्भिर्महेष्वासैः पाण्डवानां महारथैः।  
वृतस्तान् योधयामास मद्रराजः प्रतापवान् ॥ ३४ ॥

तस्य धर्मसुतो राजन् क्षुरप्रेण महाहवे।  
चक्ररक्षं जघानाशु मद्रराजस्य पार्थिवः ॥ ३५ ॥

तस्मिंस्तु निहते शूरे चक्ररक्षे महारथे।  
मद्रराजोऽपि बलवान् सैनिकानावृणोच्छरैः ॥ ३६ ॥

समावृतांस्ततस्तांस्तु राजन्‌ वीक्ष्य स्वसैनिकान्।  
चिन्तयामास समरे धर्मपुत्रो युधिष्ठिरः ॥ ३७ ॥

कथं नु समरे शक्यं तन्माधववचो महत्।  
न हि क्रुद्धो रणे राजा क्षपयेत बलं मम॥३८॥

(अहं मद्‌भ्रातरश्चैव सात्यकिश्च महारथः।  
पञ्चालाः सृञ्जयाश्चैव न शक्ताः स्म हि मद्रपम्॥  
निहनिष्यति चैवाद्य मातुलोऽस्मान् महाबलः।  
गोविन्दवचनं सत्यं कथं भवति किं त्विदम्॥)

ततः सरथनागाश्वाः पाण्डवाः पाण्डुपूर्वज।  
मद्रराजं समासेदुः पीडयन्तः समन्ततः ॥ ३९ ॥

नानाशस्त्रौघबहुलां शस्त्रवृष्टिं समुद्यताम् ।  
व्यधमत् समरे राजा महाभ्राणीव मारुतः ॥ ४० ॥

ततः कनकपुङ्खां तां शल्यक्षिप्तां वियद्‌गताम्।  
शरवृष्टिमपश्याम शलभानामिवायतिम् ॥ ४१ ॥

ते शरा मद्रराजेन प्रेषिता रणमूर्धनि।  
सम्पतन्तः स्म दृश्यन्ते शलभानां व्रजा इव ॥ ४२ ॥

मद्रराजधनुर्मुक्तैः शरैः कनकभूषणैः ।  
निरन्तरमिवाकाशं सम्बभूव जनाधिप ॥ ४३ ॥

न पाण्डवानां नास्माकं तत्र किञ्चिद् व्यदृश्यत।  
बाणान्धकारे महति कृते तत्र महाहवे ॥ ४४ ॥

मद्रराजेन बलिना लाघवाच्छरवृष्टिभिः ।  
चाल्यमानं तु तं दृष्ट्वा पाण्डवानां बलार्णवम् ॥ ४५ ॥  
विस्मयं परमं जग्मुर्देवगन्धर्वदानवाः ।

स तु तान् सर्वतो यत्तान् शरैः संछाद्य मारिष॥४६॥  
धर्मराजमवच्छाद्य सिंहवद् व्यनदन्मुहुः ।

ते च्छन्नाः समरे तेन पाण्डवानां महारथाः ॥ ४७ ॥  
नाशक्नुवंस्तदा युद्धे प्रत्युद्यातुं महारथम्।

धर्मराजपुरोगास्तु भीमसेनमुखा रथाः ।  
न जहुः समरे शूरं शल्यमाहवशोभिनम् ॥ ४८ ॥