+++
title_full = "027 श्रीकृष्ण और अर्जुनकी बातचीत, अर्जुनद्वारा सत्यकर्मा, सत्येषु तथा पैंतालीस पुत्रों और सेनासहित सुशर्माका वध तथा भीमके द्वारा धृतराष्ट्रपुत्र सुदर्शनका अन्त"
title = "०२७"

+++


दुर्योधनो महाराज सुदर्शश्चापि ते सुतः।  
हतशेषौ तदा संख्ये वाजिमध्ये व्यवस्थितौ ॥ १ ॥

ततो दुर्योधनं दृष्ट्वा वाजिमध्ये व्यवस्थितम्।  
उवाच देवकीपुत्रः कुन्तीपुत्रं धनंजयम् ॥ २ ॥

शत्रवो हतभूयिष्ठा ज्ञातयः परिपालिताः।  
गृहीत्वा संजयं चासौ निवृत्तः शिनिपुङ्गवः ॥ ३ ॥  
परिश्रान्तश्च नकुलः सहदेवश्च भारत।  
योधयित्वा रणे पापान् धार्तराष्ट्रान् सहानुगान् ॥ ४ ॥

दुर्योधनमभित्यज्य त्रय एते व्यवस्थिताः।  
कृपश्च कृतवर्मा च द्रौणिश्चैव महारथः ॥ ५ ॥

असौ तिष्ठति पाञ्चाल्यः श्रिया परमया युतः।  
दुर्योधनबलं हत्वा सह सर्वैः प्रभद्रकैः ॥ ६ ॥

असौ दुर्योधनः पार्थ वाजिमध्ये व्यवस्थितः।  
छत्रेण ध्रियमाणेन प्रेक्षमाणो मुहुर्मुहुः ॥ ७ ॥

प्रतिव्यूह्य बलं सर्वं रणमध्ये व्यवस्थितः।  
एनं हत्वा शितैर्बाणैः कृतकृत्यो भविष्यसि ॥ ८ ॥

गजानीकं हतं दृष्ट्वा त्वां च प्राप्तमरिंदम।  
यावन्न विद्रवन्त्येते तावज्जहि सुयोधनम् ॥ ९ ॥

यातु कश्चित्तु पाञ्चाल्यं क्षिप्रमागम्यतामिति।  
परिश्रान्तबलस्तात नैष मुच्येत किल्बिषी ॥ १० ॥

हत्वा तव बलं सर्वं संग्रामे धृतराष्ट्रजः।  
जितान् पाण्डुसुतान् मत्वा रूपं धारयते महत् ॥ ११ ॥

निहतं स्वबलं दृष्ट्वा पीडितं चापि पाण्डवैः।  
ध्रुवमेष्यति संग्रामे वधायैवात्मनो नृपः ॥ १२ ॥

एवमुक्तः फाल्गुनस्तु कृष्णं वचनमब्रवीत्।  
धृतराष्ट्रसुताः सर्वे हता भीमेन माधव ॥ १३ ॥  
यावेतावास्थितौ कृष्ण तावद्य न भविष्यतः।

हतो भीष्मो हतो द्रोणः कर्णो वैकर्तनो हतः ॥ १४ ॥  
मद्रराजो हतः शल्यो हतः कृष्ण जयद्रथः।

हयाः पञ्चशताः शिष्टाः शकुनेः सौबलस्य च ॥ १५ ॥  
रथानां तु शते शिष्टे द्वे एव तु जनार्दन।  
दन्तिनां च शतं साग्रं त्रिसाहस्राः पदातयः ॥ १६ ॥

अश्वत्थामा कृपश्चैव त्रिगर्ताधिपतिस्तथा ।  
उलूकः शकुनिश्चैव कृतवर्मा च सात्वतः ॥ १७ ॥  
एतद् बलमभूच्छेषं धार्तराष्ट्रस्य माधव।

मोक्षो न नूनं कालात्‌ तु विद्यते भुवि कस्यचित्॥१८॥  
तथा विनिहते सैन्ये पश्य दुर्योधनं स्थितम्।  
अद्याह्ना हि महाराजो हतामित्रो भविष्यति ॥ १९ ॥

न हि मे मोक्ष्यते कश्चित् परेषामिह चिन्तये।  
ये त्वद्य समरं कृष्ण न हास्यन्ति मदोत्कटाः ॥ २० ॥  
तान्‌ वै सर्वान्‌ हनिष्यामि यद्यपि स्युर्न मानुषाः।

अद्य युद्धे सुसंक्रुद्धो दीर्घं राज्ञा प्रजागरम् ॥ २१ ॥  
अपनेष्यामि गान्धारं घातयित्वा शितैः शरैः।

निकृत्या वै दुराचारो यानि रत्नानि सौबलः ॥ २२ ॥  
सभायामहरद् द्यूते पुनस्तान्याहराम्यहम् ।

अद्य ता अपि रोत्स्यन्ति सर्वा नागपुरे स्त्रियः ॥ २३ ॥  
श्रुत्वा पतींश्च पुत्रांश्च पाण्डवैर्निहतान्‌ युधि।

समाप्तमद्य वै कर्म सर्वं कृष्ण भविष्यति ॥ २४ ॥  
अद्य दुर्योधनो दीप्तां श्रियं प्राणांश्च मोक्ष्यति।

नापयाति भयात् कृष्ण संग्रामाद् यदि चेन्मम ॥ २५ ॥  
निहतं विद्धि वार्ष्णेय धार्तराष्ट्रं सुबालिशम्।

मम ह्येतदशक्तं वै वाजिवृन्दमरिंदम ॥ २६ ॥  
सोढुं ज्यातलनिर्घोषं याहि यावन्निहन्म्यहम्।

एवमुक्तस्तु दाशार्हः पाण्डवेन यशस्विना ॥ २७ ॥  
अचोदयद्धयान् राजन् दुर्योधनबलं प्रति।

तदनीकमभिप्रेक्ष्य त्रयः सज्जा महारथाः ॥ २८ ॥  
भीमसेनोऽर्जुनश्चैव सहदेवश्च मारिष ।  
प्रययुः सिंहनादेन दुर्योधनजिघांसया ॥ २९ ॥

तान् प्रेक्ष्य सहितान्‌ सर्वान्‌ जवेनोद्यतकार्मुकान्।  
सौबलोऽभ्यद्रवद् युद्धे पाण्डवानाततायिनः ॥ ३० ॥

सुदर्शनस्तव सुतो भीमसेनं समभ्ययात्।  
सुशर्मा शकुनिश्चैव युयुधाते किरीटिना ॥ ३१ ॥

सहदेवं तव सुतो हयपृष्ठगतोऽभ्ययात्।  
ततो हि यत्नतः क्षिप्रं तव पुत्रो जनाधिप ॥ ३२ ॥  
प्रासेन सहदेवस्य शिरसि प्राहरद् भृशम्।

सोपाविशद् रथोपस्थे तव पुत्रेण ताडितः ॥ ३३ ॥  
रुधिराप्लुतसर्वाङ्ग आशीविष इव श्वसन्।

प्रतिलभ्य ततः संज्ञां सहदेवो विशाम्पते ॥ ३४ ॥  
दुर्योधनं शरैस्तीक्ष्णैः संक्रुद्धः समवाकिरत्।

पार्थोऽपि युधि विक्रम्य कुन्तीपुत्रो धनंजयः ॥ ३५ ॥  
शूराणामश्वपृष्ठेभ्यः शिरांसि निचकर्त ह।

तदनीकं तदा पार्थो व्यधमद् बहुभिः शरैः ॥ ३६ ॥  
पातयित्वा हयान् सर्वांस्त्रिगर्तानां रथान् ययौ।

ततस्ते सहिता भूत्वा त्रिगर्तानां महारथाः ॥ ३७ ॥  
अर्जुनं वासुदेवं च शरवर्षैरवाकिरन्।

सत्यकर्माणमाक्षिप्य क्षुरप्रेण महायशाः ॥ ३८ ॥  
ततोऽस्य स्यन्दनस्येषां चिच्छिदे पाण्डुनन्दनः।  
शिलाशितेन च विभो क्षुरप्रेण महायशाः ॥ ३९ ॥  
शिरश्चिच्छेद सहसा तप्तकुण्डलभूषणम् ।

सत्येषुमथ चादत्त योधानां मिषतां ततः ॥ ४० ॥  
यथा सिंहो वने राजन् मृगं परिबुभुक्षितः।

तं निहत्य ततः पार्थः सुशर्माणं त्रिभिः शरैः ॥ ४१ ॥  
विद्ध्‌वा तानहनत्‌ सर्वान् रथान् रुक्मविभूषितान्।

ततः प्रायात् त्वरन् पार्थो दीर्घकालं सुसंवृतम् ॥ ४२ ॥  
मुञ्चन् क्रोधविषं तीक्ष्णं प्रस्थलाधिपतिं प्रति।

तमर्जुनः पृषत्कानां शतेन भरतर्षभ ॥ ४३ ॥  
पूरयित्वा ततो बाहान् प्राहरत् तस्य धन्विनः।

ततः शरं समादाय यमदण्डोपमं तदा ॥ ४४ ॥  
सुशर्माणं समुद्दिश्य चिक्षेपाशु हसन्निव।

स शरः प्रेषितस्तेन क्रोधदीप्तेन धन्विना ॥ ४५ ॥  
सुशर्माणं समासाद्य बिभेद हृदयं रणे।

स गतासुर्महाराज पपात धरणीतले ॥ ४६ ॥  
नन्दयन् पाण्डवान् सर्वान् व्यथयंश्चापि तावकान्।

सुशर्माणं रणे हत्वा पुत्रानस्य महारथान् ॥ ४७ ॥  
सप्त चाष्टौ च त्रिंशच्च सायकैरनयत् क्षयम्।

ततोऽस्य निशितैर्बाणैः सर्वान् हत्वा पदानुगान् ॥ ४८ ॥  
अभ्यगाद् भारतीं सेनां हतशेषां महारथः।

भीमस्तु समरे क्रुद्धः पुत्रं तव जनाधिप ॥ ४९ ॥  
सुदर्शनमदृश्यं तं शरैश्चक्रे हसन्निव।  
ततोऽस्य प्रहसन् क्रुद्धः शिरः कायादपाहरत् ॥ ५० ॥  
क्षुरप्रेण सुतीक्ष्णेन स हतः प्रापतद् भुवि।

तस्मिंस्तु निहते वीरे ततस्तस्य पदानुगाः ॥ ५१ ॥  
परिवव्रू रणे भीमं किरन्तो विविधान् शरान्।

ततस्तु निशितैर्बाणैस्तवानीकं वृकोदरः ॥ ५२ ॥  
इन्द्राशनिसमस्पर्शैः समन्तात् पर्यवाकिरत् ।

ततः क्षणेन तद् भीमो न्यहनद् भरतर्षभ ॥ ५३ ॥  
तेषु तूत्साद्यमानेषु सेनाध्यक्षा महारथाः।  
भीमसेनं समासाद्य ततोऽयुद्ध्यन्त भारत ॥ ५४ ॥

स तान् सर्वान् शरैर्घोरैरवाकिरत पाण्डवः।  
तथैव तावका राजन् पाण्डवेयान् महारथान् ॥ ५५ ॥  
शरवर्षेण महता समन्तात् पर्यवारयन्।

व्याकुलं तदभूत् सर्वं पाण्डवानां परैः सह ॥ ५६ ॥  
तावकानां च समरे पाण्डवेयैर्युयुत्सताम्।

तत्र योधास्तदा पेतुः परस्परसमाहताः।  
उभयोः सेनयो राजन् संशोचन्तः स्म बान्धवान् ॥ ५७ ॥