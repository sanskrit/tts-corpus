+++
title_full = "003 कर्णके मारे जानेपर पाण्डवोंके भयसे कौरवसेनाका पलायन, सामना करनेवाले पचीस हजार पैदलोंका भीमसेनद्वारा वध तथा दुर्योधनका अपने सैनिकोंको समझा-बुझाकर पुनः पाण्डवोंके साथ युद्धमें लगाना"
title = "००३"

+++


शृणु राजन्नवहितो यथावृत्तो महान् क्षयः।  
कुरूणां पाण्डवानां च समासाद्य परस्परम् ॥ १ ॥

निहते सूतपुत्रे तु पाण्डवेन महात्मना।  
विद्रुतेषु च सैन्येषु समानीतेषु चासकृत् ॥ २ ॥  
घोरे मनुष्यदेहानामाजौ नरवर क्षये।  
यत्तत् कर्णे हते पार्थः सिंहनादमथाकरोत् ॥ ३ ॥  
तदा तव सुतान् राजन् प्राविशत् सुमहद् भयम्।

न संधातुमनीकानि न चैवाथ पराक्रमे ॥ ४ ॥  
आसीद् बुद्धिर्हते कर्णे तव योधस्य कस्यचित्।

वणिजो नावि भिन्नायामगाधे विप्लवा इव ॥ ५ ॥  
अपारे पारमिच्छन्तो हते द्वीपे किरीटिना।  
सूतपुत्रे हते राजन् वित्रस्ताः शरविक्षताः ॥ ६ ॥

अनाथा नाथमिच्छन्तो मृगाः सिंहार्दिता इव।  
भग्नशृङ्गा इव वृषाः शीर्णदंष्ट्रा इवोरगाः ॥ ७ ॥

प्रत्युपायाम सायाह्ने निर्जिताः सव्यसाचिना।  
हतप्रवीरा विध्वस्ता निकृत्ता निशितैः शरैः ॥ ८ ॥

सूतपुत्रे हते राजन् पुत्रास्ते प्राद्रवंस्ततः।  
विध्वस्तकवचाः सर्वे कांदिशीका विचेतसः ॥ ९ ॥

अन्योन्यमभिनिघ्नन्तो वीक्षमाणा भयाद् दिशः।  
मामेव नूनं बीभत्सुर्मामेव च वृकोदरः ॥ १० ॥  
अभियातीति मन्वानाः पेतुर्मम्लुश्च भारत।

अश्वानन्ये गजानन्ये रथानन्ये महारथाः ॥ ११ ॥  
आरुह्य जवसम्पन्नाः पादातान् प्रजहुर्भयात्।

कुञ्जरैः स्यन्दना भग्नाः सादिनश्च महारथैः ॥ १२ ॥  
पदातिसंघाश्चाश्वौघैः पलायद्भिर्भृशं हताः ।

व्यालतस्करसंकीर्णे सार्थहीना यथा वने ॥ १३ ॥  
तथा त्वदीया निहते सूतपुत्रे तदाभवन्।

हतारोहास्तथा नागाश्छिन्नहस्तास्तथापरे ॥ १४ ॥  
सर्वं पार्थमयं लोकमपश्यन् वै भयार्दिताः।

तान् प्रेक्ष्य द्रवतः सर्वान् भीमसेनभयार्दितान् ॥ १५ ॥  
दुर्योधनोऽथ स्वं सूतं हा हा कृत्वैवमब्रवीत्।

नातिक्रमिष्यते पार्थो धनुष्पाणिमवस्थितम् ॥ १६ ॥  
जघने युद्ध्यमानं मां तूर्णमश्वान् प्रचोदय।

समरे युद्ध्यमानं हि कौन्तेयो मां धनंजयः ॥ १७ ॥  
नोत्सहेताप्यतिक्रान्तुं वेलामिव महार्णवः ।

अद्यार्जुनं सगोविन्दं मानिनं च वृकोदरम् ॥ १८ ॥  
निहत्य शिष्टान्‌ शत्रूंश्च कर्णस्यानृण्यमाप्नुयाम्।

तच्छ्रुत्वा कुरुराजस्य शूरार्यसदृशं वचः ॥ १९ ॥  
सूतो हेमपरिच्छन्नान् शनैरश्वानचोदयत् ।

गजाश्वरथहीनास्तु पादाताश्चैव मारिष ॥ २० ॥  
पञ्चविंशतिसाहस्राः प्राद्रवन् शनकैरिव ।

तान् भीमसेनः संक्रुद्धो धृष्टद्युम्नश्च पार्षतः ॥ २१ ॥  
बलेन चतुरङ्गेण परिक्षिप्याहनच्छरैः ।

प्रत्ययुध्यंस्तु ते सर्वे भीमसेनं सपार्षतम् ॥ २२ ॥  
पार्थपार्षतयोश्चान्ये जगृहुस्तत्र नामनी ।

अक्रुद्ध्यत रणे भीमस्तैर्मृधे प्रत्यवस्थितैः ॥ २३ ॥  
सोऽवतीर्य रथात्तूर्णं गदापाणिरयुध्यत ।

न तान् रथस्थो भूमिष्ठान् धर्मापेक्षी वृकोदरः ॥ २४ ॥  
योधयामास कौन्तेयो भुजवीर्यमुपाश्रितः ।

जातरूपपरिच्छन्नां प्रगृह्य महतीं गदाम् ॥ २५ ॥  
न्यवधीत्‌ तावकान् सर्वान् दण्डपाणिरिवान्तकः।

पदातयो हि संरब्धास्त्यक्तजीवितबान्धवाः ॥ २६ ॥  
भीममभ्यद्रवन् संख्ये पतङ्गा इव पावकम्।

आसाद्य भीमसेनं ते संरब्धा युद्धदुर्मदाः ॥ २७ ॥  
विनेदुः सहसा दृष्ट्वा भूतग्रामा इवान्तकम्।

श्येनवद् व्यचरद् भीमः खड्गेन गदया तथा ॥ २८ ॥  
पञ्चविंशतिसाहस्रांस्तावकानां व्यपोथयत् ।

हत्वा तत् पुरुषानीकं भीमः सत्यपराक्रमः ॥ २९ ॥  
धृष्टद्युम्नं पुरस्कृत्य पुनस्तस्थौ महाबलः।

धनंजयो रथानीकमन्वपद्यत वीर्यवान् ॥ ३० ॥  
माद्रीपुत्रौ च शकुनिं सात्यकिश्च महाबलः।  
जवेनाभ्यपतन् हृष्टा घ्नन्तो दौर्योधनं बलम् ॥ ३१ ॥

तस्याश्ववाहान् सुबहूंस्ते निहत्य शितैः शरैः।  
तमन्वधावंस्त्वरितास्तत्र युद्धमवर्तत ॥ ३२ ॥

ततो धनंजयो राजन् रथानीकमगाहत।  
विश्रुतं त्रिषु लोकेषु गाण्डीवं व्याक्षिपन् धनुः ॥ ३३ ॥

कृष्णसारथिमायान्तं दृष्ट्वा श्वेतहयं रथम्।  
अर्जुनं चापि योद्धारं त्वदीयाः प्राद्रवन् भयात् ॥ ३४ ॥

विप्रहीनरथाश्वाश्च शरैश्च परिवारिताः ।  
पञ्चविंशतिसाहस्राः पार्थमार्च्छन् पदातयः ॥ ३५ ॥

हत्वा तत् पुरुषानीकं पञ्चालानां महारथः।  
भीमसेनं पुरस्कृत्य नचिरात् प्रत्यदृश्यत ॥ ३६ ॥

महाधनुर्धरः श्रीमानमित्रगणमर्दनः ।  
पुत्रः पञ्चालराजस्य धृष्टद्युम्नो महायशाः ॥ ३७ ॥

पारावतसवर्णाश्वं कोविदारवरध्वजम् ।  
धृष्टद्युम्नं रणे दृष्ट्वा त्वदीयाः प्राद्रवन् भयात् ॥ ३८ ॥

गान्धारराजं शीघ्रास्त्रमनुसृत्य यशस्विनौ ।  
अचिरात् प्रत्यदृश्येतां माद्रीपुत्रौ ससात्यकी ॥ ३९ ॥

चेकितानः शिखण्डी च द्रौपदेयाश्च मारिष।  
हत्वा त्वदीयं सुमहत् सैन्यं शङ्खानथाधमन् ॥ ४० ॥

ते सर्वे तावकान् प्रेक्ष्य द्रवतो वै पराङ्‌मुखान्।  
अभ्यधावन्त निघ्नन्तो वृषाञ्जित्वा वृषा इव ॥ ४१ ॥

सेनावशेषं तं दृष्ट्वा तव पुत्रस्य पाण्डवः।  
अवस्थितं सव्यसाची चुक्रोध बलवन्नृप ॥ ४२ ॥

तत एनं शरै राजन् सहसा समवाकिरत्।  
रजसा चोद्‌गतेनाथ न स्म किंचन दृश्यते ॥ ४३ ॥

अन्धकारीकृते लोके शरीभूते महीतले।  
दिशः सर्वा महाराज तावकाः प्राद्रवन् भयात् ॥ ४४ ॥

भज्यमानेषु सर्वेषु कुरुराजो विशाम्पते।  
परेषामात्मनश्चैव सैन्ये ते समुपाद्रवत् ॥ ४५ ॥

ततो दुर्योधनः सर्वानाजुहावाथ पाण्डवान्।  
युद्धाय भरतश्रेष्ठ देवानिव पुरा बलिः ॥ ४६ ॥

त एनमभिगर्जन्तं सहिताः समुपाद्रवन्।  
नानाशस्त्रसृजः क्रुद्धा भर्त्सयन्तो मुहुर्मुहुः ॥ ४७ ॥

दुर्योधनोऽप्यसम्भ्रान्तस्तानरीन् व्यधमच्छरैः ।  
तत्राद्भुतमपश्याम तव पुत्रस्य पौरुषम् ॥ ४८ ॥  
यदेनं पाण्डवाः सर्वे न शेकुरतिवर्तितुम्।

नातिदूरापयातं च कृतबुद्धिः पलायने ॥ ४९ ॥  
दुर्योधनः स्वकं सैन्यमपश्यद् भृशविक्षतम्।

ततोऽवस्थाप्य राजेन्द्र कृतबुद्धिस्तवात्मजः ॥ ५० ॥  
हर्षयन्निव तान् योधांस्ततो वचनमब्रवीत्।

न तं देशं प्रपश्यामि पृथिव्यां पर्वतेषु च ॥ ५१ ॥  
यत्र यातान्न वो हन्युः पाण्डवाः किं सृतेन वः।

स्वल्पं चैव बलं तेषां कृष्णौ च भृशविक्षतौ ॥ ५२ ॥  
यदि सर्वेऽत्र तिष्ठामो ध्रुवं नो विजयो भवेत्।

विप्रयातांस्तु वो भिन्नान् पाण्डवाः कृतकिल्बिषान् ॥ ५३ ॥  
अनुसृत्य हनिष्यन्ति श्रेयो नः समरे वधः।

सुखः सांग्रामिको मृत्युः क्षत्रधर्मेण युध्यताम् ॥ ५४ ॥  
मृतो दुःखं न जानीते प्रेत्य चानन्त्यमश्नुते।

शृण्वन्तु क्षत्रियाः सर्वे यावन्तोऽत्र समागताः ॥ ५५ ॥  
द्विषतो भीमसेनस्य वशमेष्यथ विद्रुताः।

पितामहैराचरितं न धर्मं हातुमर्हथ ॥ ५६ ॥  
नान्यत् कर्मास्ति पापीयः क्षत्रियस्य पलायनात्।

न युद्धधर्माच्छ्रेयान् हि पन्थाः स्वर्गस्य कौरवाः ॥ ५७ ॥  
सुचिरेणार्जिताल्ँलोकान् सद्यो युद्धात् समश्नुते।

तस्य तद् वचनं राज्ञः पूजयित्वा महारथाः ॥ ५८ ॥  
पुनरेवाभ्यवर्तन्त क्षत्रियाः पाण्डवान् प्रति।  
पराजयममृष्यन्तः कृतचित्ताश्च विक्रमे ॥ ५९ ॥

ततः प्रववृते युद्धं पुनरेव सुदारुणम्।  
तावकानां परेषां च देवासुररणोपमम् ॥ ६० ॥

युधिष्ठिरपुरोगांश्च सर्वसैन्येन पाण्डवान् ।  
अन्यधावन्महाराज पुत्रो दुर्योधनस्तव ॥ ६१ ॥