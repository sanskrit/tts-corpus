+++
title_full = "012 भीमसेन और शल्यका भयानक गदायुद्ध तथा युधिष्ठिरके साथ शल्यका युद्ध, दुर्योधनद्वारा चेकितानका और युधिष्ठिरद्वारा चन्द्रसेन एवं द्रुमसेनका वध, पुनः युधिष्ठिर और माद्रीपुत्रोंके साथ शल्यका युद्ध"
title = "०१२"

+++


पतितं प्रेक्ष्य यन्तारं शल्यः सर्वायसीं गदाम्।  
आदाय तरसा राजंस्तस्थौ गिरिरिवाचलः ॥ १ ॥

तं दीप्तमिव कालाग्निं पाशहस्तमिवान्तकम्।  
सशृङ्गमिव कैलासं सवज्रमिव वासवम् ॥ २ ॥  
सशूलमिव हर्यक्षं वने मत्तमिव द्विपम्।  
जवेनाभ्यपतद् भीमः प्रगृह्य महतीं गदाम् ॥ ३ ॥

ततः शङ्खप्रणादश्च तूर्याणां च सहस्रशः।  
सिंहनादश्च संजज्ञे शूराणां हर्षवर्धनः ॥ ४ ॥

प्रेक्षन्तः सर्वतस्तौ हि योधा योधमहाद्विपौ।  
तावकाश्चापरे चैव साधु साध्वित्यपूजयन् ॥ ५ ॥

न हि मद्राधिपादन्यो रामाद् वा यदुनन्दनात्।  
सोढुमुत्सहते वेगं भीमसेनस्य संयुगे ॥ ६ ॥

तथा मद्राधिपस्यापि गदावेगं महात्मनः।  
सोढुमुत्सहते नान्यो योधो युधि वृकोदरात् ॥ ७ ॥

तौ वृषाविव नर्दन्तौ मण्डलानि विचेरतुः।  
आवर्तितौ गदाहस्तौ मद्रराजवृकोदरौ ॥ ८ ॥

मण्डलावर्तमार्गेषु गदाविहरणेषु च ।  
निर्विशेषमभूद् युद्धं तयोः पुरुषसिंहयोः ॥ ९ ॥

तप्तहेममयैः शुभ्रैर्बभूव भयवर्धिनी ।  
अग्निजालैरिवाबद्धा पट्टैः शल्यस्य सा गदा ॥ १० ॥

तथैव चरतो मार्गान् मण्डलेषु महात्मनः।  
विद्युदभ्रप्रतीकाशा भीमस्य शुशुभे गदा ॥ ११ ॥

ताडिता मद्रराजेन भीमस्य गदया गदा।  
दह्यमानेव खे राजन् सासृजत् पावकार्चिषः ॥ १२ ॥

तथा भीमेन शल्यस्य ताडिता गदया गदा।  
अङ्गारवर्षं मुमुचे तदद्भुतमिवाभवत् ॥ १३ ॥

दन्तैरिव महानागौ शृङ्गैरिव महर्षभौ।  
तोत्रैरिव तदान्योन्यं गदाग्राभ्यां निजघ्नतुः ॥ १४ ॥

तौ गदाभिहतैर्गात्रैः क्षणेन रुधिरोक्षितौ।  
प्रेक्षणीयतरावास्तां पुष्पिताविव किंशुकौ ॥ १५ ॥

गदया मद्रराजस्य सव्यदक्षिणमाहतः ।  
भीमसेनो महाबाहुर्न चचालाचलो तथा ॥ १६ ॥

तथा भीमगदावेगैस्ताड्यमानो मुहुर्मुहुः ।  
शल्यो न विव्यथे राजन् दन्तिनेव महागिरिः ॥ १७ ॥

शुश्रुवे दिक्षु सर्वासु तयोः पुरुषसिंहयोः।  
गदानिपातसंह्रादो वज्रयोरिव निःस्वनः ॥ १८ ॥

निवृत्य तु महावीर्यौ समुच्छ्रितमहागदौ।  
पुनरन्तरमार्गस्थौ मण्डलानि विचेरतुः ॥ १९ ॥

अथाभ्येत्य पदान्यष्टौ संनिपातोऽभवत् तयोः।  
उद्यम्य लोहदण्डाभ्यामतिमानुषकर्मणोः ॥ २० ॥

पोथयन्तौ तदान्योन्यं मण्डलानि विचेरतुः।  
क्रियाविशेषं कृतिनौ दर्शयामासतुस्तदा ॥ २१ ॥

अथोद्यम्य गदे घोरे सशृङ्गाविव पर्वतौ।  
तावाजघ्नतुरन्योन्यं मण्डलानि विचेरतुः ॥ २२ ॥

क्रियाविशेषकृतिनौ रणभूमितलेऽचलौ ।  
तौ परस्परसंरम्भाद् गदाभ्यां सुभृशाहतौ ॥ २३ ॥  
युगपत् पेततुर्वीरावुभाविन्द्रध्वजाविव ।  
उभयोः सेनयोर्वीरास्तदा हाहाकृतोऽभवन् ॥ २४ ॥

भृशं मर्माण्यभिहतावुभावास्तां सुविह्वलौ ।  
ततः स्वरथमारोप्य मद्राणामृषभं रणे ॥ २५ ॥  
अपोवाह कृपः शल्यं तूर्णमायोधनादथ।

क्षीणवद् विह्वलत्वात्‌ तु निमेषात् पुनरुत्थितः ॥ २६ ॥  
भीमसेनो गदापाणिः समाह्वयत मद्रपम्।

ततस्तु तावकाः शूरा नानाशस्त्रसमायुताः ॥ २७ ॥  
नानावादित्रशब्देन पाण्डुसेनामयोधयन् ।

भुजावुच्छ्रित्य शस्त्रं च शब्देन महता ततः ॥ २८ ॥  
अभ्यद्रवन् महाराज दुर्योधनपुरोगमाः ।

तदनीकमभिप्रेक्ष्य ततस्ते पाण्डुनन्दनाः ॥ २९ ॥  
प्रययुः सिंहनादेन दुर्योधनपुरोगमान् ।

तेषामापततां तूर्णं पुत्रस्ते भरतर्षभ ॥ ३० ॥  
प्रासेन चेकितानं वै विव्याध हृदये भृशम्।

स पपात रथोपस्थे तव पुत्रेण ताडितः ॥ ३१ ॥  
रुधिरौघपरिक्लिन्नः प्रविश्य विपुलं तमः।

चेकितानं हतं दृष्ट्वा पाण्डवेया महारथाः ॥ ३२ ॥  
असक्तमभ्यवर्षन्त शरवर्षाणि भागशः ।

तावकानामनीकेषु पाण्डवा जितकाशिनः ॥ ३३ ॥  
व्यचरन्त महाराज प्रेक्षणीयाः समन्ततः।

कृपश्च कृतवर्मा च सौबलश्च महारथः ॥ ३४ ॥  
अयोधयन् धर्मराजं मद्रराजपुरस्कृताः ।

भारद्वाजस्य हन्तारं भूरिवीर्यपराक्रमम् ॥ ३५ ॥  
दुर्योधनो महाराज धृष्टद्युम्नमयोधयत् ।

त्रिसाहस्रास्तथा राजंस्तव पुत्रेण चोदिताः ॥ ३६ ॥  
अयोधयन्त विजयं द्रोणपुत्रपुरस्कृताः ।

विजये धृतसंकल्पाः समरे त्यक्तजीविताः ॥ ३७ ॥  
प्राविशंस्तावका राजन् हंसा इव महत् सरः।

ततो युद्धमभूद् घोरं परस्परवधैषिणाम् ॥ ३८ ॥  
अन्योन्यवधसंयुक्तमन्योन्यप्रीतिवर्धनम् ।

तस्मिन् प्रवृत्ते संग्रामे राजन् वीरवरक्षये ॥ ३९ ॥  
अनिलेनेरितं घोरमुत्तस्थौ पार्थिवं रजः।

श्रवणान्नामधेयानां पाण्डवानां च कीर्तनात् ॥ ४० ॥  
परस्परं विजानीमो यदयुद्ध्यन्नभीतवत् ।

तद्रजः पुरुषव्याघ्र शोणितेन प्रशामितम् ॥ ४१ ॥  
दिशश्च विमला जातास्तस्मिंस्तमसि नाशिते।

तथा प्रवृत्ते संग्रामे घोररूपे भयानके ॥ ४२ ॥  
तावकानां परेषां च नासीत्‌ कश्चित्‌ पराङ्‌मुखः।

ब्रह्मलोकपरा भूत्वा प्रार्थयन्तो जयं युधि ॥ ४३ ॥  
सुयुद्धेन पराक्रान्ता नसः स्वर्गमभीप्सवः।

भर्तृपिण्डविमोक्षार्थं भर्तृकार्यविनिश्चिताः ॥ ४४ ॥  
स्वर्गसंसक्तमनसो योधा युयुधिरे तदा।

नानारूपाणि शस्त्राणि विसृजन्तो महारथाः ॥ ४५ ॥  
अन्योन्यमभिगर्जन्तः प्रहरन्तः परस्परम् ।

हत विध्यत गृह्णीत प्रहरध्वं निकृन्तत ॥ ४६ ॥  
इति स्म वाचः श्रूयन्ते तव तेषां च वै बले।

ततः शल्यो महाराज धर्मपुत्रं युधिष्ठिरम् ॥ ४७ ॥  
विव्याध निशितैर्बाणैर्हन्तुकामो महारथम् ।

तस्य पार्थो महाराज नाराचान् वै चतुर्दश ॥ ४८ ॥  
मर्माण्युद्दिश्य मर्मज्ञो निचखान हसन्निव।

आवार्य पाण्डवं बाणैर्हन्तुकामो महाबलः ॥ ४९ ॥  
विव्याध समरे क्रुद्धो बहुभिः कङ्कपत्रिभिः।

अथ भूयो महाराज शरेणानतपर्वणा ॥ ५० ॥  
युधिष्ठिरं समाजघ्ने सर्वसैन्यस्य पश्यतः।

धर्मराजोऽपि संक्रुद्धो मद्रराजं महायशाः ॥ ५१ ॥  
विव्याध निशितैर्बाणैः कङ्कबर्हिणवाजितैः ।

चन्द्रसेनं च सप्तत्या सूतं च नवभिः शरैः ॥ ५२ ॥  
द्रुमसेनं चतुःषष्ट्या निजघान महारथः।

चक्ररक्षे हते शल्यः पाण्डवेन महात्मना ॥ ५३ ॥  
निजघान ततो राजंश्चेदीन् वै पञ्चविंशतिम्।

सात्यकिं पञ्चविंशत्या भीमसेनं च पञ्चभिः ॥ ५४ ॥  
माद्रीपुत्रौ शतेनाजौ विव्याध निशितैः शरैः।

एवं विचरतस्तस्य संग्रामे राजसत्तम ॥ ५५ ॥  
सम्प्रैषयच्छितान् पार्थः शरानाशीविषोपमान् ।

ध्वजाग्रं चास्य समरे कुन्तीपुत्रो युधिष्ठिरः ॥ ५६ ॥  
प्रमुखे वर्तमानस्य भल्लेनापाहरद् रथात्।

पाण्डुपुत्रेण वै तस्य केतुं छिन्नं महात्मना ॥ ५७ ॥  
निपतन्तमपश्याम गिरिशृङ्गमिवाहतम् ।

ध्वजं निपतितं दृष्ट्वा पाण्डवं च व्यवस्थितम् ॥ ५८ ॥  
संक्रुद्धो मद्रराजोऽभूच्छरवर्षं मुमोच ह।

शल्यः सायकवर्षेण पर्जन्य इव वृष्टिमान् ॥ ५९ ॥  
अभ्यवर्षदमेयात्मा क्षत्रियान् क्षत्रियर्षभः ।

सात्यकिं भीमसेनं च माद्रीपुत्रौ च पाण्डवौ ॥ ६० ॥  
एकैकं पञ्चभिर्विद्ध्वा युधिष्ठिरमपीडयत् ।

ततो बाणमयं जालं विततं पाण्डवोरसि ॥ ६१ ॥  
अपश्याम महाराज मेघजालमिवोद्‌गतम् ।

तस्य शल्यो रणे क्रुद्धः शरैः संनतपर्वभिः ॥ ६२ ॥  
दिशः संछादयामास प्रदिशश्च महारथः।

ततो युधिष्ठिरो राजा बाणजालेन पीडितः।  
बभूवाद्भुतविक्रान्तो जम्भो वृत्रहणा यथा ॥ ६३ ॥