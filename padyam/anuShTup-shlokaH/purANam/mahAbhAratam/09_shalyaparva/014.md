+++
title_full = "014 अर्जुन और अश्वत्थामाका युद्ध तथा पांचाल वीर सुरथका वध"
title = "०१४"

+++


अर्जुनो द्रौणिना विद्धो युद्धे बहुभिरायसैः।  
तस्य चानुचरैः शूरैस्त्रिगर्तानां महारथैः ॥ १ ॥

द्रौणिं विव्याध समरे त्रिभिरेव शिलीमुखैः।  
तथेतरान् महेष्वासान् द्वाभ्यां द्वाभ्यां धनंजयः ॥ २ ॥

भूयश्चैव महाराज शरवर्षैरवाकिरत् ।  
शरकण्टकितास्ते तु तावका भरतर्षभ ॥ ३ ॥  
न जहुः पार्थमासाद्य ताड्यमानाः शितैः शरैः।

अर्जुनं रथवंशेन द्रोणपुत्रपुरोगमाः ॥ ४ ॥  
अयोधयन्त समरे परिवार्य महारथाः।

तैस्तु क्षिप्ताः शरा राजन् कार्तस्वरविभूषिताः ॥ ५ ॥  
अर्जुनस्य रथोपस्थं पूरयामासुरञ्जसा ।

तथा कृष्णौ महेष्वासौ वृषभौ सर्वधन्विनाम् ॥ ६ ॥  
शरैर्वीक्ष्य विनुन्नाङ्गौ प्रहृष्टा युद्धदुर्मदाः।

कूबरं रथचक्राणि ईषा योक्त्राणि वा विभो ॥ ७ ॥  
युगं चैवानुकर्षं च शरभूतमभूत्तदा।

नैतादृशं दृष्टपूर्वं राजन् नैव च न श्रुतम् ॥ ८ ॥  
यादृशं तत्र पार्थस्य तावकाः सम्प्रचक्रिरे।

स रथः सर्वतो भाति चित्रपुङ्खैः शितैः शरैः ॥ ९ ॥  
उल्काशतैः सम्प्रदीप्तं विमानमिव भूतले।

ततोऽर्जुनो महाराज शरैः संनतपर्वभिः ॥ १० ॥  
अवाकिरत्तां पृतनां मेघो वृष्ट्येव पर्वतम्।

ते वध्यमानाः समरे पार्थनामाङ्कितैः शरैः ॥ ११ ॥  
पार्थभूतममन्यन्त प्रेक्षमाणास्तथाविधम् ।

कोपोद्धूतशरज्वालो धनुःशब्दानिलो महान् ॥ १२ ॥  
सैन्येन्धनं ददाहाशु तावकं पार्थपावकः।

चक्राणां पततां चापि युगानां च धरातले ॥ १३ ॥  
तूणीराणां पताकानां ध्वजानां च रथैः सह।  
ईषाणामनुकर्षाणां त्रिवेणूनां च भारत ॥ १४ ॥  
अक्षाणामथ योक्त्राणां प्रतोदानां च सर्वशः।  
शिरसां पततां चापि कुण्डलोष्णीषधारिणाम् ॥ १५ ॥  
भुजानां च महाभाग स्कन्धानां च समन्ततः।  
छत्राणां व्यजनैः सार्धं मुकुटानां च राशयः ॥ १६ ॥  
समदृश्यन्त पार्थस्य रथमार्गेषु भारत।

ततः क्रुद्धस्य पार्थस्य रथमार्गे विशाम्पते ॥ १७ ॥  
अगम्यरूपा पृथिवी मांसशोणितकर्दमा ।

भीरूणां त्रासजननी शूराणां हर्षवर्धिनी ॥ १८ ॥  
बभूव भरतश्रेष्ठ रुद्रस्याक्रीडनं यथा।

हत्वा तु समरे पार्थः सहस्रे द्वे परंतपः ॥ १९ ॥  
रथानां सवरूथानां विधूमोऽग्निरिव ज्वलन्।

यथा हि भगवानग्निर्जगद् दग्ध्वा चराचरम् ॥ २० ॥  
विधूमो दृश्यते राजंस्तथा पार्थो धनंजयः।

द्रौणिस्तु समरे दृष्ट्वा पाण्डवस्य पराक्रमम् ॥ २१ ॥  
रथेनातिपताकेन पाण्डवं प्रत्यवारयत् ।

तावुभौ पुरुषव्याघ्रौ तावुभौ धन्विनां वरौ ॥ २२ ॥  
समीयतुस्तदान्योन्यं परस्परवधैषिणौ ।

तयोरासीन्महाराज बाणवर्षं सुदारुणम् ॥ २३ ॥  
जीमूतयोर्यथा वृष्टिस्तपान्ते भरतर्षभ ।

अन्योन्यस्पर्धिनौ तौ तु शरैः संनतपर्वभिः ॥ २४ ॥  
ततक्षतुस्तदान्योन्यं शृङ्गाभ्यां वृषभाविव ।

तयोर्युद्धं महाराज चिरं सममिवाभवत् ॥ २५ ॥  
शस्त्राणां सङ्गमश्चैव घोरस्तत्राभवत् पुनः।

ततोऽर्जुनं द्वादशभी रुक्मपुङ्खैः सुतेजनैः ॥ २६ ॥  
वासुदेवं च दशभिर्द्रौणिर्विव्याध भारत।

ततः प्रहर्षाद् बीभत्सुर्व्याक्षिपद् गाण्डिवं धनुः ॥ २७ ॥  
मानयित्वा मुहूर्तं तु गुरुपुत्रं महाहवे।

व्यश्वसूतरथं चक्रे सव्यसाची परंतपः ॥ २८ ॥  
मृदुपूर्वं ततश्चैनं पुनः पुनरताडयत्।

हताश्वे तु रथे तिष्ठन् द्रोणपुत्रस्त्वयस्मयम् ॥ २९ ॥  
मुसलं पाण्डुपुत्राय चिक्षेप परिघोपमम्।

तमापतन्तं सहसा हेमपट्टविभूषितम् ॥ ३० ॥  
चिच्छेद सप्तधा वीरः पार्थः शत्रुनिबर्हणः।

स च्छिन्नं मुसलं दृष्ट्वा द्रौणिः परमकोपनः ॥ ३१ ॥  
आददे परिघं घोरं नगेन्द्रशिखरोपमम्।

चिक्षेप चैव पार्थाय द्रौणिर्युद्धविशारदः ॥ ३२ ॥  
तमन्तकमिव क्रुद्धं परिघं प्रेक्ष्य पाण्डवः।  
अर्जुनस्त्वरितो जघ्ने पञ्चभिः सायकोत्तमैः ॥ ३३ ॥

स च्छिन्नः पतितो भूमौ पार्थबाणैर्महाहवे।  
दारयन् पृथिवीन्द्राणां मनांसीव च भारत ॥ ३४ ॥

ततोऽपरैस्त्रिभिर्भल्लैर्द्रौणिं विव्याध पाण्डवः ।  
सोऽतिविद्धो बलवता पार्थेन सुमहात्मना ॥ ३५ ॥  
नाकम्पत तदा द्रौणिः पौरुषे स्वे व्यवस्थितः।

सुरथं च ततो राजन् भारद्वाजो महारथम् ॥ ३६ ॥  
अवाकिरच्छरव्रातैः सर्वक्षत्रस्य पश्यतः ।

ततस्तु सुरथोऽप्याजौ पञ्चालानां महारथः ॥ ३७ ॥  
रथेन मेघघोषेण द्रौणिमेवाभ्यधावत ।

विकर्षन् वै धनुः श्रेष्ठं सर्वभारसहं दृढम् ॥ ३८ ॥  
ज्वलनाशीविषनिभैः शरैश्चैनमवाकिरत् ।

सुरथं तं ततः क्रुद्धमापतन्तं महारथम् ॥ ३९ ॥  
चुकोप समरे द्रौणिर्दण्डाहत इवोरगः।

त्रिशिखां भ्रुकुटीं कृत्वा सृक्किणी परिसंलिहन् ॥ ४० ॥  
उद्वीक्ष्य सुरथं रोषाद् धनुर्ज्यामवमृज्य च।  
मुमोच तीक्ष्णं नाराचं यमदण्डोपमद्युतिम् ॥ ४१ ॥

स तस्य हृदयं भित्त्वा प्रविवेशातिवेगितः।  
शक्राशनिरिवोत्सृष्टो विदार्य धरणीतलम् ॥ ४२ ॥

ततः स पतितो भूमौ नाराचेन समाहतः।  
वज्रेण च यथा शृङ्गं पर्वतस्येव दीर्यतः ॥ ४३ ॥

तस्मिन् विनिहते वीरे द्रोणपुत्रः प्रतापवान्।  
आरुरोह रथं तूर्णं तमेव रथिनां वरः ॥ ४४ ॥

ततः सज्जो महाराज द्रौणिराहवदुर्मदः।  
अर्जुनं योधयामास संशप्तकवृतो रणे ॥ ४५ ॥

तत्र युद्धं महच्चासीदर्जुनस्य परैः सह।  
मध्यंदिनगते सूर्ये यमराष्ट्रविवर्धनम् ॥ ४६ ॥

तत्राश्चर्यमपश्याम दृष्ट्वा तेषां पराक्रमम्।  
यदेको युगपद् वीरान् समयोधयदर्जुनः ॥ ४७ ॥

विमर्दः सुमहानासीदेकस्य बहुभिः सह।  
शतक्रतुर्यथा पूर्वं महत्या दैत्यसेनया ॥ ४८ ॥