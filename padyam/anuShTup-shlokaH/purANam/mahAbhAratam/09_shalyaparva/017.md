+++
title_full = "017 भीमसेनद्वारा राजा शल्यके घोड़े और सारथिका तथा युधिष्ठिरद्वारा राजा शल्य और उनके भाईका वध एवं कृतवर्माकी पराजय"
title = "०१७"

+++


अथान्यद् धनुरादाय बलवान् वेगवत्तरम्।  
युधिष्ठिरं मद्रपतिर्भित्त्वा सिंह इवानदत् ॥ १ ॥

ततः स शरवर्षेण पर्जन्य इव वृष्टिमान्।  
अभ्यवर्षदमेयात्मा क्षत्रियान् क्षत्रियर्षभः ॥ २ ॥

सात्यकिं दशभिर्विद्ध्वा भीमसेनं त्रिभिः शरैः।  
सहदेवं त्रिभिर्विद्ध्वा युधिष्ठिरमपीडयत् ॥ ३ ॥

तांस्तानन्यान् महेष्वासान्‌ साश्वान्‌ सरथकूबरान्।  
अर्दयामास विशिखैरुल्काभिरिव कुञ्जरान् ॥ ४ ॥

कुञ्जरान् कुञ्जरारोहानश्वानश्वप्रयायिनः ।  
रथांश्च रथिनः सार्धं जघान रथिनां वरः ॥ ५ ॥

बाहूंश्चिच्छेद तरसा सायुधान् केतनानि च।  
चकार च महीं योधैस्तीर्णां वेदीं कुशैरिव ॥ ६ ॥

तथा तमरिसैन्यानि घ्नन्तं मृत्युमिवान्तकम्।  
परिवव्रुर्भृशं क्रुद्धाः पाण्डुपाञ्चालसोमकाः ॥ ७ ॥

तं भीमसेनश्च शिनेश्च नप्ता  
माद्र्याश्च पुत्रौ पुरुषप्रवीरौ ।  
समागतं भीमबलेन राज्ञा  
पर्याप्तमन्योन्यमथाह्वयन्त ॥ ८ ॥

ततस्तु शूराः समरे नरेन्द्र  
नरेश्वरं प्राप्य युधां वरिष्ठम्।  
आवार्य चैनं समरे नृवीरा  
जघ्नुः शरैः पत्रिभिरुग्रवेगैः ॥ ९ ॥

संरक्षितो भीमसेनेन राजा  
माद्रीसुताभ्यामथ माधवेन ।  
मद्राधिपं पत्रिभिरुग्रवेगैः  
स्तनान्तरे धर्मसुतो निजघ्ने ॥ १० ॥

ततो रणे तावकानां रथौघाः  
समीक्ष्य मद्राधिपतिं शरार्तम् ।  
पर्यावव्रुः प्रवरास्ते सुसज्जा  
दुर्योधनस्यानुमते पुरस्तात् ॥ ११ ॥

ततो द्रुतं मद्रजनाधिपो रणे  
युधिष्ठिरं सप्तभिरभ्यविद्ध्यत् ।  
तं चापि पार्थो नवभिः पृषत्कै-  
र्विव्याध राजंस्तुमुले महात्मा ॥ १२ ॥

आकर्णपूर्णायतसम्प्रयुक्तैः  
शरैस्तदा संयति तैलधौतैः ।  
अन्योन्यमाच्छादयतां महारथौ  
मद्राधिपश्चापि युधिष्ठिरश्च ॥ १३ ॥

ततस्तु तूर्णं समरे महारथौ  
परस्परस्यान्तरमीक्षमाणौ ।  
शरैर्भृशं विव्यधतुर्नृपोत्तमौ  
महाबलौ शत्रुभिरप्रधृष्यौ ॥ १४ ॥

तयोर्धनुर्ज्यातलनिःस्वनो महान्  
महेन्द्रवज्राशनितुल्यनिःस्वनः ।  
परस्परं बाणगणैर्महात्मनोः  
प्रवर्षतोर्मद्रपपाण्डुवीरयोः ॥ १५ ॥

तौ चेरतुर्व्याघ्रशिशुप्रकाशौ  
महावनेष्वामिषगृद्धिनाविव ।  
विषाणिनौ नागवराविवोभौ  
ततक्षतुः संयति जातदर्पौ ॥ १६ ॥

ततस्तु मद्राधिपतिर्महात्मा  
युधिष्ठिरं भीमबलं प्रसह्य ।  
विव्याध वीरं हृदयेऽतिवेगं  
शरेण सूर्याग्निसमप्रभेण ॥ १७ ॥

ततोऽतिविद्धोऽथ युधिष्ठिरोऽपि  
सुसम्प्रयुक्तेन शरेण राजन् ।  
जघान मद्राधिपतिं महात्मा  
मुदं च लेभे ऋषभः कुरूणाम् ॥ १८ ॥

ततो मुहूर्तादिव पार्थिवेन्द्रो  
लब्ध्वा संज्ञां क्रोधसंरक्तनेत्रः ।  
शतेन पार्थं त्वरितो जघान  
सहस्रनेत्रप्रतिमप्रभावः ॥ १९ ॥

त्वरंस्ततो धर्मसुतो महात्मा  
शल्यस्य कोपान्नवभिः पृषत्कैः ।  
भित्त्वा ह्युरस्तपनीयं च वर्म  
जघान षड्‌भिस्त्वपरैः पृषत्कैः ॥ २० ॥

ततस्तु मद्राधिपतिः प्रकृष्टं  
धनुर्विकृष्य व्यसृजत् पृषत्कान् ।  
द्वाभ्यां शराभ्यां च तथैव राज्ञ-  
श्चिच्छेद चापं कुरुपुङ्गवस्य ॥ २१ ॥

नवं ततोऽन्यत् समरे प्रगृह्य  
राजा धनुर्घोरतरं महात्मा ।  
शल्यं तु विव्याध शरैः समन्ताद्  
यथा महेन्द्रो नमुचिं शिताग्रैः ॥ २२ ॥

ततस्तु शल्यो नवभिः पृषत्कै-  
र्भीमस्य राज्ञश्च युधिष्ठिरस्य ।  
निकृत्य रौक्मे पटुवर्मणी तयो-  
र्विदारयामास भुजौ महात्मा ॥ २३ ॥

ततोऽपरेण ज्वलनार्कतेजसा  
क्षुरेण राज्ञो धनुरुन्ममाथ ।  
कृपश्च तस्यैव जघान सूतं  
षड्‌भिः शरैः सोऽभिमुखः पपात ॥ २४ ॥

मद्राधिपश्चापि युधिष्ठिरस्य  
शरैश्चतुर्भिर्निजघान वाहान् ।  
वाहांश्च हत्वा व्यकरोन्महात्मा  
योधक्षयं धर्मसुतस्य राज्ञः ॥ २५ ॥

(यदद्‌भुतं कर्म न शक्यमन्यैः  
सुदुःसहं तत् कृतवन्तमेकम् ।  
शल्यं नरेन्द्रस्य विषण्णभावाद्  
विचिन्तयामास मृदङ्गकेतुः ॥  
किमेतदिन्द्रावरजस्य वाक्यं  
मोघं भवत्यद्य विधेर्बलेन ।  
जहीति शल्यं ह्यवदत् तदाजौ  
न लोकनाथस्य वचोऽन्यथा स्यात्॥)

तथा कृते राजनि भीमसेनो  
मद्राधिपस्याथ ततो महात्मा ।  
छित्त्वा धनुर्वेगवता शरेण  
द्वाभ्यामविध्यत् सुभृशं नरेन्द्रम् ॥ २६ ॥

तथापरेणास्य जहार यन्तुः  
कायाच्छिरः संहननीयमध्यात् ।  
जघान चाश्वांश्चतुरः सुशीघ्रं  
तथा भृशं कुपितो भीमसेनः ॥ २७ ॥

तमग्रणीः सर्वधनुर्धराणा-  
मेकं चरन्तं समरेऽतिवेगम् ।  
भीमः शतेन व्यकिरच्छराणां  
माद्रीपुत्रः सहदेवस्तथैव ॥ २८ ॥

तैः सायकैर्मोहितं वीक्ष्य शल्यं  
भीमः शरैरस्य चकर्त वर्म।  
स भीमसेनेन निकृत्तवर्मा  
मद्राधिपश्चर्म सहस्रतारम् ॥ २९ ॥  
प्रगृह्य खड्‌गं च रथान्महात्मा  
प्रस्कन्द्य कुन्तीसुतमभ्यधावत् ।  
छित्त्वा रथेषां नकुलस्य सोऽथ  
युधिष्ठिरं भीमबलोऽभ्यधावत् ॥ ३० ॥

तं चापि राजानमथोत्पतन्तं  
क्रुद्धं यथैवान्तकमापतन्तम् ।  
धृष्टद्युम्नो द्रौपदेयाः शिखण्डी  
शिनेश्च नप्ता सहसा परीयुः ॥ ३१ ॥

अथास्य चर्माप्रतिमं न्यकृन्तद्  
भीमो महात्मा नवभिः पृषत्कैः।  
खड्‌गं च भल्लैर्निचकर्त मुष्टौ  
नदन् प्रहृष्टस्तव सैन्यमध्ये ॥ ३२ ॥

तत् कर्म भीमस्य समीक्ष्य हृष्टा-  
स्ते पाण्डवानां प्रवरा रथौघाः।  
नादं च चक्रुर्भृशमुत्स्मयन्तः  
शङ्खांश्च दध्मुः शशिसंनिकाशान् ॥ ३३ ॥

तेनाथ शब्देन विभीषणेन  
तथाभितप्तं बलमप्रधृष्यम् ।  
कांदिग्भूतं रुधिरेणोक्षिताङ्गं  
विसंज्ञकल्पं च तदा विषण्णम् ॥ ३४ ॥

स मद्रराजः सहसा विकीर्णो  
भीमाग्रगैः पाण्डवयोधमुख्यैः ।  
युधिष्ठिरस्याभिमुखं जवेन  
सिंहो यथा मृगहेतोः प्रयातः ॥ ३५ ॥

स धर्मराजो निहताश्वसूतः  
क्रोधेन दीप्तो ज्वलनप्रकाशः ।  
दृष्ट्वा च मद्राधिपतिं स्म तूर्णं  
समभ्यधावत् तमरिं बलेन ॥ ३६ ॥

गोविन्दवाक्यं त्वरितं विचिन्त्य  
दध्रे मतिं शल्यविनाशनाय ।  
स धर्मराजो निहताश्वसूतो  
रथे तिष्ठन् शक्तिमेवाभ्यकाङ्क्षत् ॥ ३७ ॥

तच्चापि शल्यस्य निशम्य कर्म  
महात्मनो भागमथावशिष्टम् ।  
कृत्वा मनः शल्यवधे महात्मा  
यथोक्तमिन्द्रावरजस्य चक्रे ॥ ३८ ॥

स धर्मराजो मणिहेमदण्डां  
जग्राह शक्तिं कनकप्रकाशाम् ।  
नेत्रे च दीप्ते सहसा विवृत्य  
मद्राधिपं क्रुद्धमना निरैक्षत् ॥ ३९ ॥

निरीक्षितोऽसौ नरदेव राज्ञा  
पूतात्मना निर्हृतकल्मषेण ।  
आसीन्न यद् भस्मसान्मद्रराज-  
स्तदद्भुतं मे प्रतिभाति राजन् ॥ ४० ॥

ततस्तु शक्तिं रुचिरोग्रदण्डां  
मणिप्रवेकोज्ज्वलितां प्रदीप्ताम् ।  
चिक्षेप वेगात् सुभृशं महात्मा  
मद्राधिपाय प्रवरः कुरूणाम् ॥ ४१ ॥

दीप्तामथैनां प्रहितां बलेन  
सविस्फुलिङ्गां सहसा पतन्तीम् ।  
प्रैक्षन्त सर्वे कुरवः समेता  
दिवो युगान्ते महतीमिवोल्काम् ॥ ४२ ॥

तां कालरात्रीमिव पाशहस्तां  
यमस्य धात्रीमिव चोग्ररूपाम् ।  
स ब्रह्मदण्डप्रतिमाममोघां  
ससर्ज यत्तो युधि धर्मराजः ॥ ४३ ॥

गन्धस्रगग्र्यासनपानभोजनै-  
रभ्यर्चितां पाण्डुसुतैः प्रयत्नात् ।  
सांवर्तकाग्निप्रतिमां ज्वलन्तीं  
कृत्यामथर्वाङ्गिरसीमिवोग्राम् ॥ ४४ ॥

ईशानहेतोः प्रतिनिर्मितां तां  
त्वष्ट्रा रिपूणामसुदेहभक्ष्याम् ।  
भूम्यन्तरिक्षादिजलाशयानि  
प्रसह्य भूतानि निहन्तुमीशाम् ॥ ४५ ॥

घण्टापताकामणिवज्रभाजं  
वैदूर्यचित्रां तपनीयदण्डाम् ।  
त्वष्ट्रा प्रयत्नान्नियमेन क्लृप्तां  
ब्रह्मद्विषामन्तकरीममोघाम् ॥ ४६ ॥

बलप्रयत्नादधिरूढवेगां  
मन्त्रैश्च घोरैरभिमन्त्र्य यत्नात् ।  
ससर्ज मार्गेण च तां परेण  
वधाय मद्राधिपतेस्तदानीम् ॥ ४७ ॥

हतोऽसि पापेत्यभिगर्जमानो  
रुद्रोऽन्धकायान्तकरं यथेषुम् ।  
प्रसार्य बाहुं सुदृढं सुपाणिं  
क्रोधेन नृत्यन्निव धर्मराजः ॥ ४८ ॥

(स्फुरत्प्रभामण्डलमंशुजालै-  
र्धर्मात्मनो मद्रविनाशकाले ।  
पुरत्रयप्रोत्सरणे पुरस्ता-  
न्याहेश्वरं रूपमभूत् तदानीम् ॥)

तां सर्वशक्त्या प्रहितां सुशक्तिं  
युधिष्ठिरेणाप्रतिवार्यवीर्याम् ।  
प्रतिग्रहायाभिननर्द शल्यः  
सम्यग्घुतामग्निरिवाज्यधाराम् ॥ ४९ ॥

सा तस्य मर्माणि विदार्य शुभ्र-  
मुरो विशालं च तथैव भित्त्वा।  
विवेश गां तोयमिवाप्रसक्ता  
यशो विशालं नृपतेर्दहन्ती ॥ ५० ॥

नासाक्षिकर्णास्यविनिःसृतेन  
प्रस्यन्दता च व्रणसम्भवेन ।  
संसिक्तगात्रो रुधिरेण सोऽभूत्  
क्रौञ्चो यथा स्कन्दहतो महाद्रिः ॥ ५१ ॥

प्रसार्य बाहू च रथाद् गतो गां  
संछिन्नवर्मा कुरुनन्दनेन ।  
महेन्द्रवाहप्रतिमो महात्मा  
वज्राहतं शृङ्गमिवाचलस्य ॥ ५२ ॥

बाहू प्रसार्याभिमुखो धर्मराजस्य मद्रराट्।  
ततो निपतितो भूमाविन्द्रध्वज इवोच्छ्रितः ॥ ५३ ॥

स तथा भिन्नसर्वाङ्गो रुधिरेण समुक्षितः।  
प्रत्युद्‌गत इव प्रेम्णा भूम्या स नरपुङ्गवः ॥ ५४ ॥  
प्रियया कान्तया कान्तः पतमान इवोरसि।

चिरं भुक्त्वा वसुमतीं प्रियां कान्तामिव प्रभुः ॥ ५५ ॥  
सर्वैरङ्गैः समाश्लिष्य प्रसुप्त इव चाभवत्।

धर्म्ये धर्मात्मना युद्धे निहतो धर्मसूनुना ॥ ५६ ॥  
सम्यग्घुत इव स्विष्टः प्रशान्तोऽग्निरिवाध्वरे।

शक्त्या विभिन्नहृदयं विप्रविद्धायुधध्वजम् ॥ ५७ ॥  
संशान्तमपि मद्रेशं लक्ष्मीर्नैव विमुञ्चति।

ततो युधिष्ठिरश्चापमादायेन्द्रधनुष्प्रभम् ॥ ५८ ॥  
व्यधमद् द्विषतः संख्ये खगराडिव पन्नगान्।  
देहान् सुनिशितैर्भल्लै रिपूणां नाशयन् क्षणात् ॥ ५९ ॥

ततः पार्थस्य बाणौघैरावृताः सैनिकास्तव।  
निमीलिताक्षाः क्षिण्वन्तो भृशमन्योन्यमर्दिताः ॥ ६० ॥  
क्षरन्तो रुधिरं देहैर्विपन्नायुधजीविताः ।

ततः शल्ये निपतिते मद्रराजानुजो युवा ॥ ६१ ॥  
भ्रातुस्तुल्यो गुणैः सर्वै रथी पाण्डवमभ्ययात्।

विव्याध च नरश्रेष्ठो नाराचैर्बहुभिस्त्वरन् ॥ ६२ ॥  
हतस्यापचितिं भ्रातुश्चिकीर्षुर्युद्धदुर्मदः ।

तं विव्याधाशुगैः षड्भिर्धर्मराजस्त्वरन्निव ॥ ६३ ॥  
कार्मुकं चास्य चिच्छेद क्षुराभ्यां ध्वजमेव च।

ततोऽस्य दीप्यमानेन सुदृढेन शितेन च ॥ ६४ ॥  
प्रमुखे वर्तमानस्य भल्लेनापाहरच्छिरः ।

सकुण्डलं तद् ददृशे पतमानं शिरो रथात् ॥ ६५ ॥  
पुण्यक्षयमनुप्राप्य पतन् स्वर्गादिव च्युतः।

तस्यापकृत्तशीर्षं तु शरीरं पतितं रथात् ॥ ६६ ॥  
रुधिरेणावसिक्ताङ्गं दृष्ट्वा सैन्यमभज्यत ।

विचित्रकवचे तस्मिन् हते मद्रनृपानुजे ॥ ६७ ॥  
हाहाकारं प्रकुर्वाणाः कुरवोऽभिप्रदुद्रुवुः ।

शल्यानुजं हतं दृष्ट्वा तावकास्त्यक्तजीविताः ॥ ६८ ॥  
वित्रेसुः पाण्डवभयाद् रजोध्यस्तास्तदा भृशम्।

तांस्तथा भज्यमानांस्तु कौरवान् भरतर्षभ ॥ ६९ ॥  
शिनेर्नप्ता किरन् बाणैरभ्यवर्तत सात्यकिः।

तमायान्तं महेष्वासं दुष्प्रसह्यं दुरासदम् ॥ ७० ॥  
हार्दिक्यस्त्वरितो राजन् प्रत्यगृह्णादभीतवत् ।

तौ समेतौ महात्मानौ वार्ष्णेयौ वरवाजिनौ ॥ ७१ ॥  
हार्दिक्यः सात्यकिश्चैव सिंहाविव बलोत्कटौ।

इषुभिर्विमलाभासैश्छादयन्तौ परस्परम् ॥ ७२ ॥  
अर्चिर्भिरिव सूर्यस्य दिवाकरसमप्रभौ ।

चापमार्गबलोद्‌धूतान् मार्गणान् वृष्णिसिंहयोः ॥ ७३ ॥  
आकाशगानपश्याम पतङ्गानिव शीघ्रगान् ।

सात्यकिं दशभिर्विद्ध्वा हयांश्चास्य त्रिभिः शरैः ॥ ७४ ॥  
चापमेकेन चिच्छेद हार्दिक्यो नतपर्वणा।

तन्निकृत्तं धनुः श्रेष्ठमपास्य शिनिपुङ्गवः ॥ ७५ ॥  
अन्यदादत्त वेगेन वेगवत्तरमायुधम् ।

तदादाय धनुः श्रेष्ठं वरिष्ठः सर्वधन्विनाम् ॥ ७६ ॥  
हार्दिक्यं दशभिर्बाणैः प्रत्यविध्यत् स्तनान्तरे।

ततो रथं युगेषां च च्छित्त्वा भल्लैः सुसंयतैः ॥ ७७ ॥  
अश्वांस्तस्यावधीत् तूर्णमुभौ च पार्ष्णिसारथी।

ततस्तं विरथं दृष्ट्वा कृपः शारद्वतः प्रभो ॥ ७८ ॥  
अपोवाह ततः क्षिप्रं रथमारोप्य वीर्यवान्।

मद्रराजे हते राजन् विरथे कृतवर्मणि ॥ ७९ ॥  
दुर्योधनबलं सर्वं पुनरासीत् पराङ्‌मुखम्।

तत् परे नान्वबुध्यन्त सैन्येन रजसा वृते ॥ ८० ॥  
बलं तु हतभूयिष्ठं तत्‌ तदाऽऽसीत्‌ पराङ्‌मुखम्।

ततो मुहूर्तात् तेऽपश्यन् रजो भीमं समुत्थितम् ॥ ८१ ॥  
विविधैः शोणितस्रावैः प्रशान्तं पुरुषर्षभ।

ततो दुर्योधनो दृष्ट्वा भग्नं स्वबलमन्तिकात् ॥ ८२ ॥  
जवेनापततः पार्थानेकः सर्वानवारयत् ।

पाण्डवान्‌ सरथान्‌ दृष्ट्वा धृष्टद्युम्नं च पार्षतम् ॥ ८३ ॥  
आनर्तं च दुराधर्षं शितैर्बाणैरवारयत्।

तं परे नाभ्यवर्तन्त मर्त्या मृत्युमिवागतम् ॥ ८४ ॥  
अथान्यं रथमास्थाय हार्दिक्योऽपि न्यवर्तत।

ततो युधिष्ठिरो राजा त्वरमाणो महारथः ॥ ८५ ॥  
चतुर्भिर्निजघानाश्वान् पत्रिभिः कृतवर्मणः ।  
विव्याध गौतमं चापि षड्भिर्भल्लैः सुतेजनैः ॥ ८६ ॥

अश्वत्थामा ततो राज्ञा हताश्वं विरथीकृतम्।  
तमपोवाह हार्दिक्यं स्वरथेन युधिष्ठिरात् ॥ ८७ ॥

ततः शारद्वतः षड्भिः प्रत्यविद्ध्यद्‌ युधिष्ठिरम्।  
विव्याध चाश्वान्निशितैस्तस्याष्टाभिः शिलीमुखैः ॥ ८८ ॥

एवमेतन्महाराज युद्धशेषमवर्तत ।  
तव दुर्मन्त्रिते राजन् सह पुत्रस्य भारत ॥ ८९ ॥

तस्मिन् महेष्वासवरे विशस्ते  
संग्राममध्ये कुरुपुङ्गवेन ।  
पार्थाः समेताः परमप्रहृष्टाः  
शङ्खान् प्रदध्मुर्हतमीक्ष्य शल्यम् ॥ ९० ॥

युधिष्ठिरं च प्रशशंसुराजौ  
पुरा कृते वृत्रवधे यथेन्द्रम्।  
चक्रुश्च नानाविधवाद्यशब्दान्  
निनादयन्तो वसुधां समेताः ॥ ९१ ॥