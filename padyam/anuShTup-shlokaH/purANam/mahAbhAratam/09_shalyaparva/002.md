+++
title_full = "002 राजा धृतराष्ट्रका विलाप करना और संजयसे युद्धका वृत्तान्त पूछना"
title = "००२"

+++


विसृष्टास्वथ नारीषु धृतराष्ट्रोऽम्बिकासुतः ।  
विललाप महाराज दुःखाद् दुःखान्तरं गतः ॥ १ ॥  
सधूममिव निःश्वस्य करौ धुन्वन् पुनः पुनः।  
विचिन्त्य च महाराज वचनं चेदमब्रवीत् ॥ २ ॥

अहो बत महद्‌दुःखं यदहं पाण्डवान् रणे।  
क्षेमिणश्चाव्ययांश्चैव त्वत्तः सूत शृणोमि वै ॥ ३ ॥

वज्रसारमयं नूनं हृदयं सुदृढं मम।  
यच्छ्रुत्वा निहतान् पुत्रान् दीर्यते न सहस्रधा ॥ ४ ॥

चिन्तयित्वा वयस्तेषां बालक्रीडां च संजय।  
हतान् पुत्रानशेषेण दीर्यते मे भृशं मनः ॥ ५ ॥

अनेत्रत्वाद् यदेतेषां न मे रूपनिदर्शनम्।  
पुत्रस्नेहकृता प्रीतिर्नित्यमेतेषु धारिता ॥ ६ ॥

बालभावमतिक्रम्य यौवनस्थांश्च तानहम् ।  
मध्यप्राप्तांस्तथा श्रुत्वा हृष्ट आसं तदानघ ॥ ७ ॥

तानद्य निहतान् श्रुत्वा हतैश्वर्यान् हतौजसः।  
न लभेयं क्वचिच्छान्तिं पुत्राधिभिरभिप्लुतः ॥ ८ ॥

एह्येहि पुत्र राजेन्द्र ममानाथस्य साम्प्रतम्।  
त्वया हीनो महाबाहो कां नु यास्याम्यहं गतिम् ॥ ९ ॥

कथं त्वं पृथिवीपालांस्त्यक्त्वा तात समागतान्।  
शेषे विनिहतो भूमौ प्राकृतः कुनृपो यथा ॥ १० ॥

गतिर्भूत्वा महाराज ज्ञातीनां सुहृदां तथा।  
अन्धं वृद्धं च मां वीर विहाय क्व नु यास्यसि॥११॥

सा कृपा सा च ते प्रीतिः क्व सा राजन् सुमानिता।  
कथं विनिहतः पार्थैः संयुगेष्वपराजितः ॥ १२ ॥

को नु मामुत्थितं वीर तात तातेति वक्ष्यति।  
महाराजेति सततं लोकनाथेति चासकृत् ॥ १३ ॥

परिष्वज्य च मां कण्ठे स्नेहेन क्लिन्नलोचनः।  
अनुशाधीति कौरव्य तत् साधु वद मे वचः ॥ १४ ॥

ननु नामाहमश्रौषं वचनं तव पुत्रक।  
भूयसी मम पृथ्वीयं यथा पार्थस्य नो तथा ॥ १५ ॥

भगदत्तः कृपः शल्य आवन्त्योऽथ जयद्रथः।  
भूरिश्रवाः सोमदत्तो महाराजश्च बाह्लिकः ॥ १६ ॥  
अश्वत्थामा च भोजश्च मागधश्च महाबलः।  
बृहद्बलश्च क्राथश्च शकुनिश्चापि सौबलः ॥ १७ ॥  
म्लेच्छाश्च शतसाहस्राः शकाश्च यवनैः सह।  
सुदक्षिणश्च काम्बोजस्त्रिगर्ताधिपतिस्तथा ॥ १८ ॥  
भीष्मः पितामहश्चैव भारद्वाजोऽथ गौतमः।  
श्रुतायुश्चायुतायुश्च शतायुश्चापि वीर्यवान् ॥ १९ ॥  
जलसन्धोऽथार्ष्यशृङ्गी राक्षसश्चाप्यलायुधः ।  
अलम्बुषो महाबाहुः सुबाहुश्च महारथः ॥ २० ॥  
एते चान्ये च बहवो राजानो राजसत्तम।  
मदर्थमुद्यताः सर्वे प्राणांस्त्यक्त्वा धनानि च ॥ २१ ॥

तेषां मध्ये स्थितो युद्धे भ्रातृभिः परिवारितः।  
योधयिष्याम्यहं पार्थान् पञ्चालांश्चैव सर्वशः ॥ २२ ॥

चेदींश्च नृपशार्दूल द्रौपदेयांश्च संयुगे।  
सात्यकिं कुन्तिभोजं च राक्षसं च घटोत्कचम् ॥ २३ ॥

एकोऽप्येषां महाराज समर्थः संनिवारणे।  
समरे पाण्डवेयानां संक्रुद्धो ह्यभिधावताम् ॥ २४ ॥  
किं पुनः सहिता वीराः कृतवैराश्च पाण्डवैः।

अथवा सर्व एवैते पाण्डवस्यानुयायिभिः ॥ २५ ॥  
योत्स्यन्ते सह राजेन्द्र हनिष्यन्ति च तान् मृधे।

कर्ण एको मया सार्धं निहनिष्यति पाण्डवान् ॥ २६ ॥  
ततो नृपतयो वीराः स्थास्यन्ति मम शासने।

यश्च तेषां प्रणेता वै वासुदेवो महाबलः ॥ २७ ॥  
न स संनह्यते राजन्निति मामब्रवीद् वचः।

तस्याथ वदतः सूत बहुशो मम संनिधौ ॥ २८ ॥  
शक्तितो ह्यनुपश्यामि निहतान् पाण्डवान् रणे।

तेषां मध्ये स्थिता यत्र हन्यन्ते मम पुत्रकाः ॥ २९ ॥  
व्यायच्छमानाः समरे किमन्यद् भागधेयतः।

भीष्मश्च निहतो यत्र लोकनाथः प्रतापवान् ॥ ३० ॥  
शिखण्डिनं समासाद्य मृगेन्द्र इव जम्बुकम्।  
द्रोणश्च ब्राह्मणो यत्र सर्वशस्त्रास्त्रपारगः ॥ ३१ ॥  
निहतः पाण्डवैः संख्ये किमन्यद् भागधेयतः।

कर्णश्च निहतः संख्ये दिव्यास्त्रज्ञो महाबलः ॥ ३२ ॥  
भूरिश्रवा हतो यत्र सोमदत्तश्च संयुगे।  
बाह्लिकश्च महाराजः किमन्यद् भागधेयतः ॥ ३३ ॥

भगदत्तो हतो यत्र गजयुद्धविशारदः।  
जयद्रथश्च निहतः किमन्यद् भागधेयतः ॥ ३४ ॥

सुदक्षिणो हतो यत्र जलसन्धश्च पौरवः।  
श्रुतायुश्चायुतायुश्च किमन्यद् भागधेयतः ॥ ३५ ॥

महाबलस्तथा पाण्ड्यः सर्वशस्त्रभृतां वरः।  
निहतः पाण्डवैः संख्ये किमन्यद् भागधेयतः ॥ ३६ ॥

बृहद्बलो हतो यत्र मागधश्च महाबलः।  
उग्रायुधश्च विक्रान्तः प्रतिमानं धनुष्मताम् ॥ ३७ ॥  
आवन्त्यो निहतो यत्र त्रैगर्तश्च जनाधिपः।  
संशप्तकाश्च निहताः किमन्यद् भागधेयतः ॥ ३८ ॥

अलम्बुषो महाशूरो राक्षसश्चाप्यलायुधः ।  
आर्ष्यशृङ्ग्श्चि निहतः किमन्यद् भागधेयतः ॥ ३९ ॥

नारायणा हता यत्र गोपाला युद्धदुर्मदाः।  
म्लेच्छाश्च बहुसाहस्राः किमन्यद् भागधेयतः ॥ ४० ॥

शकुनिः सौबलो यत्र कैतव्यश्च महाबलः।  
निहतः सबलो वीरः किमन्यद् भागधेयतः ॥ ४१ ॥

एते चान्ये च बहवः कृतास्त्रा युद्धदुर्मदाः।  
राजानो राजपुत्राश्च शूराः परिघबाहवः ॥ ४२ ॥  
निहता बहवो यत्र किमन्यद् भागधेयतः।

यत्र शूरा महेष्वासाः कृतास्त्रा युद्धदुर्मदाः ॥ ४३ ॥  
बहवो निहताः सूत महेन्द्रसमविक्रमाः।  
नानादेशसमावृत्ताः क्षत्रिया यत्र संजय ॥ ४४ ॥  
निहताः समरे सर्वे किमन्यद् भागधेयतः।

पुत्राश्च मे विनिहताः पौत्राश्चैव महाबलाः ॥ ४५ ॥  
वयस्या भ्रातरश्चैव किमन्यद् भागधेयतः।

भागधेयसमायुक्तो ध्रुवमुत्पद्यते नरः ॥ ४६ ॥  
यस्तु भाग्यसमायुक्तः स शुभं प्राप्नुयान्नरः।

अहं वियुक्तस्तैर्भाग्यैः पुत्रैश्चैवेह संजय ॥ ४७ ॥  
कथमद्य भविष्यामि वृद्धः शत्रुवशं गतः।

नान्यदत्र परं मन्ये वनवासादृते प्रभो ॥ ४८ ॥  
सोऽहं वनं गमिष्यामि निर्बन्धुर्ज्ञातिसंक्षये।  
न हि मेऽन्यद् भवेच्छ्रेयो वनाभ्युपगमादृते ॥ ४९ ॥  
इमामवस्थां प्राप्तस्य लूनपक्षस्य संजय।

दुर्योधनो हतो यत्र शल्यश्च निहतो युधि ॥ ५० ॥  
दुःशासनो विविंशश्च विकर्णश्च महाबलः।  
कथं हि भीमसेनस्य श्रोष्येऽहं शब्दमुत्तमम् ॥ ५१ ॥  
एकेन समरे येन हतं पुत्रशतं मम।

असकृद्वदतस्तस्य दुर्योधनवधेन च ॥ ५२ ॥  
दुःखशोकाभिसंतप्तो न श्रोष्ये परुषा गिरः।

एवं वृद्धश्च संतप्तः पार्थिवो हतबान्धवः ॥ ५३ ॥  
मुहुर्मुहुर्मुह्यमानः पुत्राधिभिरभिप्लुतः ।  
विलप्य सुचिरं कालं धृतराष्ट्रोऽम्बिकासुतः ॥ ५४ ॥  
दीर्घमुष्णं स निःश्वस्य चिन्तयित्वा पराभवम्।  
दुःखेन महता राजन् संतप्तो भरतर्षभः ॥ ५५ ॥  
पुनर्गावल्गणिं सूतं पर्यपृच्छद् यथातथम्।

भीष्मद्रोणौ हतौ श्रुत्वा सूतपुत्रं च घातितम् ॥ ५६ ॥  
सेनापतिं प्रणेतारं किमकुर्वत मामकाः।

यं यं सेनाप्रणेतारं युधि कुर्वन्ति मामकाः ॥ ५७ ॥  
अचिरेणैव कालेन तं तं निघ्नन्ति पाण्डवाः।

रणमूर्ध्नि हतो भीष्मः पश्यतां वः किरीटिना ॥ ५८ ॥  
एवमेव हतो द्रोणः सर्वेषामेव पश्यताम्।

एवमेव हतः कर्णः सूतपुत्रः प्रतापवान् ॥ ५९ ॥  
स राजकानां सर्वेषां पश्यतां वः किरीटिना।

पूर्वमेवाहमुक्तो वै विदुरेण महात्मना ॥ ६० ॥  
दुर्योधनापराधेन प्रजेयं विनशिष्यति ।

केचिन्न सम्यक् पश्यन्ति मूढाः सम्यगवेक्ष्य च।  
तदिदं मम मूढस्य तथाभूतं वचः स्म तत् ॥ ६१ ॥

यदब्रवीत् स धर्मात्मा विदुरो दीर्घदर्शिवान्।  
तत्तथा समनुप्राप्तं वचनं सत्यवादिनः ॥ ६२ ॥

दैवोपहतचित्तेन यन्मया न कृतं पुरा।  
अनयस्य फलं तस्य ब्रूहि गावल्गणे पुनः ॥ ६३ ॥

को वा मुखमनीकानामासीत् कर्णे निपातिते।  
अर्जुनं वासुदेवं च को वा प्रत्युद्ययौ रथी ॥ ६४ ॥

केऽरक्षन् दक्षिणं चक्रं मद्रराजस्य संयुगे।  
वामं च योद्‌धुकामस्य के वा वीरस्य पृष्ठतः ॥ ६५ ॥

कथं च वः समेतानां मद्रराजो महारथः।  
निहतः पाण्डवैः संख्ये पुत्रो वा मम संजय ॥ ६६ ॥

ब्रूहि सर्वं यथातत्त्वं भरतानां महाक्षयम्।  
यथा च निहतः संख्ये पुत्रो दुर्योधनो मम ॥ ६७ ॥

पञ्चालाश्च यथा सर्वे निहताः सपदानुगाः।  
धृष्टद्युम्नः शिखण्डी च द्रौपद्याः पञ्च चात्मजाः ॥ ६८ ॥

पाण्डवाश्च यथा मुक्तास्तथोभौ माधवौ युधि।  
कृपश्च कृतवर्मा च भारद्वाजस्य चात्मजः ॥ ६९ ॥

यद् यथा यादृशं चैव युद्धं वृत्तं च साम्प्रतम्।  
अखिलं श्रोतुमिच्छामि कुशलो ह्यसि संजय ॥ ७० ॥