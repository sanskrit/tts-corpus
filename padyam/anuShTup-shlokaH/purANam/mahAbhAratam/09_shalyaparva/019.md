+++
title_full = "019 पाण्डव-सैनिकोंका आपसमें बातचीत करते हुए पाण्डवोंकी प्रशंसा और धृतराष्ट्रकी निन्दा करना तथा कौरव-सेनाका पलायन, भीमद्वारा इक्कीस हजार पैदलोंका संहार और दुर्योधनका अपनी सेनाको उत्साहित करना"
title = "०१९"

+++


पातिते युधि दुर्धर्षे मद्रराजे महारथे।  
तावकास्तव पुत्राश्च प्रायशो विमुखाभवन् ॥ १ ॥

वणिजो नावि भिन्नायां यथागाधेऽप्लवेऽर्णवे।  
अपारे पतिमच्छन्तो हते शूरे महात्मना ॥ २ ॥  
मद्रराजे महाराज वित्रस्ताः शरविक्षताः।

अनाथा नाथमिच्छन्तो मृगाः सिंहार्दिता इव ॥ ३ ॥  
वृषा यथा भग्नशृङ्गाः शीर्णदन्ता यथा गजाः।

मध्याह्ने प्रत्यपायाम निर्जिताजातशत्रुणा ॥ ४ ॥  
न संधातुमनीकानि न च राजन् पराक्रमे।  
आसीद्‌ बुद्धिर्हते शल्ये भूयो योधस्य कस्यचित् ॥ ५ ॥

भीष्मे द्रोणे च निहते सूतपुत्रे च भारत।  
यद् दुःखं तव योधानां भयं चासीद् विशाम्पते ॥ ६ ॥  
तद् भयं स च नः शोको भय एवाभ्यवर्तत।

निराशाश्च जये तस्मिन् हते शल्ये महारथे ॥ ७ ॥  
हतप्रवीरा विध्वस्ता निकृत्ताश्च शितैः शरैः।

मद्रराजे हते राजन् योधास्ते प्राद्रवन् भयात् ॥ ८ ॥  
अश्वानन्ये गजानन्ये रथानन्ये महारथाः।  
आरुह्य जवसम्पन्नाः पादाताः प्राद्रवंस्तथा ॥ ९ ॥

द्विसाहस्राश्च मातङ्गा गिरिरूपाः प्रहारिणः।  
सम्प्राद्रवन्‌ हते शल्ये अङ्कुशाङ्‌गुष्ठनोदिताः ॥ १० ॥

ते रणाद् भरतश्रेष्ठ तावकाः प्राद्रवन् दिशः।  
धावतश्चाप्यपश्याम श्वसमानान् शराहतान् ॥ ११ ॥

तान् प्रभग्नान्‌ द्रुतान्‌ दृष्ट्वा हतोत्साहान् पराजितान्।  
अभ्यवर्तन्त पञ्चालाः पाण्डवाश्च जयैषिणः ॥ १२ ॥

बाणशब्दरवाश्चापि सिंहनादाश्च पुष्कलाः ।  
शङ्खशब्दश्च शूराणां दारुणः समपद्यत ॥ १३ ॥

दृष्ट्वा तु कौरवं सैन्यं भयत्रस्तं प्रविद्रुतम्।  
अन्योन्यं समभाषन्त पञ्चालाः पाण्डवैः सह ॥ १४ ॥

अद्य राजा सत्यधृतिर्हतामित्रो युधिष्ठिरः।  
अद्य दुर्योधनो हीनो दीप्ताया नृपतिश्रियः ॥ १५ ॥

अद्य श्रुत्वा हतं पुत्रं धृतराष्ट्रो जनेश्वरः।  
विह्वलः पतितो भूमौ किल्बिषं प्रतिपद्यताम् ॥ १६ ॥

अद्य जानातु कौन्तेयं समर्थं सर्वधन्विनाम्।  
अद्यात्मानं च दुर्मेधा गर्हयिष्यति पापकृत् ॥ १७ ॥  
अद्य क्षत्तुर्वचः सत्यं स्मरतां ब्रुवतो हितम्।

अद्यप्रभृति पार्थं च प्रेष्यभूत इवाचरन् ॥ १८ ॥  
विजानातु नृपो दुःखं यत् प्राप्तं पाण्डुनन्दनैः।

अद्य कृष्णस्य माहात्म्यं विजानातु महीपतिः ॥ १९ ॥  
अद्यार्जुनधनुर्घोषं घोरं जानातु संयुगे।  
अस्त्राणां च बलं सर्वं बाह्वोश्च बलमाहवे ॥ २० ॥

अद्य ज्ञास्यति भीमस्य बलं घोरं महात्मनः।  
हते दुर्योधने युद्धे शक्रेणेवासुरे बले ॥ २१ ॥

यत् कृतं भीमसेनेन दुःशासनवधे तदा।  
नान्यः कर्तास्ति लोकेऽस्मिनृते भीमान्महाबलात् ॥ २२ ॥

अद्य श्रेष्ठस्य जानीतां पाण्डवस्य पराक्रमम्।  
मद्रराजं हतं श्रुत्वा देवैरपि सुदुःसहम् ॥ २३ ॥

अद्य ज्ञास्यति संग्रामे माद्रीपुत्रौ सुदुःसहौ।  
निहते सौबले वीरे प्रवीरेषु च सर्वशः ॥ २४ ॥

कथं जयो न तेषां स्याद् येषां योद्धा धनंजयः।  
सात्यकिर्भीमसेनश्च धृष्टद्युम्नश्च पार्षतः ॥ २५ ॥  
द्रौपद्यास्तनयाः पञ्च माद्रीपुत्रौ च पाण्डवौ।  
शिखण्डी च महेष्वासो राजा चैव युधिष्ठिरः ॥ २६ ॥

येषां च जगतीनाथो नाथः कृष्णो जनार्दनः।  
कथं तेषां जयो न स्याद् येषां धर्मो व्यपाश्रयः॥२७॥

(लाभस्तेषां जयस्तेषां कुतस्तेषां पराभवः।  
येषां नाथो हृषीकेशः सर्वलोकविभुर्हरिः॥)

भीष्मं द्रोणं च कर्णं च मद्रराजानमेव च।  
तथान्यान् नृपतीन् वीरान् शतशोऽथ सहस्रशः ॥ २८ ॥  
कोऽन्यः शक्तो रणे जेतुमृते पार्थाद् युधिष्ठिरात्।  
यस्य नाथो हृषीकेशः सदा सत्ययशोनिधिः ॥ २९ ॥

इत्येवं वदमानास्ते हर्षेण महता युताः।  
प्रभग्नांस्तावकान् योधान् सृञ्जयाः पृष्ठतोऽन्वयुः ॥ ३० ॥

धनंजयो रथानीकमभ्यवर्तत वीर्यवान् ।  
माद्रीपुत्रौ च शकुनिं सात्यकिश्च महारथः ॥ ३१ ॥

तान् प्रेक्ष्य द्रवतः सर्वान् भीमसेनभयार्दितान्।  
दुर्योधनस्तदा सूतमब्रवीद् विजयाय च ॥ ३२ ॥

मामतिक्रमते पार्थो धनुष्पाणिमवस्थितम् ।  
जघने सर्वसैन्यानां ममाश्वान् प्रतिपादय ॥ ३३ ॥

जघने युध्यमानं हि कौन्तेयो मां समन्ततः।  
नोत्सहेदभ्यतिक्रान्तुं वेलामिव महोदधिः ॥ ३४ ॥

पश्य सैन्यं महत् सूत पाण्डवैः समभिद्रुतम्।  
सैन्यरेणुं समुद्भूतं पश्यस्वैनं समन्ततः ॥ ३५ ॥

सिंहनादांश्च बहुशः शृणु घोरान् भयावहान्।  
तस्माद् याहि शनैः सूत जघनं परिपालय ॥ ३६ ॥

मयि स्थिते च समरे निरुद्धेषु च पाण्डुषु।  
पुनरावर्तते तूर्णं मापकं बलमोजसा ॥ ३७ ॥

तच्छ्रुत्वा तव पुत्रस्य शूरार्यसदृशं वचः।  
सारथिर्हेमसंछन्नान् शनैरश्वानचोदयत् ॥ ३८ ॥

गजाश्वरथिभिर्हीनास्त्यक्तात्मानः पदातयः ।  
एकविंशतिसाहस्राः संयुगायावतस्थिरे ॥ ३९ ॥

नानादेशसमुद्भूता नानानगरवासिनः ।  
अवस्थितास्तदा योधाः प्रार्थयन्तो महद् यशः ॥ ४० ॥

तेषामापततां तत्र संहृष्टानां परस्परम्।  
सम्मर्दः सुमहान् जज्ञे घोररूपो भयानकः ॥ ४१ ॥

भीमसेनस्तदा राजन् धृष्टद्युम्नश्च पार्षतः।  
बलेन चतुरङ्गेण नानादेश्यानवारयत् ॥ ४२ ॥

भीममेवाभ्यवर्तन्त रणेऽन्ये तु पदातयः।  
प्रक्ष्वेड्यास्फोट्य संहृष्टा वीरलोकं यियासवः ॥ ४३ ॥

आसाद्य भीमसेनं तु संरब्धा युद्धदुर्मदाः।  
धार्तराष्ट्रा विनेदुर्हि नान्यामकथयन् कथाम् ॥ ४४ ॥

परिवार्य रणे भीमं निजघ्नुस्ते समन्ततः।  
स वध्यमानः समरे पदातिगणसंवृतः ॥ ४५ ॥  
न चचाल ततः स्थानान्मैनाक इव पर्वतः।

ते तु क्रुद्धा महाराज पाण्डवस्य महारथम् ॥ ४६ ॥  
निग्रहीतुं प्रवृत्ता हि योधांश्चान्यानवारयन्।

अक्रुध्यत रणे भीमस्तैस्तदा पर्यवस्थितैः ॥ ४७ ॥  
सोऽवतीर्य रथात् तूर्णं पदातिः समवस्थितः।  
जातरूपप्रतिच्छन्नां प्रगृह्य महतीं गदाम् ॥ ४८ ॥  
अवधीत्‌ तावकान् योधान् दण्डपाणिरिवान्तकः।

विप्रहीणरथाश्वांस्तानवधीत् पुरुषर्षभः ॥ ४९ ॥  
एकविंशतिसाहस्रान् पदातीन् समपोथयत् ।

हत्वा तत् पुरुषानीकं भीमः सत्यपराक्रमः ॥ ५० ॥  
धृष्टद्युम्नं पुरस्कृत्य नचिरात् प्रत्यदृश्यत।

पादाता निहता भूमौ शिशियरे रुधिरोक्षिताः ॥ ५१ ॥  
सम्भग्ना इव वातेन कर्णिकाराः सुपुष्पिताः।

नानाशस्त्रसमायुक्ता नानाकुण्डलधारिणः ॥ ५२ ॥  
नानाजात्या हतास्तत्र नानादेशसमागताः ।

पताकाध्वजसंछन्नं पदातीनां महद् बलम् ॥ ५३ ॥  
निकृत्तं विबभौ रौद्रं घोररूपं भयावहम्।

युधिष्ठिरपुरोगाश्च सहसैन्या महारथाः ॥ ५४ ॥  
अभ्यधावन् महात्मानं पुत्रं दुर्योधनं तव।

ते सर्वं तावकान्‌ दृष्ट्वा महेष्वासाः पराङ्‌मुखान् ॥ ५५ ॥  
नात्यवर्तन्त ते पुत्रं वेलेव मकरालयम्।

तदद्भुतमपश्याम तव पुत्रस्य पौरुषम् ॥ ५६ ॥  
यदेकं सहिताः पार्था न शेकुरतिवर्तितुम्।

नातिदूरापयातं तु कृतबुद्धिं पलायने ॥ ५७ ॥  
दुर्योधनः स्वकं सैन्यमब्रवीद् भृशविक्षतम्।

न तं देशं प्रपश्यामि पृथिव्यां पर्वतेषु च ॥ ५८ ॥  
यत्र यातान्न वा हन्युः पाण्डवाः किं सृतेन वः।

अल्पं च बलमेतेषां कृष्णौ च भृशविक्षतौ ॥ ५९ ॥  
यदि सर्वेऽत्र तिष्ठामो ध्रुवं नो विजयो भवेत्।

विप्रयातांस्तु वो भिन्नान् पाण्डवाः कृतविप्रियाः ॥ ६० ॥  
अनुसृत्य हनिष्यन्ति श्रेयान्नः समरे वधः।

शृण्वन्तु क्षत्रियाः सर्वे यावन्तोऽत्र समागताः ॥ ६१ ॥  
यदा शूरं च भीरुं च मारयत्यन्तकः सदा।  
को नु मूढो न युध्येत पुरुषः क्षत्रियो ध्रुवम्॥६२॥

श्रेयो नो भीमसेनस्य क्रुद्धस्याभिमुखे स्थितम्।  
सुखः सांग्रामिको मृत्युः क्षत्रधर्मेण युध्यताम् ॥ ६३ ॥

मर्त्येनावश्यमर्तव्यं गृहेष्वपि कदाचन ।  
युध्यतः क्षत्रधर्मेण मृत्युरेष सनातनः ॥ ६४ ॥

हत्वेह सुखमाप्नोति हतः प्रेत्य महत् फलम्।  
न युद्धधर्माच्छ्रेयान् वै पन्थाः स्वर्गस्य कौरवाः ॥ ६५ ॥  
अचिरेणैव ताल्ँलोकान् हतो युद्धे समश्नुते।

श्रुत्वा तद् वचनं तस्य पूजयित्वा च पार्थिवाः ॥ ६६ ॥  
पुनरेवाभ्यवर्तन्त पाण्डवानाततायिनः ।

तानापतत एवाशु व्यूढानीकाः प्रहारिणः ॥ ६७ ॥  
प्रत्युद्ययुस्तदा पार्था जयगृद्धाः प्रमन्यवः।

धनंजयो रथेनाजावभ्यवर्तत वीर्यवान् ॥ ६८ ॥  
विश्रुतं त्रिषु लोकेषु व्याक्षिपन् गाण्डिवं धनुः।

माद्रीपुत्रौ च शकुनिं सात्यकिश्च महाबलः ॥ ६९ ॥  
जवेनाभ्यपतन् हृष्टा यत्ता वै तावकं बलम् ॥ ७० ॥