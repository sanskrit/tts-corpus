+++
title_full = "024 श्रीकृष्णके सम्मुख अर्जुनद्वारा दुर्योधनके दुराग्रहकी निन्दा और रथियोंकी सेनाका संहार"
title = "०२४"

+++


तस्मिन् शब्दे मृदौ जाते पाण्डवैर्निहते बले।  
अश्वैः सप्तशतैः शिष्टैरुपावर्तत सौबलः ॥ १ ॥

स यात्वा वाहिनीं तूर्णमब्रवीत् त्वरयन् युधि।  
युद्ध्यध्वमिति संहृष्टाः पुनः पुनररिंदमाः ॥ २ ॥  
अपृच्छत् क्षत्रियांस्तत्र क्व नु राजा महाबलः।

शकुनेस्तद् वचः श्रुत्वा तमूचुर्भरतर्षभ ॥ ३ ॥  
असौ तिष्ठति कौरव्यो रणमध्ये महाबलः।  
यत्रैतत् सुमहच्छत्रं पूर्णचन्द्रसमप्रभम् ॥ ४ ॥  
यत्र ते सतनुत्राणा रथास्तिष्ठन्ति दंशिताः।

यत्रैष तुमुलः शब्दः पर्जन्यनिनदोपमः ॥ ५ ॥  
तत्र गच्छ द्रुतं राजंस्ततो द्रक्ष्यसि कौरवम्।

एवमुक्तस्तु तैर्योधैः शकुनिः सौबलस्तदा ॥ ६ ॥  
प्रययौ तत्र यत्रासौ पुत्रस्तव नराधिप।  
सर्वतः संवृतो वीरैः समरे चित्रयोधिभिः ॥ ७ ॥

ततो दुर्योधनं दृष्ट्वा रथानीके व्यवस्थितम्।  
स रथांस्तावकान् सर्वान् हर्षयन् शकुनिस्ततः ॥ ८ ॥  
दुर्योधनमिदं वाक्यं हृष्टरूपो विशाम्पते।  
कृतकार्यमिवात्मानं मन्यमानोऽब्रवीन्नृपम् ॥ ९ ॥

जहि राजन् रथानीकमश्वाः सर्वे जिता मया।  
नात्यक्त्वा जीवितं संख्ये शक्यो जेतुं युधिष्ठिरः ॥ १० ॥

हते तस्मिन् रथानीके पाण्डवेनाभिपालिते।  
गजानेतान् हनिष्यामः पदातींश्चेतरांस्तथा ॥ ११ ॥

श्रुत्वा तु वचनं तस्य तावका जयगृद्धिनः।  
जवेनाभ्यपतन् हृष्टाः पाण्डवानामनीकिनीम् ॥ १२ ॥

सर्वे विवृततूणीराः प्रगृहीतशरासनाः ।  
शरासनानि धुन्वानाः सिंहनादान् प्रणेदिरे ॥ १३ ॥

ततो ज्यातलनिर्घोषः पुनरासीद् विशाम्पते।  
प्रादुरासीच्छराणां च सुमुक्तानां सुदारुणः ॥ १४ ॥

तान्‌ समीपगतान्‌ दृष्ट्वा जवेनोद्यतकार्मुकान्।  
उवाच देवकीपुत्रं कुन्तीपुत्रो धनंजयः ॥ १५ ॥

चोदयाश्वानसम्भ्रान्तः प्रविशैतद् बलार्णवम् ।  
अन्तमद्य गमिष्यामि शत्रूणां निशितैः शरैः ॥ १६ ॥  
अष्टादश दिनान्यद्य युद्धस्यास्य जनार्दन।  
वर्तमानस्य महतः समासाद्य परस्परम् ॥ १७ ॥

अनन्तकल्पा ध्वजिनी भूत्वा ह्येषां महात्मनाम्।  
क्षयमद्य गता युद्धे पश्य दैवं यथाविधम् ॥ १८ ॥

समुद्रकल्पं च बलं धार्तराष्ट्रस्य माधव।  
अस्मानासाद्य संजातं गोष्पदोपममच्युत ॥ १९ ॥

हते भीष्मे तु संदध्याच्छिवं स्यादिह माधव।  
न च तत् कृतवान् मूढो धार्तराष्ट्रः सुबालिशः ॥ २० ॥

उक्तं भीष्मेण यद् वाक्यं हितं तथ्यं च माधव।  
तच्चापि नासौ कृतवान् वीतबुद्धिः सुयोधनः ॥ २१ ॥

तस्मिंस्तु तुमुले भीष्मे प्रच्युते धरणीतले।  
न जाने कारणं किं तु येन युद्धमवर्तत ॥ २२ ॥

मूढांस्तु सर्वथा मन्ये धार्तराष्ट्रान् सुबालिशान्।  
पतिते शान्तनोः पुत्रे येऽकार्षुः संयुगं पुनः ॥ २३ ॥

अनन्तरं च निहते द्रोणे ब्रह्मविदां वरे।  
राधेये च विकर्णे च नैवाशाम्यत वैशसम् ॥ २४ ॥

अल्पावशिष्टे सैन्येऽस्मिन् सूतपुत्रे च पातिते।  
सपुत्रे वै नरव्याघ्रे नैवाशाम्यत वैशसम् ॥ २५ ॥

श्रुतायुषि हते वीरे जलसन्धे च पौरवे।  
श्रुतायुधे च नृपतौ नैवाशाम्यत वैशसम् ॥ २६ ॥

भूरिश्रवसि शल्ये च शाल्वे चैव जनार्दन।  
आवन्त्येषु च वीरेषु नैवाशाम्यत वैशसम् ॥ २७ ॥

जयद्रथे च निहते राक्षसे चाप्यलायुधे।  
बाह्लिके सोमदत्ते च नैवाशाम्यत वैशसम् ॥ २८ ॥

भगदत्ते हते शूरे काम्बोजे च सुदारुणे।  
दुःशासने च निहते नैवाशाम्यत वैशसम् ॥ २९ ॥

दृष्ट्वा विनिहतान् शूरान्‌ पृथङ्‌माण्डलिकान् नृपान्।  
बलिनश्च रणे कृष्ण नैवाशाम्यत वैशसम् ॥ ३० ॥

अक्षौहिणीपतीन् दृष्ट्वा भीमसेननिपातितान् ।  
मोहाद् वा यदि वा लोभान्नैवाशाम्यत वैशसम् ॥ ३१ ॥

को नु राजकुले जातः कौरवेयो विशेषतः।  
निरर्थकं महद् वैरं कुर्यादन्यः सुयोधनात् ॥ ३२ ॥

गुणतोऽभ्यधिकान् ज्ञात्वा बलतः शौर्यतोऽपि वा।  
अमूढः को नु युद्ध्येत जानन् प्राज्ञो हिताहितम् ॥ ३३ ॥

यन्न तस्य मनो ह्यासीत् त्वयोक्तस्य हितं वचः।  
प्रशमे पाण्डवैः सार्धं सोऽन्यस्य शृणुयात् कथम् ॥ ३४ ॥

येन शान्तनवो वीरो द्रोणो विदुर एव च।  
प्रत्याख्याताः शमस्यार्थे किं नु तस्याद्य भेषजम् ॥ ३५ ॥

मौर्ख्याद् येन पिता वृद्धः प्रत्याख्यातो जनार्दन।  
तथा माता हितं वाक्यं भाषमाणा हितैषिणी ॥ ३६ ॥  
प्रत्याख्याता ह्यसत्कृत्य स कस्मै रोचयेद् वचः।

कुलान्तकरणो व्यक्तं जात एष जनार्दन ॥ ३७ ॥  
तथास्य दृश्यते चेष्टा नीतिश्चैव विशाम्पते।

नैष दास्यति नो राज्यमिति मे मतिरच्युत ॥ ३८ ॥  
उक्तोऽहं बहुशस्तात विदुरेण महात्मना।  
न जीवन् दास्यते भागं धार्तराष्ट्रस्तु मानद ॥ ३९ ॥

यावत् प्राणा धरिष्यन्ति धार्तराष्ट्रस्य दुर्मतेः।  
तावद् युष्मास्वपापेषु प्रचरिष्यति पापकम् ॥ ४० ॥

न च युक्तोऽन्यथा जेतुमृते युद्धेन माधव।  
इत्यब्रवीत् सदा मां हि विदुरः सत्यदर्शनः ॥ ४१ ॥

तत् सर्वमद्य जानामि व्यवसायं दुरात्मनः।  
यदुक्तं वचनं तेन विदुरेण महात्मना ॥ ४२ ॥

यो हि श्रुत्वा वचः पथ्यं जामदग्न्याद्‌ यथातथम्।  
अवामन्यत दुर्बुद्धिर्ध्रुवं नाशमुखे स्थितः ॥ ४३ ॥

उक्तं हि बहुशः सिद्धैर्जातमात्रे सुयोधने।  
एनं प्राप्य दुरात्मानं क्षयं क्षत्रं गमिष्यति ॥ ४४ ॥

तदिदं वचनं तेषां निरुक्तं वै जनार्दन।  
क्षयं याता हि राजानो दुर्योधनकृते भृशम् ॥ ४५ ॥

सोऽद्य सर्वान् रणे योधान् निहनिष्यामि माधव।  
क्षत्रियेषु हतेष्वाशु शून्ये च शिबिरे कृते ॥ ४६ ॥  
वधाय चात्मनोऽस्माभिः संयुगं रोचयिष्यति।  
तदन्तं हि भवेद् वैरमनुमानेन माधव ॥ ४७ ॥

एवं पश्यामि वार्ष्णेय चिन्तयन् प्रज्ञया स्वया।  
विदुरस्य च वाक्येन चेष्टया च दुरात्मनः ॥ ४८ ॥

तस्माद् याहि चमूं वीर यावद्धन्मि शितैः शरैः।  
दुर्योधनं महाबाहो वाहिनीं चास्य संयुगे ॥ ४९ ॥

क्षेममद्य करिष्यामि धर्मराजस्य माधव।  
हत्वैतद् दुर्बलं सैन्यं धार्तराष्ट्रस्य पश्यतः ॥ ५० ॥

अभीषुहस्तो दाशार्हस्तथोक्तः सव्यसाचिना ।  
तद् बलौघममित्राणामभीतः प्राविशद् बलात् ॥ ५१ ॥

कुन्तखड्गशरैर्घोरं शक्तिकण्टकसंकुलम् ।  
गदापरिघपन्थानं रथनागमहाद्रुमम् ॥ ५२ ॥  
हयपत्तिलताकीर्णं गाहमानो महायशाः ।  
व्यचरत्तत्र गोविन्दो रथेनातिपताकिना ॥ ५३ ॥

ते हयाः पाण्डुरा राजन् वहन्तोऽर्जुनमाहवे।  
दिक्षु सर्वास्वदृश्यन्त दाशार्हेण प्रचोदिताः ॥ ५४ ॥

ततः प्रायाद् रथेनाजौ सव्यसाची परंतपः।  
किरन् शरशतांस्तीक्ष्णान् वारिधारा घनो यथा ॥ ५५ ॥  
प्रादुरासीन्महान् शब्दः शराणां नतपर्वणाम्।

इषुभिश्छाद्यमानानां समरे सव्यसाचिना ॥ ५६ ॥  
असज्जन्तस्तनुत्रेषु शरौघाः प्रापतन् भुवि।

इन्द्राशनिसमस्पर्शा गाण्डीवप्रेषिताः शराः ॥ ५७ ॥  
नरान् नागान् समाहत्य हयांश्चापि विशाम्पते।  
अपतन्त रणे बाणाः पतङ्गा इव घोषिणः ॥ ५८ ॥

आसीत् सर्वमवच्छन्नं गाण्डीवप्रेषितैः शरैः।  
न प्राज्ञायन्त समरे दिशो वा प्रदिशोऽपि वा ॥ ५९ ॥

सर्वमासीज्जगत् पूर्णं पार्थनामाङ्कितैः शरैः।  
रुक्मपुङ्खैस्तैलधौतैः कर्मारपरिमार्जितैः ॥ ६० ॥

ते दह्यमानाः पार्थेन पावकेनेव कुञ्जराः।  
पार्थं न प्रजहुर्घोरा वध्यमानाः शितैः शरैः ॥ ६१ ॥

शरचापधरः पार्थः प्रज्वलन्निव भास्करः।  
ददाह समरे योधान् कक्षमग्निरिव ज्वलन् ॥ ६२ ॥

यथा वनान्ते वनपैर्विसृष्टः  
कक्षं दहेत् कृष्णगतिः सुघोषः।  
भूरिद्रुमं शुष्कलतावितानं  
भृशं समृद्धो ज्वलनः प्रतापी ॥ ६३ ॥  
एवं स नाराचगणप्रतापी  
शरार्चिरुच्चावचतिग्मतेजाः ।  
ददाह सर्वां तव पुत्रसेना-  
ममृष्यमाणस्तरसा तरस्वी ॥ ६४ ॥

तस्येषवः प्राणहराः सुमुक्ता  
नासज्जन् वै वर्मसु रुक्मपुङ्खाः।  
न च द्वितीयं प्रमुमोच बाणं  
नरे हये वा परमद्विपे वा ॥ ६५ ॥

अनेकरूपाकृतिभिर्हि बाणै-  
र्महारथानीकमनुप्रविश्य ।  
स एवैकस्तव पुत्रस्य सेनां  
जघान दैत्यानिव वज्रपाणिः ॥ ६६ ॥