+++
title_full = "026 भीमसेनके द्वारा धृतराष्ट्रके ग्यारह पुत्रोंका और बहुत-सी चतुरंगिणी सेनाका वध"
title = "०२६"

+++


गजानीके हते तस्मिन् पाण्डुपुत्रेण भारत।  
वध्यमाने बले चैव भीमसेनेन संयुगे ॥ १ ॥  
चरन्तं च तथा दृष्ट्वा भीमसेनमरिंदमम्।  
दण्डहस्तं यथा क्रुद्धमन्तकं प्राणहारिणम् ॥ २ ॥  
समेत्य समरे राजन् हतशेषाः सुतास्तव।  
अदृश्यमाने कौरव्ये पुत्रे दुर्योधने तव ॥ ३ ॥  
सोदर्याः सहिता भूत्वा भीमसेनमुपाद्रवन्।

दुर्मर्षणः श्रुतान्तश्च जैत्रो भूरिबलो रविः ॥ ४ ॥  
जयत्सेनः सुजातश्च तथा दुर्विषहोऽरिहा।  
दुर्विमोचननामा च दुष्प्रधर्षस्तथैव च ॥ ५ ॥  
श्रुतर्वा च महाबाहुः सर्वे युद्धविशारदाः।  
इत्येते सहिता भूत्वा तव पुत्राः समन्ततः ॥ ६ ॥  
भीमसेनमभिद्रुत्य रुरुधुः सर्वतोदिशम् ।

ततो भीमो महाराज स्वरथं पुनरास्थितः ॥ ७ ॥  
मुमोच निशितान् बाणान् पुत्राणां तव मर्मसु।

ते कीर्यमाणा भीमेन पुत्रास्तव महारणे ॥ ८ ॥  
भीमसेनमपाकर्षन् प्रवणादिव कुञ्जरम् ।

ततः क्रुद्धो रणे भीमः शिरो दुर्मर्षणस्य ह ॥ ९ ॥  
क्षुरप्रेण प्रमथ्याशु पातयामास भूतले।

ततोऽपरेण भल्लेन सर्वावरणभेदिना ॥ १० ॥  
श्रुतान्तमवधीद् भीमस्तव पुत्रं महारथः।

जयत्सेनं ततो विद्ध्‌वा नाराचेन हसन्निव ॥ ११ ॥  
पातयामास कौरव्यं रथोपस्थादरिंदमः ।

स पपात रथाद् राजन् भूमौ तूर्णं ममार च॥१२॥  
श्रुतर्वा तु ततो भीमं क्रुद्धो विव्याध मारिष।  
शतेन गृध्रवाजानां शराणां नतपर्वणाम् ॥ १३ ॥

ततः क्रुद्धो रणे भीमो जैत्रं भूरिबलं रविम्।  
त्रीनेतांस्त्रिभिरानर्च्छद् विषाग्निप्रतिमैः शरैः ॥ १४ ॥

ते हता न्यपतन् भूमौ स्वन्दनेभ्यो महारथाः।  
वसन्ते पुष्पशबला निकृत्ता इव किंशुकाः ॥ १५ ॥

ततोऽपरेण भल्लेन तीक्ष्णेन च परंतपः।  
दुर्विमोचनमाहत्य प्रेषयामास मृत्यवे ॥ १६ ॥

स हतः प्रापतद् भूमौ स्वरथाद् रथिनां वरः।  
गिरेस्तु कूटजो भग्नो मारुतेनेव पादपः ॥ १७ ॥

दुष्प्रधर्षं ततश्चैव सुजातं च सुतं तव।  
एकैकं न्यहनत् संख्ये द्वाभ्यां द्वाभ्यां चमूमुखे ॥ १८ ॥

तौ शिलीमुखविद्धाङ्गौ पेततू रथसत्तमौ।  
ततः पतन्तं समरे अभिवीक्ष्य सुतं तव ॥ १९ ॥  
भल्लेन पातयामास भीमो दुर्विषहं रणे।  
स पपात हतो वाहात् पश्यतां सर्वधन्विनाम् ॥ २० ॥

दृष्ट्वा तु निहतान् भ्रातॄन् बहूनेकेन संयुगे।  
अमर्षवशमापन्नः श्रुतर्वा भीममभ्ययात् ॥ २१ ॥

विक्षिपन् सुमहच्चापं कार्तस्वरविभूषितम् ।  
विसृजन् सायकांश्चैव विषाग्निप्रतिमान् बहून् ॥ २२ ॥

स तु राजन् धनुश्छित्त्वा पाण्डवस्य महामृधे।  
अथैनं छिन्नधन्वानं विंशत्या समवाकिरत् ॥ २३ ॥

ततोऽन्यद् धनुरादाय भीमसेनो महाबलः।  
अवाकिरत् तव सुतं तिष्ठ तिष्ठेति चाब्रवीत् ॥ २४ ॥

महदासीत् तयोर्युद्धं चित्ररूपं भयानकम्।  
यादृशं समरे पूर्वं जम्भवासवयोर्युधि ॥ २५ ॥

तयोस्तत्र शितैर्मुक्तैर्यमदण्डनिभैः शरैः ।  
समाच्छन्ना धरा सर्वा खं दिशो विदिशस्तथा ॥ २६ ॥

ततः श्रुतर्वा संक्रुद्धो धनुरादाय सायकैः।  
भीमसेनं रणे राजन् बाह्वोरुरसि चार्पयत् ॥ २७ ॥

सोऽतिविद्धो महाराज तव पुत्रेण धन्विना।  
भीमः संचुक्षुभे क्रुद्धः पर्वणीव महोदधिः ॥ २८ ॥

ततो भीमो रुषाविष्टः पुत्रस्य तव मारिष।  
सारथिं चतुरश्चाश्वान् शरैर्निन्ये यमक्षयम् ॥ २९ ॥

विरथं तं समालक्ष्य विशिखैर्लोमवाहिभिः।  
अवाकिरदमेयात्मा दर्शयन् पाणिलाघवम् ॥ ३० ॥

श्रुतर्वा विरथो राजन्नाददे खड्गचर्मणी।  
अथास्याददतः खड्‌गं शतचन्द्रं च भानुमत् ॥ ३१ ॥  
क्षुरप्रेण शिरः कायात् पातयामास पाण्डवः।

छिन्नोत्तमाङ्गस्य ततः क्षुरप्रेण महात्मना ॥ ३२ ॥  
पपात कायः स रथाद् वसुधामनुनादयन्।

तस्मिन् निपतिते वीरे तावका भयमोहिताः ॥ ३३ ॥  
अभ्यद्रवन्त संग्रामे भीमसेनं युयुत्सवः।

तानापतत एवाशु हतशेषाद् बलार्णवात् ॥ ३४ ॥  
दंशितान् प्रतिजग्राह भीमसेनः प्रतापवान्।

ते तु तं वै समासाद्य परिवव्रुः समन्ततः ॥ ३५ ॥  
ततस्तु संवृतो भीमस्तावकान् निशितैः शरैः।  
पीडयामास तान् सर्वान् सहस्राक्ष इवासुरान् ॥ ३६ ॥

ततः पञ्चशतान् हत्वा सवरूथान् महारथान्।  
जघान कुञ्जरानीकं पुनः सप्तशतं युधि ॥ ३७ ॥  
हत्वा शतसहस्राणि पत्तीनां परमेषुभिः।  
वाजिनां च शतान्यष्टौ पाण्डवः स्म विराजते ॥ ३८ ॥

भीमसेनस्तु कौन्तेयो हत्वा युद्धे सुतांस्तव।  
मेने कृतार्थमात्मानं सफलं जन्म च प्रभो ॥ ३९ ॥

तं तथा युद्ध्यमानं च विनिघ्नन्तं च तावकान्।  
ईक्षितुं नोत्सहन्ते स्म तव सैन्या नराधिप ॥ ४० ॥

विद्राव्य च कुरून् सर्वांस्तांश्च हत्वा पदानुगान्।  
दोर्भ्यां शब्दं ततश्चक्रे त्रासयानो महाद्विपान् ॥ ४१ ॥

हतभूयिष्ठयोधा तु तव सेना विशाम्पते।  
किंचिच्छेषा महाराज कृपणं समपद्यत ॥ ४२ ॥