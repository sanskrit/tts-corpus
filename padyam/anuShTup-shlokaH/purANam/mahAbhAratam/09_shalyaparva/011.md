+++
title_full = "011 शल्यका पराक्रम, कौरव-पाण्डव-योद्धाओंके द्वन्द्वयुद्ध तथा भीमसेनके द्वारा शल्यकी पराजय"
title = "०११"

+++


तस्मिन् विलुलिते सैन्ये वध्यमाने परस्परम्।  
द्रवमाणेषु योधेषु विनदत्सु च दन्तिषु ॥ १ ॥  
कूजतां स्तनतां चैव पदातीनां महाहवे।  
निहतेषु महाराज हयेषु बहुधा तदा ॥ २ ॥  
प्रक्षये दारुणे घोरे संहारे सर्वदेहिनाम्।  
नानाशस्त्रसमावाये व्यतिषक्तरथद्विपे ॥ ३ ॥  
हर्षणे युद्धशौण्डानां भीरूणां भयवर्धने।  
गाहमानेषु योधेषु परस्परवधैषिषु ॥ ४ ॥  
प्राणादाने महाघोरे वर्तमाने दुरोदरे।  
संग्रामे घोररूपे तु यमराष्ट्रविवर्धने ॥ ५ ॥  
पाण्डवास्तावकं सैन्यं व्यधमन्निशितैः शरैः।  
तथैव तावका योधा जघ्नुः पाण्डवसैनिकान् ॥ ६ ॥

तस्मिंस्तथा वर्तमाने युद्धे भीरुभयावहे।  
पूर्वाह्णे चापि सम्प्राप्ते भास्करोदयनं प्रति ॥ ७ ॥  
लब्धलक्षाः परे राजन् रक्षितास्तु महात्मना।  
अयोधयंस्तव बलं मृत्युं कृत्वा निवर्तनम् ॥ ८ ॥

बलिभिः पाण्डवैर्दृप्तैर्लब्धलक्षैः प्रहारिभिः ।  
कौरव्यसीदत् पृतना मृगीवाग्निसमाकुला ॥ ९ ॥

तां दृष्ट्वा सीदतीं सेनां पङ्के गामिव दुर्बलाम्।  
उज्जिहीर्षुस्तदा शल्यः प्रायात्‌ पाण्डुसुतान् प्रति ॥ १० ॥

मद्रराजः सुसंक्रुद्धो गृहीत्वा धनुरुत्तमम्।  
अभ्यद्रवत संग्रामे पाण्डवानाततायिनः ॥ ११ ॥

पाण्डवा अपि भूपाल समरे जितकाशिनः।  
मद्रराजं समासाद्य बिभिदुर्निशितैः शरैः ॥ १२ ॥

ततः शरशतैस्तीक्ष्णैर्मद्रराजो महारथः ।  
अर्दयामास तां सेनां धर्मराजस्य पश्यतः ॥ १३ ॥

प्रादुरासन् निमित्तानि नानारूपाण्यनेकशः ।  
चचाल शब्दं कुर्वाणा मही चापि सपर्वता ॥ १४ ॥

सदण्डशूला दीप्ताग्राः शीर्यमाणाः समन्ततः।  
उल्का भूमिं दिवः पेतुराहत्य रविमण्डलम् ॥ १५ ॥

मृगाश्च महिषाश्चापि पक्षिणश्च विशाम्पते।  
अपसव्यं तदा चक्रुः सेनां ते बहुशो नृप ॥ १६ ॥

भृगुसूनुधरापुत्रौ शशिजेन समन्वितौ ।  
चरमं पाण्डुपुत्राणां पुरस्तात् सर्वभूभुजाम् ॥ १७ ॥

शस्त्राग्रेष्वभवज्ज्वाला नेत्राण्याहत्य वर्षती ।  
शिरःस्वलीयन्त भृशं काकोलूकाश्च केतुषु ॥ १८ ॥

ततस्तद् युद्धमत्युग्रमभवत् सहचारिणाम् ।  
तथा सर्वाण्यनीकानि संनिपत्य जनाधिप ॥ १९ ॥  
अभ्ययुः कौरवा राजन् पाण्डवानामनीकिनीम्।

शल्यस्तु शरवर्षेण वर्षन्निव सहस्रदृक् ॥ २० ॥  
अभ्यवर्षत धर्मात्मा कुन्तीपुत्रं युधिष्ठिरम्।

भीमसेनं शरैश्चापि रुक्मपुङ्खैः शिलाशितैः ॥ २१ ॥  
द्रौपदेयांस्तथा सर्वान् माद्रीपुत्रौ च पाण्डवौ।  
धृष्टद्युम्नं च शैनेयं शिखण्डिनमथापि च ॥ २२ ॥  
एकैकं दशभिर्बाणैर्विव्याध स महाबलः।  
ततोऽसृजद् बाणवर्षं घर्मान्ते मघवानिव ॥ २३ ॥

ततः प्रभद्रका राजन् सोमकाश्च सहस्रशः।  
पतिताः पात्यमानाश्च दृश्यने शल्यसायकैः ॥ २४ ॥

भ्रमराणामिव व्राताः शलभानामिव व्रजाः।  
ह्रादिन्य इव मेघेभ्यः शल्यस्य न्यपतन् शराः ॥ २५ ॥

द्विरदास्तुरगाश्चार्ताः पत्तयो रथिनस्तथा ।  
शल्यस्य बाणैरपतन् बभ्रमुर्व्यनदंस्तथा ॥ २६ ॥

आविष्ट इव मद्रेशो मन्युना पौरुषेण च।  
प्राच्छादयदरीन् संख्ये कालसृष्ट इवान्तकः ॥ २७ ॥

विनर्दमानो मद्रेशो मेघह्रादो महाबलः।  
सा वध्यमाना शल्येन पाण्डवानामनीकिनी ॥ २८ ॥  
अजातशत्रुं कौन्तेयमभ्यधावद् युधिष्ठिरम् ।

तां सम्मर्द्य ततः संख्ये लघुहस्तः शितैः शरैः ॥ २९ ॥  
बाणवर्षेण महता युधिष्ठिरमताडयत् ।

तमापतन्तं पत्त्यश्वैः क्रुद्धो राजा युधिष्ठिरः ॥ ३० ॥  
अवारयच्छरैस्तीक्ष्णैर्महाद्विपमिवाङ्कुशैः ।

तस्य शल्यः शरं घोरं मुमोचाशीविषोपमम् ॥ ३१ ॥  
स निर्भिद्य महात्मानं वेगेनाभ्यपतच्च गाम्।

ततो वृकोदरः क्रुद्धः शल्यं विव्याध सप्तभिः ॥ ३२ ॥  
पञ्चभिः सहदेवस्तु नकुलो दशभिः शरैः।  
द्रौपदेयाश्च शत्रुघ्नं शूरमार्तायनिं शरैः ॥ ३३ ॥

अभ्यवर्षन् महाराज मेघा इव महीधरम्।  
ततो दृष्ट्वा वार्यमाणं शल्यं पार्थैः समन्ततः ॥ ३४ ॥  
कृतवर्मा कृपश्चैव संक्रुद्धावभ्यधावताम् ।  
उलूकश्च महावीर्यः शकुनिश्चापि सौबलः ॥ ३५ ॥  
समागम्याथ शनकैरश्वत्थामा महाबलः ।  
तव पुत्राश्च कार्त्स्न्येन जुगुपुः शल्यमाहवे ॥ ३६ ॥

भीमसेनं त्रिभिर्विद्‌ध्वा कृतवर्मा शिलीमुखैः।  
बाणवर्षेण महता क्रुद्धरूपमवारयत् ॥ ३७ ॥

धृष्टद्युम्नं कृपः क्रुद्धो बाणवर्षैरपीडयत्।  
द्रौपदेयांश्च शकुनिर्यमौ च द्रौणिरभ्ययात् ॥ ३८ ॥

दुर्योधनो युधां श्रेष्ठ आहवे केशवार्जुनौ।  
समभ्ययादुग्रतेजाः शरैश्चाप्यहनद् बली ॥ ३९ ॥

एवं द्वन्द्वशतान्यासंस्त्वदीयानां परैः सह।  
घोररूपाणि चित्राणि तत्र तत्र विशाम्पते ॥ ४० ॥

ऋक्षवर्णाञ्जघानाश्वान् भोजो भीमस्य संयुगे।  
सोऽवतीर्य रथोपस्थाद्धताश्वात् पाण्डुनन्दनः ॥ ४१ ॥  
कालो दण्डमिवोद्यम्य गदापाणिरयुध्यत ।

प्रमुखे सहदेवस्य जघानाश्वान् स मद्रराट् ॥ ४२ ॥  
ततः शल्यस्य तनयं सहदेवोऽसिनावधीत्।

गौतमः पुनराचार्यो धृष्टद्युम्नमयोधयत् ॥ ४३ ॥  
असम्भ्रान्तमसम्भ्रान्तो यत्नवान् यत्नवत्तरम् ।

द्रौपदेयांस्तथा वीरानेकैकं दशभिः शरैः ॥ ४४ ॥  
अविद्ध्यदाचार्यसुतो नातिक्रुद्धो हसन्निव ।

पुनश्च भीमसेनस्य जघानाश्वांस्तथाऽऽहवे ॥ ४५ ॥  
सोऽवतीर्य रथात्तूर्णं हताश्वः पाण्डुनन्दनः।  
कालो दण्डमिवोद्यम्य गदां क्रुद्धो महाबलः ॥ ४६ ॥  
पोथयामास तुरगान् रथं च कृतवर्मणः।  
कृतवर्मा त्ववप्लुत्य रथात् तस्मादपाक्रमत् ॥ ४७ ॥

शल्योऽपि राजन्‌ संक्रुद्धो निघ्नन् सोमकपाण्डवान्।  
पुनरेव शितैर्बाणैर्युधिष्ठिरमपीडयत् ॥ ४८ ॥

तस्य भीमो रणे क्रुद्धः संदश्य दशनच्छदम्।  
विनाशायाभिसंधाय गदामादाय वीर्यवान् ॥ ४९ ॥  
यमदण्डप्रतीकाशां कालरात्रिमिवोद्यताम् ।  
गजवाजिमनुष्याणां देहान्तकरणीमपि ॥ ५० ॥

हेमपट्टपरिक्षिप्तामुल्कां प्रज्वलितामिव ।  
शैक्यां व्यालीमिवात्युग्रां वज्रकल्पामयोमयीम् ॥ ५१ ॥  
चन्दनागुरुपङ्काक्तां प्रमदामीप्सितामिव ।  
वसामेदोपदिग्धाङ्गीं जिह्वां वैवस्वतीमिव ॥ ५२ ॥

पटुघण्टाशतरवां वासवीमशनीमिव ।  
निर्मुक्ताशीविषाकारां पृक्तां गजमदैरपि ॥ ५३ ॥  
त्रासनीं सर्वभूतानां स्वसैन्यपरिहर्षिणीम् ।  
मनुष्यलोके विख्यातां गिरिशृङ्गविदारणीम् ॥ ५४ ॥

यया कैलासभवने महेश्वरसखं बली।  
आह्वयामास युद्धाय भीमसेनो महाबलः ॥ ५५ ॥

यया मायामयान् दृप्तान् सुबहून् धनदालये।  
जघान गुह्यकान् क्रुद्धो नदन् पार्थो महाबलः ॥ ५६ ॥  
निवार्यमाणो बहुभिर्द्रौपद्याः प्रियमास्थितः ।

तां वज्रमणिरत्नौघकल्मषां वज्रगौरवाम् ॥ ५७ ॥  
समुद्यम्य महाबाहुः शल्यमभ्यपतद् रणे।

गदया युद्धकुशलस्तया दारुणनादया ॥ ५८ ॥  
पोथयामास शल्यस्य चतुरोऽश्वान् महाजवान्।

ततः शल्यो रणे क्रुद्धः पीने वक्षसि तोमरम् ॥ ५९ ॥  
निचखान नदन् वीरो वर्म भित्त्वा च सोऽभ्ययात्।

वृकोदरस्त्वसम्भ्रान्तस्तमेवोद्‌धृत्य तोमरम् ॥ ६० ॥  
यन्तारं मद्रराजस्य निर्बिभेद ततो हृदि।

स भिन्नमर्मा रुधिरं वमन् वित्रस्तमानसः ॥ ६१ ॥  
पपाताभिमुखो दीनो मद्रराजस्त्वपाक्रमत् ।

कृतप्रतिकृतं दृष्ट्वा शल्यो विस्मितमानसः ॥ ६२ ॥  
गदामाश्रित्य धर्मात्मा प्रत्यमित्रमवैक्षत ।

ततः सुमनसः पार्था भीमसेनमपूजयन्।  
ते दृष्ट्वा कर्म संग्रामे घोरमक्लिष्टकर्मणः ॥ ६३ ॥