+++
title_full = "025 अर्जुन और भीमसेनद्वारा कौरवोंकी रथसेना एवं गजसेनाका संहार, अश्वत्थामा आदिके द्वारा दुर्योधनकी खोज, कौरव-सेनाका पलायन तथा सात्यकिद्वारा संजयका पकड़ा जाना"
title = "०२५"

+++


पश्यतां यतमानानां शूराणामनिवर्तिनाम् ।  
संकल्पमकरोन्मोघं गाण्डीवेन धनंजयः ॥ १ ॥

इन्द्राशनिसमस्पर्शानविषह्यान् महौजसः ।  
विसृजन् दृश्यते बाणान् धारा मुञ्चन्निवाम्बुदः ॥ २ ॥

तत् सैन्यं भरतश्रेष्ठ वध्यमानं किरीटिना।  
सम्प्रदुद्राव संग्रामात् तव पुत्रस्य पश्यतः ॥ ३ ॥

पितॄन् भ्रातॄन् परित्यज्य वयस्यानपि चापरे।  
हतधुर्या रथाः केचिद्धतसूतास्तथा परे ॥ ४ ॥

भग्नाक्षयुगचक्रेषाः केचिदासन् विशाम्पते ।  
अन्येषां सायकाः क्षीणास्तथान्ये बाणपीडिताः ॥ ५ ॥

अक्षता युगपत् केचित् प्राद्रवन् भयपीडिताः।  
केचित् पुत्रानुपादाय हतभूयिष्ठबान्धवाः ॥ ६ ॥

विचुक्रुशुः पितॄंस्त्वन्ये सहायानपरे पुनः।  
बान्धवांश्च नरव्याघ्र भ्रातॄन् सम्बन्धिनस्तथा ॥ ७ ॥  
दुद्रुवुः केचिदुत्सृज्य तत्र तत्र विशाम्पते।  
बहवोऽत्र भृशं विद्धा मुह्यमाना महारथाः ॥ ८ ॥

निःश्वसन्ति स्म दृश्यन्ते पार्थबाणहता नराः।  
तानन्ये रथमारोप्य ह्याश्वास्य च मुहूर्तकम् ॥ ९ ॥  
विश्रान्ताश्च वितृष्णाश्च पुनर्युद्धाय जग्मिरे।

तानपास्य गताः केचित् पुनरेव युयुत्सवः ॥ १० ॥  
कुर्वन्तस्तव पुत्रस्य शासनं युद्धदुर्मदाः।

पानीयमपरे पीत्वा पर्याश्वास्य च वाहनम् ॥ ११ ॥  
वर्माणि च समारोप्य केचिद् भरतसत्तम।  
समाश्वास्यापरे भ्रातॄन् निक्षिप्य शिबिरेऽपि च ॥ १२ ॥  
पुत्रानन्ये पितॄनन्ये पुनर्युद्धमरोचयन् ।

सज्जयित्वा रथान् केचिद् यथामुख्यं विशाम्पते ॥ १३ ॥  
आप्लुत्य पाण्डवानीकं पुनर्युद्धमरोचयन् ।

ते शूराः किङ्किणीजालैः समाच्छन्ना बभासिरे ॥ १४ ॥  
त्रैलोक्यविजये युक्ता यथा दैतेयदानवाः।

आगम्य सहसा केचिद् रथैः स्वर्णविभूषितैः ॥ १५ ॥  
पाण्डवानामनीकेषु धृष्टद्युम्नमयोधयन् ।

धृष्टद्युम्नोऽपि पाञ्चाल्यः शिखण्डी च महारथः ॥ १६ ॥  
नाकुलिस्तु शतानीको रथानीकमयोधयन् ।

पाञ्चाल्यस्तु ततः क्रुद्धः सैन्येन महताऽऽवृतः ॥ १७ ॥  
अभ्यद्रवत् सुसंक्रुद्धस्तावकान् हन्तुमुद्यतः ।

ततस्त्वापततस्तस्य तव पुत्रो जनाधिप ॥ १८ ॥  
बाणसंघाननेकान् वै प्रेषयामास भारत।

धृष्टद्युम्नस्ततो राजंस्तव पुत्रेण धन्विना ॥ १९ ॥  
नाराचैरर्धनाराचैर्बहुभिः क्षिप्रकारिभिः ।  
वत्सदन्तैश्च बाणैश्च कर्मारपरिमार्जितैः ॥ २० ॥  
अश्वांश्च चतुरो हत्वा बाह्वोरुरसि चार्पितः।

सोऽतिविद्धो महेष्वासस्तोत्रार्दित इव द्विपः ॥ २१ ॥  
तस्याश्वांश्चतुरो बाणैः प्रेषयामास मृत्यवे।  
सारथेश्चास्य भल्लेन शिरः कायादपाहरत् ॥ २२ ॥

ततो दुर्योधनो राजा पृष्ठमारुह्य वाजिनः।  
अपाक्रामद्धतरथो नातिदूरमरिंदमः ॥ २३ ॥

दृष्ट्वा तु हतविक्रान्तं स्वमनीकं महाबलः।  
तव पुत्रो महाराज प्रययौ यत्र सौबलः ॥ २४ ॥

ततो रथेषु भग्नेषु त्रिसाहस्रा महाद्विपाः।  
पाण्डवान् रथिनः सर्वान् समन्तात्‌ पर्यवारयन् ॥ २५ ॥

ते वृताः समरे पञ्च गजानीकेन भारत।  
अशोभन्त महाराज ग्रहा व्याप्ता घनैरिव ॥ २६ ॥

ततोऽर्जुनो महाराज लब्धलक्ष्यो महाभुजः।  
विनिर्ययौ रथेनैव श्वेताश्वः कृष्णसारथिः ॥ २७ ॥

तैः समन्तात् परिवृतः कुञ्जरैः पर्वतोपमैः।  
नाराचैर्विमलैस्तीक्ष्णैर्गजानीकमयोधयत् ॥ २८ ॥

तत्रैकबाणनिहतानपश्याम महागजान् ।  
पतितान् पात्यमानांश्च निर्भिन्नान् सव्यसाचिना ॥ २९ ॥

भीमसेनस्तु तान् दृष्ट्वा नागान् मत्तगजोपमः।  
करेणादाय महतीं गदामभ्यपतद् बली ॥ ३० ॥  
अथाप्लुत्य रथात् तूर्णं दण्डपाणिरिवान्तकः।

तमुद्यतगदं दृष्ट्वा पाण्डवानां महारथम् ॥ ३१ ॥  
वित्रेसुस्तावकाः सैन्याः शकृन्मूत्रे च सुस्रुवुः।

आविग्नं च बलं सर्वं गदाहस्ते वृकोदरे ॥ ३२ ॥  
गदया भीमसेनेन भिन्नकुम्भान् रजस्वलान्।  
धावमानानपश्याम कुञ्जरान् पर्वतोपमान् ॥ ३३ ॥

प्राद्रवन् कुञ्जरास्ते तु भीमसेनगदाहताः।  
पेतुरार्तस्वरं कृत्वा छिन्नपक्षा इवाद्रयः ॥ ३४ ॥

प्रभिन्नकुम्भांस्तु बहून् द्रवमाणानितस्ततः ।  
पतमानांश्च सम्प्रेक्ष्य वित्रेसुस्तव सैनिकाः ॥ ३५ ॥

युधिष्ठिरोऽपि संक्रुद्धो माद्रीपुत्रौ च पाण्डवौ।  
गार्ध्रपत्रैःशितैर्बाणैर्निन्युर्वै यमसादनम् ॥ ३६ ॥

धृष्टद्युम्नस्तु समरे पराजित्य नराधिपम्।  
अपक्रान्ते तव सुते हयपृष्ठं समाश्रिते ॥ ३७ ॥  
दृष्ट्वा च पाण्डवान् सर्वान्‌ कुञ्जरैः परिवारितान्।  
धृष्टद्युम्नो महाराज सहसा समुपाद्रवत् ॥ ३८ ॥  
पुत्रः पाञ्चालराजस्य जिघांसुः कुञ्जरान् ययौ।

अदृष्ट्वा तु रथानीके दुर्योधनमरिंदमम् ॥ ३९ ॥  
अश्वत्थामा कृपश्चैव कृतवर्मा च सात्वतः।  
अपृच्छन् क्षत्रियांस्तत्र क्व नु दुर्योधनो गतः ॥ ४० ॥

तेऽपश्यमाना राजानं वर्तमाने जनक्षये।  
मन्वाना निहतं तत्र तव पुत्रं महारथाः ॥ ४१ ॥  
विवर्णवदना भूत्वा पर्यपृच्छन्त ते सुतम्।

आहुः केचिद्धते सूते प्रयातो यत्र सौबलः ॥ ४२ ॥  
हित्वा पाञ्चालराजस्य तदनीकं दुरुत्सहम्।

अपरे त्वब्रुवंस्तत्र क्षत्रिया भृशविक्षताः ॥ ४३ ॥  
दुर्योधनेन किं कार्यं द्रक्ष्यध्वं यदि जीवति।  
युद्ध्यध्वं सहिताः सर्वे किं वो राजा करिष्यति ॥ ४४ ॥

ते क्षत्रियाः क्षतैर्गात्रैर्हतभूयिष्ठवाहनाः ।  
शरैः सम्पीड्यमानास्तु नातिव्यक्तमथाब्रुवन् ॥ ४५ ॥  
इदं सर्वं बलं हन्मो येन स्म परिवारिताः।  
एते सर्वे गजान् हत्वा उपयान्ति स्म पाण्डवाः ॥ ४६ ॥

श्रुत्वा तु वचनं तेषामश्वत्थामा महाबलः।  
भित्त्वा पाञ्चालराजस्य तदनीकं दुरुत्सहम् ॥ ४७ ॥  
कृपश्च कृतवर्मा च प्रययौ यत्र सौबलः।  
रथानीकं परित्यज्य शूराः सुदृढधन्विनः ॥ ४८ ॥

ततस्तेषु प्रयातेषु धृष्टद्युम्नपुरस्कृताः ।  
आययुः पाण्डवा राजन्‌ विनिघ्नन्तः स्म तावकम् ॥ ४९ ॥

दृष्ट्वा तु तानापततः सम्प्रहृष्टान् महारथान्।  
पराक्रान्तास्ततो वीरा निराशा जीविते तदा ॥ ५० ॥

विवर्णमुखभूयिष्ठमभवत् तावकं बलम् ।  
परिक्षीणायुधान् दृष्ट्वा तानहं परिवारितान् ॥ ५१ ॥  
राजन् बलेन द्व्यङ्गेन त्यक्त्वा जीवितमात्मनः।  
आत्मना पञ्चमोऽयुद्ध्यं पाञ्चालस्य बलेन ह ॥ ५२ ॥

तस्मिन् देशे व्यवस्थाय यत्र शारद्वतः स्थितः।  
सम्प्रद्रुता वयं पञ्च किरीटिशरपीडिताः ॥ ५३ ॥  
धृष्टद्युम्नं महारौद्रं तत्र नोऽभूद् रणो महान्।  
जितास्तेन वयं सर्वे व्यपयाम रणात् ततः ॥ ५४ ॥

अथापश्यं सात्यकिं तमुपायान्तं महारथम्।  
रथैश्चतुःशतैर्वीरो मामभ्यद्रवदाहवे ॥ ५५ ॥

धृष्टद्युम्नादहं मुक्तः कथंचिच्छ्रान्तवाहनात् ।  
पतितो माधवानीकं दुष्कृती नरकं यथा ॥ ५६ ॥

तत्र युद्धमभूद् घोरं मुहूर्तमतिदारुणम्।  
सात्यकिस्तु महाबाहुर्मम हत्वा परिच्छदम् ॥ ५७ ॥  
जीवग्राहमगृह्णान्मां मूर्च्छितं पतितं भुवि।

ततो मुहूर्तादिव तद् गजानीकमवध्यत ॥ ५८ ॥  
गदया भीमसेनेन नाराचैरर्जुनेन च।

अभिपिष्टैर्महानागैः समन्तात् पर्वतोपमैः ॥ ५९ ॥  
नातिप्रसिद्धैव गतिः पाण्डवानामजायत ।

रथमार्गं ततश्चक्रे भीमसेनो महाबलः ॥ ६० ॥  
पाण्डवानां महाराज व्यपाकर्षन्महागजान् ।

अश्वत्थामा कृपश्चैव कृतवर्मा च सात्वतः ॥ ६१ ॥  
अपश्यन्तो रथानीके दुर्योधनमरिंदमम् ।  
राजानं मृगयामासुस्तव पुत्रं महारथम् ॥ ६२ ॥

परित्यज्य च पाञ्चाल्यं प्रयाता यत्र सौबलः।  
राज्ञोऽदर्शनसंविग्ना वर्तमाने जनक्षये ॥ ६३ ॥