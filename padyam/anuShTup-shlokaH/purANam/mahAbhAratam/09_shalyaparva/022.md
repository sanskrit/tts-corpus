+++
title_full = "022 दुर्योधनका पराक्रम और उभयपक्षकी सेनाओंका घोर संग्राम"
title = "०२२"

+++


पुत्रस्तु ते महाराज रथस्थो रथिनां वरः।  
दुरुत्सहो बभौ युद्धे यथा रुद्रः प्रतापवान् ॥ १ ॥

तस्य बाणसहस्रैस्तु प्रच्छन्ना ह्यभवन्मही।  
परांश्च सिषिचे बाणैर्धाराभिरिव पर्वतान् ॥ २ ॥

न च सोऽस्ति पुमान् कश्चित् पाण्डवानां बलार्णवे।  
हयो गजो रथो वापि यः स्याद् बाणैरविक्षतः ॥ ३ ॥

यं यं हि समरे योधं प्रपश्यामि विशाम्पते।  
स स बाणैश्चितोऽभूद् वै पुत्रेण तव भारत ॥ ४ ॥

यथा सैन्येन रजसा समुद्भूतेन वाहिनी।  
प्रत्यदृश्यत संछन्ना तथा बाणैर्महात्मनः ॥ ५ ॥

बाणभूतामपश्याम पृथिवीं पृथिवीपते ।  
दुर्योधनेन प्रकृतां क्षिप्रहस्तेन धन्विना ॥ ६ ॥

तेषु योधसहस्रेषु तावकेषु परेषु च।  
एको दुर्योधनो ह्यासीत् पुमानिति मतिर्मम ॥ ७ ॥

तत्राद्भुतमपश्याम तव पुत्रस्य विक्रमम्।  
यदेकं सहिताः पार्था नाभ्यवर्तन्त भारत ॥ ८ ॥

युधिष्ठिरं शतेनाजौ विव्याध भरतर्षभ।  
भीमसेनं च सप्तत्या सहदेवं च पञ्चभिः ॥ ९ ॥  
नकुलं च चतुःषष्ट्या धृष्टद्युम्नं च पञ्चभिः।  
सप्तभिर्द्रौपदेयांश्च त्रिभिर्विव्याध सात्यकिम् ॥ १० ॥  
धनुश्चिच्छेद भल्लेन सहदेवस्य मारिष।

तदपास्य धनुश्छिन्नं माद्रीपुत्रः प्रतापवान् ॥ ११ ॥  
अभ्यद्रवत राजानं प्रगृह्यान्यन्महद् धनुः।  
ततो दुर्योधनं संख्ये विव्याध दशभिः शरैः ॥ १२ ॥

नकुलस्तु ततो वीरो राजानं नवभिः शरैः।  
घोररूपैर्महेष्वासो विव्याध च ननाद च ॥ १३ ॥

सात्यकिश्चैव राजानं शरेणानतपर्वणा ।  
द्रौपदेयास्त्रिसप्तत्या धर्मराजश्च पञ्चभिः ॥ १४ ॥  
अशीत्या भीमसेनश्च शरै राजानमार्पयन्।

समन्तात् कीर्यमाणस्तु बाणसंघैर्महात्मभिः ॥ १५ ॥  
न चचाल महाराज सर्वसैन्यस्य पश्यतः।

लाघवं सौष्ठवं चापि वीर्यं चापि महात्मनः ॥ १६ ॥  
अति सर्वाणि भूतानि ददृशुः सर्वमानवाः।

धार्तराष्ट्रा हि राजेन्द्र योधास्तु स्वल्पमन्तरम् ॥ १७ ॥  
अपश्यमाना राजानं पर्यवर्तन्त दंशिताः।

तेषामापततां घोरस्तुमुलः समपद्यत ॥ १८ ॥  
क्षुब्धस्य हि समुद्रस्य प्रावृट्काले यथा स्वनः।

समासाद्य रणे ते तु राजानमपराजितम् ॥ १९ ॥  
प्रत्युद्ययुर्महेष्वासाः पाण्डवानाततायिनः ।

भीमसेनं रणे क्रुद्धो द्रोणपुत्रो न्यवारयत् ॥ २० ॥  
नानाबाणैर्महाराज प्रमुक्तैः सर्वतोदिशम् ।  
नाज्ञायन्त रणे वीरा न दिशः प्रदिशः कुतः ॥ २१ ॥

तावुभौ क्रूरकर्माणावुभौ भारत दुःसहौ।  
घोररूपमयुध्येतां कृतप्रतिकृतैषिणौ ॥ २२ ॥

त्रासयन्तौ दिशः सर्वा ज्याक्षेपकठिनत्वचौ।  
शकुनिस्तु रणे वीरो युधिष्ठिरमपीडयत् ॥ २३ ॥

तस्याश्वांश्चतुरो हत्वा सुबलस्य सुतो विभो।  
नादं चकार बलवत् सर्वसैन्यानि कोपयन् ॥ २४ ॥

एतस्मिन्नन्तरे वीरं राजानमपराजितम् ।  
अपोवाह रथेनाजौ सहदेवः प्रतापवान् ॥ २५ ॥

अथान्यं रथमास्थाय धर्मपुत्रो युधिष्ठिरः।  
शकुनिं नवभिर्विद्ध्वा पुनर्विव्याध पञ्चभिः ॥ २६ ॥

ननाद च महानादं प्रवरः सर्वधन्विनाम्।  
तद् युद्धमभवच्चित्रं घोररूपं च मारिष ॥ २७ ॥  
प्रेक्षतां प्रीतिजननं सिद्धचारणसेवितम् ।

उलूकस्तु महेष्वासं नकुलं युद्धदुर्मदम् ॥ २८ ॥  
अभ्यद्रवदमेयात्मा शरवर्षैः समन्ततः ।

तथैव नकुलः शूरः सौबलस्य सुतं रणे ॥ २९ ॥  
शरवर्षेण महता समन्तात् पर्यवारयत्।

तौ तत्र समरे वीरौ कुलपुत्रौ महारथौ ॥ ३० ॥  
योधयन्तावपश्येतां कृतप्रतिकृतैषिणौ ।

तथैव कृतवर्माणं शैनेयः शत्रुतापनः ॥ ३१ ॥  
योधयन् शुशुभे राजन् बलिं शक्र इवाहवे।

दुर्योधनो धनुश्छित्त्वा धृष्टद्युम्नस्य संयुगे ॥ ३२ ॥  
अथैनं छिन्नधन्वानं विव्याध निशितैः शरैः।

धृष्टद्युम्नोऽपि समरे प्रगृह्य परमायुधम् ॥ ३३ ॥  
राजानं योधयामास पश्यतां सर्वधन्विनाम्।

तयोर्युद्धं महच्चासीत् संग्रामे भरतर्षभ ॥ ३४ ॥  
प्रभिन्नयोर्यथा सक्तं मत्तयोर्वरहस्तिनोः ।

गौतमस्तु रणे क्रुद्धो द्रौपदेयान् महाबलान् ॥ ३५ ॥  
विव्याध बहुभिः शूरः शरैः संनतपर्वभिः।

तस्य तैरभवद् युद्धमिन्द्रियैरिव देहिनः ॥ ३६ ॥  
घोररूपमसंवार्यं निर्मर्यादमवर्तत ।

ते च सम्पीडयामासुरिन्द्रियाणीव बालिशम् ॥ ३७ ॥  
स च तान् प्रति संरब्धः प्रत्ययोधयदाहवे।

एवं चित्रमभूद् युद्धं तस्य तैः सह भारत ॥ ३८ ॥  
उत्थायोत्थाय हि यथा देहिनामिन्द्रियैर्विभो।

नराश्चैव नरैः सार्धं दन्तिनो दन्तिभिस्तथा ॥ ३९ ॥  
हया हयैः समासक्ता रथिनो रथिभिः सह।  
संकुलं चाभवद् भूयो घोररूपं विशाम्पते ॥ ४० ॥

इदं चित्रमिदं घोरमिदं रौद्रमिति प्रभो।  
युद्धान्यासन् महाराज घोराणि च बहूनि च ॥ ४१ ॥

ते समासाद्य समरे परस्परमरिंदमाः।  
व्यनदंश्चैव जघ्नुश्च समासाद्य महाहवे ॥ ४२ ॥

तेषां पत्रसमुद्‌भूतं रजस्तीव्रमदृश्यत ।  
वातेन चोद्धतं राजन् धावद्‌भिश्चाश्वसादिभिः ॥ ४३ ॥

रथनेमिसमुद्भूतं निःश्वासैश्चापि दन्तिनाम् ।  
रजः संध्याभ्रकलिलं दिवाकरपथं ययौ ॥ ४४ ॥

रजसा तेन सम्पृक्तो भास्करो निष्प्रभः कृतः।  
संछादिताभवद् भूमिस्ते च शूरा महारथाः ॥ ४५ ॥

मुहूर्तादिव संवृत्तं नीरजस्कं समन्ततः।  
वीरशोणितसिक्तायां भूमौ भरतसत्तम ॥ ४६ ॥

उपाशाम्यत् ततस्तीव्रं तद् रजो घोरदर्शनम्।  
ततोऽपश्यमहं भूयो द्वन्द्वयुद्धानि भारत ॥ ४७ ॥  
यथाप्राणं यथाश्रेष्ठं मध्याह्ने वै सुदारुणे।  
वर्मणां तत्र राजेन्द्र व्यदृश्यन्तोज्ज्वलाः प्रभाः ॥ ४८ ॥

शब्दश्च तुमुलः संख्ये शराणां पततामभूत्।  
महावेणुवनस्येव दह्यमानस्य पर्वते ॥ ४९ ॥