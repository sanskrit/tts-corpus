+++
title_full = "015 दुर्योधन और धृष्टद्युम्नका एवं अर्जुन और अश्वत्थामाका तथा शल्यके साथ नकुल और सात्यकि आदिका घोर संग्राम"
title = "०१५"

+++


दुर्योधनो महाराज धृष्टद्युम्नश्च पार्षतः।  
चक्रतुः सुमहद् युद्धं शरशक्तिसमाकुलम् ॥ १ ॥

तयोरासन् महाराज शरधाराः सहस्रशः।  
अम्बुदानां यथा काले जलधाराः समन्ततः ॥ २ ॥

राजा च पार्षतं विद्ध्वा शरैः पञ्चभिराशुगैः।  
द्रोणहन्तारमुग्रेषुं पुनर्विव्याध सप्तभिः ॥ ३ ॥

धृष्टद्युम्नस्तु समरे बलवान् दृढविक्रमः।  
सप्तत्या विशिखानां वै दुर्योधनमपीडयत् ॥ ४ ॥

पीडितं वीक्ष्य राजानं सोदर्या भरतर्षभ।  
महत्या सेनया सार्धं परिवव्रुः स्म पार्षतम् ॥ ५ ॥

स तैः परिवृतः शूरः सर्वतोऽतिरथैर्भृशम्।  
व्यचरत् समरे राजन् दर्शयन्नस्त्रलाघवम् ॥ ६ ॥

शिखण्डी कृतवर्माणं गौतमं च महारथम्।  
प्रभद्रकैः समायुक्तो योधयामास धन्विनौ ॥ ७ ॥

तत्रापि सुमहद् युद्धं घोररूपं विशाम्पते।  
प्राणान् संत्यजतां युद्धे प्राणद्यूताभिदेवने ॥ ८ ॥

शल्यः सायकवर्षाणि विमुञ्चन् सर्वतोदिशम्।  
पाण्डवान् पीडयामास ससात्यकिवृकोदरान् ॥ ९ ॥

तथा तौ तु यमौ युद्धे यमतुल्यपराक्रमौ।  
योधयामास राजेन्द्र वीर्येणास्त्रबलेन च ॥ १० ॥

शल्यसायकनुन्नानां पाण्डवानां महामृधे ।  
त्रातारं नाभ्यगच्छन्त केचित्तत्र महारथाः ॥ ११ ॥

ततस्तु नकुलः शूरो धर्मराजे प्रपीडिते।  
अभिदुद्राव वेगेन मातुलं मातृनन्दनः ॥ १२ ॥

संछाद्य समरे शल्यं नकुलः परवीरहा।  
विव्याध चैनं दशभिः स्मयमानः स्तनान्तरे ॥ १३ ॥

सर्वपारसवैर्बाणैः कर्मारपरिमार्जितैः ।  
स्वर्णपुङ्खैः शिलाधौतैर्धनुर्यन्त्रप्रचोदितैः ॥ १४ ॥

शल्यस्तु पीडितस्तेन स्वस्रीयेण महात्मना।  
नकुलं पीडयामास पत्रिभिर्नतपर्वभिः ॥ १५ ॥

ततो युधिष्ठिरो राजा भीमसेनोऽथ सात्यकिः।  
सहदेवश्च माद्रेयो मद्रराजमुपाद्रवन् ॥ १६ ॥

तानापतत एवाशु पूरयाणान् रथस्वनैः।  
दिशश्च विदिशश्चैव कम्पयानांश्च मेदिनीम् ॥ १७ ॥  
प्रतिजग्राह समरे सेनापतिरमित्रजित् ।

युधिष्ठिरं त्रिभिर्विद्ध्वा भीमसेनं च पञ्चभिः ॥ १८ ॥  
सात्यकिं च शतेनाजौ सहदेवं त्रिभिः शरैः।  
ततस्तु सशरं चापं नकुलस्य महात्मनः ॥ १९ ॥  
मद्रेश्वरः क्षुरप्रेण तदा मारिष चिच्छिदे।  
तदशीर्यत विच्छिन्नं धनुः शल्यस्य सायकैः ॥ २० ॥

अथान्यद् धनुरादाय माद्रीपुत्रो महारथः।  
मद्रराजरथं तूर्णं पूरयामास पत्रिभिः ॥ २१ ॥

युधिष्ठिरस्तु मद्रेशं सहदेवश्च मारिष।  
दशभिर्दशभिर्बाणैरुरस्येनमविध्यताम् ॥ २२ ॥

भीमसेनस्तु तं षष्ट्या सात्यकिर्दशभिः शरैः।  
मद्रराजमभिद्रुत्य जघ्नतुः कङ्कपत्रिभिः ॥ २३ ॥

मद्रराजस्ततः क्रुद्धः सात्यकिं नवभिः शरैः।  
विव्याध भूयः सप्तत्या शराणां नतपर्वणाम् ॥ २४ ॥

अथास्य सशरं चापं मुष्टौ चिच्छेद मारिष।  
हयांश्च चतुरः संख्ये प्रेषयामास मृत्यवे ॥ २५ ॥

विरथं सात्यकिं कृत्वा मद्रराजो महारथः।  
विशिखानां शतेनैनमाजघान समन्ततः ॥ २६ ॥

माद्रीपुत्रौ च संरब्धौ भीमसेनं च पाण्डवम्।  
युधिष्ठिरं च कौरव्य विव्याध दशभिः शरैः ॥ २७ ॥

तत्राद्भुतमपश्याम मद्रराजस्य पौरुषम् ।  
यदेनं सहिताः पार्था नाभ्यवर्तन्त संयुगे ॥ २८ ॥

अथान्यं रथमास्थाय सात्यकिः सत्यविक्रमः।  
पीडितान् पाण्डवान्‌ दृष्ट्वा मद्रराजवशंगतान् ॥ २९ ॥  
अभिदुद्राव वेगेन मद्राणामधिपं बलात्।

आपतन्तं रथं तस्य शल्यः समितिशोभनः ॥ ३० ॥  
प्रत्युद्ययौ रथेनैव मत्तो मत्तमिव द्विपम्।

स संनिपातस्तुमुलो बभूवाद्भुतदर्शनः ॥ ३१ ॥  
सात्यकेश्चैव शूरस्य मद्राणामधिपस्य च।  
यादृशो वै पुरा वृत्तः शम्बरामरराजयोः ॥ ३२ ॥

सात्यकिः प्रेक्ष्य समरे मद्रराजमवस्थितम्।  
विव्याध दशभिर्बाणैस्तिष्ठ तिष्ठेति चाब्रवीत् ॥ ३३ ॥

मद्रराजस्तु सुभृशं विद्धस्तेन महात्मना।  
सात्यकिं प्रतिविव्याध चित्रपुङ्खैः शितैः शरैः ॥ ३४ ॥

ततः पार्था महेष्वासाः सात्वताभिसृतं नृपम्।  
अभ्यवर्तन् रथैस्तूर्णं मातुलं वधकाङ्क्षया ॥ ३५ ॥

तत आसीत् परामर्दस्तुमुलः शोणितोदकः।  
शूराणां युध्यमानानां सिंहानामिव नर्दताम् ॥ ३६ ॥

तेषामासीन्महाराज व्यतिक्षेपः परस्परम् ।  
सिंहानामामिषेप्सूनां कूजतामिव संयुगे ॥ ३७ ॥

तेषां बाणसहस्रौघैराकीर्णा वसुधाभवत् ।  
अन्तरिक्षं च सहसा बाणभूतमभूत्तदा ॥ ३८ ॥

शरान्धकारं सहसा कृतं तत्र समन्ततः।  
अभ्रच्छायेव संजज्ञे शरैर्मुक्तैर्महात्मभिः ॥ ३९ ॥

तत्र राजन् शरैर्मुक्तैर्निर्मुक्तैरिव पन्नगैः।  
स्वर्णपुङ्खैः प्रकाशद्भिर्व्यरोचन्त दिशस्तदा ॥ ४० ॥

तत्राद्भुतं परं चक्रे शल्यः शत्रुनिबर्हणः।  
यदेकः समरे शूरो योधयामास वै बहून् ॥ ४१ ॥

मद्रराजभुजोत्सृष्टैः कङ्कबर्हिणवाजितैः ।  
सम्पतद्भिः शरैर्घोरैरवाकीर्यत मेदिनी ॥ ४२ ॥

तत्र शल्यरथं राजन् विचरन्तं महाहवे।  
अपश्याम यथापूर्वं शक्रस्यासुरसंक्षये ॥ ४३ ॥