+++
title_full = "028 सहदेवके द्वारा उलूक और शकुनिका वध एवं बची हुई सेनासहित दुर्योधनका पलायन"
title = "०२८"

+++


तस्मिन् प्रवृत्ते संग्रामे गजवाजिनरक्षये।  
शकुनिः सौबलो राजन् सहदेवं समभ्ययात् ॥ १ ॥

ततोऽस्यापततस्तूर्णं सहदेवः प्रतापवान् ।  
शरौघान् प्रेषयामास पतङ्गानिव शीघ्रगान् ॥ २ ॥

उलूकश्च रणे भीमं विव्याध दशभिः शरैः।  
शकुनिश्च महाराज भीमं विद्ध्वा त्रिभिः शरैः ॥ ३ ॥  
सायकानां नवत्या वै सहदेवमवाकिरत्।

ते शूराः समरे राजन् समासाद्य परस्परम् ॥ ४ ॥  
विव्यधुर्निशितैर्बाणैः कङ्कबर्हिणवाजितैः ।  
स्वर्णपुङ्खैः शिलाधौतैराकर्णप्रहितैः शरैः ॥ ५ ॥

तेषां चापभुजोत्सृष्टा शरवृष्टिर्विशाम्पते ।  
आच्छादयद् दिशः सर्वा धारा इव पयोमुचः ॥ ६ ॥

ततः क्रुद्धो रणे भीमः सहदेवश्च भारत।  
चेरतुः कदनं संख्ये कुर्वन्तौ सुमहाबलौ ॥ ७ ॥

ताभ्यां शरशतैश्छन्नं तद् बलं तव भारत।  
सान्धकारमिवाकाशमभवत् तत्र तत्र ह ॥ ८ ॥

अश्वैर्विपरिधावद्भिः शरच्छन्नैर्विशाम्पते ।  
तत्र तत्र वृतो मार्गो विकर्षद्भिर्हतान् बहून् ॥ ९ ॥

निहतानां हयानां च सहैव हयसादिभिः।  
वर्मभिर्विनिकृत्तैश्च प्रासैश्छिन्नैश्च मारिष ॥ १० ॥  
ऋष्टिभिः शक्तिभिश्चैव सासिप्रासपरश्वधैः ।  
संछन्ना पृथिवी जज्ञे कुसुमैः शबला इव ॥ ११ ॥

योधास्तत्र महाराज समासाद्य परस्परम्।  
व्यचरन्त रणे क्रुद्धा विनिघ्नन्तः परस्परम् ॥ १२ ॥

उद्‌वृत्तनयनै रोषात् संदष्टौष्ठपुटैर्मुखैः ।  
सकुण्डलैर्मही च्छन्ना पद्मकिञ्जल्कसंनिभैः ॥ १३ ॥

भुजैश्छिन्नैर्महाराज नागराजकरोपमैः ।  
साङ्गदैः सतनुत्रैश्च सासिप्रासपरश्वधैः ॥ १४ ॥  
कबन्धैरुत्थितैश्छिन्नैर्नृत्यद्भिश्चापरैर्युधि ।  
क्रव्यादगणसंछन्ना घोराभूत् पृथिवी विभो ॥ १५ ॥

अल्पावशिष्टे सैन्ये तु कौरवेयान् महाहवे।  
प्रहृष्टाः पाण्डवा भूत्वा निन्यिरे यमसादनम् ॥ १६ ॥

एतस्मिन्नन्तरे शूरः सौवलेयः प्रतापवान्।  
प्रासेन सहदेवस्य शिरसि प्राहरद् भृशम् ॥ १७ ॥

स विह्वलो महाराज रथोपस्थ उपाविशत्।  
सहदेवं तथा दृष्ट्वा भीमसेनः प्रतापवान् ॥ १८ ॥  
सर्वसैन्यानि संक्रुद्धो वारयामास भारत।  
निर्बिभेद च नाराचैः शतशोऽथ सहस्रशः ॥ १९ ॥

विनिर्भिद्याकरोच्चैव सिंहनादमरिंदमः ।  
तेन शब्देन वित्रस्ताः सर्वे सहयवारणाः ॥ २० ॥  
प्राद्रवन् सहसा भीताः शकुनेश्च पदानुगाः।

प्रभग्नानथ तान् दृष्ट्वा राजा दुर्योधनोऽब्रवीत् ॥ २१ ॥  
निवर्तध्यमधर्मज्ञा युध्यध्वं किं सृतेन वः।  
इह कीर्तिं समाधाय प्रेत्य लोकान् समश्नुते ॥ २२ ॥  
प्राणान् जहाति यो धीरो युद्धे पृष्ठमदर्शयन्।

एवमुक्तास्तु ते राज्ञा सौबलस्य पदानुगाः ॥ २३ ॥  
पाण्डवानभ्यवर्तन्त मृत्युं कृत्वा निवर्तनम्।

द्रवद्भिस्तत्र राजेन्द्र कृतः शब्दोऽतिदारुणः ॥ २४ ॥  
क्षुब्धसागरसंकाशाः क्षुभिताः सर्वतोऽभवन् ।

तांस्तथा पुरतो दृष्ट्वा सौबलस्य पदानुगान् ॥ २५ ॥  
प्रत्युद्ययुर्महाराज पाण्डवा विजयोद्यताः ।

प्रत्याश्वस्य च दुर्धर्षः सहदेवो विशाम्पते ॥ २६ ॥  
शकुनिं दशभिर्विद्ध्वा हयांश्चास्य त्रिभिः शरैः।  
धनुश्चिच्छेद च शरैः सौबलस्य हसन्निव ॥ २७ ॥

अथान्यद् धनुरादाय शकुनिर्युद्धदुर्मदः ।  
विव्याध नकुलं षष्ट्या भीमसेनं च सप्तभिः ॥ २८ ॥

उलूकोऽपि महाराज भीमं विव्याध सप्तभिः।  
सहदेवं च सप्तत्या परीप्सन् पितरं रणे ॥ २९ ॥

तं भीमसेनः समरे विव्याध नवभिः शरैः।  
शकुनिं च चतुःषष्ट्या पार्श्वस्थांश्च त्रिभिस्त्रिभिः ॥ ३० ॥

ते हन्यमाना भीमेन नाराचैस्तैलपायितैः।  
सहदेवं रणे क्रुद्धाश्छादयन् शरवृष्टिभिः ॥ ३१ ॥  
पर्वतं वारिधाराभिः सविद्युत इवाम्बुदाः।

ततोऽस्यापततः शूरः सहदेवः प्रतापवान् ॥ ३२ ॥  
उलूकस्य महाराज भल्लेनापाहरच्छिरः ।

स जगाम रथाद् भूमिं सहदेवेन पातितः ॥ ३३ ॥  
रुधिराप्लुतसर्वाङ्गो नन्दयन् पाण्डवान् युधि।

पुत्रं तु निहतं दृष्ट्वा शकुनिस्तत्र भारत ॥ ३४ ॥  
साश्रुकण्ठो विनिःश्वस्य क्षत्तुर्वाक्यमनुस्मरन् ।  
चिन्तयित्वा मुहूर्तं स बाष्पपूर्णेक्षणः श्वसन् ॥ ३५ ॥

सहदेवं समासाद्य त्रिभिर्विव्याध सायकैः।  
तानपास्य शरान् मुक्तान् शरसंघैः प्रतापवान् ॥ ३६ ॥  
सहदेवो महाराज धनुश्चिच्छेद संयुगे।

छिन्ने धनुषि राजेन्द्र शकुनिः सौबलस्तदा ॥ ३७ ॥  
प्रगुह्य विपुलं खड्गं सहदेवाय प्राहिणोत्।

तमापतन्तं सहसा घोररूपं विशाम्पते ॥ ३८ ॥  
द्विधा चिच्छेद समरे सौबलस्य हसन्निव।

असिं दृष्ट्वा तथा च्छिन्नं प्रगृह्य महतीं गदाम् ॥ ३९ ॥  
प्राहिणोत् सहदेवाय सा मोघा न्यपतद् भुवि।

ततः शक्तिं महाघोरां कालरात्रिमिवोद्यताम् ॥ ४० ॥  
प्रेषयामास संक्रुद्धः पाण्डवं प्रति सौबलः।

तामापतन्तीं सहसा शरैः कनकभूषणैः ॥ ४१ ॥  
त्रिधा चिच्छेद समरे सहदेवो हसन्निव।

सा पपात त्रिधा च्छिन्ना भूमौ कनकभूषणा ॥ ४२ ॥  
शीर्यमाणा यथा दीप्ता गगनाद् वै शतह्रदा।

शक्तिं विनिहतां दृष्ट्वा सौबलं च भयार्दितम् ॥ ४३ ॥  
दुद्रुवुस्तावकाः सर्वे भये जाते ससौबलाः।

अथोत्क्रुष्टं महच्चासीत् पाण्डवैर्जितकाशिभिः ॥ ४४ ॥  
धार्तराष्ट्रास्ततः सर्वे प्रायशो विमुखाभवन्।

तान् वै विमनसो दृष्ट्वा माद्रीपुत्रः प्रतापवान् ॥ ४५ ॥  
शरैरनेकसाहस्रैर्वारयामास संयुगे ।

ततो गान्धारकैर्गुप्तं पुष्ठैरश्वैर्जये धृतम् ॥ ४६ ॥  
आससाद रणे यान्तं सहदेवोऽथ सौबलम्।

स्वमंशमवशिष्टं तं संस्मृत्य शकुनिं नृप ॥ ४७ ॥  
रथेन काञ्चनाङ्गेन सहदेवः समभ्ययात्।

अधिज्यं बलवत् कृत्वा व्याक्षिपन् सुमहद् धनुः ॥ ४८ ॥  
स सौबलमभिद्रुत्य गार्ध्रपत्रैः शिलाशितैः।  
भृशमभ्यहनत् क्रुद्धस्तोत्रैरिव महाद्विपम् ॥ ४९ ॥

उवाच चैनं मेधावी विगृह्य स्मारयन्निव।  
क्षत्रधर्मे स्थिरो भूत्वा युध्यस्व पुरुषो भव ॥ ५० ॥  
यत् तदा ह्यष्यसे मूढ ग्लहन्नक्षैः सभातले।  
फलमद्य प्रपश्यस्व कर्मणस्तस्य दुर्मते ॥ ५१ ॥

निहतास्ते दुरात्मानो येऽस्मानवहसन् पुरा।  
दुर्योधनः कुलाङ्गारः शिष्टस्त्वं चास्य मातुलः ॥ ५२ ॥  
अद्य ते निहनिष्यामि क्षरेणोन्मथितं शिरः।  
वृक्षात् फलमिवाविद्धं लगुडेन प्रमाथिना ॥ ५३ ॥

एवमुक्त्वा महाराज सहदेवो महाबलः।  
संक्रुद्धो रणशार्दूलो वेगेनाभिजगाम तम् ॥ ५४ ॥

अभिगम्य सुदुर्धर्षः सहदेवो युधां पतिः।  
विकृष्य बलवच्चापं क्रोधेन प्रज्वलन्निव ॥ ५५ ॥  
शकुनिं दशभिर्विद्ध्‌वा चतुर्भिश्चास्य वाजिनः।  
छत्रं ध्वजं धनुश्चास्य च्छित्त्वा सिंह इवानदत् ॥ ५६ ॥

छिन्नध्वजधनुश्छत्रः सहदेवेन सौबलः ।  
कृतो विद्धश्च बहुभिः सर्वमर्मसु सायकैः ॥ ५७ ॥

ततो भूयो महाराज सहदेवः प्रतापवान्।  
शकुनेः प्रेषयामास शरवृष्टिं दुरासदाम् ॥ ५८ ॥

ततस्तु क्रुद्धः सुबलस्य पुत्रो  
माद्रीसुतं सहदेवं विमर्दे ।  
प्रासेन जाम्बूनदभूषणेन  
जिघांसुरेकोऽभिपपात शीघ्रम् ॥ ५९ ॥

माद्रीसुतस्तस्य समुद्यतं तं  
प्रासं सुवृत्तौ च भुजौ रणाग्रे।  
भल्लैस्त्रिभिर्युगपत् संचकर्त  
ननाद चोच्चैस्तरसाऽऽजिमध्ये ॥ ६० ॥

तस्याशुकारी सुसमाहितेन  
सुवर्णपुङ्खेन दृढायसेन ।  
भल्लेन सर्वावरणातिगेन  
शिरः शरीरात् प्रममाथ भूयः ॥ ६१ ॥

शरेण कार्तस्वरभूषितेन  
दिवाकराभेण सुसंहितेन ।  
ह्यतोत्तमाङ्गो युधि पाण्डवेन  
पपात भूमौ सुबलस्य पुत्रः ॥ ६२ ॥

स तच्छिरो वेगवता शरेण  
सुवर्णपुङ्खेन शिलाशितेन ।  
प्रावेरयत् कुपितः पाण्डुपुत्रो  
यत्तत् कुरूणामनयस्य मूलम् ॥ ६३ ॥

भुजौ सुवृत्तौ प्रचकर्त वीरः  
पश्चात् कबन्धं रुधिरावसिक्तम् ।  
विस्पन्दमानं निपपात घोरं  
रथोत्तमात् पार्थिव पार्थिवस्य ॥ ६४ ॥

ह्यतोत्तमाङ्गं शकुनिं समीक्ष्य  
भूमौ शयानं रुधिरार्द्रगात्रम् ।  
योधास्त्वदीया भयनष्टसत्त्वा  
दिशः प्रजग्मुः प्रगृहीतशस्त्राः ॥ ६५ ॥

प्रविद्रुताः शुष्कमुखा विसंज्ञा  
गाण्डीवघोषेण समाहताश्च ।  
भयार्दिता भग्नरथाश्वनागाः  
पदातयश्चैव सधार्तराष्ट्राः ॥ ६६ ॥

ततो रथाच्छकुनिं पातयित्वा  
मुदान्विता भारत पाण्डवेयाः ।  
शङ्खान् प्रदध्मुः समरेऽतिहृष्टाः  
सकेशवाः सैनिकान् हर्षयन्तः ॥ ६७ ॥

तं चापि सर्वे प्रतिपूजयन्तो  
दृष्ट्वा ब्रुवाणाः सहदेवमाजौ ।  
दिष्ट्या हतो नैकृतिको महात्मा  
सहात्मजो वीर रणे त्वयेति ॥ ६८ ॥