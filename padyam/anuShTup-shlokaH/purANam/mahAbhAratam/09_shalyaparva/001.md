+++
title_full = "001 संजयके मुखसे शल्य और दुर्योधनके वधका वृत्तान्त सुनकर राजा धृतराष्ट्रका मूर्च्छित होना और सचेत होनेपर उन्हें विदुरका आश्वासन देना"
title = "००१"

+++


नारायणं नमस्कृत्य नरं चैव नरोत्तमम्।  
देवीं सरस्वतीं व्यासं ततो जयमुदीरयेत्॥

एवं निपातिते कर्णे समरे सव्यसाचिना।  
अल्पावशिष्टाः कुरवः किमकुर्वत वै द्विज ॥ १ ॥

उदीर्यमाणं च बलं दृष्ट्वा राजा सुयोधनः।  
पाण्डवैः प्राप्तकालं च किं प्रापद्यत कौरवः ॥ २ ॥

एतदिच्छाम्यहं श्रोतुं तदाचक्ष्व द्विजोत्तम।  
न हि तृप्यामि पूर्वेषां शृण्वानश्चरितं महत् ॥ ३ ॥

ततः कर्णे हते राजन् धार्तराष्ट्रः सुयोधनः।  
भृशं शोकार्णवे मग्नो निराशः सर्वतोऽभवत् ॥ ४ ॥

हा कर्ण हा कर्ण इति शोचमानः पुनः पुनः।  
कृच्छ्रात् स्वशिबिरं प्राप्तो हतशेषैर्नृपैः सह ॥ ५ ॥

स समाश्वास्यमानोऽपि हेतुभिः शास्त्रनिश्चितैः।  
राजभिर्नालभच्छर्म सूतपुत्रवधं स्मरन् ॥ ६ ॥

स दैवं बलवन्मत्वा भवितव्यं च पार्थिवः।  
संग्रामे निश्चयं कृत्वा पुनर्युद्धाय निर्ययौ ॥ ७ ॥

शल्यं सेनापतिं कृत्वा विधिवद् राजपुङ्गवः।  
रणाय निर्ययौ राजा हतशेषैर्नृपैः सह ॥ ८ ॥

ततः सुतुमुलं युद्धं कुरुपाण्डवसेनयोः।  
बभूव भरतश्रेष्ठ देवासुररणोपमम् ॥ ९ ॥

ततः शल्यो महाराज कृत्वा कदनमाहवे।  
ससैन्योऽथ स मध्याह्ने धर्मराजेन घातितः ॥ १० ॥

ततो दुर्योधनो राजा हतबन्धू रणाजिरात्।  
अपसृत्य ह्रदं घोरं विवेश रिपुजाद् भयात् ॥ ११ ॥

अथापराह्णे तस्याह्नः परिवार्य सुयोधनः।  
ह्रदादाहूय युद्धाय भीमसेनेन पातितः ॥ १२ ॥

तस्मिन् हते महेष्वासे हतशिष्टास्त्रयो रथाः।  
संरम्भान्निशि राजेन्द्र जघ्नुः पांचालसोमकान् ॥ १३ ॥

ततः पूर्वाह्णसमये शिबिरादेत्य संजयः।  
प्रविवेश पुरीं दीनो दुःखशोकसमन्वितः ॥ १४ ॥

स प्रविश्य पुरीं सूतो भुजावुच्छ्रित्य दुःखितः।  
वेपमानस्ततो राज्ञः प्रविवेश निकेतनम् ॥ १५ ॥

रुरोद च नरव्याघ्र हा राजन्निति दुःखितः।  
अहो बत विनष्टाः स्म निधनेन महात्मनः ॥ १६ ॥

विधिश्च बलवानत्र पौरुषं तु निरर्थकम्।  
शक्रतुल्यबलाः सर्वे यथावध्यन्त पापडवैः ॥ १७ ॥

दृष्ट्वैव च पुरे राजञ्जनः सर्वः स संजयम्।  
क्लेशेन महता युक्तं सर्वतो राजसत्तम ॥ १८ ॥  
रुरोद च भृशोद्विग्नो हा राजन्निति विस्वरम्।  
आकुमारं नरव्याघ्र तत्र तत्र समन्ततः ॥ १९ ॥  
आर्तनादं ततश्चक्रे श्रुत्वा विनिहतं नृपम्।

धावतश्चाप्यपश्यामस्तत्र तान् पुरुषर्षभान् ॥ २० ॥  
नष्टचित्तानिवोन्मत्तान् शोकेन भृशपीडितान् ।

तथा स विह्वलः सूतः प्रविश्य नृपतिक्षयम् ॥ २१ ॥  
ददर्श नृपतिश्रेष्ठं प्रज्ञाचक्षुषमीश्वरम् ।

तथा चासीनमनघं समन्तात् परिवारितम् ॥ २२ ॥  
स्नुषाभिर्भरतश्रेष्ठ गान्धार्या विदुरेण च।  
तथान्यैश्च सुहृद्भिश्च ज्ञातिभिश्च हितैषिभिः ॥ २३ ॥  
तमेव चार्थं ध्यायन्तं कर्णस्य निधनं प्रति।

रुदन्नेवाब्रवीद् वाक्यं राजानं जनमेजय ॥ २४ ॥  
नातिहृष्टमनाः सूतो वाक्यसंदिग्धया गिरा।  
संजयोऽहं नरव्याघ्र नमस्ते भरतर्षभ ॥ २५ ॥

मद्राधिपो हतः शल्यः शकुनिः सौबलस्तथा।  
उलूकः पुरुषव्याघ्र कैतव्यो दृढविक्रमः ॥ २६ ॥

संशप्तका हताः सर्वे काम्बोजाश्च शकैः सह।  
म्लेच्छाश्च पर्वतीयाश्च यवना विनिपातिताः ॥ २७ ॥

प्राच्या हता महाराज दाक्षिणात्याश्च सर्वशः।  
उदीच्याश्च हताः सर्वे प्रतीच्याश्च नरोत्तमाः ॥ २८ ॥

राजानो राजपुत्राश्च सर्वे ते निहता नृप।  
दुर्योधनो हतो राजा यथोक्तं पाण्डवेन ह ॥ २९ ॥  
भग्नसक्थो महाराज शेते पांसुषु रूषितः।

धृष्टद्युम्नो महाराज शिखण्डी चापराजितः ॥ ३० ॥  
उत्तमौजा युधामन्युस्तथा राजन् प्रभद्रकाः।  
पञ्चालाश्च नरव्याघ्र चेदयश्च निषूदिताः ॥ ३१ ॥

तव पुत्रा हताः सर्वे द्रौपदेयाश्च भारत।  
कर्णपुत्रो हतः शूरो वृषसेनः प्रतापवान् ॥ ३२ ॥

नरा विनिहताः सर्वे गजाश्च विनिपातिताः।  
रथिनश्च नरव्याघ्र हयाश्च निहता युधि ॥ ३३ ॥

किञ्चिच्छेषं च शिबिरं तावकानां कृतं प्रभो।  
पाण्डवानां कुरूणां च समासाद्य परस्परम् ॥ ३४ ॥

प्रायः स्त्रीशेषमभवज्जगत् कालेन मोहितम्।  
सप्त पाण्डवतः शेषा धार्तराष्ट्रास्त्रयो रथाः ॥ ३५ ॥

ते चैव भ्रातरः पञ्च वासुदेवोऽथ सात्यकिः।  
कृपश्च कृतवर्मा च द्रौणिश्च जयतां वरः ॥ ३६ ॥

तथाप्येते महाराज रथिनो नृपसत्तम।  
अक्षौहिणीनां सर्वासां समेतानां जनेश्वर ॥ ३७ ॥  
एते शेषा महाराज सर्वेऽन्ये निधनं गताः।

कालेन निहतं सर्वं जगद् वै भरतर्षभ ॥ ३८ ॥  
दुर्योधनं वै पुरतः कृत्वा वैरं च भारत।

एतच्छ्रुत्वा वचः क्रूरं धृतराष्ट्रो जनेश्वरः ॥ ३९ ॥  
निपपात स राजेन्द्रो गतसत्त्वो महीतले।

तस्मिन् निपतिते भूमौ विदुरोऽपि महायशाः ॥ ४० ॥  
निपपात महाराज शोकव्यसनकर्षितः ।

गान्धारी च नृपश्रेष्ठ सर्वाश्च कुरुयोषितः ॥ ४१ ॥  
पतिताः सहसा भूमौ श्रुत्वा क्रूरं वचस्तदा।  
निःसंज्ञं पतितं भूमौ तदासीद् राजमण्डलम् ॥ ४२ ॥  
प्रलापयुक्तं महति चित्रन्यस्तं पटे यथा।

कृच्छ्रेण तु ततो राजा धृतराष्ट्रो महीपतिः ॥ ४३ ॥  
शनैरलभत प्राणान् पुत्रव्यसनकर्शितः ।

लब्ध्वा तु स नृपः संज्ञां वेपमानः सुदुःखितः ॥ ४४ ॥  
उदीक्ष्य च दिशः सर्वाः क्षत्तारं वाक्यमब्रवीत्।  
विद्वत् क्षत्तर्महाप्राज्ञ त्वं गतिर्भरतर्षभ ॥ ४५ ॥  
ममानाथस्य सुभृशं पुत्रैर्हीनस्य सर्वशः।  
एवमुक्त्वा ततो भूयो विसंज्ञो निपपात ह ॥ ४६ ॥

तं तथा पतितं दृष्ट्वा बान्धवा येऽस्य केचन।  
शीतैस्ते सिषिचुस्तोयैर्विव्यजुर्व्यजनैरपि ॥ ४७ ॥

स तु दीर्घेण कालेन प्रत्याश्वस्तो नराधिपः।  
तूष्णीं दध्यौ महीपालः पुत्रव्यसनकर्शितः ॥ ४८ ॥

निःश्वसन् जिह्मग इव कुम्भक्षिप्तो विशाम्पते।  
संजयोऽप्यरुदत् तत्र दृष्ट्वा राजानमातुरम् ॥ ४९ ॥

तथा सर्वाः स्त्रियश्चैव गान्धारी च यशस्विनी।  
ततो दीर्घेण कालेन विदुरं वाक्यमब्रवीत् ॥ ५० ॥  
धृतराष्ट्रो नरश्रेष्ठ मुह्यमानो मुहुर्मुहुः।  
गच्छन्तु योषितः सर्वा गान्धारी च यशस्विनी ॥ ५१ ॥  
तथेमे सुहृदः सर्वे भ्राम्यते मे मनो भृशम्।

एवमुक्तस्ततः क्षत्ता ताः स्त्रियो भरतर्षभ ॥ ५२ ॥  
विसर्जयामास शनैर्वेपमानः पुनः पुनः।

निश्चक्रमुस्ततः सर्वाः स्त्रियो भरतसत्तम ॥ ५३ ॥  
सुहृदश्च तथा सर्वे दृष्ट्वा राजानमातुरम्।

ततो नरपतिं तत्र लब्धसंज्ञं परंतप ॥ ५४ ॥  
अवैक्षत् संजयो दीनं रोदमानं भृशातुरम्।

प्राञ्जलिर्निःश्वसन्तं च तं नरेन्द्रं मुहुर्मुहुः।  
समाश्वासयत क्षत्ता वचसा मधुरेण च ॥ ५५ ॥