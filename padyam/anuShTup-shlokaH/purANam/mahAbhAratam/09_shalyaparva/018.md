+++
title_full = "018 मद्रराजके अनुचरोंका वध और कौरव-सेनाका पलायन"
title = "०१८"

+++


शल्येऽथ निहते राजन् मद्रराजपदानुगाः।  
रथाः सप्तशता वीरा निर्ययुर्महतो बलात् ॥ १ ॥  
दुर्योधनस्तु द्विरदमारुह्याचलसंनिभम् ।  
छत्रेण ध्रियमाणेन वीज्यमानश्च चामरैः ॥ २ ॥  
न गन्तव्यं न गन्तव्यमिति मद्रानवारयत्।  
दुर्योधनेन ते वीरा वार्यमाणाः पुनः पुनः ॥ ३ ॥  
युधिष्ठिरं जिघांसन्तः पाण्डूनां प्राविशन् बलम्।

ते तु शूरा महाराज कृतचित्ताश्च योधने ॥ ४ ॥  
धनुःशब्दं महत् कृत्वा सहायुध्यन्त पाण्डवैः।

श्रुत्वा च निहतं शल्यं धर्मपुत्रं च पीडितम् ॥ ५ ॥  
मद्रराजप्रिये युक्तैर्मद्रकाणां महारथैः ।  
आजगाम ततः पार्थो गाण्डीवं विक्षिपन् धनुः ॥ ६ ॥  
पूरयन् रथघोषेण दिशः सर्वा महारथः।

ततोऽर्जुनश्च भीमश्च माद्रीपुत्रौ च पाण्डवौ ॥ ७ ॥  
सात्यकिश्च नरव्याघ्रो द्रौपदेयाश्च सर्वशः।  
धृष्टद्युम्नः शिखण्डी च पञ्चालाः सह सोमकैः ॥ ८ ॥  
युधिष्ठिरं परीप्सन्तः समन्तात् पर्यवारयन्।

ते समन्तात् परिवृताः पाण्डवाः पुरुषर्षभाः ॥ ९ ॥  
क्षोभयन्ति स्म तां सेनां मकराः सागरं यथा।

वृक्षानिव महावाताः कम्पयन्ति स्म तावकान् ॥ १० ॥  
पुरोवातेन गङ्गेव क्षोभ्यमाणा महानदी।  
अक्षोभ्यत तदा राजन् पाण्डूनां ध्वजिनी ततः ॥ ११ ॥

प्रस्कन्द्य सेनां महतीं महात्मानो महारथाः।  
बहवश्चुक्रुशुस्तत्र क्व स राजा युधिष्ठिरः ॥ १२ ॥  
भ्रातरो वास्य ते शूरा दृश्यने नेह केन च।

धृष्टद्युम्नोऽथ शैनेयो द्रौपदेयाश्च सर्वशः ॥ १३ ॥  
पञ्चालाश्च महावीर्याः शिखण्डी च महारथः।

एवं तान् वादिनः शूरान् द्रौपदेया महारथाः ॥ १४ ॥  
अभ्यघ्नन् युयुधानश्च मद्रराजपदानुगान् ।

चक्रैर्विमथितैः केचित् केचिच्छिन्नैर्महाध्वजैः ॥ १५ ॥  
ते दृश्यन्तेऽपि समरे तावका निहताः परैः।

आलोक्य पाण्डवान् युद्धे योधा राजन् समन्ततः ॥ १६ ॥  
वार्यमाणा ययुर्वेगात् पुत्रेण तव भारत।

दुर्योधनश्च तान् वीरान् वारयामास सान्त्वयन् ॥ १७ ॥  
न चास्य शासनं केचित्तत्र चक्रुर्महारथाः।

ततो गान्धारराजस्य पुत्रः शकुनिरब्रवीत् ॥ १८ ॥  
दुर्योधनं महाराज वचनं वचनक्षमः।

किं नः सम्प्रेक्षमाणानां मद्राणां हन्यते बलम् ॥ १९ ॥  
न युक्तमेतत् समरे त्वयि तिष्ठति भारत।

सहितैश्चापि योद्धव्यमित्येष समयः कृतः ॥ २० ॥  
अथ कस्मात् परानेव घ्नतो मर्षयसे नृप।

वार्यमाणा मया पूर्वं नैते चक्रुर्वचो मम ॥ २१ ॥  
एते विनिहताः सर्वे प्रस्कन्नाः पाण्डुवाहिनीम्।

न भर्तुः शासनं वीरा रणे कुर्वन्त्यमर्षिताः ॥ २२ ॥  
अलं क्रोद्धुमथैतेषां नायं काल उपेक्षितुम्।  
यामः सर्वे च सम्भूय सवाजिरथकुञ्जराः ॥ २३ ॥  
परित्रातुं महेष्वासान् मद्रराजपदानुगान् ।  
अन्योन्यं परिरक्षामो यत्नेन महता नृप ॥ २४ ॥

एवं सर्वेऽनुसंचिन्त्य प्रययुर्यत्र सैनिकाः।  
एवमुक्तस्तदा राजा बलेन महता वृतः ॥ २५ ॥  
प्रययौ सिंहनादेन कम्पयन्निव मेदिनीम्।

हत विद्ध्यत गृह्णीत प्रहरध्वं निकृन्तत ॥ २६ ॥  
इत्यासीत् तुमुलः शब्दस्तव सैन्यस्य भारत।

पाण्डवास्तु रणे दृष्ट्वा मद्रराजपदानुगान् ॥ २७ ॥  
सहितानभ्यवर्तन्त गुल्ममास्थाय मध्यमम् ।

ते मुहूर्ताद् रणे वीरा हस्ताहस्ति विशाम्पते ॥ २८ ॥  
निहताः प्रत्यदृश्यन्त मद्रराजपदानुगाः ।

ततो नः सम्प्रयातानां हता मद्रास्तरस्विनः ॥ २९ ॥  
हृष्टाः किलकिलाशब्दमकुर्वन् सहिताः परे।

उत्थितानि कबन्धानि समदृश्यन्त सर्वशः ॥ ३० ॥  
पपात महती चोल्का मध्येनादित्यमण्डलम्।

रथैर्भग्नैर्युगाक्षैश्च निहतैश्च महारथैः ॥ ३१ ॥  
अश्वैर्निपतितैश्चैव संछन्नाभूद् वसुन्धरा ।

वातायमानैस्तुरगैर्युगासक्तैस्ततस्ततः ॥ ३२ ॥  
अदृश्यन्त महाराज योधास्तत्र रणाजिरे।

भग्नचक्रान् रथान् केचिदहरंस्तुरगा रणे ॥ ३३ ॥  
रथार्धं केचिदादाय दिशो दश विबभ्रमुः।

तत्र तत्र व्यदृश्यन्त योक्त्रैः श्लिष्टाः स्म वाजिनः ॥ ३४ ॥  
रथिनः पतमानाश्च दृश्यने स्म नरोत्तमाः।  
गगनात् प्रच्युताः सिद्धाः पुण्यानामिव संक्षये ॥ ३५ ॥

निहतेषु च शूरेषु मद्रराजानुगेषु वै।  
अस्मानापततश्चापि दृष्ट्वा पार्था महारथाः ॥ ३६ ॥  
अभ्यवर्तन्त वेगेन जयगृद्धाः प्रहारिणः।  
बाणशब्दरवान्‌ कृत्वा विमिश्रान्‌ शङ्खनिःस्वनैः ॥ ३७ ॥

अस्मांस्तु पुनरासाद्य लब्धलक्ष्यप्रहारिणः ।  
शरासनानि धुन्वानाः सिंहनादान् प्रचुक्रुशुः ॥ ३८ ॥

ततो हतमभिप्रेक्ष्य मद्रराजबलं महत्।  
मद्रराजं च समरे दृष्ट्वा शूरं निपातितम् ॥ ३९ ॥  
दुर्योधनबलं सर्वं पुनरासीत् पराङ्‌मुखम्।

वध्यमानं महाराज पाण्डवैर्जितकाशिभिः ।  
दिशो भेजेऽथ सम्भ्रान्तं भ्रामितं दृढधन्विभिः ॥ ४० ॥