+++
title_full = "005 दुर्योधनका कृपाचार्यको उत्तर देते हुए संधि स्वीकार न करके युद्धका ही निश्चय करना"
title = "००५"

+++


एवमुक्तस्ततो राजा गौतमेन तपस्विना।  
निःश्वस्य दीर्घमुष्णं च तूष्णीमासीद् विशाम्पते ॥ १ ॥

ततो मुहूर्तं स ध्यात्वा धार्तराष्ट्रो महामनाः।  
कृपं शारद्वतं वाक्यमित्युवाच परंतपः ॥ २ ॥

यत्‌ किंचित्‌ सुहृदा वाच्यं तत् सर्वं श्रावितो ह्यहम्।  
कृतं च भवता सर्वं प्राणान् संत्यज्य युध्यता ॥ ३ ॥

गाहमानमनीकानि युध्यमानं महारथैः ।  
पाण्डवैरतितेजोभिर्लोकस्त्वामनुदृष्टवान् ॥ ४ ॥

सुहृदा यदिदं वाक्यं भवता श्रावितो ह्यहम्।  
न मां प्रीणाति तत् सर्वं मुमूर्षोरिव भेषजम् ॥ ५ ॥

हेतुकारणसंयुक्तं हितं वचनमुत्तमम् ।  
उच्यमानं महाबाहो न मे विप्राग्र्य रोचते ॥ ६ ॥

राज्याद् विनिकृतोऽस्माभिः कथं सोऽस्मासु विश्वसेत्।  
अक्षद्यूते च नृपतिर्जितोऽस्माभिर्महाधनः ॥ ७ ॥  
स कथं मम वाक्यानि श्रद्दध्याद् भूय एव तु।

तथा दौत्येन सम्प्राप्तः कृष्णः पार्थहिते रतः ॥ ८ ॥  
प्रलब्धश्च हृषीकेशस्तच्च कर्माविचारितम् ।  
स च मे वचनं ब्रह्मन् कथमेवाभिमन्यते ॥ ९ ॥

विललाप च यत् कृष्णा सभामध्ये समेयुषी।  
न तन्मर्षयते कृष्णो न राज्यहरणं तथा ॥ १० ॥

एकप्राणावुभौ कृष्णावन्योन्यमभिसंश्रितौ ।  
पुरा यच्छ्रुतमेवासीदद्य पश्यामि तत् प्रभो ॥ ११ ॥

स्वस्रीयं निहतं श्रुत्वा दुःखं स्वपिति केशवः।  
कृतागसो वयं तस्य स मदर्थं कथं क्षमेत् ॥ १२ ॥

अभिमन्योर्विनाशेन न शर्म लभतेऽर्जुनः।  
स कथं मद्धिते यत्नं प्रकरिष्यति याचितः ॥ १३ ॥

मध्यमः पाण्डवस्तीक्ष्णो भीमसेनो महाबलः।  
प्रतिज्ञातं च तेनोग्रं भज्येतापि न संनमेत् ॥ १४ ॥

उभौ तौ बद्धनिस्त्रिंशावुभौ चाबद्धकङ्कटौ।  
कृतवैरावुभौ वीरौ यमावपि यमोपमौ ॥ १५ ॥

धृष्टद्युम्नः शिखण्डी च कृतवैरौ मया सह।  
तौ कथं मद्धिते यत्नं कुर्यातां द्विजसत्तम ॥ १६ ॥

दुःशासनेन यत् कृष्णा एकवस्त्रा रजस्वला।  
परिक्लिष्टा सभामध्ये सर्वलोकस्य पश्यतः ॥ १७ ॥  
तथा विवसनां दीनां स्मरन्त्यद्यापि पाण्डवाः।

न निवारयितुं शक्याः संग्रामात्ते परंतपाः ॥ १८ ॥  
यदा च द्रौपदी क्लिष्टा मद्विनाशाय दुःखिता।  
स्थण्डिले नित्यदा शेते यावद् वैरस्य यातनम् ॥ १९ ॥

उग्रं तेपे तपः कृष्णा भर्तॄणामर्थसिद्धये।  
निक्षिप्य मानं दर्पं च वासुदेवसहोदरा ॥ २० ॥  
कृष्णायाः प्रेष्यवद् भूत्वा शुश्रूषां कुरुते सदा।  
इति सर्वं समुन्नद्धं न निर्वाति कथञ्चन ॥ २१ ॥

अभिमन्योर्विनाशेन स संधेयः कथं मया।  
कथं च राजा भुक्त्वेमां पृथिवीं सागराम्बराम् ॥ २२ ॥  
पाण्डवानां प्रसादेन भोक्ष्ये राज्यमहं कथम्।

उपर्युपरि राज्ञां वै ज्वलित्वा भास्करो यथा ॥ २३ ॥  
युधिष्ठिरं कथं पश्चादनुयास्यामि दासवत्।

कथं भुक्त्वा स्वयं भोगान् दत्त्वा दायांश्च पुष्कलान् ॥ २४ ॥  
कृपणं वर्तयिष्यामि कृपणैः सह जीविकाम्।

नाभ्यसूयामि ते वाक्यमुक्तं स्निग्धं हितं त्वया ॥ २५ ॥  
न तु सन्धिमहं मन्ये प्राप्तकालं कथञ्चन।

सुनीतमनुपश्यामि सुयुद्धेन परंतप ॥ २६ ॥  
नायं क्लीबयितुं कालः संयोद्धुं काल एव नः।

इष्टं मे बहुभिर्यज्ञैर्दत्ता विप्रेषु दक्षिणाः ॥ २७ ॥  
प्राप्ताः कामाः श्रुता वेदाः शत्रूणां मूर्ध्नि च स्थितम्।  
भृत्या मे सुभृतास्तात दीनश्चाभ्युद्‌धृतो जनः ॥ २८ ॥  
नोत्सहेऽद्य द्विजश्रेष्ठ पाण्डवान्‌ वक्तुमीदृशम्।

जितानि परराष्ट्राणि स्वराष्ट्रमनुपालितम् ॥ २९ ॥  
भुक्ताश्च विविधा भोगास्त्रिवर्गः सेवितो मया।  
पितॄणां गतमानृण्यं क्षत्रधर्मस्य चोभयोः ॥ ३० ॥

न ध्रुवं सुखमस्तीति कुतो राष्ट्रं कुतो यशः।  
इह कीर्तिर्विधातव्या सा च युद्धेन नान्यथा ॥ ३१ ॥

गृहे यत् क्षत्रियस्यापि निधनं तद् विगर्हितम्।  
अधर्मः सुमहानेष यच्छय्यामरणं गृहे ॥ ३२ ॥

अरण्ये यो विमुच्येत संग्रामे वा तनुं नरः।  
क्रतूनाहृत्य महतो महिमानं स गच्छति ॥ ३३ ॥

कृपणं विलपन्नार्तो जरयाभिपरिप्लुतः ।  
म्रियते रुदतां मध्ये ज्ञातीनां न स पूरुषः ॥ ३४ ॥

त्यक्त्वा तु विविधान् भोगान् प्राप्तानां परमां गतिम्।  
अपीदानीं सुयुद्धेन गच्छेयं यत्सलोकताम् ॥ ३५ ॥

शूराणामार्यवृत्तानां संग्रामेष्वनिवर्तिनाम् ।  
धीमतां सत्यसंधानां सर्वेषां क्रतुयाजिनाम् ॥ ३६ ॥  
शस्त्रावभृथपूतानां ध्रुवं वासस्त्रिविष्टपे ।

मुदा नूनं प्रपश्यन्ति युद्धे ह्यप्सरसां गणाः ॥ ३७ ॥  
पश्यन्ति नूनं पितरः पूजितान् सुरसंसदि।  
अप्सरोभिः परिवृतान् मोदमानांस्त्रिविष्टपे ॥ ३८ ॥

पन्थानममरैर्यान्तं शूरैश्चैवानिवर्तिभिः ।  
अपि तत्संगतं मार्गं वयमध्यारुहेमहि ॥ ३९ ॥  
पितामहेन वृद्धेन तथाऽऽचार्येण धीमता।  
जयद्रथेन कर्णेन तथा दुःशासनेन च ॥ ४० ॥

घटमाना मदर्थेऽस्मिन् हताः शूरा जनाधिपाः।  
शेरते लोहिताक्ताङ्गाः संग्रामे शरविक्षताः ॥ ४१ ॥

उत्तमास्त्रविदः शूरा यथोक्तक्रतुयाजिनः ।  
त्यक्त्वा प्राणान्‌ यथान्यायमिन्द्रसद्मस्वधिष्ठिताः ॥ ४२ ॥

तैः स्वयं रचितो मार्गो दुर्गमो हि पुनर्भवेत्।  
सम्पतद्भिर्महावेगैर्यास्यद्भिरिह सद्‌गतिम् ॥ ४३ ॥

ये मदर्थे हताः शूरास्तेषां कृतमनुस्मरन्।  
ऋणं तत् प्रतियुञ्जानो न राज्ये मन आदधे ॥ ४४ ॥

घातयित्वा वयस्यांश्च भ्रातॄनथ पितामहान्।  
जीवितं यदि रक्षेयं लोको मां गर्हयेद् ध्रुवम् ॥ ४५ ॥

कीदृशं च भवेद् राज्यं मम हीनस्य बन्धुभिः।  
सखिभिश्च विशेषेण प्रणिपत्य च पाण्डवम् ॥ ४६ ॥

सोऽहमेतादृशं कृत्वा जगतोऽस्य पराभवम्।  
सुयुद्धेन ततः स्वर्गं प्राप्स्यामि न तदन्यथा ॥ ४७ ॥

एवं दुर्योधनेनोक्तं सर्वे सम्पूज्य तद्वचः।  
साधु साध्विति राजानं क्षत्रियाः सम्बभाषिरे ॥ ४८ ॥

पराजयमशोचन्तः कृतचित्ताश्च विक्रमे ।  
सर्वे सुनिश्चिता योद्‌धुमुदग्रमनसोऽभवन् ॥ ४९ ॥

ततो वाहान् समाश्वस्य सर्वे युद्धाभिनन्दिनः।  
ऊने द्वियोजने गत्वा प्रत्यतिष्ठन्त कौरवाः ॥ ५० ॥

आकाशे विद्रुमे पुण्ये प्रस्थे हिमवतः शुभे।  
अरुणां सरस्वतीं प्राप्य पपुः सस्नुश्च ते जलम् ॥ ५१ ॥

तव पुत्रकृतोत्साहाः पर्यवर्तन्त ते ततः।  
पर्यवस्थाप्य चात्मानमन्योन्येन पुनस्तदा ।  
सर्वे राजन् न्यवर्तन्त क्षत्रियाः कालचोदिताः ॥ ५२ ॥