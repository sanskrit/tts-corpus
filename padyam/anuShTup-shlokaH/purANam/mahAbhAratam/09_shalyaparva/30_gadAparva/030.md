+++
title_full = "030 अश्वत्थामा, कृतवर्मा और कृपाचार्यका सरोवरपर जाकर दुर्योधनसे युद्ध करनेके विषयमें बातचीत करना, व्याधोंसे दुर्योधनका पता पाकर युधिष्ठिरका सेनासहित सरोवरपर जाना और कृपाचार्य आदिका दूर हट जाना"
title = "०३०"

+++


हतेषु सर्वसैन्येषु पाण्डुपुत्रै रणाजिरे।  
मम सैन्यावशिष्टास्ते किमकुर्वत संजय ॥ १ ॥

कृतवर्मा कृपश्चैव द्रोणपुत्रश्च वीर्यवान्।  
दुर्योधनश्च मन्दात्मा राजा किमकरोत् तदा ॥ २ ॥

सम्प्राद्रवत्सु दारेषु क्षत्रियाणां महात्मनाम्।  
विद्रुते शिबिरे शून्ये भृशोद्विग्नास्त्रयो रथाः ॥ ३ ॥

निशम्य पाण्डुपुत्राणां तदा वै जयिनां स्वनम्।  
विद्रुतं शिबिरं दृष्ट्वा सायाह्ने राजगृद्धिनः ॥ ४ ॥  
स्थानं नारोचयंस्तत्र ततस्ते ह्रदमभ्ययुः।

युधिष्ठिरोऽपि धर्मात्मा भ्रातृभिः सहितो रणे ॥ ५ ॥  
हृष्टः पर्यचरद् राजन् दुर्योधनवधेप्सया।

मार्गमाणास्तु संक्रुद्धास्तव पुत्रं जयैषिणः ॥ ६ ॥  
यत्नतोऽन्वेषमाणास्ते नैवापश्यञ्जनाधिपम् ।

स हि तीव्रेण वेगेन गदापाणिरपाक्रमत् ॥ ७ ॥  
तं ह्रदं प्राविशच्चापि विष्टभ्यापः स्वमायया।

यदा तु पाण्डवाः सर्वे सुपरिश्रान्तवाहनाः ॥ ८ ॥  
ततः स्वशिबिरं प्राप्य व्यतिष्ठन्त ससैनिकाः।

ततः कृपश्च द्रौणिश्च कृतवर्मा च सात्वतः ॥ ९ ॥  
संनिविष्टेषु पार्थेषु प्रयातास्तं ह्रदं शनैः।

ते तं ह्रदं समासाद्य यत्र शेते जनाधिपः ॥ १० ॥  
अभ्यभाषन्त दुर्धर्षं राजानं सुप्तमम्भसि।  
राजन्नुत्तिष्ठ युद्ध्यस्व सहास्माभिर्युधिष्ठिरम् ॥ ११ ॥  
जित्वा वा पृथिवीं भुङ्क्ष्व हतो वा स्वर्गमाप्नुहि।

तेषामपि बलं सर्वं हतं दुर्योधन त्वया ॥ १२ ॥  
प्रतिविद्धाश्च भूयिष्ठं ये शिष्टास्तत्र सैनिकाः।  
न ते वेगं विषहितुं शक्तास्तव विशाम्पते ॥ १३ ॥  
अस्माभिरपि गुप्तस्य तस्मादुत्तिष्ठ भारत।

दिष्ट्या पश्यामि वो मुक्तानीदृशात्‌ पुरुषक्षयात् ॥ १४ ॥  
पाण्डुकौरवसम्मर्दाज्जीवमानान् नरर्षभान् ।

विजेष्यामो वयं सर्वे विश्रान्ता विगतक्लमाः ॥ १५ ॥  
भवन्तश्च परिश्रान्ता वयं च भृशविक्षताः।  
उदीर्णं च बलं तेषां तेन युद्धं न रोचये॥१६॥

न त्वेतदद्भुतं वीरा यद् वो महदिदं मनः।  
अस्मासु च परा भक्तिर्न तु कालः पराक्रमे ॥ १७ ॥

विश्रम्यैकां निशामद्य भवद्भिः सहितो रणे।  
प्रतियोत्स्याम्यहं शत्रून् श्वो न मेऽस्त्यत्र संशयः ॥ १८ ॥

एवमुक्तोऽब्रवीद् द्रौणी राजानं युद्धदुर्मदम्।  
उत्तिष्ठ राजन् भद्रं ते विजेष्यामो वयं परान् ॥ १९ ॥

इष्टापूर्तेन दानेन सत्येन च जपेन च।  
शपे राजन् यथा ह्यद्य निहनिष्यामि सोमकान् ॥ २० ॥

मा स्म यज्ञकृतां प्रीतिमाप्नुयां सज्जनोचिताम्।  
यदीमां रजनीं व्युष्टां न हि हन्मि परान् रणे॥२१॥

नाहत्वा सर्वपञ्चालान् विमोक्ष्ये कवचं विभो।  
इति सत्यं ब्रवीम्येतत्तन्मे शृणु जनाधिप ॥ २२ ॥

तेषु सम्भाषमाणेषु व्याधास्तं देशमाययुः।  
मांसभारपरिश्रान्ताः पानीयार्थं यदृच्छया ॥ २३ ॥

ते तत्र धिष्ठितास्तेषां सर्वं तद् वचनं रहः।  
दुर्योधनवचश्चैव शुश्रुवुः संगता मिथः ॥ २४ ॥

तेऽपि सर्वे महेष्वासा अयुद्धार्थिनि कौरवे।  
निर्बन्धं परमं चक्रुस्तदा वै युद्धकाङ्क्षिणः ॥ २५ ॥

तांस्तथा समुदीक्ष्याथ कौरवाणां महारथान्।  
अयुद्धमनसं चैव राजानं स्थितमम्भसि ॥ २६ ॥  
तेषां श्रुत्वा च संवादं राज्ञश्च सलिले सतः।  
व्याधाभ्यजानन् राजेन्द्र सलिलस्थं सुयोधनम् ॥ २७ ॥

ते पूर्वं पाण्डुपुत्रेण पृष्टा ह्यासन् सुतं तव।  
यदृच्छोपगतास्तत्र राजानं परिमार्गता ॥ २८ ॥

ततस्ते पाण्डुपुत्रस्य स्मृत्वा तद् भाषितं तदा।  
अन्योन्यमब्रुवन् राजन् मृगव्याधाः शनैरिव ॥ २९ ॥

दुर्योधनं ख्यापयामो धनं दास्यति पाण्डवः।  
सुव्यक्तमिह नः ख्यातो ह्रदे दुर्योधनो नृपः ॥ ३० ॥

तस्माद् गच्छामहे सर्वे यत्र राजा युधिष्ठिरः।  
आख्यातुं सलिले सुप्तं दुर्योधनममर्षणम् ॥ ३१ ॥

धृतराष्ट्रात्मजं तस्मै भीमसेनाय धीमते।  
शयानं सलिले सर्वे कथयामो धनुर्भृते ॥ ३२ ॥

स नो दास्यति सुप्रीतो धनानि बहुलान्युत।  
किं नो मांसेन शुष्केण परिक्लिष्टेन शोषिणा ॥ ३३ ॥

एवमुक्त्वा तु ते व्याधाः सम्प्रहृष्टा धनार्थिनः।  
मांसभारानुपादाय प्रययुः शिबिरं प्रति ॥ ३४ ॥

पाण्डवापि महाराज लब्धलक्ष्याः प्रहारिणः।  
अपश्यमानाः समरे दुर्योधनमवस्थितम् ॥ ३५ ॥  
निकृतेस्तस्य पापस्य ते पारं गमनेप्सवः।  
चारान् सम्प्रेषयामासुः समन्तात् तद्रणाजिरे ॥ ३६ ॥

आगम्य तु ततः सर्वे नष्टं दुर्योधनं नृपम्।  
न्यवेदयन्त सहिता धर्मराजस्य सैनिकाः ॥ ३७ ॥

तेषां तद् वचनं श्रुत्वा चाराणां भरतर्षभ।  
चिन्तामभ्यगमत्‌ तीव्रां निःशश्वास च पार्थिवः ॥ ३८ ॥

अथ स्थितानां पाण्डूनां दीनानां भरतर्षभ।  
तस्माद् देशादपक्रम्य त्वरिता लुब्धका विभो ॥ ३९ ॥  
आजग्मुः शिबिरं हृष्टा दृष्ट्वा दुर्योधनं नृपम्।  
वार्यमाणाः प्रविष्टाश्च भीमसेनस्य पश्यतः ॥ ४० ॥

ते तु पाण्डवमासाद्य भीमसेनं महाबलम्।  
तस्मै तत् सर्वमाचख्युर्यद् वृत्तं यच्च वैश्रुतम् ॥ ४१ ॥

ततो वृकोदरो राजन् दत्त्वा तेषां धनं बहु।  
धर्मराजाय तत् सर्वमाचचक्षे परंतपः ॥ ४२ ॥

असौ दुर्योधनो राजन् विज्ञातो मम लुब्धकैः।  
संस्तभ्य सलिलं शेते यस्यार्थे परितप्यसे ॥ ४३ ॥

तद् वचो भीमसेनस्य प्रियं श्रुत्वा विशाम्पते।  
अजातशत्रुः कौन्तेयो हृष्टोऽभूत् सह सोदरैः ॥ ४४ ॥

तं च श्रुत्वा महेष्वासं प्रविष्टं सलिलह्रदे।  
क्षिप्रमेव ततोऽगच्छन् पुरस्कृत्य जनार्दनम् ॥ ४५ ॥

ततः किलकिलाशब्दः प्रादुरासीद् विशाम्पते।  
पाण्डवानां प्रहृष्टानां पञ्चालानां च सर्वशः ॥ ४६ ॥

सिंहनादांस्ततश्चक्रुः क्ष्वेडाश्च भरतर्षभ ।  
त्वरिताः क्षत्रिया राजन् जग्मुर्द्वैपायनं ह्रदम् ॥ ४७ ॥

ज्ञातः पापो धार्तराष्ट्रो दृष्टश्चेत्यसकृद्रणे।  
प्राक्रोशन् सोमकास्तत्र हृष्टरूपाः समन्ततः ॥ ४८ ॥

तेषामाशु प्रयातानां रथानां तत्र वेगिनाम्।  
बभूव तुमुलः शब्दो दिविस्पृक् पृथिवीपते ॥ ४९ ॥

दुर्योधनं परीप्सन्तस्तत्र तत्र युधिष्ठिरम्।  
अन्वयुस्त्वरितास्ते वै राजानं श्रान्तवाहनाः ॥ ५० ॥  
अर्जुनो भीमसेनश्च माद्रीपुत्रौ च पाण्डवौ।  
धृष्टद्युम्नश्च पाञ्चाल्यः शिखण्डी चापराजितः ॥ ५१ ॥  
उत्तमौजा युधामन्युः सात्यकिश्च महारथः।  
पञ्चालानां च ये शिष्टा द्रौपदेयाश्च भारत ॥ ५२ ॥  
हयाश्च सर्वे नागाश्च शतशश्च पदातयः।

ततः प्राप्तो महाराज धर्मराजः प्रतापवान् ॥ ५३ ॥  
द्वैपायनं ह्रदं घोरं यत्र दुर्योधनोऽभवत्।

शीतामलजलं हृद्यं द्वितीयमिव सागरम् ॥ ५४ ॥  
मायया सलिलं स्तभ्य यत्राभूत् ते स्थितः सुतः।  
अत्यद्भुतेन विधिना दैवयोगेन भारत ॥ ५५ ॥

सलिलान्तर्गतः शेते दुर्दर्शः कस्यचित् प्रभो।  
मानुषस्य मनुष्येन्द्र गदाहस्तो जनाधिपः ॥ ५६ ॥

ततो दुर्योधनो राजा सलिलान्तर्गतो वसन्।  
शुश्रुवे तुमुलं शब्दं जलदोपमनिःस्वनम् ॥ ५७ ॥

युधिष्ठिरश्च राजेन्द्र तं ह्रदं सह सोदरैः।  
आजगाम महाराज तव पुत्रवधाय वै ॥ ५८ ॥

महता शङ्खनादेन रथनेमिस्वनेन च।  
ऊर्ध्वं धुन्वन् महारेणुं कम्पयंश्चापि मेदिनीम् ॥ ५९ ॥  
यौधिष्ठिरस्य सैन्यस्य श्रुत्वा शब्दं महारथाः।  
कृतवर्मा कृपो द्रौणी राजानमिदमब्रुवन् ॥ ६० ॥

इमे ह्यायान्ति संहृष्टाः पाण्डवा जितकाशिनः।  
अपयास्यामहे तावदनुजानातु नो भवान् ॥ ६१ ॥

दुर्योधनस्तु तच्छ्रुत्वा तेषां तत्र तरस्विनाम्।  
तथेत्युक्त्वा ह्रदं तं वै माययास्तम्भयत् प्रभो ॥ ६२ ॥

ते त्वनुज्ञाप्य राजानं भृशं शोकपरायणाः।  
जग्मुर्दूरे महाराज कृपप्रभृतयो रथाः ॥ ६३ ॥

ते गत्वा दूरमध्वानं न्यग्रोधं प्रेक्ष्य मारिष।  
न्यविशन्त भृशं श्रान्ताश्चिन्तयन्तो नृपं प्रति ॥ ६४ ॥

विष्टभ्य सलिलं सुप्तो धार्तराष्ट्रो महाबलः।  
पाण्डवाश्चापि सम्प्राप्तास्तं देशं युद्धमीप्सवः ॥ ६५ ॥

कथं नु युद्धं भविता कथं राजा भविष्यति।  
कथं नु पाण्डवा राजन् प्रतिपत्स्यन्ति कौरवम् ॥ ६६ ॥  
इत्येवं चिन्तयानास्तु रथेभ्योऽश्वान् विमुच्यते।  
तत्रासांचक्रिरे राजन् कृपप्रभृतयो रथाः ॥ ६७ ॥