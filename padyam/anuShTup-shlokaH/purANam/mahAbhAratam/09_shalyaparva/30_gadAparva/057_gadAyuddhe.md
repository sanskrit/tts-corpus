+++
title_full = "057 भीमसेन और दुर्योधनका गदायुद्ध"
title = "०५७ गदायुद्धे"

+++


ततो दुर्योधनो दृष्ट्वा भीमसेनं तथागतम्।  
प्रत्युद्ययावदीनात्मा वेगेन महता नदन् ॥ १ ॥

समापेततुरन्योन्यं शृङ्गिणौ वृषभाविव ।  
महानिर्घातघोषश्च प्रहाराणामजायत ॥ २ ॥

अभवच्च तयोर्युद्धं तुमुलं लोमहर्षणम्।  
जिगीषतोर्यथान्योन्यमिन्द्रप्रह्लादयोरिव ॥ ३ ॥

रुधिरोक्षितसर्वाङ्गौ गदाहस्तौ मनस्विनौ ।  
ददृशाते महात्मानौ पुष्पिताविव किंशुकौ ॥ ४ ॥

तथा तस्मिन् महायुद्धे वर्तमाने सुदारुणे।  
खद्योतसंघैरिव खं दर्शनीयं व्यरोचत ॥ ५ ॥

तथा तस्मिन् वर्तमाने संकुले तुमुले भृशम्।  
उभावपि परिश्रान्तौ युध्यमानावरिंदमौ ॥ ६ ॥

तौ मुहूर्तं समाश्वस्य पुनरेव परंतपौ।  
सम्प्रहारयतां चित्रे सम्प्रगृह्य गदे शुभे ॥ ७ ॥

तौ तु दृष्ट्वा महावीर्यौ समाश्वस्तौ नरर्षभौ।  
बलिनौ वारणौ यद्वद् वासितार्थे मदोत्कटौ ॥ ८ ॥  
समानवीर्यौ सम्प्रेक्ष्य प्रगृहीतगदावुभौ ।  
विस्मयं परमं जग्मुर्देवगन्धर्वमानवाः ॥ ९ ॥

प्रगृहीतगदौ दृष्ट्वा दुर्योधनवृकोदरौ ।  
संशयः सर्वभूतानां विजये समपद्यत ॥ १० ॥

समागम्य ततो भूयो भ्रातरौ बलिनां वरौ।  
अन्योन्यस्यान्तरप्रेप्सू प्रचक्रातेऽन्तरं प्रति ॥ ११ ॥

यमदण्डोपमां गुर्वीमिन्द्राशनिमिवोद्यताम् ।  
ददृशुः प्रेक्षका राजन् रौद्रीं विशसनीं गदाम् ॥ १२ ॥  
आविद्ध‌्यतो गदां तस्य भीमसेनस्य संयुगे।  
शब्दः सुतुमुलो घोरो मुहूर्तं समपद्यत ॥ १३ ॥

आविद्ध‌्यन्तमरिं प्रेक्ष्य धार्तराष्ट्रोऽथ पाण्डवम्।  
गदामतुलवेगां तां विस्मितः सम्बभूव ह ॥ १४ ॥

चरंश्च विविधान् मार्गान् मण्डलानि च भारत।  
अशोभत तदा वीरो भूय एव वृकोदरः ॥ १५ ॥

तौ परस्परमासाद्य यत्तावन्योन्यरक्षणे ।  
मार्जाराविव भक्षार्थे ततक्षाते मुहुर्मुहुः ॥ १६ ॥

अचरद् भीमसेनस्तु मार्गान् बहुविधांस्तथा।  
मण्डलानि विचित्राणि गतप्रत्यागतानि च ॥ १७ ॥

अस्त्रयन्त्राणि चित्राणि स्थानानि विविधानि च।  
परिमोक्षं प्रहाराणां वर्जनं परिधावनम् ॥ १८ ॥

अभिद्रवणमाक्षेपमवस्थानं सविग्रहम् ।  
परिवर्तनसंवर्तमवप्लुतमुपप्लुतम् ॥ १९ ॥  
उपन्यस्तमपन्यस्तं गदायुद्धविशारदौ ।  
एवं तौ विचरन्तौ तु परस्परमविध्यताम् ॥ २० ॥

वञ्चयानौ पुनश्चैव चेरतुः कुरुसत्तमौ।  
विक्रीडन्तौ सुबलिनौ मण्डलानि विचेरतुः ॥ २१ ॥

तौ दर्शयन्तौ समरे युद्धक्रीडां समन्ततः।  
गदाभ्यां सहसान्योन्यमाजघ्नतुररिंदमौ ॥ २२ ॥

परस्परं समासाद्य दंष्ट्राभ्यां द्विरदौ यथा।  
अशोभेतां महाराज शोणितेन परिप्लुतौ ॥ २३ ॥

एवं तदभवद् युद्धं घोररूपं परंतप।  
परिवृत्तेऽहनि क्रूरं वृत्रवासवयोरिव ॥ २४ ॥

गदाहस्तौ ततस्तौ तु मण्डलावस्थितौ बली।  
दक्षिणं मण्डलं राजन् धार्तराष्ट्रोऽभ्यवर्तत ॥ २५ ॥  
सव्यं तु मण्डलं तत्र भीमसेनोऽभ्यवर्तत।

तथा तु चरतस्तस्य भीमस्य रणमूर्धनि ॥ २६ ॥  
दुर्योधनो महाराज पार्श्वदेशेऽभ्यताडयत् ।

आहतस्तु ततो भीमः पुत्रेण तव भारत ॥ २७ ॥  
आविद्ध्यत गदां गुर्वीं प्रहारं तमचिन्तयन्।

इन्द्राशनिसमां घोरां यमदण्डमिवोद्यताम् ॥ २८ ॥  
ददृशुस्ते महाराज भीमसेनस्य तां गदाम्।

आविध्यन्तं गदां दृष्ट्वा भीमसेनं तवात्मजः ॥ २९ ॥  
समुद्यम्य गदां घोरां प्रत्यविध्यत् परंतपः।

गदामारुतवेगेन तव पुत्रस्य भारत ॥ ३० ॥  
शब्द आसीत् सुतुमुलस्तेजश्च समजायत।

स चरन् विविधान् मार्गान् मण्डलानि च भागशः ॥ ३१ ॥  
समशोभत तेजस्वी भूयो भीमात् सुयोधनः।

आविद्धा सर्ववेगेन भीमेन महती गदा ॥ ३२ ॥  
सधूमं सार्चिषं चाग्निं मुमोचोग्रमहास्वना।

आधूतां भीमसेनेन गदां दृष्ट्वा सुयोधनः ॥ ३३ ॥  
अद्रिसारमयीं गुर्वीमाविध्यन् बह्वशोभत ।

गदामारुतवेगं हि दृष्ट्वा तस्य महात्मनः ॥ ३४ ॥  
भयं विवेश पाण्डूंस्तु सर्वानेव ससोमकान्।

तौ दर्शयन्तौ समरे युद्धक्रीडां समन्ततः ॥ ३५ ॥  
गदाभ्यां सहसान्योन्यमाजघ्नतुररिंदमौ ।

तौ परस्परमासाद्य दंष्ट्राभ्यां द्विरदौ यथा ॥ ३६ ॥  
अशोभेतां महाराज शोणितेन परिप्लुतौ।

एवं तदभवद् युद्धं घोररूपमसंवृतम् ॥ ३७ ॥  
परिवृत्तेऽहनि क्रूरं वृत्रवासवयोरिव ।

दृष्ट्वा व्यवस्थितं भीमं तव पुत्रो महाबलः ॥ ३८ ॥  
चरंश्चित्रतरान् मार्गान् कौन्तेयमभिदुद्रुवे ।

तस्य भीमो महावेगां जाम्बूनदपरिष्कृताम् ॥ ३९ ॥  
अतिक्रुद्धस्य क्रुद्धस्तु ताडयामास तां गदाम्।

सविस्फुलिङ्गो निर्ह्रादस्तयोस्तत्राभिघातजः ॥ ४० ॥  
प्रादुरासीन्महाराज सृष्टयोर्वज्रयोरिव ।

वेगवत्या तया तत्र भीमसेनप्रमुक्तया ॥ ४१ ॥  
निपतन्त्या महाराज पृथिवी समकम्पत।

तां नामृष्यत कौरव्यो गदां प्रतिहतां रणे ॥ ४२ ॥  
मत्तो द्विप इव क्रुद्धः प्रतिकुञ्जरदर्शनात्।

स सव्यं मण्डलं राजा उद्भ्राम्य कृतनिश्चयः ॥ ४३ ॥  
आजघ्ने मूर्ध्नि कौन्तेयं गदया भीमवेगया।

तया त्वभिहतो भीमः पुत्रेण तव पाण्डवः ॥ ४४ ॥  
नाकम्पत महाराज तदद्भुतमिवाभवत् ।

आश्चर्यं चापि तद् राजन् सर्वसैन्यान्यपूजयन् ॥ ४५ ॥  
यद् गदाभिहतो भीमो नाकम्पत पदात् पदम्।

ततो गुरुतरां दीप्तां गदां हेमपरिष्कृताम् ॥ ४६ ॥  
दुर्योधनाय व्यसृजद् भीमो भीमपराक्रमः।

तं प्रहारमसम्भ्रान्तो लाघवेन महाबलः ॥ ४७ ॥  
मोघं दुर्योधनश्चक्रे तत्राभूद् विस्मयो महान्।

सा तु मोघा गदा राजन् पतन्ती भीमचोदिता ॥ ४८ ॥  
चालयामास पृथिवीं महानिर्घातनिःस्वना ।

आस्थाय कौशिकान् मार्गानुत्पतन् स पुनः पुनः ॥ ४९ ॥  
गदानिपातं प्रज्ञाय भीमसेनं च वञ्चितम्।  
वञ्चयित्वा तदा भीमं गदया कुरुसत्तमः ॥ ५० ॥  
ताडयामास संक्रुद्धो वक्षोदेशे महाबलः।

गदया निहतो भीमो मुह्यमानो महारणे ॥ ५१ ॥  
नाभ्यमन्यत कर्तव्यं पुत्रेणाभ्याहतस्तव ।

तस्मिंस्तथा वर्तमाने राजन् सोमकपाण्डवाः ॥ ५२ ॥  
भृशोपहतसंकल्पा न हृष्टमनसोऽभवन् ।

स तु तेन प्रहारेण मातङ्ग इव रोषितः ॥ ५३ ॥  
हस्तिवद्धस्तिसंकाशमभिदुद्राव ते सुतम् ।

ततस्तु तरसा भीमो गदया तनयं तव ॥ ५४ ॥  
अभिदुद्राव वेगेन सिंहो वनगजं यथा।

उपसृत्य तु राजानं गदामोक्षविशारदः ॥ ५५ ॥  
आविध्यत गदां राजन् समुद्दिश्य सुतं तव।  
अताडयद् भीमसेनः पार्श्वे दुर्योधनं तदा ॥ ५६ ॥

स विह्वलः प्रहारेण जानुभ्यामगमन्महीम्।  
तस्मिन् कुरुकुलश्रेष्ठे जानुभ्यामवनीं गते ॥ ५७ ॥  
उदतिष्ठत् ततो नादः सृञ्जयानां जगत्पते।

तेषां तु निनदं श्रुत्वा सृञ्जयानां नरर्षभः ॥ ५८ ॥  
अमर्षाद् भरतश्रेष्ठ पुत्रस्ते समकुप्यत।  
उत्थाय तु महाबाहुर्महानाग इव श्वसन् ॥ ५९ ॥  
दिधक्षन्निव नेत्राभ्यां भीमसेनमवैक्षत ।

ततः स भरतश्रेष्ठो गदापाणिरभिद्रवन् ॥ ६० ॥  
प्रमथिष्यन्निव शिरो भीमसेनस्य संयुगे।

स महात्मा महात्मानं भीमं भीमपराक्रमः ॥ ६१ ॥  
अताडयच्छङ्खदेशे न चचालाचलोपमः ।

स भूयः शुशुभे पार्थस्ताडितो गदया रणे।  
उद्भिन्नरुधिरो राजन् प्रभिन्न इव कुञ्जरः ॥ ६२ ॥

ततो गदां वीरहणीमयोमयीं  
प्रगृह्य वज्राशनितुल्यनिःस्वनाम् ।  
अताडयच्छत्रुममित्रकर्षणो  
बलेन विक्रम्य धनंजयाग्रजः ॥ ६३ ॥

स भीमसेनाभिहतस्तवात्मजः  
पपात संकम्पितदेहबन्धनः ।  
सुपुष्पितो मारुतवेगताडितो  
वने यथा शाल इवावघूर्णितः ॥ ६४ ॥

ततः प्रणेदुर्जहृषुश्च पाण्डवाः  
समीक्ष्य पुत्रं पतितं क्षितौ तव।  
ततः सुतस्ते प्रतिलभ्य चेतनां  
समुत्पपात द्विरदो यथा ह्रदात् ॥ ६५ ॥

स पार्थिवो नित्यममर्षितस्तदा  
महारथः शिक्षितवत् परिभ्रमन् ।  
अताडयत् पाण्डवमग्रतः स्थितं  
स विह्वलाङ्गो जगतीमुपास्पृशत् ॥ ६६ ॥

स सिंहनादं विननाद कौरवो  
निपात्य भूमौ युधि भीममोजसा।  
बिभेद चैवाशनितुल्यमोजसा  
गदानिपातेन शरीररक्षणम् ॥ ६७ ॥

ततोऽन्तरिक्षे निनदो महानभूद्  
दिवौकसामप्सरसां च नेदुषाम् ।  
पपात चोच्चैरमरप्रवेरितं  
विचित्रपुष्पोत्करवर्षमुत्तमम् ॥ ६८ ॥

ततः परानाविशदुत्तमं भयं  
समीक्ष्य भूमौ पतितं नरोत्तमम्।  
अहीयमानं च बलेन कौरवं  
निशाम्य भेदं सुदृढस्य वर्मणः ॥ ६९ ॥

ततो मुहूर्तादुपलभ्य चेतनां  
प्रमृज्य वक्त्रं रुधिराक्तमात्मनः ।  
धृतिं समालम्ब्य विवृत्य लोचने  
बलेन संस्तभ्य वृकोदरः स्थितः ॥ ७० ॥

(ततो यमौ यमसदृशौ पराक्रमे  
सपार्षतः शिनितनयश्च वीर्यवान् ।  
समाह्वयन्नहमित्यभित्वरं-  
स्तवात्मजं समभियजुर्जयैषिणः ॥

निगृह्य तान् पुनरपि पाण्डवो बली  
तवात्मजं स्वयमभिगम्य कालवत् ।  
चचार च व्यपगतखेदवेपथुः  
सुरेश्वरो नमुचिमिवोत्तमं रणे ॥)