+++
title_full = "043 ऋषियोंके प्रयत्नसे सरस्वतीके शापकी निवृत्ति, जलकी शुद्धि तथा अरुणासंगममें स्नान करनेसे राक्षसों और इन्द्रका संकटमोचन"
title = "०४३ सारस्वतोपाख्याने"

+++


सा शप्ता तेन क्रुद्धेन विश्वामित्रेण धीमता।  
तस्मिंस्तीर्थवरे शुभ्रे शोणितं समुपावहत् ॥ १ ॥

अथाजग्मुस्ततो राजन् राक्षसास्तत्र भारत।  
तत्र ते शोणितं सर्वे पिबन्तः सुखमासते ॥ २ ॥

तृप्ताश्च सुभृशं तेन सुखिता विगतज्वराः।  
नृत्यन्तश्च हसन्तश्च यथा स्वर्गजितस्तथा ॥ ३ ॥

कस्यचित् त्वथ कालस्य ऋषयः सुतपोधनाः।  
तीर्थयात्रां समाजग्मुः सरस्वत्यां महीपते ॥ ४ ॥

तेषु सर्वेषु तीर्थेषु स्वाप्लुत्य मुनिपुङ्गवाः।  
प्राप्य प्रीतिं परां चापि तपोलुब्धा विशारदाः ॥ ५ ॥  
प्रययुर्हि ततो राजन् येन तीर्थमसृग्वहम्।

अथागम्य महाभागास्तत् तीर्थं दारुणं तदा ॥ ६ ॥  
दृष्ट्वा तोयं सरस्वत्याः शोणितेन परिप्लुतम्।  
पीयमानं च रक्षोभिर्बहुभिर्नृपसत्तम ॥ ७ ॥

तान्‌ दृष्ट्वा राक्षसान् राजन् मुनयः संशितव्रताः।  
परित्राणे सरस्वत्याः परं यत्नं प्रचक्रिरे ॥ ८ ॥

ते तु सर्वे महाभागाः समागम्य महाव्रताः।  
आहूय सरितां श्रेष्ठामिदं वचनमब्रुवन् ॥ ९ ॥

कारणं ब्रूहि कल्याणि किमर्थं ते ह्रदो ह्ययम्।  
एवमाकुलतां यातः श्रुत्वा ध्यास्यामहे वयम् ॥ १० ॥

ततः सा सर्वमाचष्ट यथावृत्तं प्रवेपती।  
दुःखितामथ तां दृष्ट्वा ऊचुस्ते वै तपोधनाः ॥ ११ ॥

कारणं श्रुतमस्माभिः शापश्चैव श्रुतोऽनघे।  
करिष्यन्ति तु यत् प्राप्तं सर्व एव तपोधनाः ॥ १२ ॥

एवमुक्त्वा सरिच्छ्रेष्ठामूचुस्तेऽथ परस्परम् ।  
विमोचयामहे सर्वे शापादेतां सरस्वतीम् ॥ १३ ॥

ते सर्वे ब्राह्मणा राजंस्तपोभिर्नियमैस्तथा।  
उपवासैश्च विविधैर्यमैः कष्टव्रतैस्तथा ॥ १४ ॥  
आराध्य पशुभर्तारं महादेवं जगत्पतिम्।  
तां देवीं मोक्षयामासुः सरिच्छ्रेष्ठां सरस्वतीम् ॥ १५ ॥

तेषां तु सा प्रभावेण प्रकृतिस्था सरस्वती।  
प्रसन्नसलिला जज्ञे यथापूर्वं तथैव हि ॥ १६ ॥

निर्मुक्ता च सरिच्छ्रेष्ठा विबभौ सा यथा पुरा।  
दृष्ट्वा तोयं सरस्वत्या मुनिभिस्तैस्तथा कृतम् ॥ १७ ॥  
तानेव शरणं जग्मू राक्षसाः क्षुधितास्तथा।

कृत्वाञ्जलिं ततो राजन् राक्षसाः क्षुधयार्दिताः ॥ १८ ॥  
ऊचुस्तान् वै मुनीन् सर्वान् कृपायुक्तान् पुनः पुनः।  
वयं च क्षुधिताश्चैव धर्माद्धीनाश्च शाश्वतात् ॥ १९ ॥

न च नः कामकारोऽयं यद् वयं पापकारिणः।  
युष्माकं चाप्रसादेन दुष्कृतेन च कर्मणा ॥ २० ॥  
यत् पापं वर्धतेऽस्माकं ततः स्मो ब्रह्मराक्षसाः।

योषितां चैव पापेन योनिदोषकृतेन च ॥ २१ ॥  
एवं हि वैश्यशूद्राणां क्षत्रियाणां तथैव च।  
ये ब्राह्मणान् प्रद्विषन्ति ते भवन्तीह राक्षसाः ॥ २२ ॥

आचार्यमृत्विजं चैव गुरुं वृद्धजनं तथा।  
प्राणिनो येऽवमन्यन्ते ते भवन्तीह राक्षसाः ॥ २३ ॥

तत् कुरुध्वमिहास्माकं तारणं द्विजसत्तमाः।  
शक्ता भवन्तः सर्वेषां लोकानामपि तारणे ॥ २४ ॥

तेषां तु वचनं श्रुत्वा तुष्टुवुस्तां महानदीम्।  
मोक्षार्थं रक्षसां तेषामूचुः प्रयतमानसाः ॥ २५ ॥

क्षुतं कीटावपन्नं च यच्चोच्छिष्टाचितं भवेत्।  
सकेशमवधूतं च रुदितोपहतं च यत् ॥ २६ ॥  
स्वभिः संसृष्टमन्नं च भागोऽसौ रक्षसामिह।  
तस्माज्ज्ञात्वा सदा विद्वानेतान्‌ यत्नाद् विवर्जयेत् ॥ २७ ॥  
राक्षसान्नमसौ भुङ्क्ते यो भुङ्क्ते ह्यन्नमीदृशम्।

शोधयित्वा ततस्तीर्थमृषयस्ते तपोधनाः ॥ २८ ॥  
मोक्षार्थं राक्षसानां च नदीं तां प्रत्यचोदयन्।

महर्षीणां मतं ज्ञात्वा ततः सा सरितां वरा ॥ २९ ॥  
अरुणामानयामास स्वां तनूं पुरुषर्षभ।  
तस्यां ते राक्षसाः स्नात्वा तनूस्त्यक्त्वा दिवंगताः ॥ ३० ॥  
अरुणायां महाराज ब्रह्मवध्यापहा हि सा।

एतमर्थमभिज्ञाय देवराजः शतक्रतुः ॥ ३१ ॥  
तस्मिंस्तीर्थे वरे स्नात्वा विमुक्तः पाप्मना किल।

किमर्थं भगवान् शक्रो ब्रह्मवध्यामवाप्तवान् ॥ ३२ ॥  
कथमस्मिंश्च तीर्थे वै आप्लुत्याकल्मषोऽभवत्।

शृणुष्वैतदुपाख्यानं यथावृत्तं जनेश्वर ॥ ३३ ॥  
यथा बिभेद समयं नमुचेर्वासवः पुरा।

नमुचिर्वासवाद् भीतः सूर्यरश्मिं समाविशत् ॥ ३४ ॥  
तेनेन्द्रः सख्यमकरोत् समयं चेदमब्रवीत्।  
न चार्द्रेण न शुष्केण न रात्रौ नापि चाहनि॥३५॥  
वधिष्याम्यसुरश्रेष्ठ सखे सत्येन ते शपे।

एवं स कृत्वा समयं दृष्ट्वा नीहारमीश्वरः ॥ ३६ ॥  
चिच्छेदास्य शिरो राजन्नपां फेनेन वासवः।

तच्छिरो नमुचेश्छिन्नं पृष्ठतः शक्रमन्वियात् ॥ ३७ ॥  
भो भो मित्रघ्न पापेति ब्रुवाणं शक्रमन्तिकात्।

एवं स शिरसा तेन चोद्यमानः पुनः पुनः ॥ ३८ ॥  
पितामहाय संतप्त एतमर्थं न्यवेदयत्।

तमब्रवील्लोकगुरुररुणायां यथाविधि ॥ ३९ ॥  
इष्ट्वोपस्पृश देवेन्द्र तीर्थे पापभयापहे।

एषा पुण्यजला शक्र कृता मुनिभिरेव तु ॥ ४० ॥  
निगूढमस्यागमनमिहासीत् पूर्वमेव तु ।  
ततोऽभ्येत्यारुणां देवीं प्लावयामास वारिणा ॥ ४१ ॥

सरस्वत्यारुणायाश्च पुण्योऽयं संगमो महान्।  
इह त्वं यज देवेन्द्र दद दानान्यनेकशः ॥ ४२ ॥  
अत्राप्लुत्य सुघोरात् त्वं पातकाद् विप्रमोक्ष्यसे।

इत्युक्तः स सरस्वत्याः कुञ्जे वै जनमेजय ॥ ४३ ॥  
इष्ट्वा यथावद् बलभिदरुणायामुपास्पृशत् ।  
स मुक्तः पाप्मना तेन ब्रह्मवध्याकृतेन च ॥ ४४ ॥  
जगाम संहृष्टमनास्त्रिदिवं त्रिदशेश्वरः ।

शिरस्तच्चापि नमुचेस्तत्रैवाप्लुत्य भारत ।  
लोकान् कामदुघान् प्राप्तमक्षयान् राजसत्तम ॥ ४५ ॥

तत्राप्युपस्पृश्य बलो महात्मा  
दत्त्वा च दानानि पृथग्विधानि।  
अवाप्य धर्मं परमार्थकर्मा  
जगाम सोमस्य महत् सुतीर्थम् ॥ ४६ ॥

यत्रायजद् राजसूयेन सोमः  
साक्षात् पुरा विधिवत् पार्थिवेन्द्रः।  
अत्रिर्धीमान् विप्रमुख्यो बभूव  
होता यस्मिन् क्रतुमुख्ये महात्मा ॥ ४७ ॥

यस्यान्तेऽभूत् सुमहद् दानवानां  
दैतेयानां राक्षसानां च देवैः।  
यस्मिन् युद्धं तारकाख्यं सुतीव्रं  
यत्र स्कन्दस्तारकाख्यं जघान ॥ ४८ ॥

सैनापत्यं लब्धवान् देवतानां  
महासेनो यत्र दैत्यान्तकर्ता ।  
साक्षाच्चैवं न्यवसत् कार्तिकेयः  
सदा कुमारो यत्र स प्लक्षराजः ॥ ४९ ॥