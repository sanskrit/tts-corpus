+++
title_full = "041 अवाकीर्ण और यायात तीर्थकी महिमाके प्रसंगमें दाल्भ्यकी कथा और ययातिके यज्ञका वर्णन"
title = "०४१"

+++


ब्रह्मयोनेरवाकीर्णं जगाम यदुनन्दनः ।  
यत्र दाल्भ्यो बको राजन्नाश्रमस्थो महातपाः ॥ १ ॥  
जुहाव धृतराष्ट्रस्य राष्ट्रं वैचित्रवीर्यिणः।  
तपसा घोररूपेण कर्षयन् देहमात्मनः ॥ २ ॥  
क्रोधेन महताऽऽविष्टो धर्मात्मा वै प्रतापवान्।

पुरा हि नैमिषीयाणां सत्रे द्वादशवार्षिके ॥ ३ ॥  
वृत्ते विश्वजितोऽन्ते वै पञ्चालानृषयोऽगमन्।  
तत्रेश्वरमयाचन्त दक्षिणार्थं मनस्विनः ॥ ४ ॥

(तत्र ते लेभिरे राजन् पञ्चालेभ्यो महर्षयः)  
बलान्वितान् वत्सतरान् निर्व्याधीनेकविंशतिम् ।  
तानब्रवीद् बको दाल्भ्यो विभजध्वं पशूनिति ॥ ५ ॥  
पशूनेतानहं त्यक्त्वा भिक्षिष्ये राजसत्तमम्।

एवमुक्त्वा ततो राजन्नृषीन् सर्वान् प्रतापवान् ॥ ६ ॥  
जगाम धृतराष्ट्रस्य भवनं ब्राह्मणोत्तमः।

स समीपगतो भूत्वा धृतराष्ट्रं जनेश्वरम् ॥ ७ ॥  
अयाचत पशून् दाल्भ्यः स चैनं रुषितोऽब्रवीत्।  
यदृच्छया मृता दृष्ट्वा गास्तदा नृपसत्तमः ॥ ८ ॥  
एतान् पशून् नय क्षिप्रं ब्रह्मबन्धो यदीच्छसि।

ऋषिस्तथा वचः श्रुत्वा चिन्तयामास धर्मवित् ॥ ९ ॥  
अहो बत नृशंसं वै वाक्यमुक्तोऽस्मि संसदि।

चिन्तयित्वा मुहूर्तेन रोषाविष्टो द्विजोत्तमः ॥ १० ॥  
मतिं चक्रे विनाशाय धृतराष्ट्रस्य भूपतेः।

स तूत्कृत्य मृतानां वै मांसानि मुनिसत्तमः ॥ ११ ॥  
जुहाव धृतराष्ट्रस्य राष्ट्रं नरपतेः पुरा।

अवाकीर्णे सरस्वत्यास्तीर्थे प्रज्वाल्य पावकम् ॥ १२ ॥  
बको दाल्भ्यो महाराज नियमं परमं स्थितः।  
स तैरेव जुहावास्य राष्ट्रं मांसैर्महातपाः ॥ १३ ॥

तस्मिंस्तु विधिवत् सत्रे सम्प्रवृत्ते सुदारुणे।  
अक्षीयत ततो राष्ट्रं धृतराष्ट्रस्य पार्थिव ॥ १४ ॥

ततः प्रक्षीयमाणं तद् राज्यं तस्य महीपतेः।  
छिद्यमानं यथानन्तं वनं परशुना विभो ॥ १५ ॥  
बभूवापद्‌गतं तच्च व्यवकीर्णमचेतनम् ।

दृष्ट्वा तथावकीर्णं तु राष्ट्रं स मनुजाधिपः ॥ १६ ॥  
बभूव दुर्मना राजंश्चिन्तयामास च प्रभुः।  
मोक्षार्थमकरोद् यत्नं ब्राह्मणैः सहितः पुरा ॥ १७ ॥

न च श्रेयोऽध्यगच्छत्तु क्षीयते राष्ट्रमेव च।  
यदा स पार्थिवः खिन्नस्ते च विप्रास्तदानघ ॥ १८ ॥

यदा चापि न शक्नोति राष्ट्रं मोक्षयितुं नृप।  
अथ वै प्राश्निकांस्तत्र पप्रच्छ जनमेजय ॥ १९ ॥

ततो वै प्राश्निकाः प्राहुः पशोर्विप्रकृतस्त्वया।  
मांसैरभिजुहोतीदं तव राष्ट्रं मुनिर्बकः ॥ २० ॥

तेन ते हूयमानस्य राष्ट्रस्यास्य क्षयो महान्।  
तस्यैतत् तपसः कर्म येन तेऽद्य लयो महान् ॥ २१ ॥

अपां कुञ्जे सरस्वत्यास्तं प्रसादय पार्थिव।  
सरस्वतीं ततो गत्वा स राजा बकमब्रवीत् ॥ २२ ॥

निपत्य शिरसा भूमौ प्राञ्जलिर्भरतर्षभ।  
प्रसादये त्वां भगवन्नपराधं क्षमस्व मे ॥ २३ ॥  
मम दीनस्य लुब्धस्य मौर्ख्येण हतचेतसः।  
त्वं गतिस्त्वं च मे नाथः प्रसादं कर्तुमर्हसि ॥ २४ ॥

तं तथा विलपन्तं तु शोकोपहतचेतसम्।  
दृष्ट्वा तस्य कृपा जज्ञे राष्ट्रं तस्य व्यमोचयत् ॥ २५ ॥

ऋषिः प्रसन्नस्तस्याभूत् संरम्भं च विहाय सः।  
मोक्षार्थं तस्य राज्यस्य जुहाव पुनराहुतिम् ॥ २६ ॥

मोक्षयित्वा ततो राष्ट्रं प्रतिगृह्य पशून् बहून्।  
हृष्टात्मा नैमिषारण्यं जगाम पुनरेव सः ॥ २७ ॥

धृतराष्ट्रोऽपि धर्मात्मा स्वस्थचेता महामनाः।  
स्वमेव नगरं राजन् प्रतिपेदे महर्द्धिमत् ॥ २८ ॥

तत्र तीर्थे महाराज बृहस्पतिरुदारधीः।  
असुराणामभावाय भवाय च दिवौकसाम् ॥ २९ ॥  
मांसैरभिजुहावेष्टिमक्षीयन्त ततोऽसुराः ।  
दैवतैरपि सम्भग्ना जितकाशिभिराहवे ॥ ३० ॥

तत्रापि विधिवद् दत्त्वा ब्राह्मणेभ्यो महायशाः।  
वाजिनः कुञ्जरांश्चैव रथांश्चाश्वतरीयुतान् ॥ ३१ ॥  
रत्नानि च महार्हाणि धनं धान्यं च पुष्कलम्।  
ययौ तीर्थं महाबाहुर्यायातं पृथिवीपते ॥ ३२ ॥

तत्र यज्ञे ययातेश्च महाराज सरस्वती।  
सर्पिः पयश्च सुस्राव नाहुषस्य महात्मनः ॥ ३३ ॥

तत्रेष्ट्वा पुरुषव्याघ्रो ययातिः पृथिवीपतिः।  
अक्रामदूर्ध्वं मुदितो लेभे लोकांश्च पुष्कलान् ॥ ३४ ॥

पुनस्तत्र च राज्ञस्तु ययातेर्यजतः प्रभोः।  
औदार्यं परमं कृत्वा भक्तिं चात्मनि शाश्वतीम् ॥ ३५ ॥  
ददौ कामान् ब्राह्मणेभ्यो यान् यान् यो मनसेच्छति।

यो यत्र स्थित एवेह आहूतो यज्ञसंस्तरे ॥ ३६ ॥  
तस्य तस्य सरिच्छ्रेष्ठा गृहादिशयनादिकम्।  
षड्रसं भोजनं चैव दानं नानाविधं तथा ॥ ३७ ॥

ते मन्यमाना राज्ञस्तु सम्प्रदानमनुत्तमम्।  
राजानं तुष्टुवुः प्रीता दत्त्वा चैवाशिषः शुभाः ॥ ३८ ॥

तत्र देवाः सगन्धर्वाः प्रीता यज्ञस्य सम्पदा।  
विस्मिता मानुषाश्चासन्‌ दृष्ट्वा तां यज्ञसम्पदम् ॥ ३९ ॥

ततस्तालकेतुर्महाधर्मकेतु-  
र्महात्मा कृतात्मा महादाननित्यः ।  
वसिष्ठापवाहं महाभीमवेगं  
धृतात्मा जितात्मा समभ्याजगाम ॥ ४० ॥