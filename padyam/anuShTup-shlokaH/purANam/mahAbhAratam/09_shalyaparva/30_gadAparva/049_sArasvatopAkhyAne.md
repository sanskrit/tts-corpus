+++
title_full = "049 इन्द्रतीर्थ, रामतीर्थ, यमुनातीर्थ और आदित्यतीर्थकी महिमा"
title = "०४९ सारस्वतोपाख्याने"

+++


इन्द्रतीर्थं ततो गत्वा यदूनां प्रवरो बलः।  
विप्रेभ्यो धनरत्नानि ददौ स्नात्वा यथाविधि ॥ १ ॥

तत्र ह्यमरराजोऽसावीजे क्रतुशतेन च।  
बृहस्पतेश्च देवेशः प्रददौ विपुलं धनम् ॥ २ ॥

निरर्गलान् सजारूथ्यान्‌ सर्वान्‌ विविधदक्षिणान्।  
आजहार क्रतूंस्तत्र यथोक्तान् वेदपारगैः ॥ ३ ॥

तान् क्रतून् भरतश्रेष्ठ शतकृत्वो महाद्युतिः।  
पूरयामास विधिवत् ततः ख्यातः शतक्रतुः ॥ ४ ॥

तस्य नाम्ना च तत् तीर्थं शिवं पुण्यं सनातनम्।  
इन्द्रतीर्थमिति ख्यातं सर्वपापप्रमोचनम् ॥ ५ ॥

उपस्पृश्य च तत्रापि विधिवन्मुसलायुधः।  
ब्राह्मणान् पूजयित्वा च सदाच्छादनभोजनैः ॥ ६ ॥  
शुभं तीर्थवरं तस्माद् रामतीर्थं जगाम ह।

यत्र रामो महाभागो भार्गवः सुमहातपाः ॥ ७ ॥  
असकृत् पृथिवीं जित्वा हतक्षत्रियपुङ्गवाम्।  
उपाध्यायं पुरस्कृत्य कश्यपं मुनिसत्तमम् ॥ ८ ॥  
अयजद् वाजपेयेन सोऽश्वमेधशतेन च।  
प्रददौ दक्षिणां चैव पृथिवीं वै ससागराम् ॥ ९ ॥

दत्त्वा च दानं विविधं नानारत्नसमन्वितम्।  
सगोहस्तिकदासीकं साजावि गतवान् वनम् ॥ १० ॥

पुण्ये तीर्थवरे तत्र देवब्रह्मर्षिसेविते।  
मुनींश्चैवाभिवाद्याथ यमुनातीर्थमागमत् ॥ ११ ॥  
यत्रानयामास तदा राजसूयं महीपते।  
पुत्रोऽदितेर्महाभागो वरुणो वै सितप्रभः ॥ १२ ॥

तत्र निर्जित्य संग्रामे मानुषान् देवतास्तथा।  
वरं क्रतुं समाजह्रे वरुणः परवीरहा ॥ १३ ॥

तस्मिन् क्रतुवरे वृत्ते संग्रामः समजायत।  
देवानां दानवानां च त्रैलोक्यस्य भयावहः ॥ १४ ॥

राजसूये क्रतुश्रेष्ठे निवृत्ते जनमेजय।  
जायते सुमहाघोरः संग्रामः क्षत्रियान् प्रति ॥ १५ ॥

तत्रापि लाङ्गली देव ऋषीनभ्यर्च्य पूजया।  
इतरेभ्योऽप्यदाद् दानमर्थिभ्यः कामदो विभुः ॥ १६ ॥

वनमाली ततो हृष्टः स्तूयमानो महर्षिभिः।  
तस्मादादित्यतीर्थं च जगाम कमलेक्षणः ॥ १७ ॥

यत्रेष्ट्वा भगवान् ज्योतिर्भास्करो राजसत्तम।  
ज्योतिषामाधिपत्यं च प्रभावं चाभ्यपद्यत ॥ १८ ॥

तस्या नद्यास्तु तीरे वै सर्वे देवाः सवासवाः।  
विश्वेदेवाः समरुतो गन्धर्वाप्सरसश्च ह ॥ १९ ॥  
द्वैपायनः शुकश्चैव कृष्णश्च मधुसूदनः।  
यक्षाश्च राक्षसाश्चैव पिशाचाश्च विशाम्पते ॥ २० ॥  
एते चान्ये च बहवो योगसिद्धाः सहस्रशः।

तस्मिंस्तीर्थे सरस्वत्याः शिवे पुण्ये परंतप ॥ २१ ॥  
तत्र हत्वा पुरा विष्णुरसुरौ मधुकैटभौ।  
आप्लुत्य भरतश्रेष्ठ तीर्थप्रवर उत्तमे ॥ २२ ॥  
द्वैपायनश्च धर्मात्मा तत्रैवाप्लुत्य भारत।  
सम्प्राप्य परमं योगं सिद्धिं च परमां गतः ॥ २३ ॥

असितो देवलश्चैव तस्मिन्नेव महातपाः।  
परमं योगमास्थाय ऋषिर्योगमवाप्तवान् ॥ २४ ॥