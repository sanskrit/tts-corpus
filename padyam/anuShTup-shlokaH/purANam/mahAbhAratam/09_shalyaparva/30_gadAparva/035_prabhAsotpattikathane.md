+++
title_full = "035 बलदेवजीकी तीर्थयात्रा तथा प्रभास-क्षेत्रके प्रभावका वर्णनके प्रसंगमें चन्द्रमाके शापमोचनकी कथा"
title = "०३५ प्रभासोत्पत्तिकथने"

+++


पूर्वमेव यदा रामस्तस्मिन् युद्ध उपस्थिते।  
आमन्त्र्य केशवं यातो वृष्णिभिः सहितः प्रभुः ॥ १ ॥  
साहाय्यं धार्तराष्ट्रस्य न च कर्तास्मि केशव।  
न चैव पाण्डुपुत्राणां गमिष्यामि यथागतम् ॥ २ ॥

एवमुक्त्वा तदा रामो यातः क्षत्रनिबर्हणः।  
तस्य चागमनं भूयो ब्रह्मन् शंसितुमर्हसि ॥ ३ ॥

आख्याहि मे विस्तरशः कथं राम उपस्थितः।  
कथं च दृष्टवान् युद्धं कुशलो ह्यसि सत्तम ॥ ४ ॥

उपप्लव्ये निविष्टेषु पाण्डवेषु महात्मसु।  
प्रेषितो धृतराष्ट्रस्य समीपं मधुसूदनः ॥ ५ ॥  
शमं प्रति महाबाहो हितार्थं सर्वदेहिनाम्।

स गत्वा हास्तिनपुरं धृतराष्ट्रं समेत्य च ॥ ६ ॥  
उक्तवान् वचनं तथ्यं हितं चैव विशेषतः।

न च तत् कृतवान् राजा यथा ख्यातं हि तत् पुरा॥७॥  
अनवाप्य शमं तत्र कृष्णः पुरुषसत्तमः।  
आगच्छत महाबाहुरुपप्लव्यं जनाधिप ॥ ८ ॥

ततः प्रत्यागतः कृष्णो धार्तराष्ट्रविसर्जितः।  
अक्रियायां नरव्याघ्र पाण्डवानिदमब्रवीत् ॥ ९ ॥

न कुर्वन्ति वचो मह्यं कुरवः कालनोदिताः।  
निर्गच्छध्वं पाण्डवेयाः पुष्येण सहिता मया ॥ १० ॥

ततो विभज्यमानेषु बलेषु बलिनां वरः।  
प्रोवाच भ्रातरं कृष्णं रौहिणेयो महामनाः ॥ ११ ॥

तेषामपि महाबाहो साहाय्यं मधुसूदन।  
क्रियतामिति तत् कृष्णो नास्य चक्रे वचस्तदा ॥ १२ ॥

ततो मन्युपरीतात्मा जगाम यदुनन्दनः।  
तीर्थयात्रां हलधरः सरस्वत्यां महायशाः ॥ १३ ॥

मैत्रनक्षत्रयोगे स्म सहितः सर्वयादवैः।  
आश्रयामास भोजस्तु दुर्योधनमरिंदमः ॥ १४ ॥

युयुधानेन सहितो वासुदेवस्तु पाण्डवान्।  
रौहिणेये गते शूरे पुष्येण मधुसूदनः ॥ १५ ॥  
पाण्डवेयान् पुरस्कृत्य ययावभिमुखः कुरून्।

गच्छन्नेव पथिस्थस्तु रामः प्रेष्यानुवाच ह ॥ १६ ॥  
सम्भारांस्तीर्थयात्रायां सर्वोपकरणानि च ।  
आनयध्वं द्वारकायामग्नीन् वै याजकांस्तथा ॥ १७ ॥

सुवर्णं रजतं चैव धेनूर्वासांसि वाजिनः।  
कुञ्जरांश्च रथांश्चैव खरोष्ट्रं वाहनानि च ॥ १८ ॥  
क्षिप्रमानीयतां सर्वं तीर्थहेतोः परिच्छदम्।

प्रतिस्रोतः सरस्वत्या गच्छध्वं शीघ्रगामिनः ॥ १९ ॥  
ऋत्विजश्चानयध्वं वै शतशश्च द्विजर्षभान्।

एवं संदिश्य तु प्रेष्यान् बलदेवो महाबलः ॥ २० ॥  
तीर्थयात्रां ययौ राजन् कुरूणां वैशसे तदा।  
सरस्वतीं प्रतिस्रोतः समन्तादभिजग्मिवान् ॥ २१ ॥  
ऋत्विग्भिश्च सुहृद्भिश्च तथान्यैर्द्विजसत्तमैः ।  
रथैर्गजैस्तथाश्वैश्च प्रेष्यैश्च भरतर्षभ ॥ २२ ॥  
गोखरोष्ट्रप्रयुक्तैश्च यानैश्च बहुभिर्वृतः ।

श्रान्तानां क्लान्तवपुषां शिशूनां विपुलायुषाम् ॥ २३ ॥  
देशे देशे तु देयानि दानानि विविधानि च।  
अर्चायै चार्थिनां राजन् क्लृप्तानि बहुशस्तथा ॥ २४ ॥

तानि यानीह देशेषु प्रतीक्षन्ति स्म भारत।  
बुभुक्षितानामर्थाय क्लृप्तमन्नं समन्ततः ॥ २५ ॥

यो यो यत्र द्विजो भोज्यं भोक्तुं कामयते तदा।  
तस्य तस्य तु तत्रैवमुपजह्रुस्तदा नृप ॥ २६ ॥

तत्र तत्र स्थिता राजन् रौहिणेयस्य शासनात्।  
भक्ष्यपेयस्य कुर्वन्ति राशींस्तत्र समन्ततः ॥ २७ ॥

वासांसि च महार्हाणि पर्यङ्कास्तरणानि च।  
पूजार्थं तत्र क्लृप्तानि विप्राणां सुखमिच्छताम् ॥ २८ ॥

यत्र यः स्वपते विप्रो यो वा जागर्ति भारत।  
तत्र तत्र तु तस्यैव सर्वं क्लृप्तमदृश्यत ॥ २९ ॥

यथासुखं जनः सर्वो याति तिष्ठति वै तदा।  
यातुकामस्य यानानि पानानि तृषितस्य च ॥ ३० ॥  
बुभुक्षितस्य चान्नानि स्वादूनि भरतर्षभ।  
उपजह्रुर्नरास्तत्र वस्त्राण्याभरणानि च ॥ ३१ ॥

स पन्थाः प्रबभौ राजन् सर्वस्यैव सुखावहः।  
स्वर्गोपमस्तदा वीर नराणां तत्र गच्छताम्।  
नित्यप्रमुदितोपेतः स्वादुभक्ष्यः शुभान्वितः ॥ ३२ ॥

विपण्यापणपण्यानां नानाजनशतैर्वृतः ।  
नानाद्रुमलतोपेतो नानारत्नविभूषितः ॥ ३३ ॥

ततो महात्मा नियमे स्थितात्मा  
पुण्येषु तीर्थेषु वसूनि राजन्।  
ददौ द्विजेभ्यः क्रतुदक्षिणाश्च  
यदुप्रवीरो हलभृत् प्रतीतः ॥ ३४ ॥

दोग्ध्रीश्च धेनूश्च सहस्रशो वै  
सुवाससः काञ्चनबद्धशृङ्गीः ।  
हयांश्च नानाविधदेशजातान्  
यानानि दासांश्च शुभान् द्विजेभ्यः ॥ ३५ ॥  
रत्नानि मुक्तामणिविद्रुमं चा-  
प्यग्र्यं सुवर्णं रजतं सुशुद्धम्।  
अयस्मयं ताम्रमयं च भाण्डं  
ददौ द्विजातिप्रवरेषु रामः ॥ ३६ ॥

एवं स वित्तं प्रददौ महात्मा  
सरस्वतीतीर्थवरेषु भूरि ।  
ययौ क्रमेणाप्रतिमप्रभाव-  
स्ततः कुरुक्षेत्रमुदारवृत्तिः ॥ ३७ ॥

सारस्वतानां तीर्थानां गुणोत्पत्तिं वदस्व मे।  
फलं च द्विपदां श्रेष्ठ कर्मनिर्वृत्तिमेव च ॥ ३८ ॥  
यथाक्रमेण भगवंस्तीर्थानामनुपूर्वशः ।  
ब्रह्मन् ब्रह्मविदां श्रेष्ठ परं कौतूहलं हि मे ॥ ३९ ॥

तीर्थानां च फलं राजन् गुणोत्पत्तिं च सर्वशः।  
मयोच्यमानं वै पुण्यं शृणु राजेन्द्र कृत्स्नशः ॥ ४० ॥

पूर्वं महाराज यदुप्रवीर  
ऋत्विक्‌सुहृद्‌विप्रगणैश्च सार्धम् ।  
पुण्यं प्रभासं समुपाजगाम  
यत्रोडुराड् यक्ष्मणा क्लिश्यमानः ॥ ४१ ॥  
विमुक्तशापः पुनराप्य तेजः  
सर्वं जगद् भासयते नरेन्द्र।  
एवं तु तीर्थप्रवरं पृथिव्यां  
प्रभासनात् तस्य ततः प्रभासः ॥ ४२ ॥

कथं तु भगवन् सोमो यक्ष्मणा समगृह्यत।  
कथं च तीर्थप्रवरे तस्मिंश्चन्द्रो न्यमज्जत ॥ ४३ ॥

कथमाप्लुत्य तस्मिंस्तु पुनराप्यायितः शशी।  
एतन्मे सर्वमाचक्ष्व विस्तरेण महामुने ॥ ४४ ॥

दक्षस्य तनयास्तात प्रादुरासन् विशाम्पते।  
स सप्तविंशतिं कन्या दक्षः सोमाय वै ददौ ॥ ४५ ॥

नक्षत्रयोगनिरताः संख्यानार्थं च ताभवन्।  
पत्न्यो वै तस्य राजेन्द्र सोमस्य शुभकर्मणः ॥ ४६ ॥

तास्तु सर्वा विशालाक्ष्यो रूपेणाप्रतिमा भुवि।  
अत्यरिच्यत तासां तु रोहिणी रूपसम्पदा ॥ ४७ ॥

ततस्तस्यां स भगवान् प्रीतिं चक्रे निशाकरः।  
सास्य हृद्या बभूवाथ तस्मात् तां बुभुजे सदा ॥ ४८ ॥

पुरा हि सोमो राजेन्द्र रोहिण्यामवसत् परम्।  
ततस्ताः कुपिताः सर्वा नक्षत्राख्या महात्मनः ॥ ४९ ॥

ता गत्वा पितरं प्राहुः प्रजापतिमतन्द्रिताः।  
सोमो वसति नास्मासु रोहिणीं भजते सदा ॥ ५० ॥

ता वयं सहिताः सर्वास्त्वत्सकाशे प्रजेश्वर।  
वत्स्यामो नियताहारास्तपश्चरणतत्पराः ॥ ५१ ॥

श्रुत्वा तासां तु वचनं दक्षः सोममथाब्रवीत्।  
समं वर्तस्व भार्यासु मा त्वाधर्मो महान् स्पृशेत् ॥ ५२ ॥

तास्तु सर्वाब्रवीद् दक्षो गच्छध्वं शशिनोऽन्तिकम्।  
समं वत्स्यति सर्वासु चन्द्रमा मम शासनात् ॥ ५३ ॥

विसृष्टास्तास्तथा जग्मुः शीतांशुभवनं तदा।  
तथापि सोमो भगवान् पुनरेव महीपते ॥ ५४ ॥  
रोहिणीं निवसत्येव प्रीयमाणो मुहुर्मुहुः।

ततस्ताः सहिताः सर्वा भूयः पितरमब्रुवन् ॥ ५५ ॥  
तव शुश्रूषणे युक्ता वत्स्यामो हि तवान्तिके।  
सोमो वसति नास्मासु नाकरोद् वचनं तव ॥ ५६ ॥

तासां तद् वचनं श्रुत्वा दक्षः सोममथाब्रवीत्।  
समं वर्तस्व भार्यासु मा त्वां शप्स्ये विरोचन ॥ ५७ ॥

अनादृत्य तु तद् वाक्यं दक्षस्य भगवान् शशी।  
रोहिण्या सार्धमवसत् ततस्ताः कुपिताः पुनः ॥ ५८ ॥  
गत्वा च पितरं प्राहुः प्रणम्य शिरसा तदा।  
सोमो वसति नास्मासु तस्मान्नः शरणं भव ॥ ५९ ॥

रोहिण्यामेव भगवान् सदा वसति चन्द्रमाः।  
न त्वद्वचो गणयति नास्मासु स्नेहमिच्छति ॥ ६० ॥  
तस्मान्नस्त्राहि सर्वा वै यथा नः सोम आविशेत्।

तच्छ्रुत्वा भगवान् क्रुद्धो यक्ष्माणं पृथिवीपते ॥ ६१ ॥  
ससर्ज रोषात् सोमाय स चोडुपतिमाविशत्।

स यक्ष्मणाभिभूतात्माक्षीयताहरहः शशी ॥ ६२ ॥  
यत्नं चाप्यकरोद् राजन् मोक्षार्थं तस्य यक्ष्मणः।

इष्ट्वेष्टिभिर्महाराज विविधाभिर्निशाकरः ॥ ६३ ॥  
न चामुच्यत शापाद् वै क्षयं चैवाभ्यगच्छत।

क्षीयमाणे ततः सोमे ओषध्यो न प्रजज्ञिरे ॥ ६४ ॥  
निरास्वादरसाः सर्वा हतवीर्याश्च सर्वशः।

ओषधीनां क्षये जाते प्राणिनामपि संक्षयः ॥ ६५ ॥  
कृशाश्चासन् प्रजाः सर्वाः क्षीयमाणे निशाकरे।

ततो देवाः समागम्य सोममूचुर्महीपते ॥ ६६ ॥  
किमिदं भवतो रूपमीदृशं न प्रकाशते।  
कारणं ब्रूहि नः सर्वं येनेदं ते महद् भयम्॥६७॥  
श्रुत्वा तु वचनं त्वत्तो विधास्यामस्ततो वयम्।

एवमुक्तः प्रत्युवाच सर्वांस्तान् शशलक्षणः ॥ ६८ ॥  
शापस्य लक्षणं चैव यक्ष्माणं च तथाऽऽत्मनः।

देवास्तथा वचः श्रुत्वा गत्वा दक्षमथाब्रुवन् ॥ ६९ ॥  
प्रसीद भगवन् सोमे शापोऽयं विनिवर्त्यताम्।

असौ हि चन्द्रमाः क्षीणः किञ्चिच्छेषो हि लक्ष्यते ॥ ७० ॥  
क्षयाच्चैवास्य देवेश प्रजाश्चैव गताः क्षयम्।  
वीरुदोषधयश्चैव बीजानि विविधानि च ॥ ७१ ॥

तेषां क्षये क्षयोऽस्माकं विनास्माभिर्जगच्च किम्।  
इति ज्ञात्वा लोकगुरो प्रसादं कर्तुमर्हसि ॥ ७२ ॥

एवमुक्तस्ततो देवान् प्राह वाक्यं प्रजापतिः।  
नैतच्छक्यं मम वचो व्यावर्तयितुमन्यथा ॥ ७३ ॥  
हेतुना तु महाभागा निवर्तिष्यति केनचित्।

समं वर्ततु सर्वासु शशी भार्यासु नित्यशः ॥ ७४ ॥  
सरस्वत्या वरे तीर्थे उन्मज्जन् शशलक्षणः।  
पुनर्वर्धिष्यते देवास्तद् वै सत्यं वचो मम ॥ ७५ ॥

मासार्धं च क्षयं सोमो नित्यमेव गमिष्यति।  
मासार्धं तु सदा वृद्धिं सत्यमेतद् वचो मम ॥ ७६ ॥

समुद्रं पश्चिमं गत्वा सरस्वत्यब्धिसङ्गमम्।  
आराधयतु देवेशं ततः कान्तिमवाप्स्यति ॥ ७७ ॥

सरस्वतीं ततः सोमः स जगामर्षिशासनात्।  
प्रभासं प्रथमं तीर्थं सरस्वत्या जगाम ह ॥ ७८ ॥

अमावास्यां महातेजास्तत्रोन्मज्जन् महाद्युतिः ।  
लोकान् प्रभासयामास शीतांशुत्वमवाप च ॥ ७९ ॥

देवास्तु सर्वे राजेन्द्र प्रभासं प्राप्य पुष्कलम्।  
सोमेन सहिता भूत्वा दक्षस्य प्रमुखेऽभवन् ॥ ८० ॥

ततः प्रजापतिः सर्वा विससर्जाथ देवताः।  
सोमं च भगवान् प्रीतो भूयो वचनमब्रवीत् ॥ ८१ ॥

मावमंस्थाः स्त्रियः पुत्र मा च विप्रान् कदाचन।  
गच्छ युक्तः सदा भूत्वा कुरु वै शासनं मम॥८२॥

स विसृष्टो महाराज जगामाथ स्वमालयम्।  
प्रजाश्च मुदिता भूत्वा पुनस्तस्थुर्यथा पुरा ॥ ८३ ॥

एवं ते सर्वमाख्यातं यथा शप्तो निशाकरः।  
प्रभासं च यथा तीर्थं तीर्थानां प्रवरं महत् ॥ ८४ ॥

अमावास्यां महाराज नित्यशः शशलक्षणः।  
स्नात्वा ह्याप्यायते श्रीमान् प्रभासे तीर्थ उत्तमे ॥ ८५ ॥

अतश्चैतत् प्रजानन्ति प्रभासमिति भूमिप।  
प्रभां हि परमां लेभे तस्मिन्नुन्मज्ज्य चन्द्रमाः ॥ ८६ ॥

ततस्तु चमसोद्भेदमच्युतस्त्वगमद् बली ।  
चमसोद्भेद इत्येवं यं जनाः कथयन्त्युत ॥ ८७ ॥

तत्र दत्त्वा च दानानि विशिष्टानि हलायुधः।  
उषित्वा रजनीमेकां स्नात्वा च विधिवत्तदा ॥ ८८ ॥  
उदपानमथागच्छत्त्वरावान् केशवाग्रजः ।  
आद्यं स्वस्त्ययनं चैव यत्रावाप्य महत् फलम् ॥ ८९ ॥  
स्निग्धत्वादोषधीनां च भूमेश्च जनमेजय।  
जानन्ति सिद्धा राजेन्द्र नष्टामपि सरस्वतीम् ॥ ९० ॥