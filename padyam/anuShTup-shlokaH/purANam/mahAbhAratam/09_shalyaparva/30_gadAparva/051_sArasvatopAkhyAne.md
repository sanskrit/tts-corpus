+++
title_full = "051 सारस्वततीर्थकी महिमाके प्रसंगमें दधीच ऋषि और सारस्वत मुनिके चरित्रका वर्णन"
title = "०५१ सारस्वतोपाख्याने"

+++


यत्रेजिवानुडुपती राजसूयेन भारत ।  
तस्मिंस्तीर्थे महानासीत् संग्रामस्तारकामयः ॥ १ ॥

तत्राप्युपस्पृश्य बले दत्त्वा दानानि चात्मवान्।  
सारस्वतस्य धर्मात्मा मुनेस्तीर्थं जगाम ह ॥ २ ॥

तत्र द्वादशवार्षिक्यामनावृष्ट्‌यां द्विजोत्तमान् ।  
वेदानध्यापयामास पुरा सारस्वतो मुनिः ॥ ३ ॥

कथं द्वादशवार्षिक्यामनावृष्ट्‌यां द्विजोत्तमान् ।  
ऋषीनध्यापयामास पुरा सारस्वतो मुनिः ॥ ४ ॥

आसीत् पूर्वं महाराज मुनिर्धीमान् महातपाः।  
दधीच इति विख्यातो ब्रह्मचारी जितेन्द्रियः ॥ ५ ॥

तस्यातितपसः शक्रो बिभेति सततं विभो।  
न स लोभयितुं शक्यः फलैर्बहुविधैरपि ॥ ६ ॥

प्रलोभनार्थं तस्याथ प्राहिणोत् पाकशासनः।  
दिव्यामप्सरसं पुण्यां दर्शनीयामलम्बुषाम् ॥ ७ ॥

तस्य तर्पयतो देवान् सरस्वत्यां महात्मनः।  
समीपतो महाराज सोपातिष्ठत भाविनी ॥ ८ ॥

तां दिव्यवपुषं दृष्ट्वा तस्यर्षेर्भावितात्मनः।  
रेतः स्कन्नं सरस्वत्यां तत् सा जग्राह निम्नगा ॥ ९ ॥

कुक्षौ चाप्यदधाद् हृष्टा तद् रेतः पुरुषर्षभ।  
सा दधार च तं गर्भं पुत्रहेतोर्महानदी ॥ १० ॥

सुषुवे चापि समये पुत्रं सा सरितां वरा।  
जगाम पुत्रमादाय तमृषिं प्रति च प्रभो ॥ ११ ॥

ऋषिसंसदि तं दृष्ट्वा सा नदी मुनिसत्तमम्।  
ततः प्रोवाच राजेन्द्र ददती पुत्रमस्य तम् ॥ १२ ॥

ब्रह्मर्षे तव पुत्रोऽयं त्वद्भक्त्या धारितो मया।  
दृष्ट्वा तेऽप्सरसं रेतो यत् स्कन्नं प्रागलम्बुषाम् ॥ १३ ॥  
तत् कुक्षिणा वै ब्रह्मर्षे त्वद्भक्त्या धृतवत्यहम्।  
न विनाशमिदं गच्छेत् त्वत्तेज इति निश्चयात् ॥ १४ ॥  
प्रतिगृह्णीष्व पुत्रं स्वं मया दत्तमनिन्दितम्।

इत्युक्तः प्रतिजग्राह प्रीतिं चावाप पुष्कलाम् ॥ १५ ॥  
स्वसुतं चाप्यजिघ्रत् तं मूर्ध्नि प्रेम्णा द्विजोत्तमः।  
परिष्वज्य चिरं कालं तदा भरतसत्तम ॥ १६ ॥  
सरस्वत्यै वरं प्रादात् प्रीयमाणो महामुनिः।  
विश्वेदेवाः सपितरो गन्धर्वाप्सरसां गणाः ॥ १७ ॥  
तृप्तिं यास्यन्ति सुभगे तर्प्यमाणास्तवाम्भसा।

इत्युक्त्वा स तु तुष्टाव वचोभिर्वै महानदीम् ॥ १८ ॥  
प्रीतः परमहृष्टात्मा यथावच्छृणु पार्थिव।

प्रस्रुतासि महाभागे सरसो ब्रह्मणः पुरा ॥ १९ ॥  
जानन्ति त्वां सरिच्छ्रेष्ठे मुनयः संशितव्रताः।  
मम प्रियकरी चापि सततं प्रियदर्शने ॥ २० ॥  
तस्मात् सारस्वतः पुत्रो महांस्ते वरवर्णिनि।  
तवैव नाम्ना प्रथितः पुत्रस्ते लोकभावनः ॥ २१ ॥

सारस्वत इति ख्यातो भविष्यति महातपाः।  
एष द्वादशवार्षिक्यामनावृष्ट्‌यां द्विजर्षभान् ॥ २२ ॥  
सारस्वतो महाभागे वेदानध्यापयिष्यति ।

पुण्याभ्यश्च सरिद्भ्यस्त्वं सदा पुण्यतमा शुभे ॥ २३ ॥  
भविष्यसि महाभागे मत्प्रसादात् सरस्वति।

एवं सा संस्तुतानेन वरं लब्ध्वा महानदी ॥ २४ ॥  
पुत्रमादाय मुदिता जगाम भरतर्षभ।

एतस्मिन्नेव काले तु विरोधे देवदानवैः ॥ २५ ॥  
शक्रः प्रहरणान्वेषी लोकांस्त्रीन् विचचार ह।

न चोपलेभे भगवान् शक्रः प्रहरणं तदा ॥ २६ ॥  
यद्वैतेषां भवेद् योग्यं वधाय विबुधद्विषाम्।

ततोऽब्रवीत् सुरान् शक्रो न मे शक्या महासुराः ॥ २७ ॥  
ऋतेऽस्थिभिर्दधीचस्य निहन्तुं त्रिदशद्विषः ।

तस्माद् गत्वा ऋषिश्रेष्ठो याच्यतां सुरसत्तमाः ॥ २८ ॥  
दधीचास्थीनि देहीति तैर्वधिष्यामहे रिपून्।

स च तैर्याचितोऽस्थीनि यत्नादृषिवरस्तदा ॥ २९ ॥  
प्राणत्यागं कुरुश्रेष्ठ चकारैवाविचारयन् ।  
स लोकानक्षयान् प्राप्तो देवप्रियकरस्तदा ॥ ३० ॥

तस्यास्थिभिरथो शक्रः सम्प्रहृष्टमनास्तदा ।  
कारयामास दिव्यानि नानाप्रहरणानि च ॥ ३१ ॥  
गदावज्राणि चक्राणि गुरून्‌ दण्डांश्च पुष्कलान्।

स हि तीव्रेण तपसा सम्भृतः परमर्षिणा ॥ ३२ ॥  
प्रजापतिसुतेनाथ भृगुणा लोकभावनः ।  
अतिकायः स तेजस्वी लोकसारो विनिर्मितः ॥ ३३ ॥

जज्ञे शैलगुरुः प्रांशुर्महिम्ना प्रथितः प्रभुः।  
नित्यमुद्विजते चास्य तेजसः पाकशासनः ॥ ३४ ॥

तेन वज्रेण भगवान् मन्त्रयुक्तेन भारत।  
भृशं क्रोधविसृष्टेन ब्रह्मतेजोद्भवेन च ॥ ३५ ॥  
दैत्यदानववीराणां जघान नवतीर्नव ।

अथ काले व्यतिक्रान्ते महत्यतिभयंकरे ॥ ३६ ॥  
अनावृष्टिरनुप्राप्ता राजन् द्वादशवार्षिकी ।

तस्यां द्वादशवार्षिक्यामनावृष्ट्‌यां महर्षयः ॥ ३७ ॥  
वृत्त्यर्थं प्राद्रवन् राजन् क्षुधार्ताः सर्वतोदिशम्।

दिग्भ्यस्तान् प्रद्रुतान्‌ दृष्ट्वा मुनिः सारस्वतस्तदा ॥ ३८ ॥  
गमनाय मतिं चक्रे तं प्रोवाच सरस्वती।

न गन्तव्यमितः पुत्र तवाहारमहं सदा ॥ ३९ ॥  
दास्यामि मत्स्यप्रवरानुष्यतामिह भारत ।

इत्युक्तस्तर्पयामास स पितॄन् देवतास्तथा ॥ ४० ॥  
आहारमकरोन्नित्यं प्राणान् वेदांश्च धारयन्।

अथ तस्यामनावृष्ट्‌यामतीतायां महर्षयः ॥ ४१ ॥  
अन्योन्यं परिपप्रच्छुः पुनः स्वाध्यायकारणात्।

तेषां क्षुधापरीतानां नष्टा वेदाभिधावताम् ॥ ४२ ॥  
सर्वेषामेव राजेन्द्र न कश्चित् प्रतिभानवान्।

अथ कश्चिदृषिस्तेषां सारस्वतमुपेयिवान् ॥ ४३ ॥  
कुर्वाणं संशितात्मानं स्वाध्यायमृषिसत्तमम् ।

स गत्वाऽऽचष्ट तेभ्यश्च सारस्वतमतिप्रभम् ॥ ४४ ॥  
स्वाध्यायममरप्रख्यं कुर्वाणं विजने वने।

ततः सर्वे समाजग्मुस्तत्र राजन् महर्षयः ॥ ४५ ॥  
सारस्वतं मुनिश्रेष्ठमिदमूचुः समागताः ।  
अस्मानध्यापयस्वेति तानुवाच ततो मुनिः ॥ ४६ ॥  
शिष्यत्वमुपगच्छध्वं विधिवद्धि ममेत्युत ।

तत्राब्रुवन् मुनिगणा बालस्त्वमसि पुत्रक ॥ ४७ ॥  
स तानाह न मे धर्मो नश्येदिति पुनर्मुनीन्।  
यो ह्यधर्मेण वै ब्रूयाद् गृह्णीयाद् योऽप्यधर्मतः ॥ ४८ ॥  
हीयेतां तावुभौ क्षिप्रं स्यातां वा वैरिणावुभौ।

न हायनैर्न पलितैर्न वित्तेन न बन्धुभिः ॥ ४९ ॥  
ऋषयश्चक्रिरे धर्मं योऽनूचानः स नो महान्।

एतच्छ्रुत्वा वचस्तस्य मुनयस्ते विधानतः ॥ ५० ॥  
तस्माद् वेदाननुप्राप्य पुनर्धर्मं प्रचक्रिरे।

षष्टिर्मुनिसहस्राणि शिष्यत्वं प्रतिपेदिरे ॥ ५१ ॥  
सारस्वतस्य विप्रर्षेर्वेदस्वाध्यायकारणात् ।

मुष्टिं मुष्टिं ततः सर्वे दर्भाणां ते ह्युपाहरन्।  
तस्यासनार्थं विप्रर्षेर्बालस्यापि वशे स्थिताः ॥ ५२ ॥

तत्रापि दत्त्वा वसु रौहिणेयो  
महाबलः केशवपूर्वजोऽथ ।  
जगाम तीर्थं मुदितः क्रमेण  
ख्यातं महद् वृद्धकन्या स्म यत्र ॥ ५३ ॥