+++
title_full = "052 वृद्ध कन्याका चरित्र, शृंगवान्\u200cके साथ उसका विवाह और स्वर्गगमन तथा उस तीर्थका माहात्म्य"
title = "०५२ सारस्वतोपाख्याने"

+++


कथं कुमारी भगवंस्तपोयुक्ता ह्यभूत् पुरा।  
किमर्थं च तपस्तेपे को वास्या नियमोऽभवत् ॥ १ ॥

सुदुष्करमिदं ब्रह्मंस्त्वत्तः श्रुतमनुत्तमम् ।  
आख्याहि तत्त्वमखिलं यथा तपसि सा स्थिता ॥ २ ॥

ऋषिरासीन्महावीर्यः कुणिर्गर्गो महायशाः ।  
स तप्त्वा विपुलं राजंस्तपो वै तपतां वरः ॥ ३ ॥  
मनसाथ सुतां सुभ्रूं समुत्पादितवान् विभुः।

तां च दृष्ट्वा मुनिः प्रीतः कुणिर्गर्गो महायशाः ॥ ४ ॥  
जगाम त्रिदिवं राजन् संत्यज्येह कलेवरम्।

सुभ्रूः सा ह्यथ कल्याणी पुण्डरीकनिभेक्षणा ॥ ५ ॥  
महता तपसोग्रेण कृत्वाऽऽश्रममनिन्दिता ।  
उपवासैः पूजयन्ती पितॄन् देवांश्च सा पुरा ॥ ६ ॥

तस्यास्तु तपसोग्रेण महान् कालोऽत्यगान्नृप।  
सा पित्रा दीयमानापि तत्र नैच्छदनिन्दिता ॥ ७ ॥  
आत्मनः सदृशं सा तु भर्तारं नान्वपश्यत।

ततः सा तपसोग्रेण पीडयित्वाऽऽत्मनस्तनुम् ॥ ८ ॥  
पितृदेवार्चनरता बभूव विजने वने।

साऽऽत्मानं मन्यमानापि कृतकृत्यं श्रमान्विता ॥ ९ ॥  
वार्धकेन च राजेन्द्र तपसा चैव कर्शिता।

सा नाशकद् यदा गन्तुं पदात् पदमपि स्वयम् ॥ १० ॥  
चकार गमने बुद्धिं परलोकाय वै तदा।

मोक्तुकामां तु तां दृष्ट्वा शरीरं नारदोऽब्रवीत् ॥ ११ ॥  
असंस्कृतायाः कन्यायाः कुतो लोकास्तवानघे।  
एवं तु श्रुतमस्माभिर्देवलोके महाव्रते ॥ १२ ॥  
तपः परमकं प्राप्तं न तु लोकास्त्वया जिताः।

तन्नारदवचः श्रुत्वा साब्रवीदृषिसंसदि ॥ १३ ॥  
तपसोऽर्धं प्रयच्छामि पाणिग्राहस्य सत्तम।

इत्युक्ते चास्या जग्राह पाणिं गालवसम्भवः ॥ १४ ॥  
ऋषिः प्राक् शृङ्गवान्नाम समयं चेममब्रवीत्।  
समयेन तवाद्याहं पाणिं स्प्रक्ष्यामि शोभने ॥ १५ ॥  
यद्येकरात्रं वस्तव्यं त्वया सह मयेति ह।

तथेति सा प्रतिश्रुत्य तस्मै पाणिं ददौ तदा ॥ १६ ॥  
यथादृष्टेन विधिना हुत्वा चाग्निं विधानतः।  
चक्रे च पाणिग्रहणं तस्योद्‌वाहं च गालविः ॥ १७ ॥

सा रात्रावभवद् राजंस्तरुणी वरवर्णिनी।  
दिव्याभरणवस्त्रा च दिव्यगन्धानुलेपना ॥ १८ ॥

तां दृष्ट्वा गालविः प्रीतो दीपयन्तीमिव श्रिया।  
उवास च क्षपामेकां प्रभाते साब्रवीच्च तम् ॥ १९ ॥

यस्त्वया समयो विप्र कृतो मे तपतां वर।  
तेनोषितास्मि भद्रं ते स्वस्ति तेऽस्तु व्रजाम्यहम् ॥ २० ॥

सा निर्गताब्रवीद् भूयो योऽस्मिंस्तीर्थे समाहितः।  
वसते रजनीमेकां तर्पयित्वा दिवौकसः ॥ २१ ॥  
चत्वारिंशतमष्टौ च द्वौ चाष्टौ सम्यगाचरेत्।  
यो ब्रह्मचर्यं वर्षाणि फलं तस्य लभेत सः ॥ २२ ॥

एवमुक्त्वा ततः साध्वी देहं त्यक्त्वा दिवं गता।  
ऋषिरप्यभवद् दीनस्तस्या रूपं विचिन्तयन् ॥ २३ ॥

समयेन तपोऽर्धं च कृच्छ्रात् प्रतिगृहीतवान्।  
साधयित्वा तदाऽऽत्मानं तस्याः स गतिमन्वियात् ॥ २४ ॥  
दुःखितो भरतश्रेष्ठ तस्या रूपबलात्कृतः।

एतत्ते वृद्धकन्याया व्याख्यातं चरितं महत् ॥ २५ ॥  
तथैव ब्रह्मचर्यं च स्वर्गस्य च गतिः शुभा।

तत्रस्थश्चापि शुश्राव हतं शल्यं हलायुधः ॥ २६ ॥  
तत्रापि दत्त्वा दानानि द्विजातिभ्यः परंतपः।  
शुश्राव शल्यं संग्रामे निहतं पाण्डवैस्तदा ॥ २७ ॥  
समन्तपञ्चकद्वारात् ततो निष्क्रम्य माधवः।  
पप्रच्छर्षिगणान् रामः कुरुक्षेत्रस्य यत् फलम् ॥ २८ ॥

ते पृष्टा यदुसिंहेन कुरुक्षेत्रफलं विभो।  
समाचख्युर्महात्मानस्तस्मै सर्वं यथातथम् ॥ २९ ॥