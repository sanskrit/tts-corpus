+++
title_full = "056 दुर्योधनके लिये अपशकुन, भीमसेनका उत्साह तथा भीम और दुर्योधनमें वाग्युद्धके पश्चात् गदायुद्धका आरम्भ"
title = "०५६"

+++


ततो वाग्युद्धमभवत् तुमुलं जनमेजय।  
यत्र दुःखान्वितो राजा धृतराष्ट्रोऽब्रवीदिदम् ॥ १ ॥

धिगस्तु खलु मानुष्यं यस्य निष्ठेयमीदृशी।  
एकादशचमूभर्ता यत्र पुत्रो ममानघ ॥ २ ॥  
आज्ञाप्य सर्वान् नृपतीन् भुक्त्वा चेमां वसुंधराम्।  
गदामादाय वेगेन पदातिः प्रस्थितो रणे ॥ ३ ॥

भूत्वा हि जगतो नाथो ह्यनाथ इव मे सुतः।  
गदामुद्यम्य यो याति किमन्यद् भागधेयतः ॥ ४ ॥

अहो दुःखं महत् प्राप्तं पुत्रेण मम संजय।  
एवमुक्त्वा स दुःखार्तो विरराम जनाधिपः ॥ ५ ॥

स मेघनिनदो हर्षान्निनदन्निव गोवृषः।  
आजुहाव तदा पार्थं युद्धाय युधि वीर्यवान् ॥ ६ ॥

भीममाह्वयमाने तु कुरुराजे महात्मनि।  
प्रादुरासन् सुघोराणि रूपाणि विविधान्युत ॥ ७ ॥

ववुर्वाताः सनिर्घाताः पांशुवर्षं पपात च।  
बभूवुश्च दिशः सर्वास्तिमिरेण समावृताः ॥ ८ ॥  
महास्वनाः सनिर्घातास्तुमुला लोमहर्षणाः ।  
पेतुस्तथोल्काः शतशः स्फोटयन्त्यो नभस्तलात् ॥ ९ ॥  
राहुश्चाग्रसदादित्यमपर्वणि विशाम्पते ।  
चकम्पे च महाकम्पं पृथिवी सवनद्रुमा ॥ १० ॥

रुक्षाश्च वाताः प्रववुर्नीचैः शर्करकर्षिणः।  
गिरीणां शिखराण्येव न्यपतन्त महीतले ॥ ११ ॥

मृगा बहुविधाकाराः सम्पतन्ति दिशो दश।  
दीप्ताः शिवाश्चाप्यनदन् घोररूपाः सुदारुणाः ॥ १२ ॥

निर्घाताश्च महाघोरा बभूवुर्लोमहर्षणाः ।  
दीप्तायां दिशि राजेन्द्र मृगाश्चाशुभवेदिनः ॥ १३ ॥

उदपानगताश्चापो व्यवर्धन्त समन्ततः ।  
अशरीरा महानादाः श्रूयन्ते स्म तदा नृप ॥ १४ ॥

एवमादीनि दृष्ट्वाथ निमित्तानि वृकोदरः।  
उवाच भ्रातरं ज्येष्ठं धर्मराजं युधिष्ठिरम् ॥ १५ ॥

नैष शक्तो रणे जेतुं मन्दात्मा मां सुयोधनः।  
अद्य क्रोधं विमोक्ष्यामि निगूढं हृदये चिरम् ॥ १६ ॥  
सुयोधने कौरवेन्द्रे खाण्डवेऽग्निमिवार्जुनः ।  
शल्यमद्योद्धरिष्यामि तव पाण्डव हृच्छयम् ॥ १७ ॥

निहत्य गदया पापमिमं कुरुकुलाधमम्।  
अद्य कीर्तिमयीं मालां प्रतिमोक्ष्याम्यहं त्वयि ॥ १८ ॥

हत्वेमं पापकर्माणं गदया रणमूर्धनि।  
अद्यास्य शतधा देहं भिनद्मि गदयानया ॥ १९ ॥

नायं प्रवेष्टा नगरं पुनर्वारणसाह्वयम्।  
सर्पोत्सर्गस्य शयने विषदानस्य भोजने ॥ २० ॥  
प्रमाणकोट्‌यां पातस्य दाहस्य जतुवेश्मनि।  
सभायामवहासस्य सर्वस्वहरणस्य च ॥ २१ ॥  
वर्षमज्ञातवासस्य वनवासस्य चानघ ।  
अद्यान्तमेषां दुःखानां गन्ताहं भरतर्षभ ॥ २२ ॥

एकाह्ना विनिहत्येमं भविष्याम्यात्मनोऽनृणः ।  
अद्यायुर्धार्तराष्ट्रस्य दुर्मतेरकृतात्मनः ॥ २३ ॥  
समाप्तं भरतश्रेष्ठ मातापित्रोश्च दर्शनम्।

अद्य सौख्यं तु राजेन्द्र कुरुराजस्य दुर्मतेः ॥ २४ ॥  
समाप्तं च महाराज नारीणां दर्शनं पुनः।

अद्यायं कुरुराजस्य शान्तनोः कुलपांसनः ॥ २५ ॥  
प्राणान् श्रियं च राज्यं च त्यक्त्वा शेष्यति भूतले।

राजा च धृतराष्ट्रोऽद्य श्रुत्वा पुत्रं निपातितम् ॥ २६ ॥  
स्मरिष्यत्यशुभं कर्म यत्तच्छकुनिबुद्धिजम् ।

इत्युक्त्वा राजशार्दूल गदामादाय वीर्यवान् ॥ २७ ॥  
अभ्यतिष्ठत युद्धाय शक्रो वृत्रमिवाह्वयन्।

तमुद्यतगदं दृष्ट्वा कैलासमिव शृङ्गिणम् ॥ २८ ॥  
भीमसेनः पुनः क्रुद्धो दुर्योधनमुवाच ह।

राज्ञश्च धृतराष्ट्रस्य तथा त्वमपि चात्मनः ॥ २९ ॥  
स्मर तद् दुष्कृतं कर्म यद् वृत्तं वारणावते।

द्रौपदी च परिक्लिष्टा सभामध्ये रजस्वला ॥ ३० ॥  
द्यूतेन वञ्चितो राजा यत् त्वया सौबलेन च।  
वने दुःखं च यत् प्राप्तमस्माभिस्त्वत्कृतं महत् ॥ ३१ ॥  
विराटनगरे चैव योन्यन्तरगतैरिव ।  
तत् सर्वं पातयाम्यद्य दिष्ट्‌या दृष्टोऽसि दुर्मते ॥ ३२ ॥

त्वत्कृतेऽसौ हतः शेते शरतल्पे प्रतापवान्।  
गाङ्गेयो रथिनां श्रेष्ठो निहतो याज्ञसेनिना ॥ ३३ ॥

हतो द्रोणश्च कर्णश्च तथा शल्यः प्रतापवान्।  
वैराग्नेरादिकर्तासौ शकुनिः सौबलो हतः ॥ ३४ ॥

प्रातिकामी तथा पापो द्रौपद्याः क्लेशकृद्धतः।  
भ्रातरस्ते हताः सर्वे शूरा विक्रान्तयोधिनः ॥ ३५ ॥

एते चान्ये च बहवो निहतास्त्वत्कृते नृपाः।  
त्वामद्य निहनिष्यामि गदया नात्र संशयः ॥ ३६ ॥

इत्येवमुच्चै राजेन्द्र भाषमाणं वृकोदरम्।  
उवाच गतभी राजन् पुत्रस्ते सत्यविक्रमः ॥ ३७ ॥

किं कत्थनेन बहुना युध्यस्व त्वं वृकोदर।  
अद्य तेऽहं विनेष्यामि युद्धश्रद्धां कुलाधम ॥ ३८ ॥

न हि दुर्योधनः क्षुद्र केनचित् त्वद्विधेन वै।  
शक्यस्त्रासयितुं वाचा यथान्यः प्राकृतो नरः ॥ ३९ ॥

चिरकालेप्सितं दिष्ट्‌या हृदयस्थमिदं मम।  
त्वया सह गदायुद्धं त्रिदशैरुपपादितम् ॥ ४० ॥

किं वाचा बहुनोक्तेन कत्थितेन च दुर्मते।  
वाणी सम्पद्यतामेषा कर्मणा मा चिरं कृथाः ॥ ४१ ॥

तस्य तद् वचनं श्रुत्वा सर्व एवाभ्यपूजयन्।  
राजानः सोमकाश्चैव ये तत्रासन् समागताः ॥ ४२ ॥

ततः सम्पूजितः सर्वैः सम्प्रहृष्टतनूरुहः।  
भूयो धीरां मतिं चक्रे युद्धाय कुरुनन्दनः ॥ ४३ ॥

उन्मत्तमिव मातङ्गं तलशब्दैर्नराधिपाः ।  
भूयः संहर्षयांचक्रुर्दुर्योधनममर्षणम् ॥ ४४ ॥

तं महात्मा महात्मानं गदामुद्यम्य पाण्डवः।  
अभिदुद्राव वेगेन धार्तराष्ट्रं वृकोदरः ॥ ४५ ॥

बृंहन्ति कुञ्जरास्तत्र हया ह्रेषन्ति चासकृत्।  
शस्त्राणि चाप्यदीप्यन्त पाण्डवानां जयैषिणाम् ॥ ४६ ॥