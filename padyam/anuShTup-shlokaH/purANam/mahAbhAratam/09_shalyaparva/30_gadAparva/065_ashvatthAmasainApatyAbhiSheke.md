+++
title_full = "065 दुर्योधनकी दशा देखकर अश्वत्थामाका विषाद, प्रतिज्ञा और सेनापतिके पदपर अभिषेक"
title = "०६५ अश्वत्थामसैनापत्याभिषेके"

+++


वार्तिकाणां सकाशात् तु श्रुत्वा दुर्योधनं हतम्।  
हतशिष्टास्ततो राजन् कौरवाणां महारथाः ॥ १ ॥  
विनिर्भिन्नाः शितैर्बाणैर्गदातोमरशक्तिभिः ।  
अश्वत्थामा कृपश्चैव कृतवर्मा च सात्वतः ॥ २ ॥  
त्वरिता जवनैरश्वैरायोधनमुपागमन् ।

तत्रापश्यन् महात्मानं धार्तराष्ट्रं निपातितम् ॥ ३ ॥  
प्रभग्नं वायुवेगेन महाशालं यथा वने।  
भूमौ विचेष्टमानं तं रुधिरेण समुक्षितम् ॥ ४ ॥  
महागजमिवारण्ये व्याधेन विनिपातितम् ।  
विवर्तमानं बहुशो रुधिरौघपरिप्लुतम् ॥ ५ ॥

यदृच्छया निपतितं चक्रमादित्यगोचरम् ।  
महावातसमुत्थेन संशुष्कमिव सागरम् ॥ ६ ॥  
पूर्णचन्द्रमिव व्योम्नि तुषारावृतमण्डलम् ।  
रेणुध्वस्तं दीर्घभुजं मातङ्गमिव विक्रमे ॥ ७ ॥

वृतं भूतगणैर्घोरैः क्रव्यादैश्च समन्ततः।  
यथा धनं लिप्समानैर्भृत्यैर्नृपतिसत्तमम् ॥ ८ ॥

भ्रुकुटीकृतवक्त्रान्तं क्रोधादुद्‌वृत्तचक्षुषम् ।  
सामर्षं तं नरव्याघ्रं व्याघ्रं निपतितं यथा ॥ ९ ॥

ते तं दृष्ट्वा महेष्वासं भूतले पतितं नृपम्।  
मोहमभ्यागमन् सर्वे कृपप्रभृतयो रथाः ॥ १० ॥

अवतीर्य रथेभ्यश्च प्राद्रवन् राजसंनिधौ।  
दुर्योधनं च सम्प्रेक्ष्य सर्वे भूमावुपाविशन् ॥ ११ ॥

ततो द्रौणिर्महाराज बाष्पपूर्णेक्षणः श्वसन्।  
उवाच भरतश्रेष्ठं सर्वलोकेश्वरेश्वरम् ॥ १२ ॥

न नूनं विद्यते सत्यं मानुषे किंचिदेव हि।  
यत्र त्वं पुरुषव्याघ्र शेषे पांसुषु रूषितः ॥ १३ ॥

भूत्वा हि नृपतिः पूर्वं समाज्ञाप्य च मेदिनीम्।  
कथमेकोऽद्य राजेन्द्र तिष्ठसे निर्जने वने ॥ १४ ॥

दुःशासनं न पश्यामि नापि कर्णं महारथम्।  
नापि तान् सुहृदः सर्वान् किमिदं भरतर्षभ ॥ १५ ॥

दुःखं नूनं कृतान्तस्य गतिं ज्ञातुं कथंचन।  
लोकानां च भवान् यत्र शेषे पांसुषु रूषितः ॥ १६ ॥

एष मूर्धाभिषिक्तानामग्रे गत्वा परंतपः।  
सतृणं ग्रसते पांसुं पश्य कालस्य पर्ययम् ॥ १७ ॥

क्व ते तदमलं छत्रं व्यजनं क्व च पार्थिव।  
सा च ते महती सेना क्व गता पार्थिवोत्तम॥१८॥

दुर्विज्ञेया गतिर्नूनं कार्याणां कारणान्तरे।  
यद् वै लोकगुरुर्भूत्वा भवानेतां दशां गतः ॥ १९ ॥

अध्रुवा सर्वमर्त्येषु श्रीरुपालक्ष्यते भृशम्।  
भवतो व्यसनं दृष्ट्वा शक्रविस्पर्धिनो भृशम् ॥ २० ॥

तस्य तद् वचनं श्रुत्वा दुःखितस्य विशेषतः।  
उवाच राजन् पुत्रस्ते प्राप्तकालमिदं वचः ॥ २१ ॥  
विमृज्य नेत्रे पाणिभ्यां शोकजं बाष्पमुत्सृजन्।  
कृपादीन् स तदा वीरान् सर्वानेव नराधिपः ॥ २२ ॥

ईदृशो लोकधर्मोऽयं धात्रा निर्दिष्ट उच्यते।  
विनाशः सर्वभूतानां कालपर्यायमागतः ॥ २३ ॥

सोऽयं मां समनुप्राप्तः प्रत्यक्षं भवतां हि यः।  
पृथिवीं पालयित्वाहमेतां निष्ठामुपागतः ॥ २४ ॥

दिष्ट्‌या नाहं परावृत्तो युद्धे कस्यांचिदापदि।  
दिष्ट्‌याहं निहतः पापैश्छलेनैव विशेषतः ॥ २५ ॥

उत्साहश्च कृतो नित्यं मया दिष्ट्‌या युयुत्सता।  
दिष्ट्‌या चास्मिन् हतो युद्धे निहतज्ञातिबान्धवः ॥ २६ ॥

दिष्ट्‌या च वोऽहं पश्यामि मुक्तानस्माज्जनक्षयात्।  
स्वस्तियुक्तांश्च कल्यांश्च तन्मे प्रियमनुत्तमम् ॥ २७ ॥

मा भवन्तोऽत्र तप्यन्तां सौहृदान्निधनेन मे।  
यदि वेदाः प्रमाणं वो जिता लोका मयाक्षयाः ॥ २८ ॥

मन्यमानः प्रभावं च कृष्णस्यामिततेजसः।  
तेन न च्यावितश्चाहं क्षत्रधर्मात् स्वनुष्ठितात् ॥ २९ ॥  
स मया समनुप्राप्तो नास्मि शोच्यः कथंचन।

कृतं भवद्भिः सदृशमनुरूपमिवात्मनः ॥ ३० ॥  
यतितं विजये नित्यं दैवं तु दुरतिक्रमम्।

एतावदुक्त्वा वचनं बाष्पव्याकुललोचनः ॥ ३१ ॥  
तूष्णीं बभूव राजेन्द्र रुजासौ विह्वलो भृशम्।

तथा दृष्ट्वा तु राजानं बाष्पशोकसमन्वितम् ॥ ३२ ॥  
द्रौणिः क्रोधेन जज्वाल यथा वह्निर्जगत्क्षये।

स च क्रोधसमाविष्टः पाणौ पाणिं निपीड्‌य च ॥ ३३ ॥  
बाष्पविह्वलया वाचा राजानमिदमब्रवीत् ।

पिता मे निहतः क्षुद्रैः सुनृशंसेन कर्मणा ॥ ३४ ॥  
न तथा तेन तप्यामि यथा राजंस्त्वयाद्य वै।

शृणु चेदं वचो मह्यं सत्येन वदतः प्रभो ॥ ३५ ॥  
इष्टापूर्तेन दानेन धर्मेण सुकृतेन च।  
अद्याहं सर्वपञ्चालान् वासुदेवस्य पश्यतः ॥ ३६ ॥  
सर्वोपायैर्हि नेष्यामि प्रेतराजनिवेशनम् ।  
अनुज्ञां तु महाराज भवान् मे दातुमर्हति ॥ ३७ ॥

इति श्रुत्वा तु वचनं द्रोणपुत्रस्य कौरवः।  
मनसः प्रीतिजननं कृपं वचनमब्रवीत् ॥ ३८ ॥  
आचार्य शीघ्रं कलशं जलपूर्णं समानय।

स तद् वचनमाज्ञाय राज्ञो ब्राह्मणसत्तमः ॥ ३९ ॥  
कलशं पूर्णमादाय राज्ञोऽन्तिकमुपागमत् ।

तमब्रवीन्महाराज पुत्रस्तव विशाम्पते ॥ ४० ॥  
ममाज्ञया द्विजश्रेष्ठ द्रोणपुत्रोऽभिषिच्यताम् ।  
सैनापत्येन भद्रं ते मम चेदिच्छसि प्रियम् ॥ ४१ ॥

राज्ञो नियोगाद् योद्धव्यं ब्राह्मणेन विशेषतः।  
वर्तता क्षत्रधर्मेण ह्येवं धर्मविदो विदुः ॥ ४२ ॥

राज्ञस्तु वचनं श्रुत्वा कृपः शारद्वतस्तथा।  
द्रौणिं राज्ञो नियोगेन सैनापत्येऽभ्यषेचयत् ॥ ४३ ॥

सोऽभिषिक्तो महाराज परिष्वज्य नृपोत्तमम्।  
प्रययौ सिंहनादेन दिशः सर्वा विनादयन् ॥ ४४ ॥

दुर्योधनोऽपि राजेन्द्र शोणितेन परिप्लुतः।  
तां निशां प्रतिपेदेऽथ सर्वभूतभयावहाम् ॥ ४५ ॥

अपक्रम्य तु ते तूर्णं तस्मादायोधनान्नृप।  
शोकसंविग्नमनसश्चिन्ताध्यानपराभवन् ॥ ४६ ॥