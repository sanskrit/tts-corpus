+++
title_full = "038 सप्तसारस्वततीर्थकी उत्पत्ति, महिमा और मंकणक मुनिका चरित्र"
title = "०३८ बलदेवतीर्थयात्रायाम्"

+++


सप्तसारस्वतं कस्मात् कश्च मङ्कणको मुनिः।  
कथंसिद्धः स भगवान् कश्चास्य नियमोऽभवत् ॥ १ ॥

कस्य वंशे समुत्पन्नः किं चाधीतं द्विजोत्तम।  
एतदिच्छाम्यहं श्रोतुं विधिवद् द्विजसत्तम ॥ २ ॥

राजन् सप्त सरस्वत्यो याभिर्व्याप्तमिदं जगत्।  
आहूता बलवद्भिर्हि तत्र तत्र सरस्वती ॥ ३ ॥

सुप्रभा काञ्चनाक्षी च विशाला च मनोरमा।  
सरस्वती चौघवती सुरेणुर्विमलोदका ॥ ४ ॥

पितामहस्य महतो वर्तमाने महामखे।  
वितते यज्ञवाटे च संसिद्धेषु द्विजातिषु ॥ ५ ॥  
पुण्याहघोषैर्विमलैर्वेदानां निनदैस्तथा ।  
देवेषु चैव व्यग्रेषु तस्मिन् यज्ञविधौ तदा ॥ ६ ॥

तत्र चैव महाराज दीक्षिते प्रपितामहे।  
यजतस्तस्य सत्रेण सर्वकामसमृद्धिना ॥ ७ ॥

मनसा चिन्तिता ह्यर्था धर्मार्थकुशलैस्तदा।  
उपतिष्ठन्ति राजेन्द्र द्विजातींस्तत्र तत्र ह ॥ ८ ॥

जगुश्च तत्र गन्धर्वा ननृतुश्चाप्सरोगणाः।  
वादित्राणि च दिव्यानि वादयामासुरञ्जसा ॥ ९ ॥

तस्य यज्ञस्य सम्पत्त्या तुतुषुर्देवता अपि।  
विस्मयं परमं जग्मुः किमु मानुषयोनयः ॥ १० ॥

वर्तमाने तथा यज्ञे पुष्करस्थे पितामहे।  
अब्रुवन्नृषयो राजन्नायं यज्ञो महागुणः ॥ ११ ॥  
न दृश्यते सरिच्छ्रेष्ठा यस्मादिह सरस्वती।

तच्छ्रुत्वा भगवान् प्रीतः सस्माराथ सरस्वतीम् ॥ १२ ॥  
पितामहेन यजता आहूता पुष्करेषु वै।

सुप्रभा नाम राजेन्द्र नाम्ना तत्र सरस्वती ॥ १३ ॥  
तां दृष्ट्वा मुनयस्तुष्टास्त्वरायुक्तां सरस्वतीम्।  
पितामहं मानयन्तीं क्रतुं ते बहु मेनिरे ॥ १४ ॥

एवमेषा सरिच्छ्रेष्ठा पुष्करेषु सरस्वती।  
पितामहार्थं सम्भूता तुष्ट्‌यर्थं च मनीषिणाम् ॥ १५ ॥

नैमिषे मुनयो राजन् समागम्य समासते।  
तत्र चित्राः कथा ह्यासन् वेदं प्रति जनेश्वर ॥ १६ ॥

यत्र ते मुनयो ह्यासन् नानास्वाध्यायवेदिनः।  
ते समागम्य मुनयः सस्मरुर्वै सरस्वतीम् ॥ १७ ॥

सा तु ध्याता महाराज ऋषिभः सत्रयाजिभिः।  
समागतानां राजेन्द्र साहाय्यार्थं महात्मनाम् ॥ १८ ॥  
आजगाम महाभागा तत्र पुण्या सरस्वती।

नैमिषे काञ्चनाक्षी तु मुनीनां सत्रयाजिनाम् ॥ १९ ॥  
आगता सरितां श्रेष्ठा तत्र भारत पूजिता।

गयस्य यजमानस्य गयेष्वेव महाक्रतुम् ॥ २० ॥  
आहूता सरितां श्रेष्ठा गययज्ञे सरस्वती।  
विशालां तु गयस्याहुर्ऋषयः संशितव्रताः ॥ २१ ॥

सरित् सा हिमवत्पार्श्वात् प्रस्रुता शीघ्रगामिनी।  
औद्दालकेस्तथा यज्ञे यजतस्तस्य भारत ॥ २२ ॥

समेते सर्वतः स्फीते मुनीनां मण्डले तदा।  
उत्तरे कोसलाभागे पुण्ये राजन् महात्मना ॥ २३ ॥  
उद्दालकेन यजता पूर्वं ध्याता सरस्वती।  
आजगाम सरिच्छ्रेष्ठा तं देशं मुनिकारणात् ॥ २४ ॥

पूज्यमाना मुनिगणैर्वल्कलाजिनसंवृतैः ।  
मनोरमेति विख्याता सा हि तैर्मनसा कृता ॥ २५ ॥

सुरेणुर्ऋषभे द्वीपे पुण्ये राजर्षिसेविते।  
कुरोश्च यजमानस्य कुरुक्षेत्रे महात्मनः ॥ २६ ॥  
आजगाम महाभागा सरिच्छ्रेष्ठा सरस्वती।

ओघवत्यपि राजेन्द्र वसिष्ठेन महात्मना ॥ २७ ॥  
समाहूता कुरुक्षेत्रे दिव्यतोया सरस्वती।  
दक्षेण यजता चापि गङ्गाद्वारे सरस्वती ॥ २८ ॥  
सुरेणुरिति विख्याता प्रस्रुता शीघ्रगामिनी।

विमलोदा भगवती ब्रह्मणा यजता पुनः ॥ २९ ॥  
समाहूता ययौ तत्र पुण्ये हैमवते गिरौ।

एकीभूतास्ततस्तास्तु तस्मिंस्तीर्थे समागताः ॥ ३० ॥  
सप्तसारस्वतं तीर्थं ततस्तु प्रथितं भुवि।

इति सप्तसरस्वत्यो नामतः परिकीर्तिताः ॥ ३१ ॥  
सप्तसारस्वतं चैव तीर्थं पुण्यं तथा स्मृतम्।

शृणु मङ्कणकस्यापि कौमारब्रह्मचारिणः ॥ ३२ ॥  
आपगामवगाढस्य राजन् प्रक्रीडितं महत्।

दृष्ट्वा यदृच्छया तत्र स्त्रियमंभसि भारत ॥ ३३ ॥  
जायन्तीं रुचिरापाङ्गीं दिग्वाससमनिन्दिताम् ।  
सरस्वत्यां महाराज चस्कन्दे वीर्यमम्भसि ॥ ३४ ॥

तद् रेतः स तु जग्राह कलशे वै महातपाः।  
सप्तधा प्रविभागं तु कलशस्थं जगाम ह ॥ ३५ ॥

तत्रर्षयः सप्त जाता जज्ञिरे मरुतां गणाः।  
वायुवेगो वायुबलो वायुहा वायुमण्डलः ॥ ३६ ॥  
वायुज्वालो वायुरेता वायुचक्रश्च वीर्यवान्।  
एवमेते समुत्पन्ना मरुतां जनयिष्णवः ॥ ३७ ॥

इदमत्यद्भुतं राजन् शृण्वाश्चर्यतरं भुवि।  
महर्षेश्चरितं यादृक् त्रिषु लोकेषु विश्रुतम् ॥ ३८ ॥

पुरा मङ्कणकः सिद्धः कुशाग्रेणेति नः श्रुतम्।  
क्षतः किल करे राजंस्तस्य शाकरसोऽस्रवत् ॥ ३९ ॥

स वै शाकरसं दृष्ट्वा हर्षाविष्टः प्रनृत्तवान्।  
ततस्तस्मिन् प्रनृत्ते वै स्थावरं जङ्गमं च यत् ॥ ४० ॥  
प्रनृत्तमुभयं वीर तेजसा तस्य मोहितम्।

ब्रह्मादिभिः सुरै राजन्नृषिभिश्च तपोधनैः ॥ ४१ ॥  
विज्ञप्तो वै महादेव ऋषेरर्थे नराधिप।  
नायं नृत्येद् यथा देव तथा त्वं कर्तुमर्हसि ॥ ४२ ॥

ततो देवो मुनिं दृष्ट्वा हर्षाविष्टमतीव ह।  
सुराणां हितकामार्थं महादेवोऽभ्यभाषत ॥ ४३ ॥

भो भो ब्राह्मण धर्मज्ञ किमर्थं नृत्यते भवान्।  
हर्षस्थानं किमर्थं च तवेदमधिकं मुने ॥ ४४ ॥  
तपस्विनो धर्मपथे स्थितस्य द्विजसत्तम।

किं न पश्यसि मे ब्रह्मन् कराच्छाकरसं स्रुतम् ॥ ४५ ॥  
यं दृष्ट्वा सम्प्रनृत्तो वै हर्षेण महता विभो।

तं प्रहस्याब्रवीद् देवो मुनिं रागेण मोहितम् ॥ ४६ ॥  
अहं न विस्मयं विप्र गच्छामीति प्रपश्य माम्।

एवमुक्त्वा मुनिश्रेष्ठं महादेवेन धीमता ॥ ४७ ॥  
अङ्‌गुल्यग्रेण राजेन्द्र स्वङ्‌गुष्ठस्ताडितोऽभवत् ।  
ततो भस्म क्षताद् राजन् निर्गतं हिमसंनिभम् ॥ ४८ ॥

तद् दृष्ट्वा व्रीडितो राजन् स मुनिः पादयोर्गतः।  
मेने देवं महादेवमिदं चोवाच विस्मितः ॥ ४९ ॥

नान्यं देवादहं मन्ये रुद्रात् परतरं महत्।  
सुरासुरस्य जगतो गतिस्त्वमसि शूलधृत् ॥ ५० ॥

त्वया सृष्टमिदं विश्वं वदन्तीह मनीषिणः।  
त्वामेव सर्वं व्रजति पुनरेव युगक्षये ॥ ५१ ॥

देवैरपि न शक्यस्त्वं परिज्ञातुं कुतो मया।  
त्वयि सर्वे स्म दृश्यन्ते भावा ये जगति स्थिताः॥५२॥

त्वामुपासन्त वरदं देवा ब्रह्मादयोऽनघ।  
सर्वस्त्वमसि देवानां कर्ता कारयिता च ह ॥ ५३ ॥  
त्वत्प्रसादात् सुराः सर्वे मोदन्तीहाकुतोभयाः।

(त्वं प्रभुः परमैश्वर्यादधिकं भासि शङ्कर।  
त्वयि ब्रह्मा च शक्रश्च लोकान् संधार्य तिष्ठतः॥

त्वन्मूलं च जगत् सर्वं त्वदन्तं हि महेश्वर।  
त्वया हि वितता लोकाः सप्तेमे सर्वसम्भव॥

सर्वथा सर्वभूतेश त्वामेवार्चन्ति देवताः।  
त्वन्मयं हि जगत् सर्वं भूतं स्थावरजङ्गमम्॥

स्वर्गं च परमं स्थानं नृणामभ्युदयार्थिनाम्।  
ददासि कर्मिणां कर्म भावयन् ध्यानयोगतः॥

न वृथास्ति महादेव प्रसादस्ते महेश्वर।  
यस्मात् त्वयोपकरणात् करोमि कमलेक्षण॥  
प्रपद्ये शरणं शम्भुं सर्वदा सर्वतः स्थितम्।)

एवं स्तुत्वा महादेवं स ऋषिः प्रणतोऽभवत् ॥ ५४ ॥  
यदिदं चापलं देव कृतमेतत् स्मयादिकम्।  
ततः प्रसादयामि त्वां तपो मे न क्षरेदिति ॥ ५५ ॥

ततो देवः प्रीतमनास्तमृषिं पुनरब्रवीत्।  
तपस्ते वर्धतां विप्र मत्प्रसादात् सहस्रधा ॥ ५६ ॥  
आश्रमे चेह वत्स्यामि त्वया सार्धमहं सदा।  
सप्तसारस्वते चास्मिन् यो मामर्चिष्यते नरः ॥ ५७ ॥  
न तस्य दुर्लभं किञ्चिद् भवितेह परत्र वा।  
सारस्वतं च ते लोकं गमिष्यन्ति न संशयः ॥ ५८ ॥

एतन्मङ्कणकस्यापि चरितं भूरितेजसः ।  
स हि पुत्रः सुकन्यायामुत्पन्नो मातरिश्वना ॥ ५९ ॥