+++
title_full = "036 उदपानतीर्थकी उत्पत्तिकी तथा त्रित मुनिके कूपमें गिरने, वहाँ यज्ञ करने और अपने भाइयोंको शाप देनेकी कथा"
title = "०३६ त्रिताख्याने"

+++


तस्मान्नदीगतं चापि ह्युदपानं यशस्विनः।  
त्रितस्य च महाराज जगामाथ हलायुधः ॥ १ ॥

तत्र दत्त्वा बहु द्रव्यं पूजयित्वा तथा द्विजान्।  
उपस्पृश्य च तत्रैव प्रहृष्टो मुसलायुधः ॥ २ ॥

तत्र धर्मपरो भूत्वा त्रितः स सुमहातपाः।  
कूपे च वसता तेन सोमः पीतो महात्मना ॥ ३ ॥

तत्र चैनं समुत्सृज्य भ्रातरौ जग्मतुर्गृहान्।  
ततस्तौ वै शशापाथ त्रितो ब्राह्मणसत्तमः ॥ ४ ॥

उदपानं कथं ब्रह्मन् कथं च सुमहातपाः।  
पतितः किं च संत्यक्तो भ्रातृभ्यां द्विजसत्तम ॥ ५ ॥  
कूपे कथं च हित्वैनं भ्रातरौ जग्मतुर्गृहान्।  
कथं च याजयामास पपौ सोमं च वै कथम्॥६॥  
एतदाचक्ष्व मे ब्रह्मन् श्रोतव्यं यदि मन्यसे।

आसन् पूर्वयुगे राजन् मुनयो भ्रातरस्त्रयः ॥ ७ ॥  
एकतश्च द्वितश्चैव त्रितश्चादित्यसंनिभाः ।  
सर्वे प्रजापतिसमाः प्रजावन्तस्तथैव च ॥ ८ ॥  
ब्रह्मलोकजितः सर्वे तपसा ब्रह्मवादिनः।

तेषां तु तपसा प्रीतो नियमेन दमेन च ॥ ९ ॥  
अभवद् गौतमो नित्यं पिता धर्मरतः सदा।

स तु दीर्घेण कालेन तेषां प्रीतिमवाप्य च ॥ १० ॥  
जगाम भगवान् स्थानमनुरूपमिवात्मनः ।

राजानस्तस्य ये ह्यासन् याज्या राजन् महात्मनः ॥ ११ ॥  
ते सर्वे स्वर्गते तस्मिंस्तस्य पुत्रानपूजयन्।

तेषां तु कर्मणा राजंस्तथा चाध्ययनेन च ॥ १२ ॥  
त्रितः स श्रेष्ठतां प्राप यथैवास्य पिता तथा।

तथा सर्वे महाभागा मुनयः पुण्यलक्षणाः ॥ १३ ॥  
अपूजयन् महाभागं यथास्य पितरं तथा।

कदाचिद्धि ततो राजन् भ्रातरावेकतद्वितौ ॥ १४ ॥  
यज्ञार्थं चक्रतुश्चिन्तां तथा वित्तार्थमेव च।  
तयोर्बुद्धिः समभवत् त्रितं गृह्य परंतप ॥ १५ ॥  
याज्यान् सर्वानुपादाय प्रतिगृह्य पशूंस्ततः।  
सोमं पास्यामहे हृष्टाः प्राप्य यज्ञं महाफलम् ॥ १६ ॥

चक्रुश्चैवं तथा राजन् भ्रातरस्त्रय एव च।  
तथा ते तु परिक्रम्य याज्यान् सर्वान् पशून् प्रति॥१७॥  
याजयित्वा ततो याज्याल्ँलब्ध्वा तु सुबहून् पशून्।  
याज्येन कर्मणा तेन प्रतिगृह्य विधानतः ॥ १८ ॥  
प्राचीं दिशं महात्मान आजग्मुस्ते महर्षयः।

त्रितस्तेषां महाराज पुरस्ताद् याति हृष्टवत् ॥ १९ ॥  
एकतश्च द्वितश्चैव पृष्ठतः कालयन् पशून्।

तयोश्चिन्ता समभवद् दृष्ट्वा पशुगणं महत् ॥ २० ॥  
कथं च स्युरिमा गाव आवाभ्यां हि विना त्रितम्।

तावन्योन्यं समाभाष्य एकतश्च द्वितश्च ह ॥ २१ ॥  
यदूचतुर्मिथः पापौ तन्निबोध जनेश्वर।

त्रितो यज्ञेषु कुशलस्त्रितो वेदेषु निष्ठितः ॥ २२ ॥  
अन्यास्तु बहुला गावस्त्रितः समुपलप्स्यते।  
तदावां सहितौ भूत्वा गाः प्रकाल्य व्रजावहे ॥ २३ ॥  
त्रितोऽपि गच्छतां काममावाभ्यां वै विना कृतः।

तेषामागच्छतां रात्रौ पथिस्थानां वृकोऽभवत् ॥ २४ ॥  
तत्र कूपोऽविदूरेऽभूत् सरस्वत्यास्तटे महान्।

अथ त्रितो वृकं दृष्ट्वा पथि तिष्ठन्तमग्रतः ॥ २५ ॥  
तद्भयादपसर्पन् वै तस्मिन् कूपे पपात ह।  
अगाधे सुमहाघोरे सर्वभूतभयंकरे ॥ २६ ॥

त्रितस्ततो महाराज कूपस्थो मुनिसत्तमः।  
आर्तनादं ततश्चक्रे तौ तु शुश्रुवतुर्मुनी ॥ २७ ॥

तं ज्ञात्वा पतितं कूपे भ्रातरावेकतद्वितौ।  
वृकत्रासाच्च लोभाच्च समुत्सृज्य प्रजग्मतुः ॥ २८ ॥

भ्रातृभ्यां पशुलुब्धाभ्यामुत्सृष्टः स महातपाः।  
उदपाने तदा राजन् निर्जले पांसुसंवृते ॥ २९ ॥

त्रित आत्मानमालक्ष्य कूपे वीरुत्‌तृणावृते।  
निमग्नं भरतश्रेष्ठ नरके दुष्कृती यथा ॥ ३० ॥  
स बुद्ध्यागणयत् प्राज्ञो मृत्योर्भीतो ह्यसोमपः।  
सोमः कथं तु पातव्य इहस्थेन मया भवेत् ॥ ३१ ॥

स एवमभिनिश्चित्य तस्मिन् कूपे महातपाः।  
ददर्श वीरुधं तत्र लम्बमानां यदृच्छया ॥ ३२ ॥

पांसुग्रस्ते ततः कूपे विचिन्त्य सलिलं मुनिः।  
अग्नीन् संकल्पयामास होतॄनात्मानमेव च ॥ ३३ ॥

ततस्तां वीरुधं सोमं संकल्प्य सुमहातपाः।  
ऋचो यजूंषि सामानि मनसा चिन्तयन् मुनिः ॥ ३४ ॥  
ग्रावाणः शर्कराः कृत्वा प्रचक्रेऽभिषवं नृप।  
आज्यं च सलिलं चक्रे भागांश्च त्रिदिवौकसाम् ॥ ३५ ॥  
सोमस्याभिषवं कृत्वा चकार विपुलं ध्वनिम्।

स चाविशद् दिवं राजन् पुनः शब्दस्त्रितस्य वै ॥ ३६ ॥  
समवाप्य च तं यज्ञं यथोक्तं ब्रह्मवादिभिः।

वर्तमाने महायज्ञे त्रितस्य सुमहात्मनः ॥ ३७ ॥  
आविग्नं त्रिदिवं सर्वं कारणं च न बुद्ध्यते।

ततः सुतुमुलं शब्दं शुश्रावाथ बृहस्पतिः ॥ ३८ ॥  
श्रुत्वा चैवाब्रवीत् सर्वान् देवान् देवपुरोहितः।  
त्रितस्य वर्तते यज्ञस्तत्र गच्छामहे सुराः ॥ ३९ ॥

स हि क्रुद्धः सृजेदन्यान् देवानपि महातपाः।

तच्छ्रुत्वा वचनं तस्य सहिताः सर्वदेवताः ॥ ४० ॥  
प्रययुस्तत्र यत्रासौ त्रितयज्ञः प्रवर्तते।

ते तत्र गत्वा विबुधास्तं कूपं यत्र स त्रितः॥४१॥  
ददृशुस्तं महात्मानं दीक्षितं यज्ञकर्मसु।  
दृष्ट्वा चैनं महात्मानं श्रिया परमया युतम् ॥ ४२ ॥  
ऊचुश्चैनं महाभागं प्राप्ता भागार्थिनो वयम्।

अथाब्रवीदृषिर्देवान् पश्यध्वं मा दिवौकसः ॥ ४३ ॥  
अस्मिन् प्रतिभये कूपे निमग्नं नष्टचेतसम्।

ततस्त्रितो महाराज भागांस्तेषां यथाविधि ॥ ४४ ॥  
मन्त्रयुक्तान् समददत् ते च प्रीतास्तदाभवन्।

ततो यथाविधि प्राप्तान् भागान् प्राप्य दिवौकसः ॥ ४५ ॥  
प्रीतात्मानो ददुस्तस्मै वरान् यान् मनसेच्छति।

स तु वव्रे वरं देवांस्त्रातुमर्हथ मामितः ॥ ४६ ॥  
यश्चेहोपस्पृशेत् कूपे स सोमपगतिं लभेत्।

तत्र चोर्मिमती राजन्नुत्पपात सरस्वती ॥ ४७ ॥  
तयोत्क्षिप्तः समुत्तस्थौ पूजयंस्त्रिदिवौकसः ।

तथेति चोक्त्वा विबुधा जग्मू राजन् यथागताः ॥ ४८ ॥  
त्रितश्चाभ्यागमत् प्रीतः स्वमेव निलयं तदा।

क्रुद्धस्तु स समासाद्य तावृषी भ्रातरौ तदा ॥ ४९ ॥  
उवाच परुषं वाक्यं शशाप च महातपाः।  
पशुलुब्धौ युवां यस्मान्मामुत्सृज्य प्रधावितौ ॥ ५० ॥  
तस्माद् वृकाकृती रौद्रौ दंष्ट्रिणावभितश्चरौ।  
भवितारौ मया शप्तौ पापेनानेन कर्मणा ॥ ५१ ॥  
प्रसवश्चैव युवयोर्गोलाङ्‌गूलर्क्षवानराः ।

इत्युक्तेन तदा तेन क्षणादेव विशाम्पते ॥ ५२ ॥  
तथाभूतावदृश्येतां वचनात् सत्यवादिनः ।

तत्राप्यमितविक्रान्तः स्पृष्ट्वा तोयं हलायुधः ॥ ५३ ॥  
दत्त्वा च विविधान् दायान् पूजयित्वा च वै द्विजान्।

उदपानं च तं वीक्ष्य प्रशस्य च पुनः पुनः॥५४॥  
नदीगतमदीनात्मा प्राप्तो विनशनं तदा ॥ ५५ ॥