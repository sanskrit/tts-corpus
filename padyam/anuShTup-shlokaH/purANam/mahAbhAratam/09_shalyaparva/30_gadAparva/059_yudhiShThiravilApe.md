+++
title_full = "059 भीमसेनके द्वारा दुर्योधनका तिरस्कार, युधिष्ठिरका भीमसेनको समझाकर अन्यायसे रोकना और दुर्योधनको सान्त्वना देते हुए खेद प्रकट करना"
title = "०५९ युधिष्ठिरविलापे"

+++


तं पातितं ततो दृष्ट्वा महाशालमिवोद्‌गतम्।  
प्रहृष्टमनसः सर्वे ददृशुस्तत्र पाण्डवाः ॥ १ ॥

उन्मत्तमिव मातङ्गं सिंहेन विनिपातितम्।  
ददृशुर्हृष्टरोमाणः सर्वे ते चापि सोमकाः ॥ २ ॥

ततो दुर्योधनं हत्वा भीमसेनः प्रतापवान्।  
पातितं कौरवेन्द्रं तमुपगम्येदमब्रवीत् ॥ ३ ॥

गौर्गौरिति पुरा मन्द द्रौपदीमेकवाससम्।  
यत् सभायां हसन्नस्मांस्तदा वदसि दुर्मते ॥ ४ ॥  
तस्यावहासस्य फलमद्य त्वं समवाप्नुहि।

एवमुक्त्वा स वामेन पदा मौलिमुपास्पृशत् ॥ ५ ॥  
शिरश्च राजसिंहस्य पादेन समलोडयत्।

तथैव क्रोधसंरक्तो भीमः परबलार्दनः ॥ ६ ॥  
पुनरेवाब्रवीद् वाक्यं यत् तच्छृणु नराधिप।

येऽस्मान् पुरोपनृत्यन्त मूढा गौरिति गौरिति ॥ ७ ॥  
तान् वयं प्रतिनृत्यामः पुनर्गौरिति गौरिति।

नास्माकं निकृतिर्वह्निर्नाक्षद्यूतं न वञ्चना।  
स्वबाहुबलमाश्रित्य प्रबाधामो वयं रिपून् ॥ ८ ॥

सोऽवाप्य वैरस्य परस्य पारं  
वृकोदरः प्राह शनैः प्रहस्य।  
युधिष्ठिरं केशवसृञ्जयांश्च  
धनंजयं माद्रवतीसुतौ च ॥ ९ ॥

रजस्वलां द्रौपदीमानयन् ये  
ये चाप्यकुर्वन्त सदस्यवस्त्राम् ।  
तान् पश्यध्वं पाण्डवैर्धार्तहराष्ट्रान्  
रणे हतांस्तपसा याज्ञसेन्याः ॥ १० ॥

ये नः पुरा षण्ढतिलानवोचन्  
क्रूरा राज्ञो धृतराष्ट्रस्य पुत्राः।  
ते नो हताः सगणाः सानुबन्धाः  
कामं स्वर्गं नरकं वा पतामः ॥ ११ ॥

पुनश्च राज्ञः पतितस्य भूमौ  
स तां गदां स्कन्धगतां प्रगृह्य।  
वामेन पादेन शिरः प्रमृद्य  
दुर्योधनं नैकृतिकं न्यवोचत् ॥ १२ ॥

हृष्टेन राजन् कुरुसत्तमस्य  
क्षुद्रात्मना भीमसेनेन पादम् ।  
दृष्ट्वा कृतं मूर्धनि नाभ्यनन्दन्  
धर्मात्मानः सोमकानां प्रबर्हाः ॥ १३ ॥

तव पुत्रं तथा हत्वा कत्थमानं वृकोदरम्।  
नृत्यमानं च बहुशो धर्मराजोऽब्रवीदिदम् ॥ १४ ॥

गतोऽसि वैरस्यानृण्यं प्रतिज्ञा पूरिता त्वया।  
शुभेनाथाशुभेनैव कर्मणा विरमाधुना ॥ १५ ॥

मा शिरोऽस्य पदा मार्दीर्मा धर्मस्तेऽतिगो भवेत्।  
राजा ज्ञातिर्हतश्चायं नैतन्न्याय्यं तवानघ ॥ १६ ॥

एकादशचमूनाथं कुरूणामधिपं तथा ।  
मा स्प्राक्षीर्भीम पादेन राजानं ज्ञातिमेव च ॥ १७ ॥

हतबन्धुर्हतामात्यो भ्रष्टसैन्यो हतो मृधे।  
सर्वाकारेण शोच्योऽयं नावहास्योऽयमीश्वरः ॥ १८ ॥

विध्वस्तोऽयं हतामात्यो हतभ्राता हतप्रजः।  
उत्सन्नपिण्डो भ्राता च नैतन्न्याय्यं कृतं त्वया ॥ १९ ॥

धार्मिको भीमसेनोऽसावित्याहुस्त्वां पुरा जनाः।  
स कस्माद् भीमसेन त्वं राजानमधितिष्ठसि ॥ २० ॥

इत्युक्त्वा भीमसेनं तु साश्रुकण्ठो युधिष्ठिरः।  
उपसृत्याब्रवीद् दीनो दुर्योधनमरिंदमम् ॥ २१ ॥

तात मन्युर्न ते कार्यो नात्मा शोच्यस्त्वया तथा।  
नूनं पूर्वकृतं कर्म सुघोरमनुभूयते ॥ २२ ॥

धात्रोपदिष्टं विषमं नूनं फलमसंस्कृतम्।  
यद् वयं त्वां जिघांसामस्त्वं चास्मान् कुरुसत्तम ॥ २३ ॥

आत्मनो ह्यपराधेन महद् व्यसनमीदृशम्।  
प्राप्तवानसि यल्लोभान्मदाद् बाल्याच्च भारत ॥ २४ ॥

घातयित्वा वयस्यांश्च भ्रातॄनथ पितॄंस्तथा।  
पुत्रान् पौत्रांस्तथा चान्यांस्ततोऽसि निधनं गतः ॥ २५ ॥

तवापराधादस्माभिर्भ्रातरस्ते निपातिताः ।  
निहता ज्ञातयश्चापि दिष्टं मन्ये दुरत्ययम् ॥ २६ ॥

आत्मा न शोचनीयस्ते श्लाघ्यो मृत्युस्तवानघ।  
वयमेवाधुना शोच्याः सर्वावस्थासु कौरव ॥ २७ ॥  
कृपणं वर्तयिष्यामस्तैर्हीना बन्धुभिः प्रियैः।

भ्रातॄणां चैव पुत्राणां तथा वै शोकविह्वलाः ॥ २८ ॥  
कथं द्रक्ष्यामि विधवा वधूः शोकपरिप्लुताः।

त्वमेकः सुस्थितो राजन् स्वर्गे ते निलयो ध्रुवः ॥ २९ ॥  
वयं नरकसंज्ञं वै दुःखं प्राप्स्याम दारुणम्।

स्नुषाश्च प्रस्नुषाश्चैव धृतराष्ट्रस्य विह्वलाः।  
गर्हयिष्यन्ति नो नूनं विधवाः शोककर्शिताः ॥ ३० ॥

एवमुक्त्वा सुदुःखार्तो निशश्वास स पार्थिवः।  
विललाप चिरं चापि धर्मपुत्रो युधिष्ठिरः ॥ ३१ ॥