+++
title_full = "055 बलरामजीकी सलाहसे सबका कुरुक्षेत्रके समन्तपंचकतीर्थमें जाना और वहाँ भीम तथा दुर्योधनमें गदायुद्धकी तैयारी"
title = "०५५ युद्धारम्भे"

+++


एवं तदभवद् युद्धं तुमुलं जनमेजय।  
यत्र दुःखान्वितो राजा धृतराष्ट्रोऽब्रवीदिदम् ॥ १ ॥

रामं संनिहितं दृष्ट्वा गदायुद्ध उपस्थिते।  
मम पुत्रः कथं भीमं प्रत्ययुध्यत संजय ॥ २ ॥

रामसांनिध्यमासाद्य पुत्रो दुर्योधनस्तव ।  
युद्धकामो महाबाहुः समहृष्यत वीर्यवान् ॥ ३ ॥

दृष्ट्वा लाङ्गलिनं राजा प्रत्युत्थाय च भारत।  
प्रीत्या परमया युक्तः समभ्यर्च्य यथाविधि ॥ ४ ॥  
आसनं च ददौ तस्मै पर्यपृच्छदनामयम्।

ततो युधिष्ठिरं रामो वाक्यमेतदुवाच ह ॥ ५ ॥  
मधुरं धर्मसंयुक्तं शूराणां हितमेव च।

मया श्रुतं कथयतामृषीणां राजसत्तम ॥ ६ ॥  
कुरुक्षेत्रं परं पुण्यं पावनं स्वर्ग्यमेव च।  
दैवतैर्ऋषिभिर्जुष्टं ब्राह्मणैश्च महात्मभिः ॥ ७ ॥

तत्र वै योत्स्यमाना ये देहं त्यक्ष्यन्ति मानवाः।  
तेषां स्वर्गे ध्रुवो वासः शक्रेण सह मारिष ॥ ८ ॥

तस्मात् समन्तपञ्चकमितो याम द्रुतं नृप।  
प्रथितोत्तरवेदी सा देवलोके प्रजापतेः ॥ ९ ॥  
तस्मिन् महापुण्यतमे त्रैलोक्यस्य सनातने।  
संग्रामे निधनं प्राप्य ध्रुवं स्वर्गे भविष्यति ॥ १० ॥

तथेत्युक्त्वा महाराज कुन्तीपुत्रो युधिष्ठिरः।  
समन्तपञ्चकं वीरः प्रायादभिमुखः प्रभुः ॥ ११ ॥  
ततो दुर्योधनो राजा प्रगृह्य महतीं गदाम्।  
पद्भ्याममर्षी द्युतिमानगच्छत् पाण्डवैः सह ॥ १२ ॥

तथाऽऽयान्तं गदाहस्तं वर्मणा चापि दंशितम्।  
अन्तरिक्षचरा देवाः साधु साध्वित्यपूजयन् ॥ १३ ॥

वातिकाश्चारणा ये तु दृष्ट्वा ते हर्षमागताः।  
स पाण्डवैः परिवृतः कुरुराजस्तवात्मजः ॥ १४ ॥  
मत्तस्येव गजेन्द्रस्य गतिमास्थाय सोऽव्रजत्।

ततः शङ्खनिनादेन भेरीणां च महास्वनैः ॥ १५ ॥  
सिंहनादैश्च शूराणां दिशः सर्वाः प्रपूरिताः।

ततस्ते तु कुरुक्षेत्रं प्राप्ता नरवरोत्तमाः ॥ १६ ॥  
प्रतीच्यभिमुखं देशं यथोद्दिष्टं सुतेन ते।  
दक्षिणेन सरस्वत्याः स्वयनं तीर्थमुत्तमम् ॥ १७ ॥  
तस्मिन् देशे त्वनिरिणे ते तु युद्धमरोचयन्।

ततो भीमो महाकोटिं गदां गृह्याथ वर्मभृत् ॥ १८ ॥  
बिभ्रद्रूपं महाराज सदृशं हि गरुत्मतः।

अवबद्धशिरस्त्राणः संख्ये काञ्चनवर्मभृत् ॥ १९ ॥  
रराज राजन् पुत्रस्ते काञ्चनः शैलराडिव।

वर्मभ्यां संयतौ वीरौ भीमदुर्योधनावुभौ ॥ २० ॥  
संयुगे च प्रकाशेते संरब्धाविव कुञ्जरौ।

रणमण्डलमध्यस्थौ भ्रातरौ तौ नरर्षभौ ॥ २१ ॥  
अशोभेतां महाराज चन्द्रसूर्याविवोदितौ ।

तावन्योन्यं निरीक्षेतां क्रुद्धाविव महाद्विपौ ॥ २२ ॥  
दहन्तौ लोचनै राजन् परस्परवधैषिणौ।

सम्प्रहृष्टमना राजन् गदामादाय कौरवः ॥ २३ ॥  
सृक्किणी संलिहन् राजन् क्रोधरक्तेक्षणः श्वसन्।  
ततो दुर्योधनो राजन् गदामादाय वीर्यवान् ॥ २४ ॥  
भीमसेनमभिप्रेक्ष्य गजो गजमिवाह्वयत् ।

अद्रिसारमयीं भीमस्तथैवादाय वीर्यवान् ॥ २५ ॥  
आह्वयामास नृपतिं सिंहं सिंहो यथा वने।

तावुद्यतगदापाणी दुर्योधनवृकोदरौ ॥ २६ ॥  
संयुगे च प्रकाशेतां गिरी सशिखराविव।

तावुभौ समतिक्रुद्धावुभौ भीमपराक्रमौ ॥ २७ ॥  
उभौ शिष्यौ गदायुद्धे रौहिणेयस्य धीमतः।

उभौ सदृशकर्माणौ यमवासवयोरिव ॥ २८ ॥  
तथा सदृशकर्माणौ वरुणस्य महाबलौ।  
वासुदेवस्य रामस्य तथा वैश्रवणस्य च ॥ २९ ॥  
सदृशौ तौ महाराज मधुकैटभयोर्युधि।  
उभौ सदृशकर्माणौ तथा सुन्दोपसुन्दयोः ॥ ३० ॥  
रामरावणयोश्चैव वालिसुग्रीवयोस्तथा ।  
तथैव कालस्य समौ मृत्योश्चैव परंतपौ ॥ ३१ ॥

अन्योन्यमभिधावन्तौ मत्ताविव महाद्विपौ ।  
वासितासंगमे दृप्तौ शरदीव मदोत्कटौ ॥ ३२ ॥  
उभौ क्रोधविषं दीप्तं वमन्तावुरगाविव।  
अन्योन्यमभिसंरब्धौ प्रेक्षमाणावरिंदमौ ॥ ३३ ॥

उभौ भरतशार्दूलौ विक्रमेण समन्वितौ।  
सिंहाविव दुराधर्षौ गदायुद्धविशारदौ ॥ ३४ ॥

नखदंष्ट्रायुधौ वीरौ व्याघ्राविव दुरुत्सहौ।  
प्रजासंहरणे क्षुब्धौ समुद्राविव दुस्तरौ ॥ ३५ ॥  
लोहिताङ्गाविव क्रुद्धौ प्रतपन्तौ महारथौ।

पूर्वपश्चिमजौ मेघौ प्रेक्षमाणावरिंदमौ ॥ ३६ ॥  
गर्जमानौ सुविषमं क्षरन्तौ प्रावृषीव हि।

रश्मियुक्तौ महात्मानौ दीप्तिमन्तौ महाबलौ ॥ ३७ ॥  
ददृशाते कुरुश्रेष्ठौ कालसूर्याविवोदितौ ।

व्याघ्राविव सुसंरब्धौ गर्जन्ताविव तोयदौ ॥ ३८ ॥  
जहृषाते महाबाहू सिंहकेसरिणाविव ।

गजाविव सुसंरब्धौ ज्वलिताविव पावकौ ॥ ३९ ॥  
ददृशाते महात्मानौ सशृङ्गाविव पर्वतौ।

रोषात् प्रस्फुरमाणोष्ठौ निरीक्षन्तौ परस्परम् ॥ ४० ॥  
तौ समेतौ महात्मानौ गदाहस्तौ नरोत्तमौ।

उभौ परमसंहृष्टावुभौ परमसम्मतौ ॥ ४१ ॥  
सदश्वाविव हेषन्तौ बृहन्ताविव कुञ्जरौ।  
वृषभाविव गर्जन्तौ दुर्योधनवृकोदरौ ॥ ४२ ॥  
दैत्याविव बलोन्मत्तौ रेजतुस्तौ नरोत्तमौ।

ततो दुर्योधनो राजन्निदमाह युधिष्ठिरम् ॥ ४३ ॥  
भ्रातृभिः सहितं चैव कृष्णेन च महात्मना।  
रामेणामितवीर्येण वाक्यं शौटीर्यसम्मतम् ॥ ४४ ॥  
केकयैः सृञ्जयैर्दृप्तं पञ्चालैश्च महात्मभिः।

इदं व्यवसितं युद्धं मम भीमस्य चोभयोः ॥ ४५ ॥  
उपोपविष्टाः पश्यध्वं सहितैर्नृपपुङ्गवैः ।

श्रुत्वा दुर्योधनवचः प्रत्यपद्यन्त तत्तथा ॥ ४६ ॥  
ततः समुपविष्टं तत् सुमहद्राजमण्डलम्।  
विराजमानं ददृशे दिवीवादित्यमण्डलम् ॥ ४७ ॥  
तेषां मध्ये महाबाहुः श्रीमान् केशवपूर्वजः।  
उपविष्टो महाराज पूज्यमानः समन्ततः ॥ ४८ ॥  
शुशुभे राजमध्यस्थो नीलवासाः सितप्रभः।  
नक्षत्रैरिव सम्पूर्णो वृतो निशि निशाकरः ॥ ४९ ॥

तौ तथा तु महाराज गदाहस्तौ सुदुःसहौ।  
अन्योन्यं वाग्भिरुग्राभिस्तक्षमाणौ व्यवस्थितौ ॥ ५० ॥

अप्रियाणि ततोऽन्योन्यमुक्त्वा तौ कुरुसत्तमौ।  
उदीक्षन्तौ स्थितौ तत्र वृत्रशक्रौ यथाऽऽहवे ॥ ५१ ॥