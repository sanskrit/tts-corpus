+++
title_full = "062 पाण्डवोंका कौरव शिबिरमें पहुँचना, अर्जुनके रथका दग्ध होना और पाण्डवोंका भगवान् श्रीकृष्णको हस्तिनापुर भेजना"
title = "०६२ वासुदेवप्रेषणे"

+++


ततस्ते प्रययुः सर्वे निवासाय महीक्षितः।  
शङ्खान् प्रध्मापयन्तो वै हृष्टाः परिघबाहवः ॥ १ ॥

पाण्डवान् गच्छतश्चापि शिबिरं नो विशाम्पते।  
महेष्वासोऽन्वगात् पश्चाद् युयुत्सुः सात्यकिस्तथा ॥ २ ॥  
धृष्टद्युम्नः शिखण्डी च द्रौपदेयाश्च सर्वशः।  
सर्वे चान्ये महेष्वासाः प्रययुः शिबिराण्युत ॥ ३ ॥

ततस्ते प्राविशन् पार्था हतत्विट्‌कं हतेश्वरम्।  
दुर्योधनस्य शिबिरं रङ्गवद्विसृते जने ॥ ४ ॥  
गतोत्सवं पुरमिव हृतनागमिव ह्रदम्।  
स्त्रीवर्षवरभूयिष्ठं वृद्धामात्यैरधिष्ठितम् ॥ ५ ॥

तत्रैतान् पर्युपातिष्ठन् दुर्योधनपुरःसराः ।  
कृताञ्जलिपुटा राजन् काषायमलिनाम्बराः ॥ ६ ॥

शिबिरं समनुप्राप्य कुरुराजस्य पाण्डवाः।  
अवतेरुर्महाराज रथेभ्यो रथसत्तमाः ॥ ७ ॥

ततो गाण्डीवधन्वानमभ्यभाषत केशवः ।  
स्थितः प्रियहिते नित्यमतीव भरतर्षभ ॥ ८ ॥  
अवरोपय गाण्डीवमक्षयौ च महेषुधी।  
अथाहमवरोक्ष्यामि पश्चाद् भरतसत्तम ॥ ९ ॥  
स्वयं चैवावरोह त्वमेतच्छ्रेयस्तवानघ ।

तच्चाकरोत् तथा वीरः पाण्डुपुत्रो धनंजयः ॥ १० ॥  
अथ पश्चात्‌ ततः कृष्णो रश्मीनुत्सृज्य वाजिनाम्।  
अवारोहत मेधावी रथाद् गाण्डीवधन्वनः ॥ ११ ॥

अथावतीर्णे भूतानामीश्वरे सुमहात्मनि ।  
कपिरन्तर्दधे दिव्यो ध्वजो गाण्डीवधन्वनः ॥ १२ ॥

स दग्धो द्रोणकर्णाभ्यां दिव्यैरस्त्रैर्महारथः।  
अथादीप्तोऽग्निना ह्याशु प्रजज्वाल महीपते ॥ १३ ॥

सोपासङ्गः सरश्मिश्च साश्वः सयुगबन्धुरः।  
भस्मीभूतोऽपतद् भूमौ रथो गाण्डीवधन्वनः ॥ १४ ॥

तं तथा भस्मभूतं तु दृष्ट्वा पाण्डुसुताः प्रभो।  
अभवन् विस्मिता राजन्नर्जुनश्चेदमब्रवीत् ॥ १५ ॥  
कृताञ्जलिः सप्रणयं प्रणिपत्याभिवाद्य ह।  
गोविन्द कस्माद् भगवन् रथो दग्धोऽयमग्निना ॥ १६ ॥  
किमेतन्महदाश्चर्यमभवद् यदुनन्दन ।  
तन्मे ब्रूहि महाबाहो श्रोतव्यं यदि मन्यसे ॥ १७ ॥

अस्त्रैर्बहुविधैर्दग्धः पूर्वमेवायमर्जुन ।  
मदधिष्ठितत्वात् समरे न विशीर्णः परंतप ॥ १८ ॥

इदानीं तु विशीर्णोऽयं दग्धो ब्रह्मास्त्रतेजसा।  
मया विमुक्तः कौन्तेय त्वय्यद्य कृतकर्मणि ॥ १९ ॥

ईषदुत्स्मयमानस्तु भगवान् केशवोऽरिहा ।  
परिष्वज्य च राजानं युधिष्ठिरमभाषत ॥ २० ॥

दिष्ट्‌या जयसि कौन्तेय दिष्ट्‌या ते शत्रवो जिताः।  
दिष्ट्‌या गाण्डीवधन्वा च भीमसेनश्च पाण्डवः ॥ २१ ॥  
त्वं चापि कुशली राजन् माद्रीपुत्रौ च पाण्डवौ।  
मुक्ता वीरक्षयादस्मात् संग्रामान्निहतद्विषः ॥ २२ ॥

क्षिप्रमुत्तरकालानि कुरु कार्याणि भारत।  
उपायातमुपप्लव्यं सह गाण्डीवधन्वना ॥ २३ ॥  
आनीय मधुपर्कं मां यत् पुरा त्वमवोचथाः।  
एष भ्राता सखा चैव तव कृष्ण धनंजयः ॥ २४ ॥  
रक्षितव्यो महाबाहो सर्वास्वापत्स्विति प्रभो।

तव चैव ब्रुवाणस्य तथेत्येवाहमब्रुवम् ॥ २५ ॥  
स सव्यसाची गुप्तस्ते विजयी च जनेश्वर।  
भ्रातृभिः सह राजेन्द्र शूरः सत्यपराक्रमः ॥ २६ ॥  
मुक्तो वीरक्षयादस्मात् संग्रामाल्लोमहर्षणात् ।

एवमुक्तस्तु कृष्णेन धर्मराजो युधिष्ठिरः ॥ २७ ॥  
हृष्टरोमा महाराज प्रत्युवाच जनार्दनम्।

प्रमुक्तं द्रोणकर्णाभ्यां ब्रह्मास्त्रमरिमर्दन ॥ २८ ॥  
कस्त्वदन्यः सहेत् साक्षादपि वज्री पुरंदरः।

भवतस्तु प्रसादेन संशप्तकगणा जिताः ॥ २९ ॥  
महारणगतः पार्थो यच्च नासीत् पराङ्‌मुखः।

तथैव च महाबाहो पर्यायैर्बहुभिर्मया ॥ ३० ॥  
कर्मणामनुसंतानं तेजसश्च गतीः शुभाः।

उपप्लव्ये महर्षिर्मे कृष्णद्वैपायनोऽब्रवीत् ॥ ३१ ॥  
यतो धर्मस्ततः कृष्णो यतः कृष्णस्ततो जयः।

इत्येवमुक्ते ते वीराः शिबिरं तव भारत ॥ ३२ ॥  
प्रविश्य प्रत्यपद्यन्त कोशरत्नर्धिसंचयान् ।

रजतं जातरूपं च मणीनथ च मौक्तिकान् ॥ ३३ ॥  
भूषणान्यथ मुख्यानि कम्बलान्यजिनानि च।  
दासीदासमसंख्येयं राज्योपकरणानि च ॥ ३४ ॥

ते प्राप्य धनमक्षय्यं त्वदीयं भरतर्षभ।  
उदक्रोशन्महाभागा नरेन्द्र विजितारयः ॥ ३५ ॥

ते तु वीराः समाश्वस्य वाहनान्यवमुच्य च।  
अतिष्ठन्त मुहुः सर्वे पाण्डवाः सात्यकिस्तथा ॥ ३६ ॥

अथाब्रवीन्महाराज वासुदेवो महायशाः ।  
अस्माभिर्मङ्गलार्थाय वस्तव्यं शिबिराद् बहिः ॥ ३७ ॥

तथेत्युक्त्वा हि ते सर्वे पाण्डवाः सात्यकिस्तथा।  
वासुदेवेन सहिता मङ्गलार्थं बहिर्ययुः ॥ ३८ ॥

ते समासाद्य सरितं पुण्यामोघवतीं नृप।  
न्यवसन्नथ तां रात्रिं पाण्डवा हतशत्रवः ॥ ३९ ॥

युधिष्ठिरस्ततो राजा प्राप्तकालमचिन्तयत् ।  
तत्र ते गमनं प्राप्तं रोचते तव माधव ॥ ४० ॥  
गान्धार्याः क्रोधदीप्तायाः प्रशमार्थमरिंदम ।

हेतुकारणयुक्तैश्च वाक्यैः कालसमीरितैः ॥ ४१ ॥  
क्षिप्रमेव महाभाग गान्धारीं प्रशमिष्यसि।  
पितामहश्च भगवान् व्यासस्तत्र भविष्यति ॥ ४२ ॥

ततः सम्प्रेषयामासुर्यादवं नागसाह्वयम् ।  
स च प्रायाज्जवेनाशु वासुदेवः प्रतापवान् ॥ ४३ ॥  
दारुकं रथमारोप्य येन राजाम्बिकासुतः।

तमूचुः सम्प्रयास्यन्तं शैब्यसुग्रीववाहनम् ॥ ४४ ॥  
प्रत्याश्वासय गान्धारीं हतपुत्रां यशस्विनीम्।

स प्रायात् पाण्डवैरुक्तस्तत् पुरं सात्वतां वरः।  
आससाद ततः क्षिप्रं गान्धारीं निहतात्मजाम् ॥ ४५ ॥