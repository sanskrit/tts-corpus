+++
title_full = "046 मातृकाओंका परिचय तथा स्कन्ददेवकी रणयात्रा और उनके द्वारा तारकासुर, महिषासुर आदि दैत्योंका सेनासहित संहार"
title = "०४६ तारकवधे"

+++


शृणु मातृगणान् राजन् कुमारानुचरानिमान्।  
कीर्त्यमानान् मया वीर सपत्नगणसूदनान् ॥ १ ॥

यशस्विनीनां मातॄणां शृणु नामानि भारत।  
याभिर्व्याप्तास्त्रयो लोकाः कल्याणीभिश्च भागशः ॥ २ ॥

प्रभावती विशालाक्षी पालिता गोस्तनी तथा।  
श्रीमती बहुला चैव तथैव बहुपुत्रिका ॥ ३ ॥  
अप्सु जाता च गोपाली बृहदम्बालिका तथा।  
जयावती मालतिका ध्रुवरत्ना भयंकरी ॥ ४ ॥  
वसुदामा च दामा च विशोका नन्दिनी तथा।  
एकचूडा महाचूडा चक्रनेमिश्च भारत ॥ ५ ॥  
उत्तेजनी जयत्सेना कमलाक्ष्यथ शोभना।  
शत्रुंजया तथा चैव क्रोधना शलभी खरी ॥ ६ ॥  
माधवी शुभवक्त्रा च तीर्थनेमिश्च भारत।  
गीतप्रिया च कल्याणी रुद्ररोमामिताशना ॥ ७ ॥  
मेघस्वना भोगवती सुभ्रुश्च कनकावती।  
अलाताक्षी वीर्यवती विद्युज्जिह्वा च भारत ॥ ८ ॥  
पद्मावती सुनक्षत्रा कन्दरा बहुयोजना।  
संतानिका च कौरव्य कमला च महाबला ॥ ९ ॥  
सुदामा बहुदामा च सुप्रभा च यशस्विनी।  
नृत्यप्रिया च राजेन्द्र शतोलूखलमेखला ॥ १० ॥  
शतघण्टा शतानन्दा भगनन्दा च भाविनी।  
वपुष्मती चन्द्रसीता भद्रकाली च भारत ॥ ११ ॥  
ऋक्षाम्बिका निष्कुटिका वामा चत्वरवासिनी।  
सुमङ्गला स्वस्तिमती बुद्धिकामा जयप्रिया ॥ १२ ॥  
धनदा सुप्रसादा च भवदा च जलेश्वरी।  
एडी भेडी समेडी च वेतालजननी तथा ॥ १३ ॥  
कण्डूतिः कालिका चैव देवमित्रा च भारत।  
वसुश्रीः कोटरा चैव चित्रसेना तथाचला ॥ १४ ॥  
कुक्कुटिका शङ्खलिका तथा शकुनिका नृप।  
कुण्डारिका कौकुलिका कुम्भिकाथ शतोदरी ॥ १५ ॥  
उत्क्राथिनी जलेला च महावेगा च कङ्कणा।  
मनोजवा कण्टकिनी प्रघसा पूतना तथा ॥ १६ ॥  
केशयन्त्री त्रुटिर्वामा क्रोशनाथ तडित्‌प्रभा।  
मन्दोदरी च मुण्डी च कोटरा मेघवाहिनी ॥ १७ ॥  
सुभगा लम्बनी लम्बा ताम्रचूडा विकाशिनी।  
ऊर्ध्ववेणीधरा चैव पिङ्गाक्षी लोहमेखला ॥ १८ ॥  
पृथुवस्त्रा मधुलिका मधुकुम्भा तथैव च।  
पक्षालिका मत्कुलिका जरायुर्जर्जरानना ॥ १९ ॥  
ख्याता दहदहा चैव तथा धमधमा नृप।  
खण्डखण्डा च राजेन्द्र पूषणा मणिकुट्टिका ॥ २० ॥  
अमोघा चैव कौरव्य तथा लम्बपयोधरा।  
वेणुवीणाधरा चैव पिङ्गाक्षी लोहमेखला ॥ २१ ॥  
शशोलूकमुखी कृष्णा खरजङ्घा महाजवा।  
शिशुमारमुखी श्वेता लोहिताक्षी विभीषणा ॥ २२ ॥  
जटालिका कामचरी दीर्घजिह्वा बलोत्कटा।  
कालेहिका वामनिका मुकुटा चैव भारत ॥ २३ ॥  
लोहिताक्षी महाकाया हरिपिण्डा च भूमिप।  
एकत्वचा सुकुसुमा कृष्णकर्णी च भारत ॥ २४ ॥  
क्षुरकर्णी चतुष्कर्णी कर्णप्रावरणा तथा।  
चतुष्यथनिकेता च गोकर्णी महिषानना ॥ २५ ॥  
खरकर्णी महाकर्णी भेरीस्वनमहास्वना ।  
शङ्खकुम्भश्रवाश्चैव भगदा च महाबला ॥ २६ ॥  
गणा च सुगणा चैव तथा भीत्यथ कामदा।  
चतुष्पथरता चैव भूतितीर्थान्यगोचरी ॥ २७ ॥  
पशुदा वित्तदा चैव सुखदा च महायशाः।  
पयोदा गोमहिषदा सुविशाला च भारत ॥ २८ ॥  
प्रतिष्ठा सुप्रतिष्ठा च रोचमाना सुरोचना।  
नौकर्णी मुखकर्णी च विशिरा मन्थिनी तथा ॥ २९ ॥  
एकचन्द्रा मेघकर्णा मेघमाला विरोचना।

एताश्चान्याश्च बहवो मातरो भरतर्षभ ॥ ३० ॥  
कार्तिकेयानुयायिन्यो नानारूपाः सहस्रशः ।

दीर्घनख्यो दीर्घदन्त्यो दीर्घतुण्ड्‌यश्च भारत ॥ ३१ ॥  
सबला मधुराश्चैव यौवनस्थाः स्वलंकृताः।  
माहात्म्येन च संयुक्ताः कामरूपधरास्तथा ॥ ३२ ॥

निर्मांसगात्र्यः श्वेताश्च तथा काञ्चनसंनिभाः।  
कृष्णमेघनिभाश्चान्या धूम्राश्च भरतर्षभ ॥ ३३ ॥

अरुणाभा महाभोगा दीर्घकेश्यः सिताम्बराः।  
ऊर्ध्ववेणीधराश्चैव पिङ्गाक्ष्यो लम्बमेखलाः ॥ ३४ ॥

लम्बोदर्यो लम्बकर्णास्तथा लम्बपयोधराः ।  
ताम्राक्ष्यस्ताम्रवर्णाश्च हर्यक्ष्यश्च तथा पराः ॥ ३५ ॥

वरदाः कामचारिण्यो नित्यं प्रमुदितास्तथा।  
याम्या रौद्रास्तथा सौम्याः कौबेर्योऽथ महाबलाः ॥ ३६ ॥  
वारुण्योऽथ च माहेन्द्र्यस्तथाऽऽग्नेय्यः परंतप।  
वायव्यश्चाथ कौमार्यो ब्राह्म्यश्च भरतर्षभ ॥ ३७ ॥  
वैष्णव्यश्च तथा सौर्यो वाराह्यश्च महाबलाः।  
रूपेणाप्सरसां तुल्या मनोहार्यो मनोरमाः ॥ ३८ ॥

परपुष्टोपमा वाक्ये तथद्ध्र्या धनदोपमाः।  
शक्रवीर्योपमा युद्धे दीप्त्या वह्निसमास्तथा ॥ ३९ ॥

शत्रूणां विग्रहे नित्यं भयदास्ता भवन्त्युत।  
कामरूपधराश्चैव जवे वायुसमास्तथा ॥ ४० ॥

अचिन्त्यबलवीर्याश्च तथाचिन्त्यपराक्रमाः ।  
वृक्षचत्वरवासिन्यश्चतुष्पथनिकेतनाः ॥ ४१ ॥

गुहाश्मशानवासिन्यः शैलप्रस्रवणालयाः ।  
नानाभरणधारिण्यो नानामाल्याम्बरास्तथा ॥ ४२ ॥

नानाविचित्रवेषाश्च नानाभाषास्तथैव च ।  
एते चान्ये च बहवो गणाः शत्रुभयंकराः ॥ ४३ ॥  
अनुजग्मुर्महात्मानं त्रिदशेन्द्रस्य सम्मते ।

ततः शक्त्यस्त्रमददद् भगवान् पाकशासनः ॥ ४४ ॥  
गुहाय राजशार्दूल विनाशाय सुरद्विषाम्।  
महास्वनां महाघण्टां द्योतमानां सितप्रभाम् ॥ ४५ ॥

अरुणादित्यवर्णां च पताकां भरतर्षभ।  
ददौ पशुपतिस्तस्मै सर्वभूतमहाचमूम् ॥ ४६ ॥

उग्रां नानाप्रहरणां तपोवीर्यबलान्विताम् ।  
अजेयां स्वगणैर्युक्तां नाम्ना सेनां धनंजयाम् ॥ ४७ ॥  
रुद्रतुल्यबलैर्युक्तां योधानामयुतैस्त्रिभिः ।  
न सा विजानाति रणात्‌ कदाचिद् विनिवर्तितुम् ॥ ४८ ॥

विष्णुर्ददौ वैजयन्तीं मालां बलविवर्धिनीम्।  
उमा ददौ विरजसी वाससी रविसप्रभे ॥ ४९ ॥

गङ्गा कमण्डलुं दिव्यममृतोद्भवमुत्तमम् ।  
ददौ प्रीत्या कुमाराय दण्डं चैव बृहस्पतिः ॥ ५० ॥

गरुडो दयितं पुत्रं मयूरं चित्रबर्हिणम्।  
अरुणस्ताम्रचूडं च प्रददौ चरणायुधम् ॥ ५१ ॥

नागं तु वरुणो राजा बलवीर्यसमन्वितम्।  
कृष्णाजिनं ततो ब्रह्मा ब्रह्मण्याय ददौ प्रभुः ॥ ५२ ॥  
समरेषु जयं चैव प्रददौ लोकभावनः।

सैनापत्यमनुप्राप्य स्कन्दो देवगणस्य ह ॥ ५३ ॥  
शुशुभे ज्वलितोऽर्चिष्मान् द्वितीय इव पावकः।

ततः पारिषदैश्चैव मातृभिश्च समन्वितः ॥ ५४ ॥  
ययौ दैत्यविनाशाय ह्लादयन् सुरपुङ्गवान्।

सा सेना नैर्ऋती भीमा सघण्टोच्छ्रितकेतना ॥ ५५ ॥  
सभेरीशङ्खमुरजा सायुधा सपताकिनी ।  
शारदी द्यौरिवाभाति ज्योतिर्भिरिव शोभिता ॥ ५६ ॥

ततो देवनिकायास्ते नानाभूतगणास्तथा ।  
वादयामासुरव्यग्रा भेरीः शङ्खांश्च पुष्कलान् ॥ ५७ ॥  
पटहान्‌ झर्झरांश्चैव क्रकचान्‌ गोविषाणकान्।  
आडम्बरान् गोमुखांश्च डिण्डिमांश्च महास्वनान् ॥ ५८ ॥

तुष्टुवुस्ते कुमारं तु सर्वे देवाः सवासवाः।  
जगुश्च देवगन्धर्वा ननृतुश्चाप्सरोगणाः ॥ ५९ ॥

ततः प्रीतो महासेनस्त्रिदशेभ्यो वरं ददौ।  
रिपून् हन्तास्मि समरे ये वो वधचिकीर्षवः ॥ ६० ॥

प्रतिगृहृ वरं देवास्तस्माद् विबुधसत्तमात्।  
प्रीतात्मानो महात्मानो मेनिरे निहतान् रिपून् ॥ ६१ ॥

सर्वेषां भूतसंघानां हर्षान्नादः समुत्थितः।  
अपूरयत लोकांस्त्रीन् वरे दत्ते महात्मना ॥ ६२ ॥

स निर्ययौ महासेनो महत्या सेनया वृतः।  
वधाय युधि दैत्यानां रक्षार्थं च दिवौकसाम् ॥ ६३ ॥

व्यवसायो जयो धर्मः सिद्धिर्लक्ष्मीर्धृतिः स्मृतिः।  
महासेनस्य सैन्यानामग्रे जग्मुर्नराधिप ॥ ६४ ॥

स तया भीमया देवः शूलमुद्‌गरहस्तया।  
ज्वलितालातधारिण्या चित्राभरणवर्मया ॥ ६५ ॥  
गदामुसलनाराचशक्तितोमरहस्तया ।  
दृप्तसिंहनिनादिन्या विनद्य प्रययौ गृहः ॥ ६६ ॥

तं दृष्ट्वा सर्वदैतेया राक्षसा दानवास्तथा।  
व्यद्रवन्त दिशः सर्वा भयोद्विग्नाः समन्ततः ॥ ६७ ॥

अभ्यद्रवन्त देवास्तान् विविधायुधपाणयः ।  
दृष्ट्वा च स ततः क्रुद्धः स्कन्दस्तेजोबलान्वितः ॥ ६८ ॥  
शक्त्यस्त्रं भगवान् भीमं पुनः पुनरवाकिरत्।  
आदधच्चात्मनस्तेजो हविषेद्ध इवानलः ॥ ६९ ॥

अभ्यस्यमाने शक्त्यस्त्रे स्कन्देनामिततेजसा ।  
उल्काज्वाला महाराज पपात वसुधातले ॥ ७० ॥

संह्रादयन्तश्च तथा निर्घाताश्चापतन् क्षितौ।  
यथान्तकालसमये सुघोराः स्युस्तथा नृप ॥ ७१ ॥

क्षिप्ता ह्येका यदा शक्तिः सुघोरानलसूनुना।  
ततः कोट्‌यो विनिष्पेतुः शक्तीनां भरतर्षभ ॥ ७२ ॥

ततः प्रीतो महासेनो जघान भगवान् प्रभुः।  
दैत्येन्द्रं तारकं नाम महाबलपराक्रमम् ॥ ७३ ॥  
वृतं दैत्यायुतैर्वीरैर्बलिभिर्दशभिर्नृप ।

महिषं चाष्टभिः पद्मैर्वृतं संख्ये निजघ्निवान् ॥ ७४ ॥  
त्रिपादं चायुतशतैर्जघान दशभिर्वृतम् ।  
ह्रदोदरं निखर्वैश्च वृतं दशभिरीश्वरः ॥ ७५ ॥  
जघानानुचरैः सार्धं विविधायुधपाणिभिः ।

तथाकुर्वन्त विपुलं नादं वध्यत्सु शत्रुषु ॥ ७६ ॥  
कुमारानुचरा राजन् पूरयन्तो दिशो दश।  
ननृतुश्च ववल्गुश्च जहसुश्च मुदान्विताः ॥ ७७ ॥

शक्त्यस्त्रस्य तु राजेन्द्र ततोऽर्चिर्भिः समन्ततः।  
त्रैलोक्यं त्रासितं सर्वं जृम्भमाणाभिरेव च ॥ ७८ ॥

दग्धाः सहस्रशो दैत्या नादैः स्कन्दस्य चापरे।  
पताकयावधूताश्च हताः केचित् सुरद्विषः ॥ ७९ ॥

केचिद् घण्टारवत्रस्ता निषेदुर्वसुधातले ।  
केचित् प्रहरणैश्छिन्ना विनिष्पेतुर्गतायुषः ॥ ८० ॥

एवं सुरद्विषोऽनेकान् बलवानाततायिनः ।  
जघान समरे वीरः कार्तिकेयो महाबलः ॥ ८१ ॥

बाणो नामाथ दैतेयो बलेः पुत्रो महाबलः।  
क्रौञ्चं पर्वतमाश्रित्य देवसंघानबाधत ॥ ८२ ॥

तमभ्ययान्महासेनः सुरशत्रुमुदारधीः ।  
स कार्तिकेयस्य भयात् क्रौञ्चं शरणमीयिवान् ॥ ८३ ॥

ततः क्रौञ्चं महामन्युः क्रौञ्चनादनिनादितम्।  
शक्त्या बिभेद भगवान् कार्तिकेयोऽग्निदत्तया ॥ ८४ ॥

स शालस्कन्धशबलं त्रस्तवानरवारणम् ।  
प्रोड्डीनोद्भ्रान्तविहगं विनिष्पतितपन्नगम् ॥ ८५ ॥  
गोलाङ्‌गूलर्क्षसंघैश्च द्रवद्भिरनुनादितम् ।  
कुरङ्गमविनिर्घोषनिनादितवनान्तरम् ॥ ८६ ॥  
विनिष्पतद्भिः शरभैः सिंहैश्च सहसा द्रुतैः।  
शोच्यामपि दशां प्राप्तो रराजेव स पर्वतः ॥ ८७ ॥

विद्याधराः समुत्पेतुस्तस्य शृङ्गनिवासिनः ।  
किन्नराश्च समुद्विग्नाः शक्तिपातरवोद्धताः ॥ ८८ ॥

ततो दैत्या विनिष्पेतुः शतशोऽथ सहस्रशः।  
प्रदीप्तात् पर्वतश्रेष्ठाद् विचित्राभरणस्रजः ॥ ८९ ॥

तान् निजघ्नुरतिक्रम्य कुमारानुचरा मृधे।  
स चैव भगवान् क्रुद्धो दैत्येन्द्रस्य सुतं तदा ॥ ९० ॥  
सहानुजं जघानाशु वृत्रं देवपतिर्यथा।

बिभेद क्रौञ्चं शक्त्या च पावकिः परवीरहा ॥ ९१ ॥  
बहुधा चैकधा चैव कृत्वाऽऽत्मानं महाबलः।

शक्तिः क्षिप्ता रणे तस्य पाणिमेति पुनः पुनः ॥ ९२ ॥  
एवंप्रभावो भगवांस्ततो भूयश्च पावकिः।  
शौर्यादिगुणयोगेन तेजसा यशसा श्रिया ॥ ९३ ॥  
क्रौञ्चस्तेन विनिर्भिन्नो दैत्याश्च शतशो हताः।

ततः स भगवान् देवो निहत्य विबुधद्विषः ॥ ९४ ॥  
सभाज्यमानो विबुधैः परं हर्षमवाप ह।

ततो दुन्दुभयो राजन् नेदुः शङ्खाश्च भारत ॥ ९५ ॥  
मुमुचुर्देवयोषाश्च पुष्पवर्षमनुत्तमम् ।  
योगिनामीश्वरं देवं शतशोऽथ सहस्रशः ॥ ९६ ॥

दिव्यगन्धमुपादाय ववौ पुण्यश्च मारुतः।  
गन्धर्वास्तुष्टुवुश्चैनं यज्वानश्च महर्षयः ॥ ९७ ॥

केचिदेनं व्यवस्यन्ति पितामहसुतं प्रभुम्।  
सनत्कुमारं सर्वेषां ब्रह्मयोनिं तमग्रजम् ॥ ९८ ॥

केचिन्महेश्वरसुतं केचित् पुत्रं विभावसोः।  
उमायाः कृत्तिकानां च गङ्गायाश्च वदन्त्युत ॥ ९९ ॥

एकधा च द्विधा चैव चतुर्धा च महाबलम्।  
योगिनामीश्वरं देवं शतशोऽथ सहस्रशः ॥ १०० ॥

एतत् ते कथितं राजन् कार्तिकेयाभिषेचनम्।  
शृणु चैव सरस्वत्यास्तीर्थवर्यस्य पुण्यताम् ॥ १०१ ॥

बभूव तीर्थप्रवरं हतेषु सुरशत्रुषु।  
कुमारेण महाराज त्रिविष्टपमिवापरम् ॥ १०२ ॥

ऐश्वर्याणि च तत्रस्थो ददावीशः पृथक् पृथक्।  
ददौ नैर्ऋतमुख्येभ्यस्त्रैलोक्यं पावकात्मजः ॥ १०३ ॥

एवं स भगवांस्तस्मिंस्तीर्थे दैत्यकुलान्तकः।  
अभिषिक्तो महाराज देवसेनापतिः सुरैः ॥ १०४ ॥

तैजसं नाम तत् तीर्थं यत्र पूर्वमपां पतिः।  
अभिषिक्तः सुरगणैर्वरुणो भरतर्षभ ॥ १०५ ॥

अस्मिंस्तीर्थवरे स्नात्वा स्कन्दं चाभ्यर्च्य लाङ्गली।  
ब्राह्मणेभ्यो ददौ रुक्मं वासांस्याभरणानि च ॥ १०६ ॥

उषित्वा रजनीं तत्र माधवः परवीरहा।  
पूज्य तीर्थवरं तच्च स्पृष्ट्वा तोयं च लाङ्गली ॥ १०७ ॥  
हृष्टः प्रीतमनाश्चैव ह्यभवन्माधवोत्तमः ।

एतत् ते सर्वमाख्यातं यन्मां त्वं परिमृच्छसि।  
यथाभिषिक्तो भगवान् स्कन्दो देवैः समागतैः ॥ १०८ ॥  
(सेनानीश्च कृतो राजन् बाल एव महाबलः।)