+++
title_full = "040 आर्ष्टिषेण एवं विश्वामित्रकी तपस्या तथा वरप्राप्ति"
title = "०४० सारस्वतोपाख्याने"

+++


कथमार्ष्टिषेणो भगवान् विपुलं तप्तवांस्तपः।  
सिन्धुद्वीपः कथं चापि ब्राह्मण्यं लब्धवांस्तदा ॥ १ ॥  
देवापिश्च कथं ब्रह्मन् विश्वामित्रश्च सत्तम।  
तन्ममाचक्ष्व भगवन् परं कौतूहलं हि मे ॥ २ ॥

पुरा कृतयुगे राजन्नार्ष्टिषेणो द्विजोत्तमः।  
वसन् गुरुकुले नित्यं नित्यमध्ययने रतः ॥ ३ ॥

तस्य राजन् गुरुकुले वसतो नित्यमेव च।  
समाप्तिं नागमद् विद्या नापि वेदा विशाम्पते ॥ ४ ॥

स निर्विण्णस्ततो राजंस्तपस्तेपे महातपाः।  
ततो वै तपसा तेन प्राप्य वेदाननुत्तमान् ॥ ५ ॥  
स विद्वान् वेदयुक्तश्च सिद्धश्चाप्यृषिसत्तमः।  
तत्र तीर्थे वरान् प्रादात् त्रीनेव सुमहातपाः ॥ ६ ॥

अस्मिंस्तीर्थे महानद्या अद्यप्रभृति मानवः।  
आप्लुतो वाजिमेधस्य फलं प्राप्स्यति पुष्कलम् ॥ ७ ॥  
अद्यप्रभृति नैवात्र भयं व्यालाद् भविष्यति।  
अपि चाल्पेन कालेन फलं प्राप्स्यति पुष्कलम् ॥ ८ ॥

एवमुक्त्वा महातेजा जगाम त्रिदिवं मुनिः।  
एवं सिद्धः स भगवानार्ष्टिषेणः प्रतापवान् ॥ ९ ॥

तस्मिन्नेव तदा तीर्थे सिन्धुद्वीपः प्रतापवान्।  
देवापिश्च महाराज ब्राह्मण्यं प्रापतुर्महत् ॥ १० ॥

तथा च कौशिकस्तात तपोनित्यो जितेन्द्रियः।  
तपसा वै सुतप्तेन ब्राह्मणत्वमवाप्तवान् ॥ ११ ॥

गाधिर्नाम महानासीत् क्षत्रियः प्रथितो भुवि।  
तस्य पुत्रोऽभवद् राजन्‌ विश्वामित्रः प्रतापवान् ॥ १२ ॥

स राजा कौशिकस्तात महायोग्यभवत् किल।  
स पुत्रमभिषिच्याथ विश्वामित्रं महातपाः ॥ १३ ॥  
देहन्यासे मनश्चक्रे तमूचुः प्रणताः प्रजाः।  
न गन्तव्यं महाप्राज्ञ त्राहि चास्मान् महाभयात् ॥ १४ ॥

एवमुक्तः प्रत्युवाच ततो गाधिः प्रजास्ततः।  
विश्वस्य जगतो गोप्ता भविष्यति सुतो मम ॥ १५ ॥

इत्युक्त्वा तु ततो गाधिर्विश्वामित्रं निवेश्य च।  
जगाम त्रिदिवं राजन् विश्वामित्रोऽभवन्नृपः ॥ १६ ॥

न स शक्नोति पृथिवीं यत्नवानपि रक्षितुम्।  
ततः शुश्राव राजा स राक्षसेभ्यो महाभयम् ॥ १७ ॥

निर्ययौ नगराच्चापि चतुरङ्गबलान्वितः ।  
स गत्वा दूरमध्वानं वसिष्ठाश्रममभ्ययात् ॥ १८ ॥

तस्य ते सैनिका राजंश्चक्रुस्तत्रानयात् बहून्।  
ततस्तु भगवान् विप्रो वसिष्ठोऽऽश्रममभ्ययात् ॥ १९ ॥

ददृशेऽथ ततः सर्वं भज्यमानं महावनम्।  
तस्य क्रुद्धो महाराज वसिष्ठो मुनिसत्तमः ॥ २० ॥

सृजस्व शबरान् घोरानिति स्वां गामुवाच ह।  
तथोक्ता सासृजद् धेनुः पुरुषान् घोरदर्शनान् ॥ २१ ॥

ते तु तद्‌बलमासाद्य बभञ्जुः सर्वतोदिशम्।  
तच्छ्रुत्वा विद्रुतं सैन्यं विश्वामित्रस्तु गाधिजः ॥ २२ ॥  
तपः परं मन्यमानस्तपस्येव मनो दधे।

सोऽस्मिंस्तीर्थवरे राजन् सरस्वत्याः समाहितः ॥ २३ ॥  
नियमैश्चोपवासैश्च कर्षयन् देहमात्मनः ।

जलाहारो वायुभक्षः पर्णाहारश्च सोऽभवत् ॥ २४ ॥  
तथा स्थण्डिलशायी च ये चान्ये नियमाः पृथक्।

असकृत्तस्य देवास्तु व्रतविघ्नं प्रचक्रिरे ॥ २५ ॥  
न चास्य नियमाद् बुद्धिरपयाति महात्मनः।

ततः परेण यत्नेन तप्त्वा बहुविधं तपः ॥ २६ ॥  
तेजसा भास्कराकारो गाधिजः समपद्यत।

तपसा तु तथा युक्तं विश्वामित्रं पितामहः ॥ २७ ॥  
अमन्यत महातेजा वरदो वरमस्य तत्।

स तु वव्रे वरं राजन् स्यामहं ब्राह्मणस्त्विति ॥ २८ ॥  
तथेति चाब्रवीद् ब्रह्मा सर्वलोकपितामहः।

स लब्ध्वा तपसोग्रेण ब्राह्मणत्वं महायशाः ॥ २९ ॥  
विचचार महीं कृत्स्नां कृतकामः सुरोपमः।

तस्मिंस्तीर्थवरे रामः प्रदाय विविधं वसु ॥ ३० ॥  
पयस्विनीस्तथा धेनूर्यानानि शयनानि च।  
अथ वस्त्राण्यलङ्कारं भक्ष्यं पेयं च शोभनम् ॥ ३१ ॥  
अददान्मुदितो राजन् पूजयित्वा द्विजोत्तमान्।  
ययौ राजंस्ततो रामो बकस्याश्रममन्तिकात्।  
यत्र तेपे तपस्तीव्रं दाल्भ्यो बक इति श्रुतिः ॥ ३२ ॥