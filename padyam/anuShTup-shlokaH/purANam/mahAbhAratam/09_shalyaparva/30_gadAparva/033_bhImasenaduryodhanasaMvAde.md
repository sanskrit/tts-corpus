+++
title_full = "033 श्रीकृष्णका युधिष्ठिरको फटकारना, भीमसेनकी प्रशंसा तथा भीम और दुर्योधनमें वाग्युद्ध"
title = "०३३ भीमसेनदुर्योधनसंवादे"

+++


एवं दुर्योधने राजन् गर्जमाने मुहुर्मुहुः।  
युधिष्ठिरस्य संक्रुद्धो वासुदेवोऽब्रवीदिदम् ॥ १ ॥

यदि नाम ह्ययं युद्धे वरयेत् त्वां युधिष्ठिर।  
अर्जुनं नकुलं चैव सहदेवमथापि वा ॥ २ ॥

किमिदं साहसं राजंस्त्वया व्याहृतमीदृशम्।  
एकमेव निहत्याजौ भव राजा कुरुष्विति ॥ ३ ॥

न समर्थानहं मन्ये गदाहस्तस्य संयुगे।  
एतेन हि कृता योग्या वर्षाणीह त्रयोदश ॥ ४ ॥  
आयसे पुरुषे राजन् भीमसेनजिघांसया।

कथं नाम भवेत् कार्यमस्माभिर्भरतर्षभ ॥ ५ ॥  
साहसं कृतवांस्त्वं तु ह्यनुक्रोशान्नृपोत्तम।

नान्यमस्यानुपश्यामि प्रतियोद्धारमाहवे ॥ ६ ॥  
ऋते वृकोदरात् पार्थात् स च नातिकृतश्रमः।

तदिदं द्यूतमारब्धं पुनरेव यथा पुरा ॥ ७ ॥  
विषमं शकुनेश्चैव तव चैव विशाम्पते।

बली भीमः समर्थश्च कृती राजा सुयोधनः ॥ ८ ॥  
बलवान् वा कृती वेति कृती राजन् विशिष्यते।

सोऽयं राजंस्त्वया शत्रुः समे पथि निवेशितः ॥ ९ ॥  
न्यस्तश्चात्मा सुविषमे कृच्छ्रमापादिता वयम्।

को नु सर्वान् विनिर्जित्य शत्रूनेकेन वैरिणा ॥ १० ॥  
कृच्छ्रप्राप्तेन च तथा हारयेद् राज्यमागतम्।  
पणित्वा चैकपाणेन रोचयेदेवमाहवम् ॥ ११ ॥

न हि पश्यामि तं लोके योऽद्य दुर्योधनं रणे।  
गदाहस्तं विजेतुं वै शक्तः स्यादमरोऽपि हि ॥ १२ ॥

न त्वं भीमो न नकुलः सहदेवोऽथ फाल्गुनः।  
जेतुं न्यायेन शक्तो वै कृती राजा सुयोधनः ॥ १३ ॥

स कथं वदसे शत्रुं युध्यस्व गदयेति हि।  
एकं च नो निहत्याजौ भव राजेति भारत ॥ १४ ॥

वृकोदरं समासाद्य संशयो वै जये हि नः।  
न्यायतो युध्यमानानां कृती ह्येष महाबलः ॥ १५ ॥

एकं वास्मान् निहत्य त्वं भव राजेति वै पुनः।  
नूनं न राज्यभागेषा पाण्डोः कुन्त्याश्च संततिः ॥ १६ ॥  
अत्यन्तवनवासाय सृष्टा भैक्ष्याय वा पुनः।

मधुसूदन मा कार्षीर्विषादं यदुनन्दन ॥ १७ ॥  
अद्य पारं गमिष्यामि वैरस्य भृशदुर्गमम्।

अहं सुयोधनं संख्ये हनिष्यामि न संशयः ॥ १८ ॥  
विजयो वै ध्रुवः कृष्ण धर्मराजस्य दृश्यते।

अध्यर्धेन गुणेनेयं गदा गुरुतरी मम ॥ १९ ॥  
न तथा धार्तराष्ट्रस्य मा कार्षीर्माधव व्यथाम्।  
अहमेनं हि गदया संयुगे योद्धुमुत्सहे ॥ २० ॥

भवन्तः प्रेक्षकाः सर्वे मम सन्तु जनार्दन।  
सामरानपि लोकांस्त्रीन् नानाशस्त्रधरान् युधि ॥ २१ ॥  
योधयेयं रणे कृष्ण किमुताद्य सुयोधनम्।

तथा सम्भाषमाणं तु वासुदेवो वृकोदरम् ॥ २२ ॥  
हृष्टः सम्पूजयामास वचनं चेदमब्रवीत्।

त्वामाश्रित्य महाबाहो धर्मराजो युधिष्ठिरः ॥ २३ ॥  
निहतारिः स्वकां दीप्तां श्रियं प्राप्तो न संशयः।  
त्वया विनिहताः सर्वे धृतराष्ट्रसुता रणे ॥ २४ ॥

राजानो राजपुत्राश्च नागाश्च विनिपातितः।  
कलिङ्गा मागधाः प्राच्या गान्धाराः कुरवस्तथा ॥ २५ ॥  
त्वामासाद्य महायुद्धे निहताः पाण्डुनन्दन।

हत्वा दुर्योधनं चापि प्रयच्छोर्वीं ससागराम् ॥ २६ ॥  
धर्मराजाय कौन्तेय यथा विष्णुः शचीपतेः।

त्वां च प्राप्य रणे पापो धार्तराष्ट्रो विनङ्क्ष्यति ॥ २७ ॥  
त्वमस्य सक्थिनी भङ्क्त्वा प्रतिज्ञां पालयिष्यसि।

यत्नेन तु सदा पार्थ योद्धव्यो धृतराष्ट्रजः ॥ २८ ॥  
कृती च बलवांश्चैव युद्धशौण्डश्च नित्यदा।

ततस्तु सात्यकी राजन् पूजयामास पाण्डवम् ॥ २९ ॥  
पञ्चालाः पाण्डवेयाश्च धर्मराजपुरोगमाः ।  
तद् वचो भीमसेनस्य सर्व एवाभ्यपूजयन् ॥ ३० ॥

ततो भीमबलो भीमो युधिष्ठिरमथाब्रवीत्।  
सृञ्जयैः सह तिष्ठन्तं तपन्तमिव भास्करम् ॥ ३१ ॥

अहमेतेन संगम्य संयुगे योद्धुमुत्सहे।  
न हि शक्तो रणे जेतुं मामेष पुरुषाधमः ॥ ३२ ॥

अद्य क्रोधं विमोक्ष्यामि निहितं हृदये भृशम्।  
सुयोधने धार्तराष्ट्रे खाण्डवेऽग्निमिवार्जुनः ॥ ३३ ॥

शल्यमद्योद्धरिष्यामि तव पाण्डव हृच्छयम्।  
निहत्य गदया पापमद्य राजन् सुखी भव ॥ ३४ ॥

अद्य कीर्तिमयीं मालां प्रतिमोक्ष्ये तवानघ।  
प्राणाम् श्रियं च राज्यं च मोक्ष्यतेऽद्य सुयोधनः ॥ ३५ ॥

राजा च धृतराष्ट्रोऽद्य श्रुत्वा पुत्रं मया हतम्।  
स्मरिष्यत्यशुभं कर्म यत् तच्छकुनिबुद्धिजम् ॥ ३६ ॥

इत्युक्त्वा भरतश्रेष्ठो गदामुद्यम्य वीर्यवान्।  
उदतिष्ठत युद्धाय शक्रो वृत्रमिवाह्वयन् ॥ ३७ ॥

तदाह्वानममृष्यन् वै तव पुत्रोऽतिवीर्यवान्।  
प्रत्युपस्थित एवाशु मत्तो मत्तमिव द्विपम् ॥ ३८ ॥

गदाहस्तं तव सुतं युद्धाय समुपस्थितम्।  
ददृशुः पाण्डवाः सर्वे कैलासमिव शृङ्गिणम् ॥ ३९ ॥

तमेकाकिनमासाद्य धार्तराष्ट्रं महाबलम् ।  
वियूथमिव मातङ्गं समहृष्यन्त पाण्डवाः ॥ ४० ॥

न सम्भ्रमो न च भयं न च ग्लानिर्न च व्यथा।  
आसीद् दुर्योधनस्यापि स्थितः सिंह इवाहवे ॥ ४१ ॥

समुद्यतगदं दृष्ट्वा कैलासमिव शृङ्गिणम्।  
भीमसेनस्तदा राजन् दुर्योधनमथाब्रवीत् ॥ ४२ ॥

राज्ञापि धृतराष्ट्रेण त्वया चास्मासु यत् कृतम्।  
स्मर तद् दुष्कृतं कर्म यद् भूतं वारणावते ॥ ४३ ॥

द्रौपदी च परिक्लिष्टा सभामध्ये रजस्वला।  
द्यूते यद् विजितो राजा शकुनेर्बुद्धिनिश्चयात् ॥ ४४ ॥  
यानि चान्यानि दुष्टात्मन् पापानि कृतवानसि।  
अनागःसु च पार्थेषु तस्य पश्य महत् फलम् ॥ ४५ ॥

त्वत्कृते निहतः शेते शरतल्पे महायशाः।  
गाङ्गेयो भरतश्रेष्ठः सर्वेषां नः पितामहः ॥ ४६ ॥

हतो द्रोणश्च कर्णश्च हतः शल्यः प्रतापवान्।  
वैरस्य चादिकर्तासौ शकुनिर्निहतो रणे ॥ ४७ ॥

भ्रातरस्ते हताः शूराः पुत्राश्च सहसैनिकाः।  
राजानश्च हताः शूराः समरेष्वनिवर्तिनः ॥ ४८ ॥

एते चान्ये च निहता बहवः क्षत्रियर्षभाः।  
प्रातिकामी तथा पापो द्रौपद्याः क्लेशकृद्धतः ॥ ४९ ॥

अवशिष्टस्त्वमेवैकः कुलघ्नोऽधमपूरुषः ।  
त्वामप्यद्य हनिष्यामि गदया नात्र संशयः ॥ ५० ॥

अद्य तेऽहं रणे दर्पं सर्वं नाशयिता नृप।  
राज्याशां विपुलां राजन् पाण्डवेषु च दुष्कृतम् ॥ ५१ ॥

किं कत्थितेन बहुना युद्ध्यस्वाद्य मया सह।  
अद्य तेऽहं विनेष्यामि युद्धश्रद्धां वृकोदर ॥ ५२ ॥

किं न पश्यसि मां पाप गदायुद्धे व्यवस्थितम्।  
हिमवच्छिखराकारां प्रगृह्य महतीं गदाम् ॥ ५३ ॥

गदिनं कोऽद्य मां पाप हन्तुमुत्सहते रिपुः।  
न्यायतो युद्ध्यमानश्च देवेष्वपि पुरन्दरः ॥ ५४ ॥

मा वृथा गर्ज कौन्तेय शारदाभ्रमिवाजलम्।  
दर्शयस्व बलं युद्धे यावत् तत् तेऽद्य विद्यते ॥ ५५ ॥

तस्य तद् वचनं श्रुत्वा पाण्डवाः सहसृञ्जयाः।  
सर्वे सम्पूजयामासुस्तद्वचो विजिगीषवः ॥ ५६ ॥

उन्मत्तमिव मातङ्गं तलशब्देन मानवाः।  
भूयः संहर्षयामासू राजन् दुर्योधनं नृपम् ॥ ५७ ॥

बृंहन्ति कुञ्जरास्तत्र हया ह्रेषन्ति चासकृत्।  
शस्त्राणि सम्प्रदीप्यन्ते पाण्डवानां जयैषिणाम् ॥ ५८ ॥