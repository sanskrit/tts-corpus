+++
title_full = "064 दुर्योधनका संजयके सम्मुख विलाप और वाहकोंद्वारा अपने साथियोंको संदेश भेजना"
title = "०६४ दुर्योधनविलापे"

+++


अधिष्ठितः पदा मूर्ध्नि भग्नसक्थो महीं गतः।  
शौटीर्यमानी पुत्रो मे किमभाषत संजय ॥ १ ॥  
अत्यर्थं कोपनो राजा जातवैरश्च पाण्डुषु।  
व्यसनं परमं प्राप्तः किमाह परमाहवे ॥ २ ॥

शृणु राजन् प्रवक्ष्यामि यथावृत्तं नराधिप।  
राज्ञा यदुक्तं भग्नेन तस्मिन् व्यसन आगते ॥ ३ ॥

भग्नसक्थो नृपो राजन् पांसुना सोऽवगुण्ठितः।  
यमयन् मूर्धजांस्तत्र वीक्ष्य चैव दिशो दश ॥ ४ ॥  
केशान् नियम्य यत्नेन निःश्वसन्नुरगो यथा।  
संरम्भाश्रुपरीताभ्यां नेत्राभ्यामभिवीक्ष्य माम् ॥ ५ ॥  
बाहू धरण्यां निष्पिष्य सुदुर्मत्त इव द्विपः।  
प्रकीर्णान् मूर्धजान् धुन्वन् दन्तैर्दन्तानुपस्पृशन् ॥ ६ ॥  
गर्हयन् पाण्डवं ज्येष्ठं निःश्वस्येदमथाब्रवीत्।

भीष्मे शान्तनवे नाथे कर्णे शस्त्रभृतां वरे ॥ ७ ॥  
गौतमे शकुनौ चापि द्रोणे चास्त्रभृतां वरे।  
अश्वत्थाम्नि तथा शल्ये शूरे च कृतवर्मणि ॥ ८ ॥  
इमामवस्थां प्राप्तोऽस्मि कालो हि दुरतिक्रमः।

एकादशचमूभर्ता सोऽहमेतां दशां गतः ॥ ९ ॥  
कालं प्राप्य महाबाहो न कश्चिदतिवर्तते।

आख्यातव्यं मदीयानां येऽस्मिन् जीवन्ति संयुगे ॥ १० ॥  
यथाहं भीमसेनेन व्युत्क्रम्य समयं हतः।

बहूनि सुनृशंसानि कृतानि खलु पाण्डवैः ॥ ११ ॥  
भूरिश्रवसि कर्णे च भीष्मे द्रोणे च श्रीमति।

इदं चाकीर्तिजं कर्म नृशंसैः पाण्डवैः कृतम् ॥ १२ ॥  
येन ते सत्सु निर्वेदं गमिष्यन्ति हि मे मतिः।

का प्रीतिः सत्त्वयुक्तस्य कृत्वोपधिकृतं जयम् ॥ १३ ॥  
को वा समयभेत्तारं बुधः सम्मन्तुमर्हति।

अधर्मेण जयं लब्ध्वा को नु हृष्येत पण्डितः ॥ १४ ॥  
यथा संहृष्यते पापः पाण्डुपुत्रो वृकोदरः।

किन्नु चित्रमितस्त्वद्य भग्नसक्थस्य यन्मम ॥ १५ ॥  
क्रुद्धेन भीमसेनेन पादेन मृदितं शिरः।

प्रतपन्तं श्रिया जुष्टं वर्तमानं च बन्धुषु ॥ १६ ॥  
एवं कुर्यान्नरो यो हि स वै संजय पूजितः।

अभिज्ञौ युद्धधर्मस्य मम माता पिता च मे ॥ १७ ॥  
तौ हि संजय दुःखार्तौ विज्ञाप्यौ वचनाद्धि मे।  
इष्टं भृत्या भृताः सम्यग् भूः प्रशास्ता ससागरा ॥ १८ ॥

मूर्ध्नि स्थितममित्राणां जीवतामेव संजय।  
दत्ता दाया यथाशक्ति मित्राणां च प्रियं कृतम् ॥ १९ ॥  
अमित्रा बाधिताः सर्वे को नु स्वन्ततरो मया।

मानिता बान्धवाः सर्वे वश्यः सम्पूजितो जनः ॥ २० ॥  
त्रितयं सेवितं सर्वं को नु स्वन्ततरो मया।

आज्ञप्तं नृपमुख्येषु मानः प्राप्तः सुदुर्लभः ॥ २१ ॥  
आजानेयैस्तथा यातं को नु स्वन्ततरो मया।

यातानि परराष्ट्राणि नृपा भुक्ताश्च दासवत् ॥ २२ ॥  
प्रियेभ्यः प्रकृतं साधु को नु स्वन्ततरो मया।

अधीतं विधिवद् दत्तं प्राप्तमायुर्निरामयम् ॥ २३ ॥  
स्वधर्मेण जिता लोकाः को नु स्वन्ततरो मया।  
दिष्ट्‌या नाहं जितः संख्ये परान् प्रेष्यवदाश्रितः ॥ २४ ॥  
दिष्ट्‌या मे विपुला लक्ष्मीर्मृते त्वन्यगता विभो।

यदिष्टं क्षत्रबन्धूनां स्वधर्ममनुतिष्ठताम् ॥ २५ ॥  
निधनं तन्मया प्राप्तं को नु स्वन्ततरो मया।

दिष्ट्‌या नाहं परावृत्तो वैरात् प्राकृतवज्जितः ॥ २६ ॥  
दिष्ट्‌या न विमतिं कांचिद् भजित्वा तु पराजितः।

सुप्तं वाथ प्रमत्तं वा यथा हन्याद् विषेण वा॥२७॥  
एवं व्युत्क्रान्तधर्मेण व्युत्क्रम्य समयं हतः।

अश्वत्थामा महाभागः कृतवर्मा च सात्वतः ॥ २८ ॥  
कृपः शारद्वतश्चैव वक्तव्या वचनान्मम।

अधर्मेण प्रवृत्तानां पाण्डवानामनेकशः ॥ २९ ॥  
विश्वासं समयघ्नानां न यूयं गन्तुमर्हथ।

वार्तिकांश्चाब्रवीद् राजा पुत्रस्ते सत्यविक्रमः ॥ ३० ॥  
अधर्माद् भीमसेनेन निहतोऽहं यथा रणे।  
सोऽहं द्रोणं स्वर्गगतं कर्णशल्यावुभौ तथा ॥ ३१ ॥  
वृषसेनं महावीर्यं शकुनिं चापि सौबलम्।  
जलसन्धं महावीर्यं भगदत्तं च पार्थिवम् ॥ ३२ ॥  
सोमदत्तं महेष्वासं सैन्धवं च जयद्रथम्।  
दुःशासनपुरोगांश्च भ्रातॄनात्मसमांस्तथा ॥ ३३ ॥  
दौःशासनिं च विक्रान्तं लक्ष्मणं चात्मजावुभौ।  
एतांश्चान्यांश्च सुबहून् मदीयांश्च सहस्रशः ॥ ३४ ॥  
पृष्ठतोऽनुगमिष्यामि सार्थहीनो यथाध्वगः ।

कथं भ्रातॄन् हतान् श्रुत्वा भर्तारं च स्वसा मम॥३५॥  
रोरूयमाणा दुःखार्ता दुःशला सा भविष्यति।

स्नुषाभिः प्रस्नुषाभिश्च वृद्धो राजा पिता मम ॥ ३६ ॥  
गान्धारीसहितश्चैव कां गतिं प्रतिपत्स्यति।

नूनं लक्ष्मणमातापि हतपुत्रा हतेश्वरा ॥ ३७ ॥  
विनाशं यास्यति क्षिप्रं कल्याणी पृथुलोचना।

यदि जानाति चार्वाकः परिव्राड् वाग्विशारदः ॥ ३८ ॥  
करिष्यति महाभागो ध्रुवं चापचितिं मम।

समन्तपञ्चके पुण्ये त्रिषु लोकेषु विश्रुते ॥ ३९ ॥  
अहं निधनमासाद्य लोकान् प्राप्स्यामि शाश्वतान्।

ततो जनसहस्राणि बाष्पपूर्णानि मारिष ॥ ४० ॥  
प्रलापं नृपतेः श्रुत्वा व्यद्रवन्त दिशो दश।

ससागरवना घोरा पृथिवी सचराचरा ॥ ४१ ॥  
चचालाथ सनिर्ह्रादा दिशश्चैवाविलाभवन् ।

ते द्रोणपुत्रमासाद्य यथावृत्तं न्यवेदयन् ॥ ४२ ॥  
व्यवहारं गदायुद्धे पार्थिवस्य च पातनम्।  
तदाख्याय ततः सर्वे द्रोणपुत्रस्य भारत॥  
(वार्तिका दुःखसंतप्ताः शोकोपहतचेतसः ।)  
ध्यात्वा च सुचिरं कालं जग्मुरार्ता यथागतम् ॥ ४३ ॥