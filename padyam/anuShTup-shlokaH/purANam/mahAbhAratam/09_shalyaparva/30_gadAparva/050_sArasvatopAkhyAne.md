+++
title_full = "050 आदित्यतीर्थकी महिमाके प्रसंगमें असित देवल तथा जैगीषव्य मुनिका चरित्र"
title = "०५० सारस्वतोपाख्याने"

+++


तस्मिन्नेव तु धर्मात्मा वसति स्म तपोधनः।  
गार्हस्थ्यं धर्ममास्थाय ह्यसितो देवलः पुरा ॥ १ ॥

धर्मनित्यः शुचिर्दान्तो न्यस्तदण्डो महातपाः।  
कर्मणा मनसा वाचा समः सर्वेषु जन्तुषु ॥ २ ॥

अक्रोधनो महाराज तुल्यनिन्दात्मसंस्तुतिः ।  
प्रियाप्रिये तुल्यवृत्तिर्यमवत्समदर्शनः ॥ ३ ॥

काञ्चने लोष्ठभावे च समदर्शी महातपाः।  
देवानपूजयन्नित्यमतिथींश्च द्विजैः सह ॥ ४ ॥

ब्रह्मचर्यरतो नित्यं सदा धर्मपरायणः।  
ततोऽभ्येत्य महाभाग योगमास्थाय भिक्षुकः ॥ ५ ॥  
जैगीषव्यो मुनिर्धीमांस्तस्मिंस्तीर्थे समाहितः ।

देवलस्याश्रमे राजन्न्यवसत् स महाद्युतिः ॥ ६ ॥  
योगनित्यो महाराज सिद्धिं प्राप्तो महातपाः।

तं तत्र वसमानं तु जैगीषव्यं महामुनिम् ॥ ७ ॥  
देवलो दर्शयन्नेव नैवायुञ्जत धर्मतः।  
एवं तयोर्महाराज दीर्घकालो व्यतिक्रमत् ॥ ८ ॥

जैगीषव्यं मुनिवरं न ददर्शाथ देवलः।  
आहारकाले मतिमान् परिव्राड् जनमेजय ॥ ९ ॥  
उपातिष्ठत धर्मज्ञो भैक्षकाले स देवलम्।

स दृष्ट्वा भिक्षुरूपेण प्राप्तं तत्र महामुनिम् ॥ १० ॥  
गौरवं परमं चक्रे प्रीतिं च विपुलां तथा।  
देवलस्तु यथाशक्ति पूजयामास भारत ॥ ११ ॥  
ऋषिदृष्टेन विधिना समा बह्वीः समाहितः।

कदाचित् तस्य नृपते देवलस्य महात्मनः ॥ १२ ॥  
चिन्ता सुमहती जाता मुनिं दृष्ट्वा महाद्युतिम्।

समास्तु समतिक्रान्ता बह्व्यः पूजयतो मम ॥ १३ ॥  
न चायमलसो भिक्षुरभ्यभाषत किंचन।

एवं विगणयन्नेव स जगाम महोदधिम् ॥ १४ ॥  
अन्तरिक्षचरः श्रीमान् कलशं गृह्य देवलः।

गच्छन्नेव स धर्मात्मा समुद्रं सरितां पतिम् ॥ १५ ॥  
जैगीषव्यं ततोऽपश्यद् गतं प्रागेव भारत।

ततः सविस्मयश्चिन्तां जगामाथामितप्रभः ॥ १६ ॥  
कथं भिक्षुरयं प्राप्तः समुद्रे स्नात एव च।  
इत्येवं चिन्तयामास महर्षिरसितस्तदा ॥ १७ ॥

स्नात्वा समुद्रे विधिवच्छुचिर्जप्यं जजाप सः।  
कृतजप्याह्निकः श्रीमानाश्रमं च जगाम ह ॥ १८ ॥  
कलशं जलपूर्णं वै गृहीत्वा जनमेजय।

ततः स प्रविशन्नेव स्वमाश्रमपदं मुनिः ॥ १९ ॥  
आसीनमाश्रमे तत्र जैगीषव्यमपश्यत ।  
न व्याहरति चैवेनं जैगीषव्यः कथंचन ॥ २० ॥  
काष्ठभूतोऽऽश्रमपदे वसति स्म महातपाः।

तं दृष्ट्वा चाप्लुतं तोये सागरे सागरोपमम् ॥ २१ ॥  
प्रविष्टमाश्रमं चापि पूर्वमेव ददर्श सः।  
असितो देवलो राजंश्चिन्तयामास बुद्धिमान् ॥ २२ ॥

दृष्ट्वा प्रभावं तपसो जैगीषव्यस्य योगजम्।  
चिन्तयामास राजेन्द्र तदा स मुनिसत्तमः ॥ २३ ॥  
मया दृष्टः समुद्रे च आश्रमे च कथं त्वयम्।

एवं विगणयन्नेव स मुनिर्मन्त्रपारगः ॥ २४ ॥  
उत्पपाताश्रमात् तस्मादन्तरिक्षं विशाम्पते ।  
जिज्ञासार्थं तदा भिक्षोर्जैगीषव्यस्य देवलः ॥ २५ ॥

सोऽन्तरिक्षचरान् सिद्धान् समपश्यत्‌ समाहितान्।  
जैगीषव्यं च तैः सिद्धैः पूज्यमानमपश्यत ॥ २६ ॥

ततोऽसितः सुसंरब्धो व्यवसायी दृढव्रतः।  
अपश्यद् वै दिवं यान्तं जैगीषव्यं स देवलः ॥ २७ ॥

तस्मात् तु पितृलोकं तं व्रजन्तं सोऽन्वपश्यत।  
पितृलोकाच्च तं यान्तं याम्यं लोकमपश्यत ॥ २८ ॥

तस्मादपि समुत्पत्य सोमलोकमभिप्लुतम् ।  
व्रजन्तमन्वपश्यत् स जैगीषव्यं महामुनिम् ॥ २९ ॥

लोकान् समुत्पतन्तं तु शुभानेकान्तयाजिनाम्।  
ततोऽग्निहोत्रिणां लोकांस्ततश्चाप्युत्पपात ह ॥ ३० ॥

दर्शं च पौर्णमासं च ये यजन्ति तपोधनाः।  
तेभ्यः स ददृशे धीमाल्ँलोकेभ्यः पशूयाजिनाम् ॥ ३१ ॥

व्रजन्तं लोकममलमपश्यद् देवपूजितम् ।  
चातुर्मास्यैर्बहुविधैर्यजन्ते ये तपोधनाः ॥ ३२ ॥

तेषां स्थानं ततो यातं तथाग्निष्टोमयाजिनाम्।  
अग्निष्टुतेन च तथा ये यजन्ति तपोधनाः ॥ ३३ ॥  
तत् स्थानमनुसम्प्राप्तमन्वपश्यत देवलः ।

वाजपेयं क्रतुवरं तथा बहुसुवर्णकम् ॥ ३४ ॥  
आहरन्ति महाप्राज्ञास्तेषां लोकेष्वपश्यत ।

यजन्ते राजसूयेन पुण्डरीकेण चैव ये ॥ ३५ ॥  
तेषां लोकेष्वपश्यच्च जैगीषव्यं स देवलः।

अश्वमेधं क्रतुवरं नरमेधं तथैव च ॥ ३६ ॥  
आहरन्ति नरश्रेष्ठास्तेषां लोकेष्वपश्यत ।

सर्वमेधं च दुष्प्रापं तथा सौत्रामणिं च ये ॥ ३७ ॥  
तेषां लोकेष्वपश्यच्च जैगीषव्यं स देवलः।

द्वादशाहैश्च सत्रैश्च यजन्ते विविधैर्नृप ॥ ३८ ॥  
तेषां लोकेष्वपश्यच्च जैगीषव्यं स देवलः।

मैत्रावरुणयोर्लोकानादित्यानां तथैव च ॥ ३९ ॥  
सलोकतामनुप्राप्तमपश्यत ततोऽसितः ।

रुद्राणां च वसूनां च स्थानं यच्च बृहस्पतेः ॥ ४० ॥  
तानि सर्वाण्यतीतानि समपश्यत् ततोऽसितः।

आरुह्य च गवां लोकं प्रयातो ब्रह्मसत्रिणाम् ॥ ४१ ॥  
लोकानपश्यद् गच्छन्तं जैगीषव्यं ततोऽसितः।

त्रील्ँलोकानपरान् विप्रमुत्पतन्तं स्वतेजसा ॥ ४२ ॥  
पतिव्रतानां लोकांश्च व्रजन्तं सोऽन्वपश्यत।

ततो मुनिवरं भूयो जैगीषव्यमथासितः ॥ ४३ ॥  
नान्वपश्यत लोकस्थमन्तर्हितमरिंदम ।

सोऽचिन्तयन्महाभागो जैगीषव्यस्य देवलः ॥ ४४ ॥  
प्रभावं सुव्रतत्वं च सिद्धिं योगस्य चातुलाम्।

असितोऽपृच्छत तदा सिद्धाल्ँलोकेषु सत्तमान् ॥ ४५ ॥  
प्रयतः प्राञ्जलिर्भूत्वा धीरस्तान् ब्रह्मसत्रिणः।  
जैगीषव्यं न पश्यामि तं शंसध्वं महौजसम् ॥ ४६ ॥  
एतदिच्छाम्यहं श्रोतुं परं कौतूहलं हि मे।

शृणु देवल भूतार्थं शंसतां नो दृढव्रत ॥ ४७ ॥  
जैगीषव्यः स वै लोकं शाश्वतं ब्रह्मणो गतः।

स श्रुत्वा वचनं तेषां सिद्धानां ब्रह्मसत्रिणाम् ॥ ४८ ॥  
असितो देवलस्तूर्णमुत्पपात पपात च।  
ततः सिद्धास्त ऊचुर्हि देवलं पुनरेव ह ॥ ४९ ॥

न देवलगतिस्तत्र तव गन्तुं तपोधन।  
ब्रह्मणः सदने विप्र जैगीषव्यो यदाप्तवान् ॥ ५० ॥

तेषां तद् वचनं श्रुत्वा सिद्धानां देवलः पुनः।  
आनुपूर्व्येण लोकांस्तान् सर्वानवततार ह ॥ ५१ ॥

स्वमाश्रमपदं पुण्यमाजगाम पतत्त्रिवत् ।  
प्रविशन्नेव चापश्यज्जैगीषव्यं स देवलः ॥ ५२ ॥

ततो बुद्ध्या व्यगणयद् देवलो धर्मयुक्तया।  
दृष्ट्वा प्रभावं तपसो जैगीषव्यस्य योगजम् ॥ ५३ ॥

ततोऽब्रवीन्महात्मानं जैगीषव्यं स देवलः।  
विनयावनतो राजन्नुपसर्प्य महामुनिम् ॥ ५४ ॥

मोक्षधर्मं समास्थातुमिच्छेयं भगवन्नहम् ।  
तस्य तद् वचनं श्रुत्वा उपदेशं चकार सः ॥ ५५ ॥  
विधिं च योगस्य परं कार्याकार्यस्य शास्त्रतः।  
संन्यासकृतबुद्धिं तं ततो दृष्ट्वा महातपाः ॥ ५६ ॥  
सर्वाश्चास्य क्रियाश्चक्रे विधिदृष्टेन कर्मणा।

संन्यासकृतबुद्धिं तं भूतानि पितृभिः सह ॥ ५७ ॥  
ततो दृष्ट्वा प्ररुरुदुः कोऽस्मान् संविभजिष्यति।

देवलस्तु वचः श्रुत्वा भूतानां करुणं तथा ॥ ५८ ॥  
दिशो दश व्याहरतां मोक्षं त्यक्तुं मनो दधे।

ततस्तु फलमूलानि पवित्राणि च भारत ॥ ५९ ॥  
पुष्पाण्योषधयश्चैव रोरूयन्ति सहस्रशः ।  
पुनर्नो देवलः क्षूद्रो नूनं छेत्स्यति दुर्मतिः ॥ ६० ॥  
अभयं सर्वभूतेभ्यो यो दत्त्वा नावबुध्यते।

ततो भूयो व्यगणयत् स्वबुद्ध्या मुनिसत्तमः ॥ ६१ ॥  
मोक्षे गार्हस्थ्यधर्मे वा किं नु श्रेयस्करं भवेत्।

इति निश्चित्य मनसा देवलो राजसत्तम ॥ ६२ ॥  
त्यक्त्वा गार्हस्थ्यधर्मं स मोक्षधर्ममरोचयत्।

एवमादीनि संचिन्त्य देवलो निश्चयात् ततः ॥ ६३ ॥  
प्राप्तवान् परमां सिद्धिं परं योगं च भारत।

ततो देवाः समागम्य बृहस्पतिपुरोगमाः ॥ ६४ ॥  
जैगीषव्ये तपश्चास्य प्रशंसन्ति तपस्विनः।

अथाब्रवीदृषिवरो देवान् वै नारदस्तथा ॥ ६५ ॥  
जैगीषव्ये तपो नास्ति विस्मापयति योऽसितम्।

तमेवंवादिनं धीरं प्रत्यूचुस्ते दिवौकसः ॥ ६६ ॥  
नैवमित्येव शंसन्तो जैगीषव्यं महामुनिम्।  
नातः परतरं किंचित् तुल्यमस्ति प्रभावतः ॥ ६७ ॥  
तेजसस्तपसश्चास्य योगस्य च महात्मनः।

एवं प्रभावो धर्मात्मा जैगीषव्यस्तथासितः।  
तयोरिदं स्थानवरं तीर्थं चैव महात्मनोः ॥ ६८ ॥

तत्राप्युपस्पृश्य ततो महात्मा  
दत्त्वा च वित्तं हलभृद् द्विजेभ्यः।  
अवाप्य धर्मं परमार्थकर्मा  
जगाम सोमस्य महत् सुतीर्थम् ॥ ६९ ॥