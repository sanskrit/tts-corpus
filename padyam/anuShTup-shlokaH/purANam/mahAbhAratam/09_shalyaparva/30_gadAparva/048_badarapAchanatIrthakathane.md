+++
title_full = "048 बदरपाचनतीर्थकी महिमाके प्रसंगमें श्रुतावती और अरुन्धतीके तपकी कथा"
title = "०४८ बदरपाचनतीर्थकथने"

+++


ततस्तीर्थवरं रामो ययौ बदरपाचनम्।  
तपस्विसिद्धचरितं यत्र कन्या धृतव्रता ॥ १ ॥  
भरद्वाजस्य दुहिता रूपेणाप्रतिमा भुवि।  
श्रुतावती नाम विभो कुमारी ब्रह्मचारिणी ॥ २ ॥

तपश्चचार सात्युग्रं नियमैर्बहुभिर्वृता ।  
भर्ता मे देवराजः स्यादिति निश्चित्य भामिनी ॥ ३ ॥

समास्तस्या व्यतिक्रान्ता बह्व्यः कुरुकुलोद्‌वह।  
चरन्त्या नियमांस्तांस्तान् स्त्रीभिस्तीव्रान् सुदुश्चरान् ॥ ४ ॥

तस्यास्तु तेन वृत्तेन तमसा च विशाम्पते।  
भक्त्या च भगवान् प्रीतः परया पाकशासनः ॥ ५ ॥

आजगामाश्रमं तस्यास्त्रिदशाधिपतिः प्रभुः ।  
आस्थाय रूपं विप्रर्षेर्वसिष्ठस्य महात्मनः ॥ ६ ॥

सा तं दृष्ट्वोग्रतपसं वसिष्ठं तपतां वरम्।  
आचारैर्मुनिभिर्दृष्टैः पूजयामास भारत ॥ ७ ॥

उवाच नियमज्ञा च कल्याणी सा प्रियंवदा।  
भगवन् मुनिशार्दूल किमाज्ञापयसि प्रभो ॥ ८ ॥  
सर्वमद्य यथाशक्ति तव दास्यामि सुव्रत।  
शक्रभक्त्या च ते पाणिं न दास्यामि कथंचन ॥ ९ ॥

व्रतैश्च नियमैश्चैव तपसा च तपोधन।  
शक्रस्तोषयितव्यो वै मया त्रिभुवनेश्वरः ॥ १० ॥

इत्युक्तो भगवान् देवः स्मयन्निव निरीक्ष्य ताम्।  
उवाच नियमं ज्ञात्वा सांत्वयन्निव भारत ॥ ११ ॥

उग्रं तपश्चरसि वै विदिता मेऽसि सुव्रते।  
यदर्थमयमारम्भस्तव कल्याणि हृद्‌गतः ॥ १२ ॥  
तच्च सर्वं यथाभूतं भविष्यति वरानने।

तपसा लभ्यते सर्वं यथाभूतं भविष्यति ॥ १३ ॥  
यथा स्थानानि दिव्यानि विबुधानां शुभानने।  
तपसा तानि प्राप्याणि तपोमूलं महत् सुखम् ॥ १४ ॥

इति कृत्वा तपो घोरं देहं संन्यस्य मानवाः।  
देवत्वं यान्ति कल्याणि शृणुष्वैकं वचो मम ॥ १५ ॥

पञ्च चैतानि सुभगे बदराणि शुभव्रते।  
पचेत्युक्त्वा तु भगवाञ्जगाम बलसूदनः ॥ १६ ॥  
आमन्त्र्यतां तु कल्याणीं ततो जप्यं जजाप सः।  
अविदूरे ततस्तस्मादाश्रमात् तीर्थमुत्तमम् ॥ १७ ॥

इन्द्रतीर्थेति विख्यातं त्रिषु लोकेषु मानद।  
तस्या जिज्ञासनार्थं स भगवान् पाकशासनः ॥ १८ ॥  
बदराणामपचनं चकार विबुधाधिपः ।

ततः प्रतप्ता सा राजन् वाग्यता विगतक्लमा ॥ १९ ॥  
तत्परा शुचिसंवीता पावके समधिश्रयत्।  
अपचद् राजशार्दूल बदराणि महाव्रता ॥ २० ॥

तस्याः पचन्त्याः सुमहान् कालोऽगात् पुरुषर्षभ।  
न च स्म तान्यपच्यन्त दिनं च क्षयमभ्यगात् ॥ २१ ॥

हुताशनेन दग्धश्च यस्तस्याः काष्ठसंचयः।  
अकाष्ठमग्निं सा दृष्ट्वा स्वशरीरमथादहत् ॥ २२ ॥

पादौ प्रक्षिप्य सा पूर्वं पावके चारुदर्शना।  
दग्धौ दग्धौ पुनः पादावुपावर्तयतानघ ॥ २३ ॥

चरणौ दह्यमानौ च नाचिन्तयदनिन्दिता।  
कुर्वाणा दुष्करं कर्म महर्षिप्रियकाम्यया ॥ २४ ॥

न वैमनस्यं तस्यास्तु मुखभेदोऽथवाभवत्।  
शरीरमग्निनाऽऽदीप्य जलमध्ये यथा स्थिता ॥ २५ ॥

तच्चास्या वचनं नित्यमवर्तद्‌धृदि भारत।  
सर्वथा बदराण्येव पक्तव्यानीति कन्यका ॥ २६ ॥

सा तन्मनसि कृत्वैव महर्षेर्वचनं शुभा।  
अपचद् बदराण्येव न चापच्यन्त भारत ॥ २७ ॥

तस्यास्तु चरणौ वह्निर्ददाह भगवान् स्वयम्।  
न च तस्या मनोदुःखं स्वल्पमप्यभवत् तदा ॥ २८ ॥

अथ तत्‌ कर्म दृष्ट्वास्याः प्रीतस्त्रिभुवनेश्वरः।  
ततः संदर्शयामास कन्यायै रूपमात्मनः ॥ २९ ॥

उवाच च सुरश्रेष्ठस्तां कन्यां सुदृढव्रताम्।  
प्रीतोऽस्मि ते शुभे भक्त्या तपसा नियमेन च ॥ ३० ॥  
तस्माद् योऽभिमतः कामः स ते सम्पत्स्यते शुभे।  
देहं त्यक्त्वा महाभागे त्रिदिवे मयि वत्स्यसि ॥ ३१ ॥

इदं च ते तीर्थवरं स्थिरं लोके भविष्यति।  
सर्वपापापहं सुभ्रु नाम्ना बदरपाचनम् ॥ ३२ ॥

विख्यातं त्रिषु लोकेषु ब्रह्मर्षिभिरभिप्लुतम्।  
अस्मिन् खलु महाभागे शुभे तीर्थवरेऽनघे ॥ ३३ ॥  
त्यक्त्वा सप्तर्षयो जग्मुर्हिमवन्तमरुन्धतीम् ।

ततस्ते वै महाभागा गत्वा तत्र सुसंशिताः ॥ ३४ ॥  
वृत्त्यर्थं फलमूलानि समाहर्तुं ययुः किल।

तेषां वृत्त्यर्थिनां तत्र वसतां हिमवद्‌वने ॥ ३५ ॥  
अनावृष्टिरनुप्राप्ता तदा द्वादशवार्षिकी ।

ते कृत्वा चाश्रमं तत्र न्यवसन्त तपस्विनः ॥ ३६ ॥  
अरुन्धत्यपि कल्याणी तपोनित्याभवत् तदा।

अरुन्धतीं ततो दृष्ट्वा तीव्रं नियममास्थिताम् ॥ ३७ ॥  
अथागमत् त्रिनयनः सुप्रीतो वरदस्तदा।

ब्राह्मं रूपं ततः कृत्वा महादेवो महायशाः ॥ ३८ ॥  
तामभ्येत्याब्रवीद् देवो भिक्षामिच्छाम्यहं शुभे।

प्रत्युवाच ततः सा तं ब्राह्मणं चारुदर्शना ॥ ३९ ॥  
क्षीणोऽन्नसंचयो विप्र बदराणीह भक्षय।

ततोऽब्रवीन्महादेवः पचस्वैतानि सुव्रते ॥ ४० ॥  
इत्युक्ता सापचत् तानि ब्राह्मणप्रियकाम्यया।  
अधिश्रित्य समिद्धेऽग्नौ बदराणि यशस्विनी ॥ ४१ ॥

दिव्या मनोरमाः पुण्याः कथाः शुश्राव सा तदा।  
अतीता सा त्वनावृष्टिर्घोरा द्वादशवार्षिकी ॥ ४२ ॥  
अनश्नन्त्याः पचन्त्याश्च शृण्वन्त्याश्च कथाः शुभाः।  
दिनोपमः स तस्याथ कालोऽतीतः सुदारुणः ॥ ४३ ॥

ततस्तु मुनयः प्राप्ताः फलान्यादाय पर्वतात्।  
ततः स भगवान् प्रीतः प्रोवाचारुन्धतीं ततः ॥ ४४ ॥  
उपसर्पस्व धर्मज्ञे यथापूर्वमिमानृषीन् ।  
प्रीतोऽस्मि तव धर्मज्ञे तपसा नियमेन च ॥ ४५ ॥

ततः संदर्शयामास स्वरूपं भगवान् हरः।  
ततोऽब्रवीत् तदा तेभ्यस्तस्याश्च चरितं महत् ॥ ४६ ॥

भवद्भिर्हिमवत्पृष्ठे यत् तपः समुपार्जितम्।  
अस्याश्च यत् तपो विप्रा न समं सन्मतं मम॥४७॥

अनया हि तपस्विन्या तपस्तप्तं सुदुश्चरम्।  
अनश्नन्या पचन्त्या च समा द्वादश पारिताः ॥ ४८ ॥

ततः प्रोवाच भगवांस्तामेवारुन्धतीं पुनः।  
वरं वृणीष्व कल्याणि यत् तेऽभिलषितं हृदि ॥ ४९ ॥

साब्रवीत् पृथुताम्राक्षी देवं सप्तर्षिसंसदि।  
भगवान् यदि मे प्रीतस्तीर्थं स्यादिदमद्‌भुतम् ॥ ५० ॥  
सिद्धदेवर्षिदयितं नाम्ना बदरपाचनम् ।

तथास्मिन् देवदेवेश त्रिरात्रमुषितः शुचिः ॥ ५१ ॥  
प्राप्नुयादुपवासेन फलं द्वादशवार्षिकम् ।

एवमस्त्विति तां देवः प्रत्युवाच तपस्विनीम् ॥ ५२ ॥  
सप्तर्षिभिः स्तुतो देवस्ततो लोकं ययौ तदा।

ऋषयो विस्मयं जग्मुस्तां दृष्ट्वा चाप्यरुन्धतीम् ॥ ५३ ॥  
अश्रान्तां चाविवर्णां च क्षुत्पिपासासमायुताम्।

एवं सिद्धिः परा प्राप्ता अरुन्धत्या विशुद्धया ॥ ५४ ॥  
यथा त्वया महाभागे मदर्थं संशितव्रते।  
विशेषो हि त्वया भद्रे व्रते ह्यस्मिन् समर्पितः ॥ ५५ ॥

तथा चेदं ददाम्यद्य नियमेन सुतोषितः।  
विशेषं तव कल्याणि प्रयच्छामि वरं वरे ॥ ५६ ॥

अरुन्धत्या वरस्तस्या यो दत्तो वै महात्मना।  
तस्य चाहं प्रभावेण तव कल्याणि तेजसा ॥ ५७ ॥  
प्रवक्ष्यामि परं भूयो वरमत्र यथाविधि।

यस्त्वेकां रजनीं तीर्थं वत्स्यते सुसमाहितः ॥ ५८ ॥  
स स्नात्वा प्राप्स्यते लोकान् देहन्यासात् सुदुर्लभान्।

इत्युक्त्वा भगवान् देवः सहस्राक्षः प्रतापवान् ॥ ५९ ॥  
श्रुतावतीं ततः पुण्यां जगाम त्रिदिवं पुनः।

गते वज्रधरे राजंस्तत्र वर्षं पपात ह ॥ ६० ॥  
पुष्पाणां भरतश्रेष्ठ दिव्यानां पुण्यगन्धिनाम्।  
देवदुन्दुभयश्चापि नेदुस्तत्र महास्वनाः ॥ ६१ ॥

मारुतश्च ववौ पुण्यः पुण्यगन्धो विशाम्पते।  
उत्सृज्य तु शुभा देहं जगामास्य च भार्यताम् ॥ ६२ ॥  
तपसोग्रेण तं लब्ध्वा तेन रेमे सहाच्युत।

का तस्या भगवन् माता क्व संवृद्धा च शोभना।  
श्रोतुमिच्छाम्यहं विप्र परं कौतूहलं हि मे ॥ ६३ ॥

भरद्वाजस्य विप्रर्षेः स्कन्नं रेतो महात्मनः ॥ ६४ ॥  
दृष्ट्वाप्सरसमायान्तीं घृताचीं पृथुलोचनाम् ।

स तु जग्राह तद्रेतः करेण जपतां वरः ॥ ६५ ॥  
तदापतत् पर्णपुटे तत्र सा संभवत् सुता।

तस्यास्तु जातकर्मादि कृत्वा सर्वं तपोधनः ॥ ६६ ॥  
नाम चास्याः स कृतवान् भरद्वाजो महामुनिः।  
श्रुतावतीति धर्मात्मा देवर्षिगणसंसदि ।  
स्वे च तामाश्रमे न्यस्य जगाम हिमवद्वनम् ॥ ६७ ॥

तत्राप्युपस्पृश्य महानुभावो  
वसूनि दत्त्वा च महाद्विजेभ्यः।  
जगाम तीर्थं सुसमाहितात्मा  
शक्रस्य वृष्णिप्रवरस्तदानीम् ॥ ६८ ॥