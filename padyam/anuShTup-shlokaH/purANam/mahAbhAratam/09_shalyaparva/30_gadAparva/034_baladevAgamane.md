+++
title_full = "034 बलरामजीका आगमन और स्वागत तथा भीमसेन और दुर्योधनके युद्धका आरम्भ"
title = "०३४ बलदेवागमने"

+++


तस्मिन् युद्धे महाराज सुसंवृत्ते सुदारुणे।  
उपविष्टेषु सर्वेषु पाण्डवेषु महात्मसु ॥ १ ॥  
ततस्तालध्वजो रामस्तयोर्युद्ध उपस्थिते ।  
श्रुत्वा तच्छिष्ययो राजन्नाजगाम हलायुधः ॥ २ ॥

तं दृष्ट्वा परमप्रीताः पाण्डवाः सहकेशवाः।  
उपगम्योपसंगृह्य विधिवत् प्रत्यपूजयन् ॥ ३ ॥

पूजयित्वा ततः पश्चादिदं वचनमब्रुवन्।  
शिष्ययोः कौशलं युद्धे पश्य रामेति पार्थिव ॥ ४ ॥

अब्रवीच्च तदा रामो दृष्ट्वा कृष्णं सपाण्डवम्।  
दुर्योधनं च कौरव्यं गदापाणिमवस्थितम् ॥ ५ ॥  
चत्वारिंशदहान्यद्य द्वे च मे निःसृतस्य वै।  
पुष्येण सम्प्रयातोऽस्मि श्रवणे पुनरागतः ॥ ६ ॥  
शिष्ययोर्वै गदायुद्धं द्रष्टुकामोऽस्मि माधव।

ततस्तदा गदाहस्तौ दुर्योधनवृकोदरौ ॥ ७ ॥  
युद्धभूमिं गतौ वीरावुभावेव रराजतुः।

ततो युधिष्ठिरो राजा परिष्वज्य हलायुधम् ॥ ८ ॥  
स्वागतं कुशलं चास्मै पर्यपृच्छद् यथातथम्।

कृष्णौ चापि महेष्वासावभिवाद्य हलायुधम् ॥ ९ ॥  
सस्वजाते परिप्रीतौ प्रीयमाणौ यशस्विनौ।

माद्रीपुत्रौ तथा शूरौ द्रौपद्याः पञ्च चात्मजाः ॥ १० ॥  
अभिवाद्य स्थिता राजन् रौहिणेयं महाबलम्।

भीमसेनोऽथ बलवान् पुत्रस्तव जनाधिप ॥ ११ ॥  
तथैव चोद्यतगदौ पूजयामासतुर्बलम् ।

स्वागतेन च ते तत्र प्रतिपूज्य समन्ततः ॥ १२ ॥  
पश्य युद्धं महाबाहो इति ते राममब्रुवन्।  
एवमूचुर्महात्मानं रौहिणेयं नराधिपाः ॥ १३ ॥

परिष्वज्य तदा रामः पाण्डवान् सहसृञ्जयान्।  
अपृच्छत् कुशलं सर्वान् पार्थिवांश्चामितौजसः ॥ १४ ॥

तथैव ते समासाद्य पप्रच्छुस्तमनामयम्।  
प्रत्यभ्यर्च्य हली सर्वान् क्षत्रियांश्च महात्मनः ॥ १५ ॥  
कृत्वा कुशलसंयुक्तां संविदं च यथावयः।  
जनार्दनं सात्यकिं च प्रेम्णा स परिषस्वजे ॥ १६ ॥

मूर्ध्नि चैतावुपाघ्राय कुशलं पर्यपृच्छत।  
तौ च तं विधिवद् राजन् पूजयामासतुर्गुरुम् ॥ १७ ॥  
ब्रह्माणमिव देवेशमिन्द्रोपेन्द्रौ मुदान्वितौ ।

ततोऽब्रवीद् धर्मसुतो रौहिणेयमरिंदमम् ॥ १८ ॥  
इदं भ्रात्रोर्महायुद्धं पश्य रामेति भारत।

तेषां मध्ये महाबाहुः श्रीमान् केशवपूर्वजः ॥ १९ ॥  
न्यविशत् परमप्रीतः पूज्यमानो महारथैः।

स बभौ राजमध्यस्थो नीलवासाः सितप्रभः ॥ २० ॥  
दिवीव नक्षत्रगणैः परिकीर्णो निशाकरः।

ततस्तयोः संनिपातस्तुमुलो लोमहर्षणः ॥ २१ ॥  
आसीदन्तकरो राजन् वैरस्य तव पुत्रयोः ॥ २२ ॥