+++
title_full = "042 वसिष्ठापवाहतीर्थकी उत्पत्तिके प्रसंगमें विश्वामित्रका क्रोध और वसिष्ठजीकी सहनशीलता"
title = "०४२ सारस्वतोपाख्याने"

+++


वसिष्ठस्यापवाहोऽसौ भीमवेगः कथं नु सः।  
किमर्थं च सरिच्छ्रोष्ठा तमृषिं प्रत्यवाहयत् ॥ १ ॥  
कथमस्याभवद् वैरं कारणं किं च तत् प्रभो।  
शंस पृष्टो महाप्राज्ञ न हि तृप्यामि ते वचः॥२॥

विश्वामित्रस्य विप्रर्षेर्वसिष्ठस्य च भारत।  
भृशं वैरमभूद् राजंस्तपःस्पर्धाकृतं महत् ॥ ३ ॥

आश्रमो वै वसिष्ठस्य स्थाणुतीर्थेऽभवन्महान्।  
पूर्वतः पार्श्वतश्चासीद् विश्वामित्रस्य धीमतः ॥ ४ ॥

यत्र स्थाणुर्महाराज तप्तवान् परमं तपः।  
तत्रास्य कर्म तद् घोरं प्रवदन्ति मनीषिणः ॥ ५ ॥

यत्रेष्ट्वा भगवान् स्थाणुः पूजयित्वा सरस्वतीम्।  
स्थापयामास तत् तीर्थं स्थाणुतीर्थमिति प्रभो ॥ ६ ॥

तत्र तीर्थे सुराः स्कन्दमभ्यषिञ्चन्नराधिप।  
सैनापत्येन महता सुरारिविनिबर्हणम् ॥ ७ ॥

तस्मिन् सारस्वते तीर्थे विश्वामित्रो महामुनिः।  
वसिष्ठं चालयामास तपसोग्रेण तच्छृणु ॥ ८ ॥

विश्वामित्रवसिष्ठौ तावहन्यहनि भारत ।  
स्पर्धां तपःकृतां तीव्रां चक्रतुस्तौ तपोधनौ ॥ ९ ॥

तत्राप्यधिकसंतापो विश्वामित्रो महामुनिः ।  
दृष्ट्वा तेजो वसिष्ठस्य चिन्तामभिजगाम ह ॥ १० ॥

तस्य बुद्धिरियं ह्यासीद् धर्मनित्यस्य भारत।  
इयं सरस्वती तूर्णं मत्समीपं तपोधनम् ॥ ११ ॥  
आनयिष्यति वेगेन वसिष्ठं तपतां वरम्।  
इहागतं द्विजश्रेष्ठं हनिष्यामि न संशयः ॥ १२ ॥

एवं निश्चित्य भगवान् विश्वामित्रो महामुनिः।  
सस्मार सरितां श्रेष्ठां क्रोधसंरक्तलोचनः ॥ १३ ॥

सा ध्याता मुनिना तेन व्याकुलत्वं जगाम ह।  
जज्ञे चैनं महावीर्यं महाकोपं च भाविनी ॥ १४ ॥

तत एनं वेपमाना विवर्णा प्राञ्जलिस्तदा।  
उपतस्थे मुनिवरं विश्वामित्रं सरस्वती ॥ १५ ॥

हतवीरा यथा नारी साभवद् दुःखिता भृशम्।  
ब्रूहि किं करवाणीति प्रोवाच मुनिसत्तमम् ॥ १६ ॥

तामुवाच मुनिः क्रुद्धो वसिष्ठं शीघ्रमानय।  
यावदेनं निहन्म्यद्य तच्छ्रुत्वा व्यथिता नदी ॥ १७ ॥

प्राञ्जलिं तु ततः कृत्वा पुण्डरीकनिभेक्षणा।  
प्राकम्पत भृशं भीता वायुनेवाहता लता ॥ १८ ॥

तथारूपां तु तां दृष्ट्वा मुनिराह महानदीम्।  
अविचारं वसिष्ठं त्वमानयस्वान्तिकं मम ॥ १९ ॥

सा तस्य वचनं श्रुत्वा ज्ञात्वा पापं चिकीर्षितम्।  
वसिष्ठस्य प्रभावं च जानन्त्यप्रतिमं भुवि ॥ २० ॥  
साभिगम्य वसिष्ठं च इदमर्थमचोदयत्।  
बदुक्ता सरितां श्रेष्ठा विश्वामित्रेण धीमता ॥ २१ ॥

उभयोः शापयोर्भीता वेपमाना पुनः पुनः।  
चिन्तयित्वा महाशापमृषिवित्रासिता भृशम् ॥ २२ ॥

तां कृशां च विवर्णां च दृष्ट्वा चिन्तासमन्विताम्।  
उवाच राजन् धर्मात्मा वसिष्ठो द्विपदां वरः ॥ २३ ॥

पाह्यात्मानं सरिच्छ्रेष्ठे वह मां शीघ्रगामिनी।  
विश्वामित्रः शपेद्धि त्वां मा कृथास्त्वं विचारणाम् ॥ २४ ॥

तस्य तद् वचनं श्रुत्वा कृपाशीलस्य सा सरित्।  
चिन्तयामास कौरव्य किं कृत्वा सुकृतं भवेत् ॥ २५ ॥

तस्याश्चिन्ता समुत्पन्ना वसिष्ठो मय्यतीव हि।  
कृतवान् हि दयां नित्यं तस्य कार्यं हितं मया॥२६॥

अथ कूले स्वके राजन् जपन्तमृषिसत्तमम्।  
जुह्वानं कौशिकं प्रेक्ष्य सरस्वत्यभ्यचिन्तयत् ॥ २७ ॥  
इदमन्तरमित्येवं ततः सा सरितां वरा।  
कूलापहारमकरोत् स्वेन वेगेन सा सरित् ॥ २८ ॥

तेन कूलापहारेण मैत्रावरुणिरौह्यत ।  
उह्यमानः स तुष्टाव तदा राजन् सरस्वतीम् ॥ २९ ॥

पितामहस्य सरसः प्रवृत्तासि सरस्वति।  
व्याप्तं चेदं जगत् सर्वं तवैवाम्भोभिरुत्तमैः ॥ ३० ॥

त्वमेवाकाशगा देवि मेघेषु सृजसे पयः।  
सर्वाश्चापस्त्वमेवेति त्वत्तो वयमधीमहि ॥ ३१ ॥

पुष्टिर्द्युतिस्तथा कीर्तिः सिद्धिर्बुद्धिरुमा तथा।  
त्वमेव वाणी स्वाहा त्वं तवायत्तमिदं जगत् ॥ ३२ ॥  
त्वमेव सर्वभूतेषु वससीह चतुर्विधा।

एवं सरस्वती राजन् स्तूयमाना महर्षिणा ॥ ३३ ॥  
वेगेनोवाह तं विप्रं विश्वामित्राश्रमं प्रति।  
न्यवेदयत चाभीक्ष्णं विश्वामित्राय तं मुनिम् ॥ ३४ ॥

तमानीतं सरस्वत्या दृष्ट्वा कोपसमन्वितः।  
अथान्वेषत् प्रहरणं वसिष्ठान्तकरं तदा ॥ ३५ ॥

तं तु क्रुद्धमभिप्रेक्ष्य ब्रह्मवध्याभयान्नदी।  
अपोवाह वसिष्ठं तु प्राचीं दिशमतन्द्रिता ॥ ३६ ॥  
उभयोः कुर्वती वाक्यं वञ्चयित्वा च गाधिजम्।

ततोऽपवाहितं दृष्ट्वा वसिष्ठमृषिसत्तमम् ॥ ३७ ॥  
अब्रवीद् दुःखसंक्रुद्धो विश्वामित्रो ह्यमर्षणः।  
यस्मान्मां त्वं सरिच्छ्रेष्ठे वञ्चयित्वा पुनर्गता ॥ ३८ ॥  
शोणितं वह कल्याणि रक्षोग्रामणिसम्मतम्।

ततः सरस्वती शप्ता विश्वामित्रेण धीमता ॥ ३९ ॥  
अवहच्छोणितोन्मिश्रं तोयं संवत्सरं तदा।

अथर्षयश्च देवाश्च गन्धर्वाप्सरसस्तदा ॥ ४० ॥  
सरस्वतीं तथा दृष्ट्वा बभूवुर्भृशदुःखिताः।

एवं वसिष्ठापवाहो लोके ख्यातो जनाधिप ॥ ४१ ॥  
आगच्छच्च पुनर्मार्गं स्वमेव सरितां वरा ॥ ४२ ॥