+++
title_full = "031 पाण्डवोंका द्वैपायनसरोवरपर जाना, वहाँ युधिष्ठिर और श्रीकृष्णकी बातचीत तथा तालाबमें छिपे हुए दुर्योधनके साथ युधिष्ठिरका संवाद"
title = "०३१"

+++


ततस्तेष्वपयातेषु रथेषु त्रिषु पाण्डवाः।  
ते ह्रदं प्रत्यपद्यन्त यत्र दुर्योधनोऽभवत् ॥ १ ॥

आसाद्य च कुरुश्रेष्ठ तदा द्वैपायनं ह्रदम्।  
स्तम्भितं धार्तराष्ट्रेण दृष्ट्‌वा तं सलिलाशयम् ॥ २ ॥  
वासुदेवमिदं वाक्यमब्रवीत् कुरुनन्दनः ।  
पश्येमां धार्तराष्ट्रेण मायामप्सु प्रयोजिताम् ॥ ३ ॥

विष्टभ्य सलिलं शेते नास्य मानुषतो भयम्।  
दैवीं मायामिमां कृत्वा सलिलान्तर्गतो ह्ययम् ॥ ४ ॥

निकृत्या निकृतिप्रज्ञो न मे जीवन् विमोक्ष्यते।  
यद्यस्य समरे साह्यं कुरुते वज्रभृत् स्वयम् ॥ ५ ॥  
तथाप्येनं ह्रतं युद्धे लोका द्रक्ष्यन्ति माधव।

मायाविन इमां मायां मायया जहि भारत ॥ ६ ॥  
मायावी मायया वध्यः सत्यमेतद् युधिष्ठिर।

क्रियाभ्युपायैर्बहुभिर्मायामप्सु प्रयोज्य च ॥ ७ ॥  
जहि त्वं भरतश्रेष्ठ मायात्मानं सुयोधनम्।

क्रियाभ्युपायैरिन्द्रेण निहता दैत्यदानवाः ॥ ८ ॥  
क्रियाभ्युपायैर्बहुभिर्बलिर्बद्धो महात्मना ।  
क्रियाभ्युपायैर्बहुभिर्हिरण्याक्षो महासुरः ॥ ९ ॥

हिरण्यकशिपुश्चैव क्रिययैव निषूदितौ ।  
वृत्रश्च निहतो राजन् क्रिययैव न संशयः ॥ १० ॥

तथा पौलस्त्यतनयो रावणो नाम राक्षसः।  
रामेण निहतो राजन् सानुबन्धः सहानुगः ॥ ११ ॥  
क्रियया योगमास्थाय तथा त्वमपि विक्रम।

क्रियाभ्युपायैर्निहतौ मया राजन् पुरातनौ ॥ १२ ॥  
तारकश्च महादैत्यो विप्रचित्तिश्च वीर्यवान्।

वातापिरिल्वलश्चैव त्रिशिराश्च तथा विभो ॥ १३ ॥  
सुन्दोपसुन्दावसुरौ क्रिययैव निषूदितौ ।  
क्रियाभ्युपायैरिन्द्रेण त्रिदिवं भुज्यते विभो ॥ १४ ॥

क्रिया बलवती राजन् नान्यत्‌ किंचिद् युधिष्ठिर।  
दैत्याश्च दानवाश्चैव राक्षसाः पार्थिवास्तथा ॥ १५ ॥  
क्रियाभ्युपायैर्निहताः क्रियां तस्मात् समाचर।

इत्युक्तो वासुदेवेन पाण्डवः संशितव्रतः ॥ १६ ॥  
जलस्थं तं महाराज तव पुत्रं महाबलम्।  
अभ्यभाषत कौन्तेयः प्रहसन्निव भारत ॥ १७ ॥

सुयोधन किमर्थोऽयमारम्भोऽप्सु कृतस्त्वया ।  
सर्वं क्षत्रं घातयित्वा स्वकुलं च विशाम्पते ॥ १८ ॥  
जलाशयं प्रविष्टोऽद्य वाञ्छञ्जीवितमात्मनः ।  
उत्तिष्ठ राजन् युध्यस्व सहास्माभिः सुयोधन ॥ १९ ॥

स ते दर्पो नरश्रेष्ठ स च मानः क्व ते गतः।  
यस्त्वं संस्तभ्य सलिलं भीतो राजन् व्यवस्थितः ॥ २० ॥

सर्वे त्वां शूर इत्येवं जना जल्पन्ति संसदि।  
व्यर्थं तद् भवतो मन्ये शौर्यं सलिलशायिनः ॥ २१ ॥

उत्तिष्ठ राजन् युध्यस्व क्षत्रियोऽसि कुलोद्भवः।  
कौरवेयो विशेषेण कुलं जन्म च संस्मर ॥ २२ ॥

स कथं कौरवे वंशे प्रशंसन् जन्म चात्मनः।  
युद्धाद् भीतस्ततस्तोयं प्रविश्य प्रतितिष्ठसि ॥ २३ ॥

अयुद्धमव्यवस्थानं नैष धर्मः सनातनः।  
अनार्यजुष्टमस्वर्ग्यं रणे राजन् पलायनम् ॥ २४ ॥

कथं पारमगत्वा हि युद्धे त्वं वै जिजीविषुः।  
इमान् निपतितान् दृष्ट्वा पुत्रान् भ्रातॄन् पितॄंस्तथा ॥ २५ ॥  
सम्बन्धिनो वयस्यांश्च मातुलान् बान्धवांस्तथा।  
घातयित्वा कथं तात ह्रदे तिष्ठसि साम्प्रतम् ॥ २६ ॥

शूरमानी न शूरस्त्वं मृषा वदसि भारत।  
शूरोऽहमिति दुर्बुद्धे सर्वलोकस्य शृण्वतः ॥ २७ ॥

न हि शूराः पलायन्ते शत्रून् दृष्ट्वा कथञ्चन।  
ब्रूहि वा त्वं यया वृत्त्या शूर त्यजसि संगरम्॥२८॥

स त्वमुत्तिष्ठ युध्यस्व विनीय भयमात्मनः।  
घातयित्वा सर्वसैन्यं भ्रातॄंश्चैव सुयोधन ॥ २९ ॥  
नेदानीं जीविते बुद्धिः कार्या धर्मचिकीर्षया।  
क्षत्रधर्ममुपाश्रित्य त्वद्विधेन सुयोधन ॥ ३० ॥

यत् तु कर्णमुपाश्रित्य शकुनिं चापि सौबलम्।  
अमर्त्य इव सम्मोहात् त्वमात्मानं न बुद्धवान् ॥ ३१ ॥  
तत् पापं सुमहत् कृत्वा प्रतियुद्ध्यस्व भारत।  
कथं हि त्वद्विधो मोहाद् रोचयेत पलायनम् ॥ ३२ ॥

क्व ते तत् पौरुषं यातं क्व च मानः सुयोधन।  
क्व च विक्रान्तता याता क्व च विस्फूर्जितं महत्॥३३॥  
क्व ते कृतास्त्रता याता किञ्च शेषे जलाशये।  
स त्वमुत्तिष्ठ युध्यस्व क्षत्रधर्मेण भारत ॥ ३४ ॥

अस्मांस्तु वा पराजित्य प्रशाधि पृथिवीमिमाम्।  
अथवा निहतोऽस्माभिर्भूमौ स्वप्स्यसि भारत ॥ ३५ ॥

एष ते परमो धर्मः सृष्टो धात्रा महात्मना।  
तं कुरुष्व यथातथ्यं राजा भव महारथ ॥ ३६ ॥

एवमुक्तो महाराज धर्मपुत्रेण धीमता।  
सलिलस्थस्तव सुत इदं वचनमब्रवीत् ॥ ३७ ॥

नैतच्चित्रं महाराज यद्भीः प्राणिनमाविशेत्।  
न च प्राणभयाद् भीतो व्यपयातोऽस्मि भारत ॥ ३८ ॥

अरथश्चानिषङ्गी च निहतः पार्ष्णिसारथिः।  
एकश्चाप्यगणः संख्ये प्रत्याश्वासमरोचयम् ॥ ३९ ॥

न प्राणहेतोर्न भयान्न विषादाद् विशाम्पते।  
इदमम्भः प्रविष्टोऽस्मि श्रमात् त्विदमनुष्ठितम् ॥ ४० ॥

त्वं चाश्वसिहि कौन्तेय ये चाप्यनुगतास्तव।  
अहमुत्थाय वः सर्वान् प्रतियोत्स्यामि संयुगे ॥ ४१ ॥

आश्वस्ता एव सर्वे स्म चिरं त्वां मृगयामहे।  
तदिदानीं समुत्तिष्ठ युध्यस्वेह सुयोधन ॥ ४२ ॥

हत्वा वा समरे पार्थान् स्फीतं राज्यमवाप्नुहि।  
निहतो वा रणेऽस्माभिर्वीरलोकमवाप्स्यसि ॥ ४३ ॥

यदर्थं राज्यमिच्छामि कुरूणां कुरुनन्दन।  
त इमे निहताः सर्वे भ्रातरो मे जनेश्वर ॥ ४४ ॥  
क्षीणरत्नां च पृथिवीं हतक्षत्रियपुङ्गवाम्।  
न ह्युत्सहाम्यहं भोक्तुं विधवामिव योषितम् ॥ ४५ ॥

अद्यापि त्वहमाशंसे त्वां विजेतुं युधिष्ठिर।  
भङ्क्त्वा पाञ्चालपाण्डूनामुत्साहं भरतर्षभ ॥ ४६ ॥

न त्विदानीमहं मन्ये कार्यं युद्धेन कर्हिचित्।  
द्रोणे कर्णे च संशान्ते निहते च पितामहे ॥ ४७ ॥

अस्त्विदानीमियं राजन् केवला पृथिवी तव।  
असहायो हि को राजा राज्यमिच्छेत् प्रशासितुम् ॥ ४८ ॥

सुहृदस्तादृशान् हित्वा पुत्रान् भ्रातॄन् पितॄनपि।  
भवद्भिश्च हृते राज्ये को नु जीवेत मादृशः ॥ ४९ ॥

अहं वनं गमिष्यामि ह्यजिनैः प्रतिवासितः।  
रतिर्हि नास्ति मे राज्ये हतपक्षस्य भारत ॥ ५० ॥

हतबान्धवभूयिष्ठा हताश्वा हतकुञ्जरा ।  
एषा ते पृथिवी राजन् भुङ्क्ष्वैनां विगतज्वरः ॥ ५१ ॥

वनमेव गमिष्यामि वसानो मृगचर्मणी।  
न हि मे निर्जनस्यास्ति जीवितेऽद्य स्पृहा विभो ॥ ५२ ॥

गच्छ त्वं भुङ्क्ष्व राजेन्द्र पृथिवीं निहतेश्वराम्।  
हतयोधां नष्टरत्नां क्षीणवृत्तिर्यथासुखम् ॥ ५३ ॥

दुर्योधनं तव सुतं सलिलस्थं महायशाः।  
श्रुत्वा तु करुणं वाक्यमभाषत युधिष्ठिरः ॥ ५४ ॥

आर्तप्रलापान्मा तात सलिलस्थः प्रभाषिथाः।  
नैतन्मनसि मे राजन् वाशितं शकुनेरिव ॥ ५५ ॥

यदि वापि समर्थः स्यास्त्वं दानाय सुयोधन।  
नाहमिच्छेयमवनिं त्वया दत्तां प्रशासितुम् ॥ ५६ ॥

अधर्मेण न गृह्णीयां त्वया दत्तां महीमिमाम्।  
न हि धर्मः स्मृतो राजन् क्षत्रियस्य प्रतिग्रहः ॥ ५७ ॥

त्वया दत्तां न चेच्छेयं पृथिवीमखिलामहम्।  
त्वां तु युद्धे विनिर्जित्य भोक्तास्मि वसुधामिमाम् ॥ ५८ ॥

अनीश्वरश्च पृथिवीं कथं त्वं दातुमिच्छसि।  
त्वयेयं पृथिवी राजन् किन्न दत्ता तदैव हि ॥ ५९ ॥  
धर्मतो याचमानानां प्रशमार्थं कुलस्य नः।

वार्ष्णेयं प्रथमं राजन् प्रत्याख्याय महाबलम् ॥ ६० ॥  
किमिदानीं ददासि त्वं को हि ते चित्तविभ्रमः।

अभियुक्तस्तु को राजा दातुमिच्छेद्धि मेदिनीम् ॥ ६१ ॥  
न त्वमद्य महीं दातुमीशः कौरवनन्दन।  
आच्छेत्तुं वा बलाद् राजन् स कथं दातुमिच्छसि ॥ ६२ ॥

मां तु निर्जित्य संग्रामे पालयेमां वसुन्धराम्।  
सूच्यग्रेणापि यद् भूमेरपि भिद्येत भारत ॥ ६३ ॥  
तन्मात्रमपि तन्मह्यं न ददाति पुरा भवान्।  
स कथं पृथिवीमेतां प्रददासि विशाम्पते ॥ ६४ ॥

सूच्यग्रं नात्यजः पूर्वं स कथं त्यजसि क्षितिम्।  
एवमैश्वर्यमासाद्य प्रशास्य पृथिवीमिमाम् ॥ ६५ ॥  
को हि मूढो व्यवस्येत शत्रोर्दातुं वसुन्धराम्।

त्वं तु केवलमौर्ख्येण विमूढो नावबुद्ध्यसे ॥ ६६ ॥  
पृथिवीं दातुकामोऽपि जीवितेन विमोक्ष्यसे।

अस्मान् वा त्वं पराजित्य प्रशाधि पृथिवीमिमाम् ॥ ६७ ॥  
अथवा निहतोऽस्माभिर्व्रज लोकाननुत्तमान् ।

आवयोर्जीवतो राजन् मयि च त्वयि च ध्रुवम् ॥ ६८ ॥  
संशयः सर्वभूतानां विजये नौ भविष्यति।

जीवितं तव दुष्प्रज्ञ मयि सम्प्रति वर्तते ॥ ६९ ॥  
जीवयेयमहं कामं न तु त्वं जीवितुं क्षमः।

दहने हि कृतो यत्नस्त्वयास्मासु विशेषतः ॥ ७० ॥  
आशीविषैर्विषैश्चापि जले चापि प्रवेशनैः।  
त्वया विनिकृता राजन् राज्यस्य हरणेन च ॥ ७१ ॥  
अप्रियाणां च वचनैर्द्रौपद्याः कर्षणेन च।  
एतस्मात् कारणात् पाप जीवितं ते न विद्यते ॥ ७२ ॥  
उत्तिष्ठोत्तिष्ठ युध्यस्व युद्धे श्रेयो भविष्यति।

एवं तु विविधा वाचो जययुक्ताः पुनः पुनः।  
कीर्तयन्ति स्म ते वीरास्तत्र तत्र जनाधिप ॥ ७३ ॥