+++
title_full = "054 प्लक्षप्रस्रवण आदि तीर्थों तथा सरस्वतीकी महिमा एवं नारदजीसे कौरवोंके विनाश और भीम तथा दुर्योधनके युद्धका समाचार सुनकर बलरामजीका उसे देखनेके लिये जाना"
title = "०५४ सारस्वतोपाख्याने"

+++


कुरुक्षेत्रं ततो दृष्ट्वा दत्त्वा दायांश्च सात्वतः।  
आश्रमं सुमहद् दिव्यमगमज्जनमेजय ॥ १ ॥

मधूकाम्रवणोपेतं प्लक्षन्यग्रोधसंकुलम् ।  
चिरबिल्वयुतं पुण्यं पनसार्जुनसंकुलम् ॥ २ ॥  
तं दृष्ट्वा यादवश्रेष्ठः प्रवरं पुण्यलक्षणम्।  
पप्रच्छ तानृषीन् सर्वान् कस्याश्रमवरस्त्वयम् ॥ ३ ॥

ते तु सर्वे महात्मानमूचू राजन् हलायुधम्।  
शृणु विस्तरशो राम यस्यायं पूर्वमाश्रमः ॥ ४ ॥

अत्र विष्णुः पुरा देवस्तप्तवांस्तप उत्तमम्।  
अत्रास्य विधिवद् यज्ञाः सर्वे वृत्ताः सनातनाः ॥ ५ ॥

अत्रैव ब्राह्मणी सिद्धा कौमारब्रह्मचारिणी।  
योगयुक्ता दिवं याता तपःसिद्धा तपस्विनी ॥ ६ ॥

बभूव श्रीमती राजन् शाण्डिल्यस्य महात्मनः।  
सुता धृतव्रता साध्वी नियता ब्रह्मचारिणी ॥ ७ ॥

सा तु तप्त्वा तपो घोरं दुश्चरं स्त्रीजनेन ह।  
गता स्वर्गं महाभागा देवब्राह्मणपूजिता ॥ ८ ॥

श्रुत्वा ऋषीणां वचनमाश्रमं तं जगाम ह।  
ऋषींस्तानभिवाद्याथ पार्श्वे हिमवतोऽच्युतः ॥ ९ ॥  
संध्याकार्याणि सर्वाणि निर्वर्त्यारुरुहेऽचलम् ।

नातिदूरं ततो गत्वा नगं तालध्वजो बली ॥ १० ॥  
पुण्यं तीर्थवरं दृष्ट्वा विस्मयं परमं गतः।  
प्रभावं च सरस्वत्याः प्लक्षप्रस्रवणं बलः ॥ ११ ॥

सम्प्राप्तः कारपवनं प्रवरं तीर्थमुत्तमम्।  
हलायुधस्तत्र चापि दत्त्वा दानं महाबलः ॥ १२ ॥  
आप्लुतः सलिले पुण्ये सुशीते विमले शुचौ।  
संतर्पयामास पितॄन् देवांश्च रणदुर्मदः ॥ १३ ॥  
तत्रोष्यैकां तु रजनीं यतिभिर्ब्राह्मणैः सह।  
मित्रावरुणयोः पुण्यं जगामाश्रममच्युतः ॥ १४ ॥

इन्द्रोऽग्निरर्यमा चैव यत्र प्राक् प्रीतिमाप्नुवन्।  
तं देशं कारपवनाद् यमुनायां जगाम ह ॥ १५ ॥  
स्नात्वा तत्र च धर्मात्मा परां प्रीतिमवाप्य च।  
ऋषिभिश्चैव सिद्धैश्च सहितो वै महाबलः ॥ १६ ॥  
उपविष्टः कथाः शुभ्राः शुश्राव यदुपुङ्गवः।

तथा तु तिष्ठतां तेषां नारदो भगवानृषिः ॥ १७ ॥  
आजगामाथ तं देशं यत्र रामो व्यवस्थितः।

जटामण्डलसंवीतः स्वर्णचीरो महातपाः ॥ १८ ॥  
हेमदण्डधरो राजन् कमण्डलुधरस्तथा ।  
कच्छपीं सुखशब्दां तां गृह्य वीणां मनोरमाम् ॥ १९ ॥

नृत्ये गीते च कुशलो देवब्राह्मणपूजितः।  
प्रकर्ता कलहानां च नित्यं च कलहप्रियः ॥ २० ॥

तं देशमगमद् यत्र श्रीमान् रामो व्यवस्थितः।  
प्रत्युत्थाय च तं सम्यक् पूजयित्वा यतव्रतम् ॥ २१ ॥  
देवर्षिं पर्यपृच्छत् स यथा वृत्तं कुरून् प्रति।

ततोऽस्याकथयद् राजन् नारदः सर्वधर्मवित् ॥ २२ ॥  
सर्वमेतद् यथावृत्तमतीव कुरुसंक्षयम् ।

ततोऽब्रवीद् रौहिणेयो नारदं दीनया गिरा ॥ २३ ॥  
किमवस्थं तु तत् क्षत्रं ये तु तत्राभवन् नृपाः।  
श्रुतमेतन्मया पूर्वं सर्वमेव तपोधन ॥ २४ ॥  
विस्तरश्रवणे जातं कौतूहलमतीव मे।

पूर्वमेव हतो भीष्मो द्रोणः सिन्धुपतिस्तथा ॥ २५ ॥  
हतो वैकर्तनः कर्णः पुत्राश्चास्य महारथाः।  
भूरिश्रवा रौहिणेय मद्रराजश्च वीर्यवान् ॥ २६ ॥

एते चान्ये च बहवस्तत्र तत्र महाबलाः।  
प्रियान् प्राणान् परित्यज्य जयार्थं कौरवस्य वै ॥ २७ ॥  
राजानो राजपुत्राश्च समरेष्वनिवर्तिनः ।

अहतांस्तु महाबाहो शृणु मे तत्र माधव ॥ २८ ॥  
धार्तराष्ट्रबले शेषास्त्रयः समितिमर्दनाः ।  
कृपश्च कृतवर्मा च द्रोणपुत्रश्च वीर्यवान् ॥ २९ ॥

तेऽपि वै विद्रुता राम दिशो दश भयात् तदा।  
दुर्योधने हते शल्ये विद्रुतेषु कृपादिषु ॥ ३० ॥  
ह्रदं द्वैपायनं नाम विवेश भृशदुःखितः।

शयानं धार्तराष्ट्रं तु सलिले स्तम्भिते तदा ॥ ३१ ॥  
पाण्डवाः सह कृष्णेन वाग्भिरुग्राभिरार्दयन्।

स तुद्यमानो बलवान् वाग्भी राम समन्ततः ॥ ३२ ॥  
उत्थितः स ह्रदाद् वीरः प्रगृह्य महतीं गदाम्।

स चाप्युपगतो योद्धुं भीमेन सह साम्प्रतम् ॥ ३३ ॥  
भविष्यति तयोरद्य युद्धं राम सुदारुणम्।  
यदि कौतूहलं तेऽस्ति व्रज माधव मा चिरम्।  
पश्य युद्धं महाघोरं शिष्ययोर्यदि मन्यसे ॥ ३४ ॥

नारदस्य वचः श्रुत्वा तानभ्यर्च्य द्विजर्षभान्।  
सर्वान् विसर्जयामास ये तेनाभ्यागताः सह ॥ ३५ ॥  
गम्यतां द्वारकां चेति सोऽन्वशादनुयायिनः।

सोऽवतीर्याचलश्रेष्ठात् प्लक्षप्रस्रवणाच्छुभात् ॥ ३६ ॥  
ततः प्रीतमना रामः श्रुत्वा तीर्थफलं महत्।  
विप्राणां संनिधौ श्लोकमगायदिममच्युतः ॥ ३७ ॥

सरस्वतीवाससमा कुतो रतिः  
सरस्वतीवाससमाः कुतो गुणाः ।  
सरस्वतीं प्राप्य दिवं गता जनाः  
सदा स्मरिष्यन्ति नदीं सरस्वतीम् ॥ ३८ ॥

सरस्वती सर्वनदीषु पुण्या  
सरस्वती लोकशुभावहा सदा ।  
सरस्वतीं प्राप्य जनाः सुदुष्कृतं  
सदा न शोचन्ति परत्र चेह च ॥ ३९ ॥

ततो मुहुर्मुहुः प्रीत्या प्रेक्षमाणः सरस्वतीम्।  
हयैर्युक्तं रथं शुभ्रमातिष्ठत परंतपः ॥ ४० ॥

स शीघ्रगामिना तेन रथेन यदुपुङ्गवः।  
दिदृक्षुरभिसम्प्राप्तः शिष्ययुद्धमुपस्थितम् ॥ ४१ ॥