+++
title_full = "058 श्रीकृष्ण और अर्जुनकी बातचीत तथा अर्जुनके संकेतके अनुसार भीमसेनका गदासे दुर्योधनकी जाँघें तोड़कर उसे धराशायी करना एवं भीषण उत्पातोंका प्रकट होना"
title = "०५८"

+++


समुद्रीर्णं ततो दृष्ट्वा संग्रामं कुरुमुख्ययोः।  
अथाब्रवीदर्जुनस्तु वासुदेवं यशस्विनम् ॥ १ ॥

अनयोर्वीरयोर्युद्धे को ज्यायान् भवतो मतः।  
कस्य वा को गुणो भूयानेतद् वद जनार्दन ॥ २ ॥

उपदेशोऽनयोस्तुल्यो भीमस्तु बलवत्तरः ।  
कृती यत्नपरस्त्वेष धार्तराष्ट्रो वृकोदरात् ॥ ३ ॥

भीमसेनस्तु धर्मेण युद्ध्यमानो न जेष्यति।  
अन्यायेन तु युध्यन् वै हन्यादेव सुयोधनम् ॥ ४ ॥

मायया निर्जिता देवैरसुरा इति नः श्रुतम्।  
विरोचनस्तु शक्रेण मायया निर्जितः स वै ॥ ५ ॥

मायया चाक्षिपत् तेजो वृत्रस्य बलसूदनः।  
तस्मान्मायामयं भीम आतिष्ठतु पराक्रमम् ॥ ६ ॥

प्रतिज्ञातं च भीमेन द्यूतकाले धनंजय।  
ऊरू भेत्स्यामि ते संख्ये गदयेति सुयोधनम् ॥ ७ ॥

सोऽयं प्रतिज्ञां तां चापि पालयत्वरिकर्षणः।  
मायाविनं तु राजानं माययैव निकृन्ततु ॥ ८ ॥

यद्येष बलमास्थाय न्यायेन प्रहरिष्यति।  
विषमस्थस्ततो राजा भविष्यति युधिष्ठिरः ॥ ९ ॥

पुनरेव तु वक्ष्यामि पाण्डवेय निबोध मे।  
धर्मराजापराधेन भयं नः पुनरागतम् ॥ १० ॥

कृत्वा हि सुमहत् कर्म हत्वा भीष्ममुखान् कुरून्।  
जयः प्राप्तो यशः प्राग्र्यं वैरं च प्रतियातितम् ॥ ११ ॥  
तदेवं विजयः प्राप्तः पुनः संशयितः कृतः।

अबुद्धिरेषा महती धर्मराजस्य पाण्डव ॥ १२ ॥  
यदेकविजये युद्धं पणितं घोरमीदृशम्।

सुयोधनः कृती वीर एकायनगतस्तथा ॥ १३ ॥  
अपि चोशनसा गीतः श्रूयतेऽयं पुरातनः।  
श्लोकस्तत्त्वार्थसहितस्तन्मे निगदतः शृणु ॥ १४ ॥

पुनरावर्तमानानां भग्नानां जीवितैषिणाम् ।  
भेतव्यमरिशेषाणामेकायनगता हिते ॥ १५ ॥

साहसोत्पतितानां च निराशानां च जीविते।  
न शक्यमग्रतः स्थातुं शक्रेणापि धनंजय ॥ १६ ॥

सुयोधनमिमं भग्नं हतसैन्यं ह्रदं गतम्।  
पराजितं वनप्रेप्सुं निराशं राज्यलम्भने ॥ १७ ॥  
को न्वेष संयुगे प्राज्ञः पुनर्द्वन्द्वे समाह्वयेत्।

अपि नो निर्जितं राज्यं न हरेत सुयोधनः ॥ १८ ॥  
यस्त्रयोदशवर्षाणि गदया कृतनिश्रमः ।  
चरत्यूर्ध्वं च तिर्यक् च भीमसेनजिघांसया ॥ १९ ॥

एनं चेन्न महाबाहुरन्यायेन हनिष्यति।  
एष वः कौरवो राजा धार्तराष्ट्रो भविष्यति ॥ २० ॥

धनंजयस्तु श्रुत्वैतत् केशवस्य महात्मनः।  
प्रेक्षतो भीमसेनस्य सव्यमूरुमताडयत् ॥ २१ ॥

गृह्य संज्ञां ततो भीमो गदया व्यचरद् रणे।  
मण्डलानि विचित्राणि यमकानीतराणि च ॥ २२ ॥

दक्षिणं मण्डलं सव्यं गोमूत्रकमथापि च।  
व्यचरत् पाण्डवो राजन्नरिं सम्मोहयन्निव ॥ २३ ॥

तथैव तव पुत्रोऽपि गदामार्गविशारदः।  
व्यचरल्लघु चित्रं च भीमसेनजिघांसया ॥ २४ ॥

आधुन्वन्तो गदे घोरे चन्दनागरुरूषिते।  
वैरस्यान्तं परीप्सन्तौ रणे क्रुद्धाविवान्तकौ ॥ २५ ॥

अन्योन्यं तौ जिघांसन्तौ प्रवीरौ पुरुषर्षभौ।  
युयुधाते गरुत्मन्तौ यथा नागामिषैषिणौ ॥ २६ ॥

मण्डलानि विचित्राणि चरतोर्नृपभीमयोः ।  
गदासम्पातजास्तत्र प्रजज्ञुः पावकार्चिषः ॥ २७ ॥

समं प्रहरतोस्तत्र शूरयोर्बलिनोर्मृधे ।  
क्षुब्धयोर्वायुना राजन् द्वयोरिव समुद्रयोः ॥ २८ ॥  
तयोः प्रहरतोस्तुल्यं मत्तकुञ्जरयोरिव ।  
गदानिर्घातसंह्रादः प्रहाराणामजायत ॥ २९ ॥

तस्मिंस्तदा सम्प्रहारे दारुणे संकुले भृशम्।  
उभावपि परिश्रान्तौ युध्यमानावरिंदमौ ॥ ३० ॥

तौ मुहूर्तं समाश्वस्य पुनरेव परंतप।  
अभ्यहारयतां क्रुद्धौ प्रगृह्य महती गदे ॥ ३१ ॥

तयोः समभवद् युद्धं घोररूपमसंवृतम्।  
गदानिपातै राजेन्द्र तक्षतोर्वै परस्परम् ॥ ३२ ॥

समरे प्रद्रुतौ तौ तु वृषभाक्षौ तरस्विनौ।  
अन्योन्यं जघ्नतुर्वीरौ पङ्कस्थौ महिषाविव ॥ ३३ ॥

जर्जरीकृतसर्वाङ्गौ रुधिरेणाभिसम्प्लुतौ ।  
ददृशाते हिमवति पुष्पिताविव किंशुकौ ॥ ३४ ॥

दुर्योधनस्तु पार्थेन विवरे सम्प्रदर्शिते।  
ईषदुन्मिषमाणस्तु सहसा प्रससार ह ॥ ३५ ॥

तमभ्याशगतं प्राज्ञो रणे प्रेक्ष्य वृकोदरः।  
अवाक्षिपद् गदां तस्मिन् वेगेन महता बली ॥ ३६ ॥

आक्षिपन्तं तु तं दृष्ट्वा पुत्रस्तव विशाम्पते।  
अवासर्पत्ततः स्थानात् सा मोघा न्यपतद् भुवि ॥ ३७ ॥

मोक्षयित्वा प्रहारं तं सुतस्तव सुसम्भ्रमात्।  
भीमसेनं च गदया प्राहरत् कुरुसत्तम ॥ ३८ ॥

तस्य विस्यन्दमानेन रुधिरेणामितौजसः ।  
प्रहारगुरुपाताच्च मूर्च्छेव समजायत ॥ ३९ ॥

दुर्योधनो न तं वेद पीडितं पाण्डवं रणे।  
धारयामास भीमोऽपि शरीरमतिपीडितम् ॥ ४० ॥

अमन्यत स्थितं ह्येनं प्रहरिष्यन्तमाहवे।  
अतो न प्राहरत् तस्मै पुनरेव तवात्मजः ॥ ४१ ॥

ततो मुहूर्तमाश्वस्य दुर्योधनमुपस्थितम् ।  
वेगेनाभ्यपतद् राजन् भीमसेनः प्रतापवान् ॥ ४२ ॥

तमापतन्तं सम्प्रेक्ष्य संरब्धममितौजसम् ।  
मोघमस्य प्रहारं तं चिकीर्षुर्भरतर्षभ ॥ ४३ ॥

अवस्थाने मतिं कृत्वा पुत्रस्तव महामनाः।  
इयेषोत्पतितुं राजन् छलयिष्यन् वृकोदरम् ॥ ४४ ॥

अबुद्ध्यद् भीमसेनस्तु राज्ञस्तस्य चिकीर्षितम्।  
अथास्य समभिद्रुत्य समुत्क्रुश्य च सिंहवत् ॥ ४५ ॥  
सृत्या वञ्चयतो राजन् पुनरेवोत्पतिष्यतः।  
ऊरुभ्यां प्राहिणोद् राजन् गदां वेगेन पाण्डवः ॥ ४६ ॥

सा वज्रनिष्पेषसमा प्रहिता भीमकर्मणा।  
ऊरू दुर्योधनस्याथ बभञ्ज प्रियदर्शनौ ॥ ४७ ॥

स पपात नरव्याघ्रो वसुधामनुनादयन्।  
भग्नोरुर्भीमसेनेन पुत्रस्तव महीपते ॥ ४८ ॥

ववुर्वाताः सनिर्घाताः पांशुवर्षं पपात च।  
चचाल पृथिवी चापि सवृक्षक्षुपपर्वता ॥ ४९ ॥  
तस्मिन् निपतिते वीरे पत्यौ सर्वमहीक्षिताम्।

महास्वना पुनर्दीप्ता सनिर्घाता भयंकरी ॥ ५० ॥  
पपात चोल्का महती पतिते पृथिवीपतौ।

तथा शोणितवर्षं च पांशुवर्षं च भारत ॥ ५१ ॥  
ववर्ष मघवांस्तत्र तव पुत्रे निपातिते।

यक्षाणां राक्षसानां च पिशाचानां तथैव च ॥ ५२ ॥  
अन्तरिक्षे महानादः श्रूयते भरतर्षभ।

तेन शब्देन घोरेण मृगाणामथ पक्षिणाम् ॥ ५३ ॥  
जज्ञे घोरतरः शब्दो बहूनां सर्वतोदिशम्।

ये तत्र वाजिनः शेषा गजाश्च मनुजैः सह ॥ ५४ ॥  
मुमुचुस्ते महानादं तव पुत्रे निपातिते।

भेरीशङ्खमृदङ्गानामभवच्च स्वनो महान् ॥ ५५ ॥  
अन्तर्भूमिगतश्चैव तव पुत्रे निपातिते।

बहुपादैर्बहुभुजैः कबन्धैर्घोरदर्शनैः ॥ ५६ ॥  
नृत्यद्भिर्भयदैर्व्याप्ता दिशस्तत्राभवन् नृप ।

ध्वजवन्तोऽस्त्रवन्तश्च शस्त्रवन्तस्तथैव च ॥ ५७ ॥  
प्राकम्पन्त ततो राजंस्तव पुत्रे निपातिते।

ह्रदाः कूपाश्च रुधिरमुद्‌वेमुर्नृपसत्तम ॥ ५८ ॥  
नद्यश्च सुमहावेगाः प्रतिस्रोतोवहाभवन् ।

पुल्ँलिङ्गा इव नार्यस्तु स्त्रीलिङ्गा पुरुषाभवन् ॥ ५९ ॥  
दुर्योधने तदा राजन् पतिते तनये तव।

दृष्ट्वा तानद्भुतोत्पातान् पञ्चालाः पाण्डवैः सह ॥ ६० ॥  
आविग्नमनसः सर्वे बभूवुर्भरतर्षभ ।

ययुर्देवा यथाकामं गन्धर्वाप्सरसस्तथा ॥ ६१ ॥  
कथयन्तोऽद्भुतं युद्धं सुतयोस्तव भारत।

तथैव सिद्धा राजेन्द्र तथा वातिकचारणाः।  
नरसिंहौ प्रशंसन्तौ विप्रजग्मुर्यथागतम् ॥ ६२ ॥