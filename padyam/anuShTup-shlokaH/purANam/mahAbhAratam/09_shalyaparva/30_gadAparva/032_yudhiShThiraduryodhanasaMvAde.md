+++
title_full = "032 युधिष्ठिरके कहनेसे दुर्योधनका तालाबसे बाहर होकर किसी एक पाण्डवके साथ गदायुद्धके लिये तैयार होना"
title = "०३२ युधिष्ठिरदुर्योधनसंवादे"

+++


एवं संतर्ज्यमानस्तु मम पुत्रो महीपतिः।  
प्रकृत्या मन्युमान् वीरः कथमासीत् परंतपः ॥ १ ॥

न हि संतर्जना तेन श्रुतपूर्वा कथञ्चन।  
राजभावेन मान्यश्च सर्वलोकस्य सोऽभवत् ॥ २ ॥

यस्यातपत्रच्छायापि स्वका भानोस्तथा प्रभा।  
खेदायैवाभिमानित्वात् सहेत् सैवं कथं गिरः ॥ ३ ॥

इयं च पृथिवी सर्वा सम्लेच्छाटविका भृशम्।  
प्रसादाद् ध्रियते यस्य प्रत्यक्षं तव संजय ॥ ४ ॥

स तथा तर्ज्यमानस्तु पाण्डुपुत्रैर्विशेषतः।  
विहीनश्च स्वकैर्भृत्यैर्निर्जने चावृतो भृशम् ॥ ५ ॥  
स श्रुत्वा कटुका वाचो जययुक्ताः पुनः पुनः।  
किमब्रवीत् पाण्डवेयांस्तन्ममाचक्ष्व संजय ॥ ६ ॥

तर्ज्यमानस्तदा राजन्नुदकस्थस्तवात्मजः ।  
युधिष्ठिरेण राजेन्द्र भ्रातृभिः सहितेन ह ॥ ७ ॥  
श्रुत्वा स कटुका वाचो विषमस्थो नराधिपः।  
दीर्घमुष्णं च निःश्वस्य सलिलस्थः पुनः पुनः ॥ ८ ॥  
सलिलान्तर्गतो राजा धुन्वन् हस्तौ पुनः पुनः।  
मनश्चकार युद्धाय राजानं चाभ्यभाषत ॥ ९ ॥

यूयं ससुहृदः पार्थाः सर्वे सरथवाहनाः।  
अहमेकः परिद्यूनो विरथो हतवाहनः ॥ १० ॥

आत्तशस्त्रै रथोपेतैर्बहुभिः परिवारितः ।  
कथमेकः पदातिः सन्नशस्त्रो योद्धुमुत्सहे ॥ ११ ॥

एकैकेन तु मां यूयं योधयध्वं युधिष्ठिर।  
न ह्येको बहुभिर्वीरैर्न्याय्यो योधयितुं युधि ॥ १२ ॥

विशेषतो विकवचः श्रान्तश्चापत्समाश्रितः ।  
भृशं विक्षतगात्रश्च श्रान्तवाहनसैनिकः ॥ १३ ॥

न मे त्वत्तो भयं राजन् न च पार्थाद् वृकोदरात्।  
फाल्गुनाद् वासुदेवाद् वा पञ्चालेभ्योऽथवा पुनः ॥ १४ ॥  
यमाभ्यां युयुधानाद् वा ये चान्ये तव सैनिकाः।  
एकः सर्वानहं क्रुद्धो वारयिष्ये युधि स्थितः ॥ १५ ॥

धर्ममूला सतां कीर्तिर्मनुष्याणां जनाधिप।  
धर्मं चैवेह कीर्तिं च पालयन् प्रबवीम्यहम् ॥ १६ ॥

अहमुत्थाय सर्वान् वै प्रतियोत्स्यामि संयुगे।  
अनुगम्यागतान् सर्वानृतून् संवत्सरो यथा ॥ १७ ॥

अद्य वः सरथान् साश्वानशस्त्रो विरथोऽपि सन्।  
नक्षत्राणीव सर्वाणि सविता रात्रिसंक्षये ॥ १८ ॥  
तेजसा नाशयिष्यामि स्थिरीभवत पाण्डवाः।

अद्यानृण्यं गमिष्यामि क्षत्रियाणां यशस्विनाम् ॥ १९ ॥  
बाह्लीकद्रोणभीष्माणां कर्णस्य च महात्मनः।  
जयद्रथस्य शूरस्य भगदत्तस्य चोभयोः ॥ २० ॥  
मद्रराजस्य शल्यस्य भूरिश्रवस एव च।  
पुत्राणां भरतश्रेष्ठ शकुनेः सौबलस्य च ॥ २१ ॥  
मित्राणां सुहृदां चैव बान्धवानां तथैव च।  
आनृण्यमद्य गच्छामि हत्वा त्वां भ्रातृभिः सह ॥ २२ ॥  
एतावदुक्त्वा वचनं विरराम जनाधिपः।

दिष्ट्या त्वमपि जानीषे क्षत्रधर्मं सुयोधन ॥ २३ ॥  
दिष्ट्या ते वर्तते बुद्धिर्युद्धायैव महाभुज।  
दिष्ट्या शूरोऽसि कौरव्य दिष्ट्या जानासि संगरम् ॥ २४ ॥

यस्त्वमेको हि नः सर्वान् संगरे योद्धुमिच्छसि।  
एक एकेन संगम्य यत् ते सम्मतमायुधम् ॥ २५ ॥  
तत् त्वमादाय युध्यस्व प्रेक्षकास्ते वयं स्थिताः।

स्वयमिष्टं च ते कामं वीर भूयो ददाम्यहम् ॥ २६ ॥  
हत्वैकं भवतो राज्यं हतो वा स्वर्गमाप्नुहि।

एकश्चेद् योद्धुमाक्रन्दे शूरोऽद्य मम दीयताम् ॥ २७ ॥  
आयुधानामियं चापि वृता त्वत्सम्मते गदा।

हन्तैकं भवतामेकः शक्यं मां योऽभिमन्यते ॥ २८ ॥  
पदातिर्गदया संख्ये स युध्यतु मया सह।

वृत्तानि रथयुद्धानि विचित्राणि पदे पदे ॥ २९ ॥  
इदमेकं गदायुद्धं भवत्वद्याद्भुतं महत्।

अस्त्राणामपि पर्यायं कर्तुमिच्छन्ति मानवाः ॥ ३० ॥  
युद्धानामपि पर्यायो भवत्वनुमते तव।

गदया त्वां महाबाहो विजेष्यामि सहानुजम् ॥ ३१ ॥  
पञ्चालान् सृञ्जयांश्चैव चे चान्ये तव सैनिकाः।  
न हि मे सम्भ्रमो जातु शक्रादपि युधिष्ठिर ॥ ३२ ॥

उत्तिष्ठोत्तिष्ठ गान्धारे मां योधय सुयोधन।  
एक एकेन संगम्य संयुगे गदया बली ॥ ३३ ॥  
पुरुषो भव गान्धारे युध्यस्व सुसमाहितः।  
अद्य ते जीवितं नास्ति यदीन्द्रोऽपि तवाश्रयः ॥ ३४ ॥

एतत् स नरशार्दूलो नामृष्यत तवात्मजः।  
सलिलान्तर्गतः श्वभ्रे महानाग इव श्वसन् ॥ ३५ ॥

तथासौ वाक्प्रतोदेन तुद्यमानः पुनः पुनः।  
वचो न ममृषे राजन्नुत्तमाश्वः कशामिव ॥ ३६ ॥

संक्षोभ्य सलिलं वेगाद् गदामादाय वीर्यवान्।  
अद्रिसारमयीं गुर्वीं काञ्चनाङ्गदभूषणाम् ॥ ३७ ॥  
अन्तर्जलात् समुत्तस्थौ नागेन्द्र इव निःश्वसन्।

स भित्त्वा स्तम्भितं तोयं स्कन्धे कृत्वाऽऽयसीं गदाम् ॥ ३८ ॥  
उदतिष्ठत पुत्रस्ते प्रतपन् रश्मिवानिव।

ततः शैक्यायसीं गुर्वीं जातरूपपरिष्कृताम् ॥ ३९ ॥  
गदां परामृशद् धीमान् धार्तराष्ट्रो महाबलः।

गदाहस्तं तु तं दृष्ट्वा सशृङ्गमिव पर्वतम् ॥ ४० ॥  
प्रजानामिव संक्रुद्धं शूलपाणिमिव स्थितम्।

सगदो भारतो भाति प्रतपन् भास्करो यथा ॥ ४१ ॥  
तमुत्तीर्णं महाबाहुं गदाहस्तमरिंदमम् ।  
मेनिरे सर्वभूतानि दण्डपाणिमिवान्तकम् ॥ ४२ ॥

वज्रहस्तं यथा शक्रं शूलहस्तं यथा हरम्।  
ददृशुः सर्वपञ्चालाः पुत्रं तव जनाधिप ॥ ४३ ॥

तमुत्तीर्णं तु सम्प्रेक्ष्य समहृष्यन्त सर्वशः।  
पञ्चालाः पाण्डवेयाश्च तेऽन्योन्यस्य तलान् ददुः ॥ ४४ ॥

अवहासं तु तं मत्वा पुत्रो दुर्योधनस्तव।  
उद्‌वृत्य नयने क्रुद्धो दिधक्षुरिव पाण्डवान् ॥ ४५ ॥

त्रिशिखां भ्रुकुटीं कृत्वा संदष्टदशनच्छदः।  
प्रत्युवाच ततस्तान्‌ वै पाण्डवान् सह केशवान् ॥ ४६ ॥

अस्यावहासस्य फलं प्रतिभोक्ष्यथ पाण्डवाः।  
गमिष्यथ हताः सद्यः सपञ्चाला यमक्षयम् ॥ ४७ ॥

उत्थितश्च जलात् तस्मात् पुत्रो दुर्योधनस्तव।  
अतिष्ठत गदापाणी रुधिरेण समुक्षितः ॥ ४८ ॥

तस्य शोणितदिग्धस्य सलिलेन समुक्षितम्।  
शरीरं स्म तदा भाति स्रवन्निव महीधरः ॥ ४९ ॥

तमुद्यतगदं वीरं मेनिरे तत्र पाण्डवाः।  
वैवस्वतमिव क्रुद्धं शूलपाणिमिव स्थितम् ॥ ५० ॥

स मेघनिनदो हर्षान्नर्दन्निव च गोवृषः।  
आजुहाव ततः पार्थान् गदया युधि वीर्यवान् ॥ ५१ ॥

एकैकेन च मां यूयामासीदत युधिष्ठिर।  
न ह्येको बहुभिर्न्याय्यो वीरो योधयितुं युधि ॥ ५२ ॥

न्यस्तवर्मा विशेषेण श्रान्तश्चाप्सु परिप्लुतः।  
भृशं विक्षतगात्रश्च हतवाहनसैनिकः ॥ ५३ ॥

अवश्यमेव योद्धव्यं सर्वैरेव मया सह।  
युक्तं त्वयुक्तमित्येतद् वेत्सि त्वं चैव सर्वदा ॥ ५४ ॥

मा भूदियं तव प्रज्ञा कथमेवं सुयोधन।  
यदाभिमन्युं बहवो जघ्नुर्युधि महारथाः ॥ ५५ ॥

क्षत्रधर्मं भृशं क्रूरं निरपेक्षं सुनिर्घृणम्।  
अन्यथा तु कथं हन्युरभिमन्युं तथा गतम् ॥ ५६ ॥  
सर्वे भवन्तो धर्मज्ञाः सर्वे शूरास्तनुत्यजः।

न्यायेन युध्यतां प्रोक्ता शक्रलोकगतिः परा ॥ ५७ ॥  
यद्येकस्तु न हन्तव्यो बहुभिर्धर्म एव तु।  
तदाभिमन्युं बहवो निजघ्नुस्त्वन्मते कथम् ॥ ५८ ॥

सर्वो विमृशते जन्तुः कृच्छ्रस्थो धर्मदर्शनम्।  
पदस्थः पिहितं द्वारं परलोकस्य पश्यति ॥ ५९ ॥

आमुञ्च कवचं वीर मूर्धजान् यमयस्व च।  
यच्चान्यदपि ते नास्ति तदप्यादत्स्व भारत ॥ ६० ॥

इममेकं च ते कामं वीर भूयो ददाम्यहम्।  
पञ्चानां पाण्डवेयानां येन त्वं योद्धुमिच्छसि ॥ ६१ ॥  
तं हत्वा वै भवान् राजा हतो वा स्वर्गमाप्नुहि।  
ऋते च जीविताद् वीर युद्धे किं कर्म ते प्रियम्॥६२॥

ततस्तव सुतो राजन् वर्म जग्राह काञ्चनम्।  
विचित्रं च शिरस्त्राणं जाम्बूनदपरिष्कृतम् ॥ ६३ ॥

सोऽवबद्धशिरस्त्राणः शुभकाञ्चनवर्मभृत् ।  
रराज राजन् पुत्रस्ते काञ्चनः शैलराडिव ॥ ६४ ॥

संनद्धः सगदो राजन् सज्जः संग्राममूर्धनि।  
अब्रवीत् पाण्डवान् सर्वान् पुत्रो दुर्योधनस्तव ॥ ६५ ॥

भ्रातॄणां भवतामेको युध्यतां गदया मया।  
सहदेवेन वा योत्स्ये भीमेन नकुलेन वा ॥ ६६ ॥  
अथवा फाल्गुनेनाद्य त्वया वा भरतर्षभ।

योत्स्येऽहं संगरं प्राप्य विजेष्ये च रणाजिरे ॥ ६७ ॥  
अहमद्य गमिष्यामि वैरस्यान्तं सुदुर्गमम्।  
गदया पुरुषव्याघ्र हेमपट्टनिबद्धया ॥ ६८ ॥

गदायुद्धे न मे कश्चित् सदृशोऽस्तीति चिन्तये।  
गदया वो हनिष्यामि सर्वानेव समागतान् ॥ ६९ ॥

न मे समर्थाः सर्वे वै योद्धुं न्यायेन केचन।  
न युक्तमात्मना वक्तुमेवं गर्वोद्धतं वचः।  
अथवा सफलं ह्येतत् करिष्ये भवतां पुरः ॥ ७० ॥

अस्मिन् मुहुर्ते सत्यं वा मिथ्या वै तद् भविष्यति।  
गृह्णातु च गदां यो वै योत्स्यतेऽद्य मया सह॥७१॥