+++
title_full = "061 पाण्डव-सैनिकोंद्वारा भीमकी स्तुति, श्रीकृष्णका दुर्योधनपर आक्षेप, दुर्योधनका उत्तर तथा श्रीकृष्णके द्वारा पाण्डवोंका समाधान एवं शंखध्वनि"
title = "०६१ कृष्णपाण्डवदुर्योधनसंवादे"

+++


हतं दुर्योधनं दृष्ट‌्वा भीमसेनेन संयुगे।  
पाण्डवाः सृञ्जयाश्चैव किमकुर्वत संजय ॥ १ ॥

हतं दुर्योधनं दृष्ट्वा भीमसेनेन संयुगे।  
सिंहेनेव महाराज मत्तं वनगजं यथा ॥ २ ॥  
प्रहृष्टमनसस्तत्र कृष्णेन सह पाण्डवाः।

पञ्चाला सृञ्जयाश्चैव निहते कुरुनन्दने ॥ ३ ॥  
आविद्ध्यन्नुत्तरीयाणि सिंहनादांश्च नेदिरे ।  
नैतान् हर्षसमाविष्टानियं सेहे वसुन्धरा ॥ ४ ॥

धनूंष्यन्ये व्याक्षिपन्त ज्याश्चाप्यन्ये तथाक्षिपन्।  
दध्मुरन्ये महाशङ्खानन्ये जघ्नुश्च दुन्दुभीन् ॥ ५ ॥

चिक्रीडुश्च तथैवान्ये जहसुश्च तवाहिताः।  
अब्रुवंश्चासकृद् वीरा भीमसेनमिदं वचः ॥ ६ ॥

दुष्करं भवता कर्म रणेऽद्य सुमहत् कृतम्।  
कौरवेन्द्रं रणे हत्वा गदयातिकृतश्रमम् ॥ ७ ॥

इन्द्रेणेव हि वृत्रस्य वधं परमसंयुगे।  
त्वया कृतममन्यन्त शत्रोर्वधमिमं जनाः ॥ ८ ॥

चरन्तं विविधान् मार्गान् मण्डलानि च सर्वशः।  
दुर्योधनमिमं शूरं कोऽन्यो हन्याद् वृकोदरात् ॥ ९ ॥

वैरस्य च गतः पारं त्वमिहान्यैः सुदुर्गमम्।  
अशक्यमेतदन्येन सम्पादयितुमीदृशम् ॥ १० ॥

कुञ्जरेणेव मत्तेन वीर संग्राममूर्धनि।  
दुर्योधनशिरो दिष्ट‌्या पादेन मृदितं त्वया ॥ ११ ॥

सिंहेन महिषस्येव कृत्वा सङ्गरमुत्तमम्।  
दुःशासनस्य रुधिरं दिष्ट्‌या पीतं त्वयानघ ॥ १२ ॥

ये विप्रकुर्वन् राजानं धर्मात्मानं युधिष्ठिरम्।  
मूर्ध्नि तेषां कृतः पादो दिष्ट्‌या ते स्वेन कर्मणा॥१३॥

अमित्राणामधिष्ठानाद् वधाद् दुर्योधनस्य च।  
भीम दिष्ट्‌या पृथिव्यां ते प्रथितं सुमहद् यशः ॥ १४ ॥

एवं नूनं हते वृत्रे शक्रं नन्दन्ति वन्दिनः।  
तथा त्वां निहतामित्रं वयं नन्दाम भारत ॥ १५ ॥

दुर्योधनवधे यानि रोमाणि हृषितानि नः।  
अद्यापि न विकृष्यन्ते तानि तद् विद्धि भारत ॥ १६ ॥

इत्यब्रुवन् भीमसेनं वातिकास्तत्र सङ्गताः।  
तान् हृष्टान् पुरुषव्याघ्रान्‌ पञ्चालान् पाण्डवैः सह ॥ १७ ॥  
ब्रुवतोऽसदृशं तत्र प्रोवाच मधुसूदनः।

न न्याय्यं निहतं शत्रुं भूयो हन्तुं नराधिपाः ॥ १८ ॥  
असकृद् वाग्भिरुग्राभिर्निहतो ह्येष मन्दधीः।

तदैवैष हतः पापो यदैव निरपत्रपः ॥ १९ ॥  
लुब्धः पापसहायश्च सुहृदां शासनातिगः।

बहुशो विदुरद्रोणकृपगाङ्गेयसृञ्जयैः ॥ २० ॥  
पाण्डुभ्यः प्रार्थ्यमानोऽपि पित्र्यमंशं न दत्तवान्।

नैष योग्योऽद्य मित्रं वा शत्रुर्वा पुरुषाधमः ॥ २१ ॥  
किमनेनातिभुग्नेन वाग्भिः काष्ठसधर्मणा ।  
रथेष्वारोहत क्षिप्रं गच्छामो वसुधाधिपाः ॥ २२ ॥  
दिष्ट्‌या हतोऽयं पापात्मा सामात्यज्ञातिबान्धवः।

इति श्रुत्वा त्वधिक्षेपं कृष्णाद् दुर्योधनो नृपः ॥ २३ ॥  
अमर्षवशमापन्न उदतिष्ठद् विशाम्पते ।  
स्फिग्देशेनोपविष्टः स दोर्भ्यां विष्टभ्य मेदिनीम् ॥ २४ ॥

दृष्टिं भ्रूसङ्कटां कृत्वा वासुदेवे न्यपातयत्।  
अर्धोन्नतशरीरस्य रूपमासीन्नृपस्य तु ॥ २५ ॥  
क्रुद्धस्याशीविषस्येव च्छिन्नपुच्छस्य भारत ।

प्राणान्तकरिणीं घोरां वेदनामप्यचिन्तयन् ॥ २६ ॥  
दुर्योधनो वासुदेवं वाग्भिरुग्राभिरार्दयत् ।

कंसदासस्य दायाद न ते लज्जास्त्यनेन वै ॥ २७ ॥  
अधर्मेण गदायुद्धे यदहं विनिपातितः।

ऊरू भिन्धीति भीमस्य स्मृतिं मिथ्या प्रयच्छता ॥ २८ ॥  
किं न विज्ञातमेतन्मे यदर्जुनमवोचथाः।

घातयित्वा महीपालानृजुयुद्धान् सहस्रशः ॥ २९ ॥  
जिह्मैरुपायैर्बहुभिर्न ते लज्जा न ते घृणा।

अहन्यहनि शूराणां कुर्वाणः कदनं महत् ॥ ३० ॥  
शिखण्डिनं पुरस्कृत्य घातितस्ते पितामहः।

अश्वत्थाम्नः सनामानं हत्वा नागं सुदुर्मते ॥ ३१ ॥  
आचार्यो न्यासितः शस्त्रं किं तन्न विदितं मया।

स चानेन नृशंसेन धृष्टद्युम्नेन वीर्यवान् ॥ ३२ ॥  
पात्यमानस्त्वया दृष्टो न चैनं त्वमवारयः।

वधार्थं पाण्डुपुत्रस्य याचितां शक्तिमेव च ॥ ३३ ॥  
घटोत्कचे व्यंसयतः कस्त्वत्तः पापकृत्तमः।

छिन्नहस्तः प्रायगतस्तथा भूरिश्रवा बली ॥ ३४ ॥  
त्वयाभिसृष्टेन हतः शैनेयेन महात्मना।

कुर्वाणश्चोत्तमं कर्म कर्णः पार्थजिगीषया ॥ ३५ ॥  
व्यंसनेनाश्वसेनस्य पन्नगेन्द्रस्य वै पुनः।  
पुनश्च पतिते चक्रे व्यसनार्तः पराजितः ॥ ३६ ॥  
पातितः समरे कर्णश्चक्रव्यग्रोऽग्रणीर्नृणाम् ।

यदि मां चापि कर्णं च भीष्मद्रोणौ च संयुतौ॥३७॥  
ऋजुना प्रतियुध्येथा न ते स्याद् विजयो ध्रुवम्।

त्वया पुनरनार्येण जिह्ममार्गेण पार्थिवाः ॥ ३८ ॥  
स्वधर्ममनुतिष्ठन्तो वयं चान्ये च घातिताः।

हतस्त्वमसि गान्धारे सभ्रातृसुतबान्धवः ॥ ३९ ॥  
सगणः ससुहृच्चैव पापं मार्गमनुष्ठितः।  
तवैव दुष्कृतैर्वीरौ भीष्मद्रोणौ निपातितौ ॥ ४० ॥  
कर्णश्च निहतः संख्ये तव शीलानुवर्तकः।

याच्यमानं मया मूढ पित्र्यमंशं न दित्ससि ॥ ४१ ॥  
पाण्डवेभ्यः स्वराज्यं च लोभाच्छकुनिनिश्चयात्।

विषं ते भीमसेनाय दत्तं सर्वे च पाण्डवाः ॥ ४२ ॥  
प्रदीपिता जतुगृहे मात्रा सह सुदुर्मते।  
सभायां याज्ञसेनी च कृष्टा द्यूते रजस्वला ॥ ४३ ॥  
तदैव तावद् दुष्टात्मन् वध्यस्त्वं निरपत्रप।

अनक्षज्ञं च धर्मज्ञं सौबलेनाक्षवेदिना ॥ ४४ ॥  
निकृत्या यत् पराजैषीस्तस्मादसि हतो रणे।

जयद्रथेन पापेन यत् कृष्णा क्लेशिता वने ॥ ४५ ॥  
यातेषु मृगयां चैव तृणबिन्दोरथाश्रमम्।  
अभिमन्युश्च यद् बाल एको बहुभिराहवे ॥ ४६ ॥  
त्वद्दोषैर्निहतः पाप तस्मादसि हतो रणे।

(कुर्वाणं कर्म समरे पाण्डवानर्थकाङ्क्षिणम्।  
यच्छिखण्ड्‌यवधीद् भीष्मं मित्रार्थे न व्यतिक्रमः॥

स्वधर्मं पृष्ठतः कृत्वा आचार्यस्त्वत्प्रियेप्सया।  
पार्षतेन हतः संख्ये वर्तमानोऽसतां पथि॥

प्रतिज्ञामात्मनः सत्यां चिकीर्षन् समरे रिपुम्।  
हतवान् सात्वतो विद्वान् सौमदत्तिं महारथम्॥

अर्जुनः समरे राजन् युध्यमानः कदाचन।  
निन्दितं पुरुषव्याघ्रः करोति न कथंचन॥

लब्ध्वापि बहुशश्छिद्रं वीरवृत्तमनुस्मरन् ।  
न जघान रणे कर्णं मैवं वोचः सुदुर्मते॥

देवानां मतमाज्ञाय तेषां प्रियहितेप्सया।  
नार्जुनस्य महानागं मया व्यंसितमस्त्रजम्॥

त्वं च भीष्मश्च कर्णश्च द्रोणो द्रौणिस्तथा कृपः।  
विराटनगरे तस्य आनृशंस्याच्च जीविताः॥

स्मर पार्थस्य विक्रान्तं गन्धर्वेषु कृतं तदा।  
अधर्मः कोऽत्र गान्धारे पाण्डवैर्यत् कृतं त्वयि॥

स्वबाहुबलमास्थाय स्वधर्मेण परंतपाः ।  
जितवन्तो रणे वीरा पापोऽसि निधनं गतः॥)

यान्यकार्याणि चास्माकं कृतानीति प्रभाषसे ॥ ४७ ॥  
वैगुण्येन तवात्यर्थं सर्वं हि तदनुष्ठितम्।

बृहस्पतेरुशनसो नोपदेशः श्रुतस्त्वया ॥ ४८ ॥  
वृद्धा नोपासिताश्चैव हितं वाक्यं न ते श्रुतम्।

लोभेनातिबलेन त्वं तृष्णया च वशीकृतः ॥ ४९ ॥  
कृतवानस्यकार्याणि विपाकस्तस्य भुज्यताम् ।

अधीतं विधिवद् दत्तं भूः प्रशास्ता ससागरा ॥ ५० ॥  
मूर्ध्नि स्थितममित्राणां को नु स्वन्ततरो मया।

यदिष्टं क्षत्रबन्धूनां स्वधर्ममनुपश्यताम् ॥ ५१ ॥  
तदिदं निधनं प्राप्तं को नु स्वन्ततरो मया।

देवार्हा मानुषा भोगाः प्राप्ता असुलभा नृपैः ॥ ५२ ॥  
ऐश्वर्यं चोत्तमं प्राप्तं को नु स्वन्ततरो मया।

ससुहृत् सानुगश्चैव स्वर्गं गन्ताहमच्युत ॥ ५३ ॥  
यूयं निहतसंकल्पाः शोचन्तो वर्तयिष्यथ।

(न मे विषादो भीमेन पादेन शिर आहतम्।  
काका वा कङ्कगृध्रा वा निधास्यन्ति पदं क्षणात्॥)

अस्य वाक्यस्य निधने कुरुराजस्य धीमतः ॥ ५४ ॥  
अपतत् सुमहद् वर्षं पुष्पाणां पुण्यगन्धिनाम्।

अवादयन्त गन्धर्वा वादित्रं सुमनोहरम् ॥ ५५ ॥  
जगुश्चाप्सरसो राज्ञो यशःसम्बद्धमेव च।

सिद्धाश्च मुमुचुर्वाचः साधु साध्विति पार्थिव ॥ ५६ ॥  
ववौ च सुरभिर्वायुः पुण्यगन्धो मृदुः सुखः।  
व्यराजंश्च दिशः सर्वा नभो वैदूर्यसंनिभम् ॥ ५७ ॥

अत्यद्भुतानि ते दृष्ट्वा वासुदेवपुरोगमाः।  
दुर्योधनस्य पूजां तु दृष्ट्वा व्रीडामुपागमन् ॥ ५८ ॥

हतांश्चाधर्मतः श्रुत्वा शोकार्ताः शुशुचुर्हि ते।  
भीष्मं द्रोणं तथा कर्णं भूरिश्रवसमेव च ॥ ५९ ॥

तांस्तु चिन्तापरान्‌ दृष्ट्वा पाण्डवान् दीनचेतसः।  
प्रोवाचेदं वचः कृष्णो मेघदुन्दुभिनिःस्वनः ॥ ६० ॥

नैष शक्योऽतिशीघ्रास्त्रस्ते च सर्वे महारथाः।  
ऋजुयुद्धेन विक्रान्ता हन्तुं युष्माभिराहवे ॥ ६१ ॥

नैष शक्यः कदाचित् तु हन्तुं धर्मेण पार्थिवः।  
ते वा भीष्ममुखाः सर्वे महेष्वासा महारथाः ॥ ६२ ॥

मयानेकैरुपायैस्तु मायायोगेन चासकृत् ।  
हतास्ते सर्व एवाजौ भवतां हितमिच्छता ॥ ६३ ॥

यदि नैवंविधं जातु कुर्यां जिह्ममहं रणे।  
कुतो वो विजयो भूयः कुतो राज्यं कुतो धनम्॥६४॥

ते हि सर्वे महात्मानश्चत्वारोऽतिरथा भुवि।  
न शक्या धर्मतो हन्तुं लोकपालैरपि स्वयम् ॥ ६५ ॥

तथैवायं गदापाणिर्धार्तराष्ट्रो गतक्लमः ।  
न शक्यो धर्मतो हन्तुं कालेनापीह दण्डिना ॥ ६६ ॥

न च वो हृदि कर्तव्यं यदयं घातितो रिपुः।  
मिथ्यावध्यास्तथोपायैर्बहवः शत्रवोऽधिकाः ॥ ६७ ॥

पूर्वैरनुगतो मार्गो देवैरसुरघातिभिः ।  
सद्भिश्चानुगतः पन्थाः स सर्वैरनुगम्यते ॥ ६८ ॥

कृतकृत्याश्च सायाह्ने निवासं रोचयामहे।  
साश्वनागरथाः सर्वे विश्रमामो नराधिपाः ॥ ६९ ॥

वासुदेववचः श्रुत्वा तदानीं पाण्डवैः सह।  
पञ्चाला भृशसंहृष्टा विनेदुः सिंहसंघवत् ॥ ७० ॥

ततः प्राध्मापयन् शङ्खान् पाञ्चजन्यं च माधवः।  
हृष्टा दुर्योधनं दृष्ट्वा निहतं पुरुषर्षभ ॥ ७१ ॥

(देवदत्तं प्रहृष्टात्मा शङ्खप्रवरमर्जुनः ।  
अनन्तविजयं राजा कुन्तीपुत्रो युधिष्ठिरः॥  
पौण्ड्रं दध्मौ महाशङ्ंख भीमकर्मा वृकोदरः।

नकुलः सहदेवश्च सुघोषमणिपुष्पकौ ॥  
धृष्टद्युम्नस्तथा जैत्रं सात्यकिर्नन्दिवर्धनम् ।  
तेषां नादेन महता शङ्खानां भरतर्षभ॥  
आपुपूरे नभः सर्वं पृथिवी च चचाल ह॥

ततः शङ्खाश्च भेर्यश्च पणवानकगोमुखाः।  
पाण्डुसैन्येष्ववाद्यन्त स शब्दस्तुमुलोऽभवत् ॥  
अस्तुवन् पाण्डवानन्ये गीर्भिश्च स्तुतिमङ्गलैः।)