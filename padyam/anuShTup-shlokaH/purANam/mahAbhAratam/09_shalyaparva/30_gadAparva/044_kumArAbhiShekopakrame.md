+++
title_full = "044 कुमार कार्तिकेयका प्राकट्\u200cय और उनके अभिषेककी तैयारी"
title = "०४४ कुमाराभिषेकोपक्रमे"

+++


सरस्वत्याः प्रभावोऽयमुक्तस्ते द्विजसत्तम ।  
कुमारस्याभिषेकं तु ब्रह्मन् व्याख्यातुमर्हसि ॥ १ ॥

यस्मिन् देशे च काले च यथा च वदतां वर।  
यैश्चाभिषिक्तो भगवान् विधिना येन च प्रभुः ॥ २ ॥

स्कन्दो यथा च दैत्यानामकरोत् कदनं महत्।  
तथा मे सर्वमाचक्ष्व परं कौतूहलं हि मे ॥ ३ ॥

कुरुवंशस्य सदृशं कौतूहलमिदं तव।  
हर्षमुत्पादयत्येव वचो मे जनमेजय ॥ ४ ॥

हन्त ते कथयिष्यामि शृण्वानस्य नराधिप।  
अभिषेकं कुमारस्य प्रभावं च महात्मनः ॥ ५ ॥

तेजो माहेश्वरं स्कन्नमग्नौ प्रपतितं पुरा।  
तत् सर्वभक्षो भगवान् नाशकद् दग्धुमक्षयम् ॥ ६ ॥

तेनासीदतितेजस्वी दीप्तिमान् हव्यवाहनः ।  
न चैव धारयामास गर्भं तेजोमयं तदा ॥ ७ ॥  
स गङ्गामभिसंगम्य नियोगाद् ब्रह्मणः प्रभुः।  
गर्भमाहितवान् दिव्यं भास्करोपमतेजसम् ॥ ८ ॥

अथ गङ्गापि तं गर्भमसहन्ती विधारणे।  
उत्ससर्ज गिरौ रम्ये हिमवत्यमरार्चिते ॥ ९ ॥

स तत्र ववृधे लोकानावृत्य ज्वलनात्मजः।  
ददृशुर्ज्वलनाकारं तं गर्भमथ कृत्तिकाः ॥ १० ॥  
शरस्तम्बे महात्मानमनलात्मजमीश्वरम् ।  
ममायमिति ताः सर्वाः पुत्रार्थिन्योऽभिचुक्रुशुः ॥ ११ ॥

तासां विदित्वा भावं तं मातॄणां भगवान् प्रभुः।  
प्रस्नुतानां पयः षड्भिर्वदनैरपिबत् तदा ॥ १२ ॥

तं प्रभावं समालक्ष्य तस्य बालस्य कृत्तिकाः।  
परं विस्मयमापन्ना देव्यो दिव्यवपुर्धराः ॥ १३ ॥

यत्रोत्सृष्टः स भगवान् गङ्गया गिरिमूर्धनि।  
स शैलः काञ्चनः सर्वः सम्बभौ कुरुसत्तम ॥ १४ ॥

वर्धता चैव गर्भेण पृथिवी तेन रञ्जिता।  
अतश्च सर्वे संवृत्ता गिरयः काञ्चनाकराः ॥ १५ ॥

कुमारः सुमहावीर्यः कार्तिकेय इति स्मृतः।  
गाङ्गेयः पूर्वमभवन्महायोगबलान्वितः ॥ १६ ॥

शमेन तपसा चैव वीर्येण च समन्वितः।  
ववृधेऽतीव राजेन्द्र चन्द्रवत् प्रियदर्शनः ॥ १७ ॥

स तस्मिन् काञ्चने दिव्ये शरस्तम्बे श्रिया वृतः।  
स्तूयमानः सदा शेते गन्धर्वैर्मुनिभिस्तथा ॥ १८ ॥

तथैतमन्वनृत्यन्त देवकन्याः सहस्रशः ।  
दिव्यवादित्रनृत्यज्ञाः स्तुवन्त्यश्चारुदर्शनाः ॥ १९ ॥

अन्वास्ते च नदी देवं गङ्गा वै सरितां वरा।  
दधार पृथिवी चैनं बिभ्रती रूपमुत्तमम् ॥ २० ॥

जातकर्मादिकास्तत्र क्रियाश्चक्रे बृहस्पतिः ।  
वेदश्चैनं चतुर्मूर्तिरुपतस्थे कृताञ्जलिः ॥ २१ ॥

धनुर्वेदश्चतुष्पादः शस्त्रग्रामः ससंग्रहः ।  
तत्रैनं समुपातिष्ठत् साक्षाद् वाणी च केवला ॥ २२ ॥

स ददर्श महावीर्यं देवदेवमुमापतिम्।  
शैलपुत्र्या समासीनं भूतसंघशतैर्वृतम् ॥ २३ ॥

निकाया भूतसंघानां परमाद्भुतदर्शनाः ।  
विकृता विकृताकारा विकृताभरणध्वजाः ॥ २४ ॥

व्याघ्रसिंहर्क्षवदना विडालमकराननाः ।  
वृषदंशमुखाश्चान्ये गजोष्ट्रवदनास्तथा ॥ २५ ॥  
उलूकवदनाः केचिद् गृध्रगोमायुदर्शनाः ।  
क्रौञ्चपारावतनिभैर्वदनै राङ्कवैरपि ॥ २६ ॥

श्वाविच्छल्यकगोधानामजैडकगवां तथा ।  
सदृशानि वपूंष्यन्ते तत्र तत्र व्यधारयन् ॥ २७ ॥

केचिच्छैलाम्बुदप्रख्याश्चक्रोद्यतगदायुधाः ।  
केचिदञ्जनपुञ्जाभाः केचिच्छ्‌वेताचलप्रभाः ॥ २८ ॥

सप्त मातृगणाश्चैव समाजग्मुर्विशाम्पते ।  
साध्या विश्वेऽथ मरुतो वसवः पितरस्तथा ॥ २९ ॥  
रुद्रादित्यास्तथा सिद्धा भुजगा दानवाः खगाः।  
ब्रह्मा स्वयम्भूर्भगवान् सपुत्रः सह विष्णुना ॥ ३० ॥  
शक्रस्तथाभ्ययाद् द्रष्टुं कुमारवरमच्युतम् ।

नारदप्रमुखाश्चापि देवगन्धर्वसत्तमाः ॥ ३१ ॥  
देवर्षयश्च सिद्धाश्च बृहस्पतिपुरोगमाः ।  
पितरो जगतः श्रेष्ठा देवानामपि देवताः ॥ ३२ ॥  
तेऽपि तत्र समाजग्मुर्यामा धामाश्च सर्वशः।

स तु बालोऽपि बलवान् महायोगबलान्वितः ॥ ३३ ॥  
अभ्याजगाम देवेशं शूलहस्तं पिनाकिनम्।

तमाव्रजन्तमालक्ष्य शिवस्यासीन्मनोगतम् ॥ ३४ ॥  
युगपच्छैलपुत्र्याश्च गङ्गायाः पावकस्य च।  
कं नु पूर्वमयं बालो गौरवादभ्युपैष्यति ॥ ३५ ॥  
अपि मामिति सर्वेषां तेषामासीन्मनोगतम्।

तेषामेतमभिप्रायं चतुर्णामुपलक्ष्य सः ॥ ३६ ॥  
युगपद् योगमास्थाय ससर्ज विविधास्तनूः।

ततोऽभवच्चतुर्मूर्तिः क्षणेन भगवान् प्रभुः ॥ ३७ ॥  
तस्य शाखो विशाखश्च नैगमेयश्च पृष्ठतः।

एवं स कृत्वा ह्यात्मानं चतुर्धा भगवान् प्रभुः ॥ ३८ ॥  
यतो रुद्रस्ततः स्कन्दो जगामाद्भुतदर्शनः।  
विशाखस्तु ययौ येन देवी गिरिवरात्मजा ॥ ३९ ॥

शाखो ययौ स भगवान् वायुमूर्तिर्विभावसुम्।  
नैगमेयोऽगमद् गङ्गां कुमारः पावकप्रभः ॥ ४० ॥

सर्वे भासुरदेहास्ते चत्वारः समरूपिणः।  
तान् समभ्ययुरव्यग्रास्तदद्भुतमिवाभवत् ॥ ४१ ॥

हाहाकारो महानासीद् देवदानवरक्षसाम् ।  
तद् दृष्ट्वा महदाश्चर्यमद्भुतं लोमहर्षणम् ॥ ४२ ॥

ततो रुद्रश्च देवी च पावकश्च पितामहम्।  
गङ्गया सहिताः सर्वे प्रणिपेतुर्जगत्पतिम् ॥ ४३ ॥

प्रणिपत्य ततस्ते तु विधिवद् राजपुङ्गव।  
इदमूचुर्वचो राजन् कार्तिकेयप्रियेप्सया ॥ ४४ ॥

अस्य बालस्य भगवन्नाधिपत्यं यथेप्सितम्।  
अस्मत्प्रियार्थं देवेश सदृशं दातुमर्हसि ॥ ४५ ॥

ततः स भगवान् धीमान् सर्वलोकपितामहः।  
मनसा चिन्तयामास किमयं लभतामिति ॥ ४६ ॥

ऐश्वर्याणि च सर्वाणि देवगन्धर्वरक्षसाम्।  
भूतयक्षविहङ्गानां पन्नगानां च सर्वशः ॥ ४७ ॥  
पूर्वमेवादिदेशासौ निकायेषु महात्मनाम् ।  
समर्थं च तमैश्वर्ये महामतिरमन्यत ॥ ४८ ॥

ततो मुहूर्तं स ध्यात्वा देवानां श्रेयसि स्थितः।  
सैनापत्यं ददौ तस्मै सर्वभूतेषु भारत ॥ ४९ ॥

सर्वदेवनिकायानां ये राजानः परिश्रुताः।  
तान् सर्वान् व्यादिदेशास्मै सर्वभूतपितामहः ॥ ५० ॥

ततः कुमारमादाय देवा ब्रह्मपुरोगमाः।  
अभिषेकार्थमाजग्मुः शैलेन्द्रं सहितास्ततः ॥ ५१ ॥  
पुण्यां हैमवतीं देवीं सरिच्छ्रेष्ठां सरस्वतीम्।  
समन्तपञ्चके या वै त्रिषु लोकेषु विश्रुता ॥ ५२ ॥

तत्र तीरे सरस्वत्याः पुण्ये सर्वगुणान्विते।  
निषेदुर्देवगन्धर्वाः सर्वे सम्पूर्णमानसाः ॥ ५३ ॥