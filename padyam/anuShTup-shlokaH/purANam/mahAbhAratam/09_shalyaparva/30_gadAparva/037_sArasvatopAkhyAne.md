+++
title_full = "037 विनशन, सुभूमिक, गन्धर्व, गर्गस्रोत, शंख, द्वैतवन तथा नैमिषेय आदि तीर्थोंमें होते हुए बलभद्रजीका सप्त सारस्वततीर्थमें प्रवेश"
title = "०३७ सारस्वतोपाख्याने"

+++


ततो विनशनं राजन् जगामाथ हलायुधः।  
शूद्राभीरान् प्रति द्वेषाद् यत्र नष्टा सरस्वती ॥ १ ॥  
तस्मात् तु ऋषयो नित्यं प्राहुर्विनशनेति च।

तत्राप्युपस्पृश्य बलः सरस्वत्यां महाबलः ॥ २ ॥  
सुभूमिकं ततोऽगच्छत् सरस्वत्यास्तटे वरे।

तत्र चाप्सरसः शुभ्रा नित्यकालमतन्द्रिताः ॥ ३ ॥  
क्रीडाभिर्विमलाभिश्च क्रीडन्ति विमलाननाः ।

तत्र देवाः सगन्धर्वा मासि मासि जनेश्वर ॥ ४ ॥  
अभिगच्छन्ति तत् तीर्थं पुण्यं ब्राह्मणसेवितम्।

तत्रादृश्यन्त गन्धर्वास्तथैवाप्सरसां गणाः ॥ ५ ॥  
समेत्य सहिता राजन् यथाप्राप्तं यथासुखम्।

तत्र मोदन्ति देवाश्च पितरश्च सवीरुधः ॥ ६ ॥  
पुण्यैः पुष्पैः सदा दिव्यैः कीर्यमाणाः पुनः पुनः।

आक्रीडभूमिः सा राजंस्तासामप्सरसां शुभा ॥ ७ ॥  
सुभूमिकेति विख्याता सरस्वत्यास्तटे वरे।

तत्र स्नात्वा च दत्त्वा च वसु विप्राय माधवः॥८॥  
श्रुत्वा गीतं च तद् दिव्यं वादित्राणां च निःस्वनम्।  
छायाश्च विपुला दृष्ट्वा देवगन्धर्वरक्षसाम् ॥ ९ ॥  
गन्धर्वाणां ततस्तीर्थमागच्छद् रोहिणीसुतः ।

विश्वावसुमुखास्तत्र गन्धर्वास्तपसान्विताः ॥ १० ॥  
नृत्यवादित्रगीतं च कुर्वन्ति सुमनोरमम्।

तत्र दत्त्वा हलधरो विप्रेभ्यो विविधं वसु ॥ ११ ॥  
अजाविकं गोखरोष्ट्रं सुवर्णं रजतं तथा।  
भोजयित्वा द्विजान् कामैः संतर्प्य च महाधनैः ॥ १२ ॥  
प्रययौ सहितो विप्रैः स्तूयमानश्च माधवः।

तस्माद् गन्धर्वतीर्थाच्च महाबाहुररिंदमः ॥ १३ ॥  
गर्गस्रोतो महातीर्थमाजगामैककुण्डली ।

तत्र गर्गेण वृद्धेन तपसा भावितात्मना ॥ १४ ॥  
कालज्ञानगतिश्चैव ज्योतिषां च व्यतिक्रमः।  
उत्पाता दारुणाश्चैव शुभाश्च जनमेजय ॥ १५ ॥  
सरस्वत्याः शुभे तीर्थे विदिता वै महात्मना।  
तस्य नाम्ना च तत् तीर्थं गर्गस्रोत इति स्मृतम्॥१६॥

तत्र गर्गं महाभागमृषयः सुव्रता नृप।  
उपासांचक्रिरे नित्यं कालज्ञानं प्रति प्रभो ॥ १७ ॥

तत्र गत्वा महाराज बलः श्वेतानुलेपनः।  
विधिवद्धि धनं दत्त्वा मुनीनां भावितात्मनाम् ॥ १८ ॥  
उच्चावचांस्तथा भक्ष्यान् विप्रेभ्यो विप्रदाय सः।  
नीलवासास्तदागच्छच्छङ्खतीर्थं महायशाः ॥ १९ ॥

तत्रापश्यन्महाशङ्खं महामेरुमिवोच्छ्रितम् ।  
श्वेतपर्वतसंकाशमृषिसंघैर्निषेवितम् ॥ २० ॥  
सरस्वत्यास्तटे जातं नगं तालध्वजो बली।

यक्षा विद्याधराश्चैव राक्षसाश्चामितौजसः ॥ २१ ॥  
पिशाचाश्चामितबला यत्र सिद्धाः सहस्रशः।

ते सर्वे ह्यशनं त्यक्त्वा फलं तस्य वनस्पतेः ॥ २२ ॥  
व्रतैश्च नियमैश्चैव काले काले स्म भुञ्जते।

प्राप्तैश्च नियमैस्तैस्तैर्विचरन्तः पृथक् पृथक् ॥ २३ ॥  
अदृश्यमाना मनुजैर्व्यचरन् पुरुषर्षभ ।  
एवं ख्यातो नरव्याघ्र लोकेऽस्मिन् स वनस्पतिः ॥ २४ ॥

ततस्तीर्थं सरस्वत्याः पावनं लोकविश्रुतम्।  
तस्मिंश्च यदुशार्दूलो दत्त्वा तीर्थे पयस्विनीः ॥ २५ ॥  
ताम्रायसानि भाण्डानि वस्त्राणि विविधानि च।  
पूजयित्वा द्विजांश्चैव पूजितश्च तपोधनैः ॥ २६ ॥

पुण्यं द्वैतवनं राजन्नाजगाम हलायुधः।  
तत्र गत्वा मुनीन् दृष्ट्वा नानावेषधरान् बलः ॥ २७ ॥  
आप्लुत्य सलिले चापि पूजयामास वै द्विजान्।

तथैव दत्त्वा विप्रेभ्यः परिभोगान् सुपुष्कलान् ॥ २८ ॥  
ततः प्रायाद् बलो राजन् दक्षिणेन सरस्वतीम्।

गत्वा चैवं महाबाहुर्नातिदूरे महायशाः ॥ २९ ॥  
धर्मात्मा नागधन्वानं तीर्थमागमदच्युतः ।  
यत्र पन्नगराजस्य वासुकेः संनिवेशनम् ॥ ३० ॥  
महाद्युतेर्महाराज बहुभिः पन्नगैर्वृतम् ।  
ऋषीणां हि सहस्राणि तत्र नित्यं चतुर्दश ॥ ३१ ॥

यत्र देवाः समागम्य वासुकिं पन्नगोत्तमम्।  
सर्वपन्नगराजानमभ्यषिञ्चन् यथाविधि ॥ ३२ ॥

पन्नगेभ्यो भयं तत्र विद्यते न स्म पौरव।  
तत्रापि विधिवद् दत्त्वा विप्रेभ्यो रत्नसंचयान् ॥ ३३ ॥  
प्रायात् प्राचीं दिशं तत्र तत्र तीर्थान्यनेकशः।  
सहस्रशतसंख्यानि प्रथितानि पदे पदे ॥ ३४ ॥

आप्लुत्य तत्र तीर्थेषु यथोक्तं तत्र चर्षिभिः।  
कृत्वोपवासनियमं दत्त्वा दानानि सर्वशः ॥ ३५ ॥  
अभिवाद्य मुनींस्तान् वै तत्र तीर्थनिवासिनः।  
उद्दिष्टमार्गः प्रययौ यत्र भूयः सरस्वती ॥ ३६ ॥  
प्राङ्‌मुखं वै निववृते वृष्टिर्वातहता यथा।

ऋषीणां नैमिषेयाणामवेक्षार्थं महात्मनाम् ॥ ३७ ॥  
निवृत्तां तां सरिच्छ्रेष्ठां तत्र दृष्ट्वा तु लाङ्गली।  
बभूव विस्मितो राजन् बलः श्वेतानुलेपनः ॥ ३८ ॥

कस्मात्‌ सरस्वती ब्रह्मन्‌ निवृत्ता प्राङ्‌मुखीभवत्।  
व्याख्यातमेतदिच्छामि सर्वमध्वर्युसत्तम ॥ ३९ ॥  
कस्मिंश्चित् कारणे तत्र विस्मितो यदुनन्दनः।  
निवृत्ता हेतुना केन कथमेव सरिद्वरा ॥ ४० ॥

पूर्वं कृतयुगे राजन् नैमिषेयास्तपस्विनः।  
वर्तमाने सुविपुले सत्रे द्वादशवार्षिके ॥ ४१ ॥  
ऋषयो बहवो राजंस्तत् सत्रमभिपेदिरे।

उषित्वा च महाभागास्तस्मिन् सत्रे यथाविधि ॥ ४२ ॥  
निवृत्ते नैमिषेये वै सत्रे द्वादशवार्षिके।  
आजग्मुर्ऋयस्तत्र बहवस्तीर्थकारणात् ॥ ४३ ॥

ऋषीणां बहुलत्वात्तु सरस्वत्या विशाम्पते।  
तीर्थानि नगरायन्ते कूले वै दक्षिणे तदा ॥ ४४ ॥

समन्तपञ्चकं यावत्तावत्ते द्विजसत्तमाः ।  
तीर्थलोभान्नरव्याघ्र नद्यास्तीरं समाश्रिताः ॥ ४५ ॥

जुह्वतां तत्र तेषां तु मुनीनां भावितात्मनाम्।  
स्वाध्यायेनातिमहता बभूवुः पूरिता दिशः ॥ ४६ ॥

अग्निहोत्रैस्ततस्तेषां क्रियमाणैर्महात्मनाम् ।  
अशोभत सरिच्छ्रेष्ठा दीप्यमानैः समन्ततः ॥ ४७ ॥

वालखिल्या महाराज अश्मकुट्टाश्च तापसाः।  
दन्तोलूखलिनश्चान्ये प्रसंख्यानास्तथा परे ॥ ४८ ॥  
वायुभक्षा जलाहाराः पर्णभक्षाश्च तापसाः।  
नानानियमयुक्ताश्च तथा स्थण्डिलशायिनः ॥ ४९ ॥  
आसन् वै मुनयस्तत्र सरस्वत्याः समीपतः।  
शोभयन्तः सरिच्छ्रेष्ठां गङ्गामिव दिवौकसः ॥ ५० ॥

शतशश्च समापेतुर्ऋषयः सत्रयाजिनः ।  
तेऽवकाशं न ददृशुः सरस्वत्या महाव्रताः ॥ ५१ ॥

ततो यज्ञोपवीतैस्ते तत्तीर्थं निर्मिमाय वै।  
जुहुवुश्चाग्निहोत्रांश्च चक्रुश्च विविधाः क्रियाः ॥ ५२ ॥

ततस्तमृषिसंघातं निराशं चिन्तयान्वितम् ।  
दर्शयामास राजेन्द्र तेषामर्थे सरस्वती ॥ ५३ ॥

ततः कुञ्जान् बहून् कृत्वा संनिवृत्ता सरस्वती।  
ऋषीणां पुण्यतपसां कारुण्याज्जनमेजय ॥ ५४ ॥

ततो निवृत्य राजेन्द्र तेषामर्थे सरस्वती।  
भूयः प्रतीच्यभिमुखी प्रसुस्राव सरिद्वरा ॥ ५५ ॥

अमोघागमनं कृत्वा तेषां भूयो व्रजाम्यहम्।  
इत्यद्भुतं महच्चक्रे तदा राजन् महानदी ॥ ५६ ॥

एवं स कुञ्जो राजन् वै नैमिषीय इति स्मृतः।  
कुरुश्रेष्ठ कुरुक्षेत्रे कुरुष्व महतीं क्रियाम् ॥ ५७ ॥

तत्र कुञ्जान् बहून् दृष्ट्वा निवृत्तां च सरस्वतीम्।  
बभूव विस्मयस्तत्र रामस्याथ महात्मनः ॥ ५८ ॥

उपस्पृश्य तु तत्रापि विधिवद् यदुनन्दनः।  
दत्त्वा दायान् द्विजातिभ्यो भाण्डानि विविधानि च ॥ ५९ ॥  
भक्ष्यं भोज्यं च विविधं ब्राह्मणेभ्यः प्रदाय च।  
ततः प्रायाद् बलो राजन् पूज्यमानो द्विजातिभिः ॥ ६० ॥

सरस्वतीतीर्थवरं नानाद्विजगणायुतम् ।  
बदरेङ्‌गुदकाश्मर्यप्लक्षाश्वत्थविभीतकैः ॥ ६१ ॥  
कङ्कोलैश्च पलाशैश्च करीरैः पीलुभिस्तथा।  
सरस्वतीतीर्थरुहैस्तरुभिर्विविधैस्तथा ॥ ६२ ॥  
करूषकवरैश्चैव बिल्वैराम्रातकैस्तथा ।  
अतिमुक्तकषण्डैश्च पारिजातैश्च शोभितम् ॥ ६३ ॥  
कदलीवनभूयिष्ठं दृष्टिकान्तं मनोहरम् ।  
वाय्वम्बुनफलपर्णादैर्दन्तोलूखलिकैरपि ॥ ६४ ॥  
तथाश्मकुट्टैर्वानेयैर्मुनिभिर्बहुभिर्वृतम् ।  
स्वाध्यायघोषसंघुष्टं मृगयूथशताकुलम् ॥ ६५ ॥  
अहिंस्रैर्धर्मपरमैर्नृभिरत्यर्थसेवितम् ।  
सप्तसारस्वतं तीर्थमाजगाम हलायुधः ॥ ६६ ॥  
यत्र मङ्कणकः सिद्धस्तपस्तेपे महामुनिः ॥ ६७ ॥