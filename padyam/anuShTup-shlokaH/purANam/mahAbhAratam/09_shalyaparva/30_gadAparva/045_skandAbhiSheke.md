+++
title_full = "045 स्कन्दका अभिषेक और उनके महापार्षदोंके नाम, रूप आदिका वर्णन"
title = "०४५ स्कन्दाभिषेके"

+++


ततोऽभिषेकसम्भारान् सर्वान् सम्भृत्य शास्त्रतः।  
बृहस्पतिः समिद्धेऽग्नौ जुहावाग्निं यथाविधि ॥ १ ॥

ततो हिमवता दत्ते मणिप्रवरशोभिते।  
दिव्यरत्नाचिते पुण्ये निषण्णं परमासने ॥ २ ॥  
सर्वमङ्गलसम्भारैर्विधिमन्त्रपुरस्कृतम् ।  
आभिषेचनिकं द्रव्यं गृहीत्वा देवतागणाः ॥ ३ ॥

इन्द्राविष्णू महावीर्यौ सूर्याचन्द्रमसौ तथा।  
धाता चैव विधाता च तथा चैवानिलानलौ ॥ ४ ॥  
पूष्णा भगेनार्यम्णा च अंशेन च विवस्वता।  
रुद्रश्च सहितो धीमान् मित्रेण वरुणेन च ॥ ५ ॥  
रुद्रैर्वसुभिरादित्यैरश्विभ्यां च वृतः प्रभुः।

विश्वेदेवैर्मरुद्भिश्च साध्यैश्च पितृभिः सह ॥ ६ ॥  
गन्धर्वैरप्सरोभिश्च यक्षराक्षसपन्नगैः ।  
देवर्षिभिरसंख्यातैस्तथा ब्रह्मर्षिभिस्तथा ॥ ७ ॥  
वैखानसैर्वालखिल्यैर्वाय्वाहारैर्मरीचिपैः ।  
भृगुभिश्चाङ्गिरोभिश्च यतिभिश्च महात्मभिः ॥ ८ ॥  
सर्पैर्विद्याधरैः पुण्यैर्योगसिद्धैस्तथा वृतः ।

पितामहः पुलस्त्यश्च पुलहश्च महातपाः ॥ ९ ॥  
अङ्गिराः कश्यपोऽत्रिश्च मरीचिर्भृगुरेव च।  
क्रतुर्हरः प्रचेताश्च मनुर्दक्षस्तथैव च ॥ १० ॥  
ऋतवश्च ग्रहाश्चैव ज्योतींषि च विशाम्पते।  
मूर्तिमत्यश्च सरितो वेदाश्चैव सनातनाः ॥ ११ ॥  
समुद्राश्च ह्रदाश्चैव तीर्थानि विविधानि च।  
पृथिवी द्यौर्दिशश्चैव पादपाश्च जनाधिप ॥ १२ ॥  
अदितिर्देवमाता च ह्रीः श्रीः स्वाहा सरस्वती।  
उमा शची सिनीवाली तथा चानुमतिः कुहूः ॥ १३ ॥  
राका च धिषणा चैव पत्न्यश्चान्या दिवौकसाम्।  
हिमवांश्चैव विन्ध्यश्च मेरुश्चानेकशृङ्गवान् ॥ १४ ॥  
ऐरावतः सानुचरः कलाः काष्ठास्तथैव च।  
मासार्धमासा ऋतवस्तथा रात्र्यहनी नृप ॥ १५ ॥  
उच्चैःश्रवा हयश्रेष्ठो नागराजश्च वासुकिः।  
अरुणो गरुडश्चैव वृक्षाश्चौषधिभिः सह ॥ १६ ॥  
धर्मश्च भगवान् देवः समाजग्मुर्हि सङ्गताः।  
कालो यमश्च मृत्युश्च यमस्यानुचराश्च ये ॥ १७ ॥

बहुलत्वाच्च नोक्ता ये विविधा देवतागणाः।  
ते कुमाराभिषेकार्थं समाजग्मुस्ततस्ततः ॥ १८ ॥

जगृहुस्ते तदा राजन् सर्व एव दिवौकसः।  
आभिषेचनिकं भाण्डं मङ्गलानि च सर्वशः ॥ १९ ॥

दिव्यसम्भारसंयुक्तैः कलशैः काञ्चनैर्नृप ।  
सरस्वतीभिः पुण्याभिर्दिव्यतोयाभिरेव तु ॥ २० ॥  
अभ्यषिञ्चन् कुमारं वै सम्प्रहृष्टा दिवौकसः।  
सेनापतिं महात्मानमसुराणां भयंकरम् ॥ २१ ॥

पुरा यथा महाराज वरुणं वै जलेश्वरम्।  
तथाभ्यषिञ्चद् भगवान् सर्वलोकपितामहः ॥ २२ ॥  
कश्यपश्च महातेजा ये चान्ये लोककीर्तिताः।

तस्मै ब्रह्मा ददौ प्रीतो बलिनो वातरंहसः ॥ २३ ॥  
कामवीर्यधरान् सिद्धान् महापारिषदान् प्रभुः।  
नन्दिसेनं लोहिताक्षं घण्टाकर्णं च सम्मतम् ॥ २४ ॥  
चतुर्थमस्यानुचरं ख्यातं कुमुदमालिनम् ।

तत्र स्थाणुर्महातेजा महापारिषदं प्रभुः ॥ २५ ॥  
मायाशतधरं कामं कामवीर्यं बलान्वितम्।  
ददौ स्कन्दाय राजेन्द्र सुरारिविनिबर्हणम् ॥ २६ ॥

स हि देवासुरे युद्धे दैत्यानां भीमकर्मणाम्।  
जघान दोर्भ्यां संक्रुद्धः प्रयुतानि चतुर्दश ॥ २७ ॥

तथा देवा ददुस्तस्मै सेनां नैऋतसंकुलाम्।  
देवशत्रुक्षयकरीमजय्यां विष्णुरूपिणीम् ॥ २८ ॥

जयशब्दं तथा चक्रुर्देवाः सर्वे सवासवाः।  
गन्धर्वा यक्षरक्षांसि मुनयः पितरस्तथा ॥ २९ ॥

ततः प्रादादनुचरौ यमः कालोपमावुभौ।  
उन्माथश्च प्रमाथश्च महावीर्यौ महाद्युती ॥ ३० ॥

सुभ्राजो भास्वरश्चैव यौ तौ सूर्यानुयायिनौ।  
तौ सूर्यः कार्तिकेयाय ददौ प्रीतः प्रतापवान् ॥ ३१ ॥

कैलासशृङ्गसंकाशौ श्वेतमाल्यानुलेपनौ ।  
सोमोऽप्यनुचरौ प्रादान्मणिं सुमणिमेव च ॥ ३२ ॥

ज्वालाजिह्वं तथा ज्योतिरात्मजाय हुताशनः।  
ददावनुचरौ शूरौ परसैन्यप्रमाथिनौ ॥ ३३ ॥

परिघं च वटं चैव भीमं च सुमहाबलम्।  
दहतिं दहनं चैव प्रचण्डौ वीर्यसम्मतौ ॥ ३४ ॥  
अंशोऽप्यनुचरान् पञ्च ददौ स्कन्दाय धीमते।

उत्क्रोशं पञ्चकं चैव वज्रदण्डधरावुभौ ॥ ३५ ॥  
ददावनलपुत्राय वासवः परवीरहा ।  
तौ हि शत्रून् महेन्द्रस्य जघ्नतुः समरे बहून् ॥ ३६ ॥

चक्रं विक्रमकं चैव संक्रमं च महाबलम्।  
स्कन्दाय त्रीननुचरान् ददौ विष्णुर्महायशाः ॥ ३७ ॥

वर्धनं नन्दनं चैव सर्वविद्याविशारदौ।  
स्कन्दाय ददतुः प्रीतावश्विनौ भिषजां वरौ ॥ ३८ ॥

कुन्दं च कुसुमं चैव कुमुदं च महायशाः।  
डम्बराडम्बरौ चैव ददौ धाता महात्मने ॥ ३९ ॥

चक्रानुचक्रौ बलिनौ मेघचक्रौ बलोत्कटौ।  
ददौ त्वष्टा महामायौ स्कन्दायानुचरावुभौ ॥ ४० ॥

सुव्रतं सत्यसंधं च ददौ मित्रो महात्मने।  
कुमाराय महात्मानौ तपोविद्याधरौ प्रभुः ॥ ४१ ॥  
सुदर्शनीयौ वरदौ त्रिषु लोकेषु विश्रुतौ।

सुव्रतं च महात्मानं शुभकर्माणमेव च ॥ ४२ ॥  
कार्तिकेयाय सम्प्रादाद् विधाता लोकविश्रुतौ।

पाणीतकं कालिकं च महामायाविनायुभौ ॥ ४३ ॥  
पूषा च पार्षदौ प्रादात् कार्तिकेयाय भारत।

बलं चातिबलं चैव महावक्त्रौ महाबलौ ॥ ४४ ॥  
प्रददौ कार्तिकेयाय वायुर्भरतसत्तम ।

यमं चातियमं चैव तिमिवक्त्रौ महाबलौ ॥ ४५ ॥  
प्रददौ कार्तिकेयाय वरुणः सत्यसङ्गरः।

सुवर्चसं महात्मानं तथैवाप्यतिवर्चसम् ॥ ४६ ॥  
हिमवान् प्रददौ राजन् हुताशनसुताय वै।

काञ्चनं च महात्मानं मेघमालिनमेव च ॥ ४७ ॥  
ददावनुचरो मेरुरग्निपुत्राय भारत ।

स्थिरं चातिस्थिरं चैव मेरुरेवापरौ ददौ ॥ ४८ ॥  
महात्मा त्वग्निपुत्राय महाबलपराक्रमौ ।

उच्छृङ्गं चातिशृङ्गं च महापाषाणयोधिनौ ॥ ४९ ॥  
प्रददावग्निपुत्राय विन्ध्यः पारिषदावुभौ ।

संग्रहं विग्रहं चैव समुद्रोऽपि गदाधरौ ॥ ५० ॥  
प्रददावग्निपुत्राय महापारिषदावुभौ ।

उन्मादं शङ्कुकर्णं च पुष्पदन्तं तथैव च ॥ ५१ ॥  
प्रददावग्निपुत्राय पार्वती शुभदर्शना ।

जयं महाजयं चैव नागौ ज्वलनसूनवे ॥ ५२ ॥  
प्रददौ पुरुषव्याघ्र वासुकिः पन्नगेश्वरः।

एवं साध्याश्च रुद्राश्च वसवः पितरस्तथा ॥ ५३ ॥  
सागराः सरितश्चैव गिरयश्च महाबलाः।  
ददुः सेनागणाध्यक्षान् शूलपट्टिशधारिणः ॥ ५४ ॥  
दिव्यप्रहरणोपेतान् नानावेषविभूषितान् ।

शृणु नामानि चाप्येषां येऽन्ये स्कन्दस्य सैनिकाः ॥ ५५ ॥  
विविधायुधसम्पन्नाश्चित्राभरणभूषिताः ।

शङ्कुकर्णो निकुम्भश्च पद्मः कुमुद एव च ॥ ५६ ॥  
अनन्तो द्वादशभुजस्तथा कृष्णोपकृष्णकौ ।  
घ्राणश्रवाः कपिस्कन्धः काञ्चनाक्षो जलन्धमः ॥ ५७ ॥  
अक्षः संतर्जनो राजन् कुनदीकस्तमोऽन्तकृत्।  
एकाक्षो द्वादशाक्षश्च तथैवैकजटः प्रभुः ॥ ५८ ॥  
सहस्रबाहुर्विकटो व्याघ्राक्षः क्षितिकम्पनः ।  
पुण्यनामा सुनामा च सुचक्रः प्रियदर्शनः ॥ ५९ ॥  
परिश्रुतः कोकनदः प्रियमाल्यानुलेपनः ।  
अजोदरो गजशिराः स्कन्धाक्षः शतलोचनः ॥ ६० ॥  
ज्वालाजिह्वः करालाक्षः शितिकेशो जटी हरिः।  
परिश्रुतः कोकनदः कृष्णकेशो जटाधरः ॥ ६१ ॥  
चतुर्दंष्ट्रोऽष्टजिह्वश्च मेघनादः पृथुश्रवाः ।  
विद्युताक्षो धनुर्वक्त्रो जाठरो मारुताशनः ॥ ६२ ॥  
उदाराक्षो रथाक्षश्च वज्रनाभो वसुप्रभः।  
समुद्रवेगो राजेन्द्र शैलकम्पी तथैव च ॥ ६३ ॥  
वृषो मेषः प्रवाहश्च तथा नन्दोपनन्दकौ।  
धूम्रः श्वेतः कलिङ्गश्च सिद्धार्थो वरदस्तथा ॥ ६४ ॥  
प्रियकश्चैव नन्दश्च गोनन्दश्च प्रतापवान्।  
आनन्दश्च प्रमोदश्च स्वस्तिको ध्रुवकस्तथा ॥ ६५ ॥  
क्षेमवाहः सुवाहश्च सिद्धपात्रश्च भारत।  
गोव्रजः कनकापीडो महापारिषदेश्वरः ॥ ६६ ॥  
गायनो हसनश्चैव बाणः खड्‌गश्च वीर्यवान्।  
वैताली गतिताली च तथा कथकवातिकौ ॥ ६७ ॥  
हंसजः पङ्कदिग्धाङ्गः समुद्रोन्मादनश्च ह।  
रणोत्कटः प्रहासश्च श्वेतसिद्धश्च नन्दनः ॥ ६८ ॥  
कालकण्ठः प्रभासश्च तथा कुम्भाण्डकोदरः।  
कालकक्षः सितश्चैव भूतानां मथनस्तथा ॥ ६९ ॥  
यज्ञवाहः सुवाहश्च देवयाजी च सोमपः।  
मज्जानश्च महातेजाः क्रथक्राथौ च भारत ॥ ७० ॥  
तुहरश्च तुहारश्च चित्रदेवश्च वीर्यवान्।  
मधुरः सुप्रसादश्च किरीटी च महाबलः ॥ ७१ ॥  
वत्सलो मधुवर्णश्च कलशोदर एव च।  
धर्मदो मन्मथकरः सूचीवक्त्रश्च वीर्यवान् ॥ ७२ ॥  
श्वेतवक्त्रः सुवक्त्रश्च चारुवक्त्रश्च पाण्डुरः।  
दण्डबाहुः सुबाहुश्च रजः कोकिलकस्तथा ॥ ७३ ॥  
अचलः कनकाक्षश्च बालानामपि यः प्रभुः।  
संचारकः कोकनदो गृध्रपत्रश्च जम्बुकः ॥ ७४ ॥  
लोहाजवक्त्रो जवनः कुम्भवक्त्रश्च कुम्भकः।  
स्वर्णग्रीवश्च कृष्णौजा हंसवक्त्रश्च चन्द्रभः ॥ ७५ ॥  
पाणिकूर्चश्च शम्बूकः पञ्चवक्त्रश्च शिक्षकः।  
चाषवक्त्रश्च जम्बूकः शाकवक्त्रश्च कुञ्जलः ॥ ७६ ॥

योगयुक्ता महात्मानः सततं ब्राह्मणप्रियाः।  
पैतामहा महात्मानो महापारिषदाश्च ये ॥ ७७ ॥  
यौवनस्थाश्च बालाश्च वृद्धाश्च जनमेजय।  
सहस्रशः पारिषदाः कुमारमवतस्थिरे ॥ ७८ ॥

वक्त्रैर्नानाविधैर्ये तु शृणु ताञ्जनमेजय।  
कूर्मकुक्कुटवक्त्राश्च शशोलूकमुखास्तथा ॥ ७९ ॥  
खरोष्ट्रमवदनाश्चान्ये वराहवदनास्तथा ।

मार्जारशशवक्त्राश्च दीर्घवक्त्राश्च भारत ॥ ८० ॥  
नकुलोलूकवक्त्राश्च काकवक्त्रास्तथा परे ।  
आखुबभ्रुकवक्त्राश्च मयूरवदनास्तथा ॥ ८१ ॥

मत्स्यमेषाननाश्चान्ये अजाविमहिषाननाः ।  
ऋक्षशार्दूलवक्त्राश्च द्वीपिसिंहाननास्तथा ॥ ८२ ॥

भीमा गजाननाश्चैव तथा नक्रमुखाश्च ये।  
गरुडाननाः कङ्कमुखा वृककाकमुखास्तथा ॥ ८३ ॥

गोखरोष्ट्रमुखाश्चान्ये वृषदंशमुखास्तथा ।  
महाजठरपादाङ्गास्तारकाक्षाश्च भारत ॥ ८४ ॥

पारावतमुखाश्चान्ये तथा वृषमुखाः परे।  
कोकिलाभाननाश्चान्ये श्येनतित्तिरिकाननाः ॥ ८५ ॥

कृकलासमुखाश्चैव विरजोऽम्बरधारिणः ।  
व्यालवक्त्राः शूलमुखाश्चण्डवक्त्राः शुभाननाः ॥ ८६ ॥

आशीविषाश्चीरधरा गोनासावदनास्तथा ।  
स्थूलोदराः कृशाङ्गाश्च स्थूलाङ्गाश्च कृशोदराः ॥ ८७ ॥

ह्रस्वग्रीवा महाकर्णा नानाव्यालविभूषणाः ।  
गजेन्द्रचर्मवसनास्तथा कृष्णाजिनाम्बराः ॥ ८८ ॥

स्कन्धेमुखा महाराज तथाप्युदरतोमुखाः ।  
पृष्ठेमुखा हनुमुखास्तथा जङ्घामुखा अपि ॥ ८९ ॥

पार्श्वाननाश्च बहवो नानादेशमुखास्तथा ।  
तथा कीटपतङ्गानां सदृशास्या गणेश्वराः ॥ ९० ॥

नानाव्यालमुखाश्चान्ये बहुबाहुशिरोधराः ।  
नानावृक्षभुजाः केचित् कटिशीर्षास्तथा परे ॥ ९१ ॥

भुजङ्गभोगवदना नानागुल्मनिवासिनः ।  
चीरसंवृतगात्राश्च नानाकनकवाससः ॥ ९२ ॥

नानावेषधराश्चैव नानामाल्यानुलेपनाः ।  
नानावस्त्रधराश्चैव चर्मवासस एव च ॥ ९३ ॥

उष्णीषिणो मुकुटिनः सुग्रीवाश्च सुवर्चसः।  
किरीटिनः पञ्चशिखास्तथा काञ्चनमूर्धजाः ॥ ९४ ॥

त्रिशिखा द्विशिखाश्चैव तथा सप्तशिखाः परे।  
शिखण्डिनो मुकुटिनो मुण्डाश्च जटिलास्तथा ॥ ९५ ॥

चित्रमालाधराः केचित् केचिद् रोमाननास्तथा।  
विग्रहैकरसा नित्यमजेयाः सुरसत्तमैः ॥ ९६ ॥

कृष्णा निर्मांसवक्त्राश्च दीर्घपृष्ठास्तनूदराः ।  
स्थूलपृष्ठा ह्रस्वपृष्ठाः प्रलम्बोदरमेहनाः ॥ ९७ ॥

महाभुजा ह्रस्वभुजा ह्रस्वगात्राश्च वामनाः।  
कुब्जाश्च ह्रस्वजङ्घाश्च हस्तिकर्णशिरोधराः ॥ ९८ ॥

हस्तिनासाः कूर्मनासा वृकनासास्तथा परे।  
दीर्घोच्छ्‌वासा दीर्घजङ्घा विकराला ह्यधोमुखाः ॥ ९९ ॥

महादंष्ट्राः ह्रस्वदंष्ट्राश्चतुर्दंष्ट्रास्तथा परे ।  
वारणेन्द्रनिभाश्चान्ये भीमा राजन् सहस्रशः ॥ १०० ॥

सुविभक्तशरीराश्च दीप्तिमन्तः स्वलंकृताः ।  
पिङ्गाक्षाः शङ्कुकर्णाश्च रक्तनासाश्च भारत ॥ १०१ ॥

पृथुदंष्ट्रा महादंष्ट्राः स्थूलौष्ठा हरिमूर्धजाः।  
नानापादौष्ठदंष्ट्राश्च नानाहस्तशिरोधराः ॥ १०२ ॥

नानाचर्मभिराच्छन्ना नानाभाषाश्च भारत ।  
कुशला देशभाषासु जल्पन्तोऽन्योन्यमीश्वराः ॥ १०३ ॥

हृष्टाः परिपतन्ति स्म महापारिषदास्तथा।  
दीर्घग्रीवा दीर्घनखा दीर्घपादशिरोभुजाः ॥ १०४ ॥

पिङ्गाक्षा नीलकण्ठाश्च लम्बकर्णाश्च भारत।  
वृकोदरनिभाश्चैव केचिदञ्जनसंनिभाः ॥ १०५ ॥

श्वेताक्षा लोहितग्रीवाः पिङ्गाक्षाश्च तथा परे।  
कल्माषा बहवो राजंश्चित्रवर्णाश्च भारत ॥ १०६ ॥

चामरापीडकनिभाः श्वेतलोहितराजयः ।  
नानावर्णाः सवर्णाश्च मयूरसदृशप्रभाः ॥ १०७ ॥

पुनः प्रहरणान्येषां कीर्त्यमानानि मे शृणु।  
शेषैः कृतः पारिषदैरायुधानां परिग्रहः ॥ १०८ ॥

पाशोद्यतकराः केचिद् व्यादितास्याः खराननाः।  
पृष्ठाक्षा नीलकण्ठाश्च तथा परिघबाहवः ॥ १०९ ॥

शतघ्नीचक्रहस्ताश्च तथा मुसलपाणयः ।  
असिमुद्‌गरहस्ताश्च दण्डहस्ताश्च भारत ॥ ११० ॥

गदाभुशुण्डिहस्ताश्च तथा तोमरपाणयः ।  
आयुधैर्विविधैर्घोरैर्महात्मानो महाजवाः ॥ १११ ॥

महाबला महावेगा महापारिषदास्तथा ।  
अभिषेकं कुमारस्य दृष्ट्वा हृष्टा रणप्रियाः ॥ ११२ ॥

घण्टाजालपिनद्धाङ्गा ननृतुस्ते महौजसः ।  
एते चान्ये च बहवो महापारिषदा नृप ॥ ११३ ॥  
उपतस्थुर्महात्मानं कार्तिकेयं यशस्विनम् ।

दिव्याश्चाप्यान्तरिक्षाश्च पार्थिवाश्चानिलोपमाः ॥ ११४ ॥  
व्यादिष्टा दैवतैः शूराः स्कन्दस्यानुचराभवन्।

तादृशानां सहस्राणि प्रयुतान्यर्बुदानि च।  
अभिषिक्तं महात्मानं परिवार्योपतस्थिरे ॥ ११५ ॥