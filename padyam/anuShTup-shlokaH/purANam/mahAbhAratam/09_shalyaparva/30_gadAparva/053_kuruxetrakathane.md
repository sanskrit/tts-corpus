+++
title_full = "053 ऋषियोंद्वारा कुरुक्षेत्रकी सीमा और महिमाका वर्णन"
title = "०५३ कुरुक्षेत्रकथने"

+++


प्रजापतेरुत्तरवेदिरुच्यते  
सनातनं राम समन्तपञ्चकम् ।  
समीजिरे यत्र पुरा दिवौकसो  
वरेण सत्रेण महावरप्रदाः ॥ १ ॥

पुरा च राजर्षिवरेण धीमता  
बहूनि वर्षाण्यमितेन तेजसा ।  
प्रकृष्टमेतत् कुरुणा महात्मना  
ततः कुरुक्षेत्रमितीह पप्रथे ॥ २ ॥

किमर्थं कुरुणा कृष्टं क्षेत्रमेतन्महात्मना।  
एतदिच्छाम्यहं श्रोतुं कथ्यमानं तपोधनाः ॥ ३ ॥

पुरा किल कुरुं राम कर्षन्तं सततोत्थितम्।  
अभ्येत्य शक्रस्त्रिदिवात् पर्यपृच्छत कारणम् ॥ ४ ॥

किमिदं वर्तते राजन् प्रयत्नेन परेण च।  
राजर्षे किमभिप्रेतं येनेयं कृष्यते क्षितिः ॥ ५ ॥

इह ये पुरुषाः क्षेत्रे मरिष्यन्ति शतक्रतो।  
ते गमिष्यन्ति सुकृताल्ँलोकान् पापविवर्जितान् ॥ ६ ॥

अवहस्य ततः शक्रो जगाम त्रिदिवं पुनः।  
राजर्षिरप्यनिर्विण्णः कर्षत्येव वसुंधराम् ॥ ७ ॥

आगम्यागम्य चैवैनं भूयोभूयोऽवहस्य च।  
शतक्रतुरनिर्विण्णं पृष्ट्वा पृष्ट्वा जगाम ह ॥ ८ ॥

यदा तु तपसोग्रेण चकर्ष वसुधां नृपः।  
ततः शक्रोऽब्रवीद् देवान् राजर्षेर्यच्चिकीर्षितम् ॥ ९ ॥

एतच्छ्रुत्वाब्रुवन् देवाः सहस्राक्षमिदं वचः।  
वरेण च्छन्द्यतां शक्र राजर्षिर्यदि शक्यते ॥ १० ॥

यदि ह्यत्र प्रमीता वै स्वर्गं गच्छन्ति मानवाः।  
अस्माननिष्ट्वा क्रतुभिर्भागो नो न भविष्यति ॥ ११ ॥

आगम्य च ततः शक्रस्तदा राजर्षिमब्रवीत्।  
अलं खेदेन भवतः क्रियतां वचनं मम ॥ १२ ॥  
मानवा ये निराहारा देहं त्यक्ष्यन्त्यतन्द्रिताः।  
युधि वा निहताः सम्यगपि तिर्यग्गता नृप ॥ १३ ॥  
ते स्वर्गभाजो राजेन्द्र भविष्यन्ति महामते।

तथास्त्विति ततो राजा कुरुः शक्रमुवाच ह ॥ १४ ॥  
ततस्तमभ्यनुज्ञाप्य प्रहृष्टेनान्तरात्मना ।  
जगाम त्रिदिवं भूयः क्षिप्रं बलनिषूदनः ॥ १५ ॥

एवमेतद् यदुश्रेष्ठ कृष्टं राजर्षिणा पुरा।  
शक्रेण चाभ्यनुज्ञातं ब्रह्माद्यैश्च सुरैस्तथा ॥ १६ ॥

नातः परतरं पुण्यं भूमेः स्थानं भविष्यति।  
इह तप्स्यन्ति ये केचित्तपः परमकं नराः ॥ १७ ॥  
देहत्यागेन ते सर्वे यास्यन्ति ब्रह्मणः क्षयम्।

ये पुनः पुण्यभाजो वै दानं दास्यन्ति मानवाः ॥ १८ ॥  
तेषां सहस्रगुणितं भविष्यत्यचिरेण वै।

ये चेह नित्यं मनुजा निवत्स्यन्ति शुभैषिणः ॥ १९ ॥  
यमस्य विषयं ते तु न द्रक्ष्यन्ति कदाचन।

यक्ष्यन्ति ये च क्रतुभिर्महद्भिर्मनुजेश्वराः ॥ २० ॥  
तेषां त्रिविष्टपे वासो यावद्‌भूमिर्धरिष्यति।

अपि चात्र स्वयं शक्रो जगौ गाथां सुराधिपः ॥ २१ ॥  
कुरुक्षेत्रनिबद्धां वै तां शृणुष्व हलायुध।

पांसवोऽपि कुरुक्षेत्राद् वायुना समुदीरिताः।  
अपि दुष्कृतकर्माणं नयन्ति परमां गतिम् ॥ २२ ॥

सुरर्षभा ब्राह्मणसत्तमाश्च  
तथा नृगाद्या नरदेवमुख्याः ।  
इष्ट्वा महार्हैः क्रतुभिर्नृसिंहाः  
संत्यज्य देहान् सुगतिं प्रपन्नाः ॥ २३ ॥

तरन्तुकारन्तुकयोर्यदन्तरं  
रामह्रदानां च मचक्रुकस्य च।  
एतत् कुरुक्षेत्रसमन्तपञ्चकं  
प्रजापतेरुत्तरवेदिरुच्यते ॥ २४ ॥

शिवं महापुण्यमिदं दिवौकसां  
सुसम्मतं सर्वगुणैः समन्वितम् ।  
अतश्च सर्वे निहता नृपा रणे  
यास्यन्ति पुण्यां गतिमक्षयां सदा ॥ २५ ॥

इत्युवाच स्वयं शक्रः सह ब्रह्मादिभिस्तदा।  
तच्चानुमोदितं सर्वं ब्रह्मविष्णुमहेश्वरैः ॥ २६ ॥