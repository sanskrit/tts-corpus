+++
title_full = "047 वरुणका अभिषेक तथा अग्नितीर्थ, ब्रह्मयोनि और कुबेरतीर्थकी उत्पत्तिका प्रसंग"
title = "०४७ सारस्वतोपाख्याने"

+++


अत्यद्भुतमिदं ब्रह्मन् श्रुतवानस्मि तत्त्वतः।  
अभिषेकं कुमारस्य विस्तरेण यथाविधि ॥ १ ॥

यच्छ्रुत्वा पूतमात्मानं विजानामि तपोधन।  
प्रहृष्टानि च रोमाणि प्रसन्नं च मनो मम ॥ २ ॥

अभिषेकं कुमारस्य दैत्यानां च वधं तथा।  
श्रुत्वा मे परमा प्रीतिर्भूयः कौतूहलं हि मे ॥ ३ ॥

अपां पतिः कथं ह्यस्मिन्नभिषिक्तः पुरा सुरैः।  
तन्मे ब्रूहि महाप्राज्ञ कुशलो ह्यसि सत्तम ॥ ४ ॥

शृणु राजन्निदं चित्रं पूर्वकल्पे यथातथम्।  
आदौ कृतयुगे राजन् वर्तमाने यथाविधि ॥ ५ ॥  
वरुणं देवताः सर्वा यमेत्येदमथाब्रुवन्।

यथास्मान् सुरराट् शक्रो भयेभ्यः पाति सर्वदा ॥ ६ ॥  
तथा त्वमपि सर्वासां सरितां वै पतिर्भव।

वासश्च ते सदा देव सागरे मकरालये ॥ ७ ॥  
समुद्रोऽयं तव वशे भविष्यति नदीपतिः।  
सोमेन सार्धं च तव हानिवृद्धी भविष्यतः ॥ ८ ॥

एवमस्त्विति तान् देवान् वरुणो वाक्यमब्रवीत्।  
समागम्य ततः सर्वे वरुणं सागरालयम् ॥ ९ ॥  
अपां पतिं प्रचक्रुर्हि विधिदृष्टेन कर्मणा।

अभिषिच्य ततो देवा वरुणं यादसां पतिम् ॥ १० ॥  
जग्मुः स्वान्येव स्थानानि पूजयित्वा जलेश्वरम्।

अभिषिक्तस्ततो देवैर्वरुणोऽपि महायशाः ॥ ११ ॥  
सरितः सागरांश्चैव नदांश्चापि सरांसि च।  
पालयामास विधिना यथा देवान् शतक्रतुः ॥ १२ ॥

ततस्तत्राप्युपस्पृश्य दत्त्वा च विविधं वसु।  
अग्नितीर्थं महाप्राज्ञो जगामाथ प्रलम्बहा ॥ १३ ॥

नष्टो न दृश्यते यत्र शमीगर्भे हुताशनः।  
लोकालोकविनाशे च प्रादुर्भूते तदानघ ॥ १४ ॥  
उपतस्थुः सुरा यत्र सर्वलोकपितामहम्।  
अग्निः प्रणष्टो भगवान् कारणं च न विद्महे ॥ १५ ॥  
सर्वभूतक्षयो मा भूत् सम्पादय विभोऽनलम्।

किमर्थं भगवानग्निः प्रणष्टो लोकभावनः ॥ १६ ॥  
विज्ञातश्च कथं देवैस्तन्ममाचक्ष्व तत्त्वतः।

भृगोः शापाद् भृशं भीतो जातवेदाः प्रतापवान् ॥ १७ ॥  
शमीगर्भमथासाद्य ननाश भगवांस्ततः ।

प्रणष्टे तु तदा वह्नौ देवाः सर्वे सवासवाः ॥ १८ ॥  
अन्वैषन्त तदा नष्टं ज्वलनं भृशदुःखिताः।

ततोऽग्नितीर्थमासाद्य शमीगर्भस्थमेव हि ॥ १९ ॥  
ददृशुर्ज्वलनं तत्र वसमानं यथाविधि।

देवाः सर्वे नरव्याघ्र बृहस्पतिपुरोगमाः ॥ २० ॥  
ज्वलनं तं समासाद्य प्रीताभूवन् सवासवाः।

पुनर्यथागतं जग्मुः सर्वभक्षश्च सोऽभवत् ॥ २१ ॥  
भृगोः शापान्महाभाग यदुक्तं ब्रह्मवादिना।

तत्राप्याप्लुत्य मतिमान् ब्रह्मयोनिं जगाम ह ॥ २२ ॥  
ससर्ज भगवान् यत्र सर्वलोकपितामहः।

तत्राप्लुत्य ततो ब्रह्मा सह देवैः प्रभुः पुरा ॥ २३ ॥  
ससर्ज तीर्थानि तथा देवतानां यथाविधि।

तत्र स्नात्वा च दत्त्वा च वसूनि विविधानि च॥२४॥  
कौबेरं प्रययौ तीर्थं तत्र तप्त्वा महत्तपः।  
धनाधिपत्यं सम्प्राप्तो राजन्नैलविलः प्रभुः ॥ २५ ॥

तत्रस्थमेव तं राजन् धनानि निधयस्तथा।  
उपतस्थुर्नरश्रेष्ठ तत् तीर्थं लाङ्गली बलः ॥ २६ ॥  
गत्वा स्नात्वा च विधिवद् ब्राह्मणेभ्यो धनं ददौ।

ददृशे तत्र तत् स्थानं कौबेरे काननोत्तमे ॥ २७ ॥  
पुरा यत्र तपस्तप्तं विपुलं सुमहात्मना।  
यक्षराज्ञा कुबेरेण वरा लब्धाश्च पुष्कलाः ॥ २८ ॥

धनाधिपत्यं सख्यं च रुद्रेणामिततेजसा।  
सुरत्वं लोकपालत्वं पुत्रं च नलकूबरम् ॥ २९ ॥  
यत्र लेभे महाबाहो धनाधिपतिरञ्जसा।

अभिषिक्तश्च तत्रैव समागम्य मरुद्‌गणैः ॥ ३० ॥  
वाहनं चास्य तद् दत्तं हंसयुक्तं मनोजवम्।  
विमानं पुष्पकं दिव्यं नैर्ऋतैश्वर्यमेव च ॥ ३१ ॥

तत्राप्लुत्य बलो राजन्‌ दत्त्वा दायांश्च पुष्कलान्।  
जगाम त्वरितो रामस्तीर्थं श्वेतानुलेपनः ॥ ३२ ॥  
निषेवितं सर्वसत्त्वैर्नाम्ना बदरपाचनम् ।  
नानर्तुकवनोपेतं सदापुष्पफलं शुभम् ॥ ३३ ॥