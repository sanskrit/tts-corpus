+++
title_full = "060 क्रोधमें भरे हुए बलरामको श्रीकृष्णका समझाना और युधिष्ठिरके साथ श्रीकृष्णकी तथा भीमसेनकी बातचीत"
title = "०६० बलदेवसान्त्वने"

+++


अधर्मेण हतं दृष्ट्वा राजानं माधवोत्तमः।  
किमब्रवीत् तदा सूत बलदेवो महाबलः ॥ १ ॥

गदायुद्धविशेषज्ञो गदायुद्धविशारदः ।  
कृतवान् रौहिणेयो यत् तन्ममाचक्ष्व संजय ॥ २ ॥

शिरस्यभिहतं दृष्ट्वा भीमसेनेन ते सुतम्।  
रामः प्रहरतां श्रेष्ठश्चुक्रोध बलवद्‌बली ॥ ३ ॥

ततो मध्ये नरेन्द्राणामूर्ध्वबाहुर्हलायुधः ।  
कुर्वन्नार्तस्वरं घोरं धिग् धिग् भीमेत्युवाच ह ॥ ४ ॥

अहो धिग् यदधो नाभेः प्रहृतं धर्मविग्रहे।  
नैतद् दृष्टं गदायुद्धे कृतवान् यद् वृकोदरः ॥ ५ ॥

अधो नाभ्या न हन्तव्यमिति शास्त्रस्य निश्चयः।  
अयं त्वशास्त्रविन्मूढः स्वच्छन्दात् सम्प्रवर्तते ॥ ६ ॥

तस्य तत् तद् ब्रुवाणस्य रोषः समभवन्महान्।  
ततो राजानमालोक्य रोषसंरक्तलोचनः ॥ ७ ॥

बलदेवो महाराज ततो वचनमब्रवीत्।  
न चैष पतितः कृष्ण केवलं मत्समोऽसमः ॥ ८ ॥  
आश्रितस्य तु दौर्बल्यादाश्रयः परिभर्त्स्यते।

ततो लाङ्गलमुद्यम्य भीममभ्यद्रवद् बली ॥ ९ ॥  
तस्योर्ध्वबाहोः सदृशं रूपमासीन्महात्मनः ।  
बहुधातुविचित्रस्य श्वेतस्येव महागिरेः ॥ १० ॥

(भ्रातृभिः सहितो भीमः सार्जुनैरस्त्रकोविदैः।  
न विव्यथे महाराज दृष्ट्वा हलधरं बली॥)

तमुत्पतन्तं जग्राह केशवो विनयान्वितः।  
बाहुभ्यां पीनवृत्ताभ्यां प्रयत्नाद् बलवद्बली ॥ ११ ॥

सितासितौ यदुवरौ शुशुभातेऽधिकं तदा।  
(संगताविव राजेन्द्र कैलासाञ्जनपर्वतौ ॥)  
नभोगतौ यथा राजंश्चन्द्रसूर्यौ दिनक्षये ॥ १२ ॥

उवाच चैनं संरब्धं शमयन्निव केशवः।  
आत्मवृद्धिर्मित्रवृद्धिर्मित्रमित्रोदयस्तथा ॥ १३ ॥  
विपरीतं द्विषत्स्वेतत् षड्‌विधा वृद्धिरात्मनः।

आत्मन्यपि च मित्रे च विपरीतं यदा भवेत् ॥ १४ ॥  
तदा विद्यान्मनोग्लानिमाशु शान्तिकरो भवेत्।

अस्माकं सहजं मित्रं पाण्डवाः शुद्धपौरुषाः ॥ १५ ॥  
स्वकाः पितृष्वसुः पुत्रास्ते परैर्निकृता भृशम्।

प्रतिज्ञापालनं धर्मः क्षत्रियस्येह वेद्म्यहम् ॥ १६ ॥  
सुयोधनस्य गदया भङ्क्तास्म्यूरू महाहवे।  
इति पूर्वं प्रतिज्ञातं भीमेन हि सभातले ॥ १७ ॥

मैत्रेयेणाभिशप्तश्च पूर्वमेव महर्षिणा ।  
ऊरू ते भेत्स्यते भीमो गदयेति परंतप ॥ १८ ॥

अतो दोषं न पश्यामि मा क्रुद्ध्यस्व प्रलम्बहन्।  
यौनः स्वैः सुखहार्दैश्च सम्बन्धः सह पाण्डवैः ॥ १९ ॥  
तेषां वृद्ध्या हि वृद्धिर्नो मा क्रुधः पुरुषर्षभ।

वासुदेववचः श्रुत्वा सीरभृत् प्राह धर्मवित् ॥ २० ॥  
धर्मः सुचरितः सद्भिः स च द्वाभ्यां नियच्छति।

अर्थश्चात्यर्थलुब्धस्य कामश्चातिप्रसङ्गिणः ॥ २१ ॥  
धर्मार्थौ धर्मकामौ च कामार्थौ चाप्यपीडयन्।  
धर्मार्थकामान् योऽभ्येति सोऽत्यन्तं सुखमश्नुते ॥ २२ ॥

तदिदं व्याकुलं सर्वं कृतं धर्मस्य पीडनात्।  
भीमसेनेन गोविन्द कामं त्वं तु यथाऽऽत्थ माम् ॥ २३ ॥

अरोषणो हि धर्मात्मा सततं धर्मवत्सलः।  
भवान् प्रख्यायते लोके तस्मात् संशाम्य मा क्रुधः ॥ २४ ॥

प्राप्तं कलियुगं विद्धि प्रतिज्ञां पाण्डवस्य च।  
आनृण्यं यातु वैरस्य प्रतिज्ञायाश्च पाण्डवः ॥ २५ ॥

(गतः पुरुषशार्दूलो हत्वा नैकृतिकं रणे।  
अधर्मो विद्यते नात्र यद् भीमो हतवान् रिपुम्॥

युद्ध्यन्तं समरे वीरं कुरुवृष्णियशस्करम्।  
अनेन कर्णः संदिष्टः पृष्ठतो धनुराच्छिनत्॥

ततः सछिन्नधन्वानं विरथं पौरुषे स्थितम्।  
व्यायुधीकृत्य हतवान् सौभद्रमपलायिनम् ॥

जन्मप्रभृतिलुब्धश्च पापश्चैव दुरात्मवान् ।  
निहतो भीमसेनेन दुर्बुद्धिः कुलपांसनः॥

प्रतिज्ञां भीमसेनस्य त्रयोदशसमार्जिताम् ।  
किमर्थं नाभिजानाति युद्ध्यमानोऽपि विश्रुताम्॥

ऊर्ध्वमुत्क्रम्य वेगेन जिघांसन्तं वृकोदरः।  
बभञ्ज गदया चोरू न स्थाने न च मण्डले॥)

धर्मच्छलमपि श्रुत्वा केशवात् स विशाम्पते।  
नैव प्रीतमना रामो वचनं प्राह संसदि ॥ २६ ॥

हत्वाधर्मेण राजानं धर्मात्मानं सुयोधनम्।  
जिह्मयोधीति लोकेऽस्मिन् ख्यातिं यास्यति पाण्डवः ॥ २७ ॥

दुर्योधनोऽपि धर्मात्मा गतिं यास्यति शाश्वतीम्।  
ऋजुयोधी हतो राजा धार्तराष्ट्रो नराधिपः ॥ २८ ॥

युद्धदीक्षां प्रविश्याजौ रणयज्ञं वितत्य च।  
हुत्वाऽऽत्मानममित्राग्नौ प्राप चावभृथं यशः ॥ २९ ॥

इत्युक्त्वा रथमास्थाय रौहिणेयः प्रतापवान्।  
श्वेताभ्रशिखराकारः प्रययौ द्वारकां प्रति ॥ ३० ॥

पञ्चालाश्च सवार्ष्णेयाः पाण्डवाश्च विशाम्पते।  
रामे द्वारावतीं याते नातिप्रमनसोऽभवन् ॥ ३१ ॥

ततो युधिष्ठिरं दीनं चिन्तापरमधोमुखम्।  
शोकोपहतसंकल्पं वासुदेवोऽब्रवीदिदम् ॥ ३२ ॥

धर्मराज किमर्थं त्वमधर्ममनुमन्यसे ।  
हतबन्धोर्यदेतस्य पतितस्य विचेतसः ॥ ३३ ॥  
दुर्योधनस्य भीमेन मृद्यमानं शिरः पदा।  
उपप्रेक्षसि कस्मात् त्वं धर्मज्ञः सन्नराधिप ॥ ३४ ॥

न ममैतत् प्रियं कृष्ण यद् राजानं वृकोदरः।  
पदा मूर्ध्न्यस्पृशत् क्रोधान्न च हृष्ये कुलक्षये ॥ ३५ ॥

निकृत्या निकृता नित्यं धृतराष्ट्रसुतैर्वयम्।  
बहूनि परुषाण्युक्त्वा वनं प्रस्थापिताः स्म ह ॥ ३६ ॥

भीमसेनस्य तद् दुःखमतीव हृदि वर्तते।  
इति संचिन्त्य वार्ष्णेय मयैतत् समुपेक्षितम् ॥ ३७ ॥

तस्माद्धत्वाकृतप्रज्ञं लुब्धं कामवशानुगम् ।  
लभतां पाण्डवः कामं धर्मेऽधर्मे च वा कृते ॥ ३८ ॥

इत्युक्ते धर्मराजेन वासुदेवोऽब्रवीदिदम् ।  
काममस्त्वेतदिति वै कृच्छ्राद् यदुकुलोद्वहः ॥ ३९ ॥

इत्युक्तो वासुदेवेन भीमप्रियहितैषिणा ।  
अन्वमोदत तत् सर्वं यद् भीमेन कृतं युधि ॥ ४० ॥

(अर्जुनोऽपि महाबाहुरप्रीतेनान्तरात्मना ।  
नोवाच वचनं किंचिद् भ्रातरं, साध्वसाधु वा॥)

भीमसेनोऽपि हत्वाऽऽजौ तव पुत्रममर्षणः।  
अभिवाद्याग्रतः स्थित्वा सम्प्रहृष्टः कृताञ्जलिः ॥ ४१ ॥

प्रोवाच सुमहातेजा धर्मराजं युधिष्ठिरम्।  
हर्षादुत्फुल्लनयनो जितकाशी विशाम्पते ॥ ४२ ॥

तवाद्य पृथिवी सर्वा क्षेमा निहतकण्टका।  
तां प्रशाधि महाराज स्वधर्ममनुपालय ॥ ४३ ॥

यस्तु कर्तास्य वैरस्य निकृत्या निकृतिप्रियः।  
सोऽयं विनिहतः शेते पृथिव्यां पृथिवीपते ॥ ४४ ॥

दुःशासनप्रभृतयः सर्वे ते चोग्रवादिनः।  
राधेयः शकुनिश्चैव हताश्च तव शत्रवः ॥ ४५ ॥

सेयं रत्नसमाकीर्णा मही सवनपर्वता।  
उपावृत्ता महाराज त्वामद्य निहतद्विषम् ॥ ४६ ॥

गतो वैरस्य निधनं हतो राजा सुयोधनः।  
कृष्णस्य मतमास्थाय विजितेयं वसुन्धरा ॥ ४७ ॥

दिष्ट्‌या गतस्त्वमानृण्यं मातुः कोपस्य चोभयोः।  
दिष्ट्‌या जयति दुर्धर्ष दिष्ट्‌या शत्रुर्निपातितः ॥ ४८ ॥