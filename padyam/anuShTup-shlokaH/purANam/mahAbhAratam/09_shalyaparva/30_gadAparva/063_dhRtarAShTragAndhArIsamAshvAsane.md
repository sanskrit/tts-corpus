+++
title_full = "063 युधिष्ठिरकी प्रेरणासे श्रीकृष्णका हस्तिनापुरमें जाकर धृतराष्ट्र और गान्धारीको आश्वासन दे पुनः पाण्डवोंके पास लौट आना"
title = "०६३ धृतराष्ट्रगान्धारीसमाश्वासने"

+++


किमर्थं द्विजशार्दूल धर्मराजो युधिष्ठिरः।  
गान्धार्याः प्रेषयामास वासुदेवं परंतपम् ॥ १ ॥

यदा पूर्वं गतः कृष्णः शमार्थं कौरवान् प्रति।  
न च तं लब्धवान् कामं ततो युद्धमभूदिदम् ॥ २ ॥

निहतेषु तु योधेषु हते दुर्योधने तदा।  
पृथिव्यां पाण्डवेयस्य निःसपत्ने कृते युधि ॥ ३ ॥  
विद्रुते शिबिरे शून्ये प्राप्ते यशसि चोत्तमे।  
किं नु तत् कारणं ब्रह्मन् येन कृष्णो गतः पुनः॥४॥

न चैतत् कारणं ब्रह्मन्नल्पं विप्रतिभाति मे।  
यत्रागमदमेयात्मा स्वयमेव जनार्दनः ॥ ५ ॥

तत्त्वतो वै समाचक्ष्व सर्वमध्वर्युसत्तम।  
यच्चात्र कारणं ब्रह्मन् कार्यस्यास्य विनिश्चये ॥ ६ ॥

त्वद्युक्तोऽयमनुप्रश्नो यन्मां पृच्छसि पार्थिव।  
तत्तेऽहं सम्प्रवक्ष्यामि यथावद् भरतर्षभ ॥ ७ ॥

हतं दुर्योधनं दृष्ट्वा भीमसेनेन संयुगे।  
व्युत्क्रम्य समयं राजन् धार्तराष्ट्रं महाबलम् ॥ ८ ॥  
अन्यायेन हतं दृष्ट्वा गदायुद्धेन भारत।  
युधिष्ठिरं महाराज महद् भयमथाविशत् ॥ ९ ॥

चिन्तयानो महाभागां गान्धारीं तपसान्विताम्।  
घोरेण तपसा युक्तां त्रैलोक्यमपि सा दहेत् ॥ १० ॥

तस्य चिन्तयमानस्य बुद्धिः समभवत् तदा।  
गान्धार्याः क्रोधदीप्तायाः पूर्वं प्रशमनं भवेत् ॥ ११ ॥

सा हि पुत्रवधं श्रुत्वा कृतमस्माभिरीदृशम्।  
मानसेनाग्निना क्रुद्धा भस्मसान्नः करिष्यति ॥ १२ ॥

कथं दुःखमिदं तीव्रं गान्धारी सा सहिष्यति।  
श्रुत्वा विनिहतं पुत्रं छलेनाजिह्मयोधिनम् ॥ १३ ॥

एवं विचिन्त्य बहुधा भयशोकसमन्वितः।  
वासुदेवमिदं वाक्यं धर्मराजोऽभ्यभाषत ॥ १४ ॥

तव प्रसादाद् गोविन्द राज्यं निहतकण्टकम्।  
अप्राप्यं मनसापीदं प्राप्तमस्माभिरच्युत ॥ १५ ॥

प्रत्यक्षं मे महाबाहो संग्रामे लोमहर्षणे।  
विमर्दः सुमहान् प्राप्तस्त्वया यादवनन्दन ॥ १६ ॥

त्वया देवासुरे युद्धे वधार्थममरद्विषाम्।  
यथा साह्यं पुरा दत्तं हताश्च विबुधद्विषः ॥ १७ ॥  
साह्यं तथा महाबाहो दत्तमस्माकमच्युत।  
सारथ्येन च वार्ष्णेय भवता हि धृता वयम् ॥ १८ ॥

यदि न त्वं भवेर्नाथः फाल्गुनस्य महारणे।  
कथं शक्यो रणे जेतुं भवेदेष बलार्णवः ॥ १९ ॥

गदाप्रहारा विपुलाः परिघैश्चापि ताडनम्।  
शक्तिभिर्भिन्दिपालैश्च तोमरैः सपरश्वधैः ॥ २० ॥  
अस्मत्कृते त्वया कृष्ण वाचः सुपरुषाः श्रुताः।  
शस्त्राणां च निपाता वै वज्रस्पर्शोपमा रणे ॥ २१ ॥

ते च ते सफला जाता हते दुर्योधनेऽच्युत।  
तत् सर्वं न यथा नश्येत् पुनः कृष्ण तथा कुरु॥२२॥

संदेहदोलां प्राप्तं नश्चेतः कृष्ण जये सति।  
गान्धार्या हि महाबाहो क्रोधं बुद्ध्यस्व माधव ॥ २३ ॥

सा हि नित्यं महाभागा तपसोग्रेण कर्शिता।  
पुत्रपौत्रवधं श्रुत्वा ध्रुवं नः सम्प्रधक्ष्यति ॥ २४ ॥

तस्याः प्रसादनं वीर प्राप्तकालं मतं मम।  
कश्च तां कोधताम्राक्षीं पुत्रव्यसनकर्शिताम् ॥ २५ ॥  
वीक्षितुं पुरुषः शक्तस्त्वामृते पुरुषोत्तम।

तत्र मे गमनं प्राप्तं रोचते तव माधव ॥ २६ ॥  
गान्धार्याः क्रोधदीप्तायाः प्रशमार्थमरिंदम ।

त्वं हि कर्ता विकर्ता च लोकानां प्रभवाप्ययः ॥ २७ ॥  
हेतुकारणसंयुक्तैर्वाक्यैः कालसमीरितैः ।  
क्षिप्रमेव महाबाहो गान्धारीं शमयिष्यसि ॥ २८ ॥

पितामहश्च भगवान् कृष्णस्तत्र भविष्यति।  
सर्वथा ते महाबाहो गान्धार्याः क्रोधनाशनम् ॥ २९ ॥  
कर्तव्यं सात्वतां श्रेष्ठ पाण्डवानां हितार्थिना।

धर्मराजस्य वचनं श्रुत्वा यदुकुलोद्वहः ॥ ३० ॥  
आमन्त्र्य दारुकं प्राह रथः सज्जो विधीयताम्।

केशवस्य वचः श्रुत्वा त्वरमाणोऽथ दारुकः ॥ ३१ ॥  
न्यवेदयद् रथं सज्जं केशवाय महात्मने।

तं रथं यादवश्रेष्ठः समारुह्य परंतपः ॥ ३२ ॥  
जगाम हास्तिनपुरं त्वरितः केशवो विभुः।

ततः प्रायान्महाराज माधवो भगवान् रथी ॥ ३३ ॥  
नागसाह्वयमासाद्य प्रविवेश च वीर्यवान्।

प्रविश्य नगरं वीरो रथघोषेण नादयन् ॥ ३४ ॥  
विदितो धृतराष्ट्रस्य सोऽवतीर्य रथोत्तमात्।  
अभ्यगच्छददीनात्मा धृतराष्ट्रनिवेशनम् ॥ ३५ ॥

पूर्वं चाभिगतं तत्र सोऽपश्यदृषिसत्तमम्।  
पादौ प्रपीड्‌य कृष्णस्य राज्ञश्चापि जनार्दनः ॥ ३६ ॥  
अभ्यवादयदव्यग्रो गान्धारीं चापि केशवः।

ततस्तु यादवश्रेष्ठो धृतराष्ट्रमधोक्षजः ॥ ३७ ॥  
पाणिमालम्ब्य राजेन्द्र सुस्वरं प्ररुरोद ह।

स मुहूर्तादिवोत्सृज्य बाष्पं शोकसमुद्भवम् ॥ ३८ ॥  
प्रक्षाल्य वारिणा नेत्रे ह्याचम्य च यथाविधि।  
उवाच प्रस्तुतं वाक्यं धृतराष्ट्रमरिंदमः ॥ ३९ ॥  
न तेऽस्त्यविदितं किंचिद् वृद्धस्य तव भारत।  
कालस्य च यथावृत्तं तत् ते सुविदितं प्रभो ॥ ४० ॥

यतितं पाण्डवैः सर्वैस्तव चित्तानुरोधिभिः।  
कथं कुलक्षयो न स्यात्तथा क्षत्रस्य भारत ॥ ४१ ॥

भ्रातृभिः समयं कृत्वा क्षान्तवान् धर्मवत्सलः।  
द्यूतच्छलजितैः शुद्धैर्वनवासो ह्युपागतः ॥ ४२ ॥

अज्ञातवासचर्या च नानावेषसमावृतैः ।  
अन्ये च बहवः क्लेशात् त्वशक्तैरिव सर्वदा ॥ ४३ ॥

मया च स्वयमागम्य युद्धकाल उपस्थिते।  
सर्वलोकस्य सांनिध्ये ग्रामांस्त्वं पञ्च याचितः ॥ ४४ ॥

त्वया कालोपसृष्टेन लोभतो नापवर्जिताः।  
तवापराधान्नृपते सर्वं क्षत्रं क्षयं गतम् ॥ ४५ ॥

भीष्मेण सोमदत्तेन बाह्लीकेन कृपेण च।  
द्रोणेन च सपुत्रेण विदुरेण च धीमता ॥ ४६ ॥  
याचितस्त्वं शमं नित्यं न च तत् कृतवानसि।

कालोपहतचित्ता हि सर्वे मुह्यन्ति भारत ॥ ४७ ॥  
यथा मूढो भवान् पूर्वमस्मिन्नर्थे समुद्यते।  
किमन्यत् कालयोगाद्धि दिष्टमेव परायणम् ॥ ४८ ॥

मा च दोषान् महाप्राज्ञ पाण्डवेषु निवेशय।  
अल्पोऽप्यतिक्रमो नास्ति पाण्डवानां महात्मनाम् ॥ ४९ ॥  
धर्मतो न्यायतश्चैव स्नेहतश्च परंतप।

एतत् सर्वं तु विज्ञाय ह्यात्मदोषकृतं फलम् ॥ ५० ॥  
असूयां पाण्डुपुत्रेषु न भवान् कर्तुमर्हति।

कुलं वंशश्च पिण्डाश्च यच्च पुत्रकृतं फलम् ॥ ५१ ॥  
गान्धार्यास्तव वै नाथ पाण्डवेषु प्रतिष्ठितम्।

त्वं चैव कुरुशार्दूल गान्धारी च यशस्विनी ॥ ५२ ॥  
मा शुचो नरशार्दूल पाण्डवान् प्रति किल्बिषम्।

एतत् सर्वमनुध्याय आत्मनश्च व्यतिक्रमम् ॥ ५३ ॥  
शिवेन पाण्डवान् पाहि नमस्ते भरतर्षभ।

जानासि च महाबाहो धर्मराजस्य या त्वयि ॥ ५४ ॥  
भक्तिर्भरतशार्दूल स्नेहश्चापि स्वभावतः ।

एतच्च कदनं कृत्वा शत्रूणामपकारिणाम् ॥ ५५ ॥  
दह्यते स दिवा रात्रौ न च शर्माधिगच्छति।

त्वां चैव नरशार्दूल गान्धारीं च यशस्विनीम् ॥ ५६ ॥  
स शोचन् नरशार्दूलः शान्तिं नैवाधिगच्छति।

ह्रिया च परयाऽऽविष्टो भवन्तं नाधिगच्छति ॥ ५७ ॥  
पुत्रशोकाभिसंतप्तं बुद्धिव्याकुलितेन्द्रियम् ।

एवमुक्त्वा महाराज धृतराष्ट्रं यदूत्तमः ॥ ५८ ॥  
उवाच परमं वाक्यं गान्धारीं शोककर्शिताम्।

सौबलेयि निबोध त्वं यत् त्वां वक्ष्यामि तच्छृणु ॥ ५९ ॥  
त्वत्समा नास्ति लोकेऽस्मिन्नद्य सीमन्तिनी शुभे।

जानासि च यथा राज्ञि सभायां मम संनिधौ ॥ ६० ॥  
धर्मार्थसहितं वाक्यमुभयोः पक्षयोर्हितम् ।  
उक्तवत्यसि कल्याणि न च ते तनयैः कृतम् ॥ ६१ ॥

दुर्योधनस्त्वया चोक्तो जयार्थी परुषं वचः।  
शृणु मूढ वचो मह्यं यतो धर्मस्ततो जयः ॥ ६२ ॥

तदिदं समनुप्राप्तं तव वाक्यं नृपात्मजे।  
एवं विदित्वा कल्याणि मा स्म शोके मनः कृथाः॥६३॥

पाण्डवानां विनाशाय मा ते बुद्धिः कदाचन।  
शक्ता चासि महाभागे पृथिवीं सचराचराम् ॥ ६४ ॥  
चक्षुषा क्रोधदीप्तेन निर्दग्धुं तपसो बलात्।

वासुदेववचः श्रुत्वा गान्धारी वाक्यमब्रवीत् ॥ ६५ ॥  
एवमेतन्महाबाहो यथा वदसि केशव।  
आधिभिर्दह्यमानाया मतिः संचलिता मम ॥ ६६ ॥  
सा मे व्यवस्थिता श्रुत्वा तव वाक्यं जनार्दन।

राज्ञस्त्वन्धस्य वृद्धस्य हतपुत्रस्य केशव ॥ ६७ ॥  
त्वं गतिः सहितैर्वीरैः पाण्डवैर्द्विपदां वर।

एतावदुक्त्वा वचनं मुखं प्रच्छाद्य वाससा ॥ ६८ ॥  
पुत्रशोकाभिसंतप्ता गान्धारी प्ररुरोद ह।

तत एनां महाबाहुः केशवः शोककर्शिताम् ॥ ६९ ॥  
हेतुकारणसंयुक्तैर्वाक्यैराश्वासयत् प्रभुः ।

समाश्वास्य च गान्धारीं धृतराष्ट्रं च माधवः ॥ ७० ॥  
द्रौणिसंकल्पितं भावमवबुद्ध्यत केशवः ।

ततस्त्वरित उत्थाय पादौ मूर्ध्ना प्रणम्य च ॥ ७१ ॥  
द्वैपायनस्य राजेन्द्र ततः कौरवमब्रवीत्।  
आपृच्छे त्वां कुरुश्रेष्ठ मा च शोके मनः कृथाः॥७२॥  
द्रौणेः पापोऽस्त्यभिप्रायस्तेनास्मि सहसोत्थितः ।  
पाण्डवानां वधे रात्रौ बुद्धिस्तेन प्रदर्शिता ॥ ७३ ॥

एतच्छ्रुत्वा तु वचनं गान्धार्या सहितोऽब्रवीत्।  
धृतराष्ट्रो महाबाहुः केशवं केशिसूदनम् ॥ ७४ ॥  
शीघ्रं गच्छ महाबाहो पाण्डवान् परिपालय।  
भूयस्त्वया समेष्यामि क्षिप्रमेव जनार्दन ॥ ७५ ॥

प्रायात् ततस्तु त्वरितो दारुकेण सहाच्युतः।  
वासुदेवे गते राजन् धृतराष्ट्रं जनेश्वरम् ॥ ७६ ॥  
आश्वासयदमेयात्मा व्यासो लोकनमस्कृतः ।

वासुदेवोऽपि धर्मात्मा कृतकृत्यो जगाम ह ॥ ७७ ॥  
शिबिरं हास्तिनपुराद् दिदृक्षुः पाण्डवान् नृप।

आगम्य शिबिरं रात्रौ सोऽभ्यगच्छत पाण्डवान्।  
तच्च तेभ्यः समाख्याय सहितस्तैः समाहितः ॥ ७८ ॥