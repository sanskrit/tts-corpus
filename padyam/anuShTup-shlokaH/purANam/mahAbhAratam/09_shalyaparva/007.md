+++
title_full = "007 राजा शल्यके वीरोचित उद्\u200cगार तथा श्रीकृष्णका युधिष्ठिरको शल्यवधके लिये उत्साहित करना"
title = "००७"

+++


एतच्छ्रुत्वा वचो राज्ञो मद्रराजः प्रतापवान्।  
दुर्योधनं तदा राजन् वाक्यमेतदुवाच ह ॥ १ ॥

दुर्योधन महाबाहो शृणु वाक्यविदां वर।  
यावेतौ मन्यसे कृष्णौ रथस्थौ रथिनां वरौ ॥ २ ॥  
न मे तुल्यावुभावेतौ बाहुवीर्ये कथंचन।

उद्यतां पृथिवीं सर्वां ससुरासुरमानवाम् ॥ ३ ॥  
योधयेयं रणमुखे संक्रुद्धः किमु पाण्डवान्।

विजेष्यामि रणे पार्थान् सोमकांश्च समागतान् ॥ ४ ॥  
अहं सेनाप्रणेता ते भविष्यामि न संशयः।  
तं च व्यूहं विधास्यामि न तरिष्यन्ति यं परे॥५॥  
इति सत्यं ब्रवीम्येष दुर्योधन न संशयः।

एवमुक्तस्ततो राजा मद्राधिपतिमञ्जसा ॥ ६ ॥  
अभ्यषिञ्चत सेनाया मध्ये भरतसत्तम।  
विधिना शास्त्रदृष्टेन क्लिष्टरूपो विशाम्पते ॥ ७ ॥

अभिषिक्ते ततस्तस्मिन् सिंहनादो महानभूत्।  
तव सैन्येऽभ्यवाद्यन्त वादित्राणि च भारत ॥ ८ ॥

हृष्टाश्चासंस्तथा योधा मद्रकाश्च महारथाः।  
तुष्टुवुश्चैव राजानं शल्यमाहवशोभिनम् ॥ ९ ॥

जय राजंश्चिरञ्जीव जहि शत्रून् समागतान्।  
तव बाहुबलं प्राप्य धार्तराष्ट्रा महाबलाः ॥ १० ॥  
निखिलाः पृथिवीं सर्वां प्रशासन्तु हतद्विषः।

त्वं हि शक्तो रणे जेतुं ससुरासुरमानवान् ॥ ११ ॥  
मर्त्यधर्माण इह तु किमु सृञ्जयसोमकान्।

एवं सम्पूज्यमानस्तु मद्राणामधिपो बली ॥ १२ ॥  
हर्षं प्राप तदा वीरो दुरापमकृतात्मभिः।

अद्य चाहं रणे सर्वान् पञ्चालान् सह पाण्डवैः ॥ १३ ॥  
निहनिष्यामि वा राजन् स्वर्गं यास्यामि वा हतः।

अद्य पश्यन्तु मां लोका विचरन्तमभीतवत् ॥ १४ ॥  
अद्य पाण्डुसुताः सर्वे वासुदेवः ससात्यकिः।  
पञ्चालाश्चेदयश्चैव द्रौपदेयाश्च सर्वशः ॥ १५ ॥  
धृष्टद्युम्नः शिखण्डी च सर्वे चापि प्रभद्रकाः।  
विक्रमं मम पश्यन्तु धनुषश्च महद् बलम् ॥ १६ ॥

लाघवं चास्त्रवीर्यं च भुजयोश्च बलं युधि।  
अद्य पश्यन्तु मे पार्थाः सिद्धाश्च सह चारणैः ॥ १७ ॥  
यादृशं मे बलं बाह्वोः सम्पदस्त्रेषु या च मे।  
अद्य मे विक्रमं दृष्ट्वा पाण्डवानां महारथाः ॥ १८ ॥  
प्रतीकारपरा भूत्वा चेष्टन्तां विविधाः क्रियाः।

अद्य सैन्यानि पाण्डूनां द्रावयिष्ये समन्ततः ॥ १९ ॥  
द्रोणभीष्मावति विभो सूतपुत्रं च संयुगे।  
विचरिष्ये रणे युध्यन् प्रियार्थं तव कौरव ॥ २० ॥

अभिषिक्ते तथा शल्ये तव सैन्येषु मानद।  
न कर्णव्यसनं किंचिन्मेनिरे तत्र भारत ॥ २१ ॥

हृष्टाः सुमनसश्चैव बभूवुस्तत्र सैनिकाः।  
मेनिरे निहतान् पार्थान् मद्रराजवशं गतान् ॥ २२ ॥

प्रहर्षं प्राप्य सेना तु तावकी भरतर्षभ।  
तां रात्रिमुषिता सुप्ता हर्षचित्ता च साभवत् ॥ २३ ॥

सैन्यस्य तव तं शब्दं श्रुत्वा राजा युधिष्ठिरः।  
वार्ष्णेयमब्रवीद् वाक्यं सर्वक्षत्रस्य पश्यतः ॥ २४ ॥

मद्रराजः कृतः शल्यो धार्तराष्ट्रेण माधव।  
सेनापतिर्महेष्वासः सर्वसैन्येषु पूजितः ॥ २५ ॥

एतज्ज्ञात्वा यथाभूतं कुरु माधव यत्क्षमम्।  
भवान् नेता च गोप्ता च विधत्स्व यदनन्तरम् ॥ २६ ॥

तमब्रवीन्महाराज वासुदेवो जनाधिपम् ।  
आर्तायनिमहं जाने यथातत्त्वेन भारत ॥ २७ ॥

वीर्यवांश्च महातेजा महात्मा च विशेषतः।  
कृती च चित्रयोधी च संयुक्तो लाघवेन च ॥ २८ ॥

यादृग् भीष्मस्तथा द्रोणो यादृक् कर्णश्च संयुगे।  
तादृशस्तद्विशिष्टो वा मद्रराजो मतो मम ॥ २९ ॥

युद्ध्यमानस्य तस्याहं चिन्तयानश्च भारत।  
योद्धारं नाधिगच्छामि तुल्यरूपं जनाधिप ॥ ३० ॥

शिखण्ड्यर्जुनभीमानां सात्वतस्य च भारत।  
धृष्टद्युम्नस्य च तथा बलेनाभ्यधिको रणे ॥ ३१ ॥

मद्रराजो महाराज सिंहद्विरदविक्रमः ।  
विचरिष्यत्यभीः काले कालः क्रुद्धः प्रजास्विव ॥ ३२ ॥

तस्याद्य न प्रपश्यामि प्रतियोद्धारमाहवे।  
त्वामृते पुरुषव्याघ्र शार्दूलसमविक्रमम् ॥ ३३ ॥

सदेवलोके कृत्स्नेऽस्मिन् नान्यस्त्वत्तः पुमान् भवेत्।  
मद्रराजं रणे क्रुद्धं यो हन्यात् कुरुनन्दन ॥ ३४ ॥

अहन्यहनि युध्यन्तं क्षोभयन्तं बलं तव।  
तस्माज्जहि रणे शल्यं मघवानिव शम्बरम् ॥ ३५ ॥

अजेयश्चाप्यसौ वीरो धार्तराष्ट्रेण सत्कृतः।  
तवैव हि जयो नूनं हते मद्रेश्वरे युधि ॥ ३६ ॥

तस्मिन् हते हतं सर्वं धार्तराष्ट्रबलं महत्।  
एतच्छ्रुत्वा महाराज वचनं मम साम्प्रतम् ॥ ३७ ॥  
प्रत्युद्याहि रणे पार्थ मद्रराजं महारथम्।  
जहि चैनं महाबाहो वासवो नमुचिं यथा ॥ ३८ ॥

न चैवात्र दया कार्या मातुलोऽयं ममेति वै।  
क्षत्रधर्मं पुरस्कृत्य जहि मद्रजनेश्वरम् ॥ ३९ ॥

द्रोणभीष्मार्णवं तीर्त्वा कर्णपातालसम्भवम् ।  
मा निमज्जस्व सगणः शल्यमासाद्य गोष्पदम् ॥ ४० ॥

यच्च ते तपसो वीर्यं यच्च क्षात्रं बलं तव।  
तद् दर्शय रणे सर्वं जहि चैनं महारथम् ॥ ४१ ॥

एतावदुक्त्वा वचनं केशवः परवीरहा।  
जगाम शिबिरं सायं पूज्यमानोऽथ पाण्डवैः ॥ ४२ ॥

केशवे तु तदा याते धर्मपुत्रो युधिष्ठिरः।  
विसृज्य सर्वान् भ्रातॄंश्च पञ्चालानथ सोमकान् ॥ ४३ ॥  
सुष्वाप रजनीं तां तु विशल्य इव कुञ्जरः।

ते च सर्वे महेष्वासाः पञ्चालाः पाण्डवास्तथा ॥ ४४ ॥  
कर्णस्य निधने हृष्टाः सुषुपुस्तां निशां तदा।

गतज्वरं महेष्वासं तीर्णपारं महारथम् ॥ ४५ ॥  
बभूव पाण्डवेयानां सैन्यं च मुदितं नृप।  
सूतपुत्रस्य निधने जयं लब्ध्वा च मारिष ॥ ४६ ॥