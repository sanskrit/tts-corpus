+++
title_full = "021 सात्यकिद्वारा क्षेमधूर्तिका वध, कृतवर्माका युद्ध और उसकी पराजय एवं कौरव-सेनाका पलायन"
title = "०२१"

+++


तस्मिंस्तु निहते शूरे शाल्वे समितिशोभने।  
तवाभज्यद् बलं वेगाद् वातेनेव महाद्रुमः ॥ १ ॥

तत् प्रभग्नं बलं दृष्ट्वा कृतवर्मा महारथः।  
दधार समरे शूरः शत्रुसैन्यं महाबलः ॥ २ ॥

सनिवृत्तास्तु ते शूरा दृष्ट्वा सात्वतमाहवे।  
शैलोपमं स्थिरं राजन् कीर्यमाणं शरैर्युधि ॥ ३ ॥

ततः प्रववृते युद्धं कुरूणां पाण्डवैः सह।  
निवृत्तानां महाराज मृत्युं कृत्वा निवर्तनम् ॥ ४ ॥

तत्राश्चर्यमभूद् युद्धं सात्वतस्य परैः सह।  
यदेको वारयामास पाण्डुसेनां दुरासदाम् ॥ ५ ॥

तेषामन्योन्यसुहृदां कृते कर्मणि दुष्करे।  
सिंहनादः प्रहृष्टानां दिविस्पृक् सुमहानभूत् ॥ ६ ॥

तेन शब्देन वित्रस्ताः पञ्चाला भरतर्षभ।  
शिनेर्नप्ता महाबाहुरन्वपद्यत सात्यकिः ॥ ७ ॥

स समासाद्य राजानं क्षेमधूर्तिं महाबलम्।  
सप्तभिर्निशितैर्बाणैरनयद् यमसादनम् ॥ ८ ॥

तमायान्तं महाबाहुं प्रवपन्तं शितान् शरान्।  
जवेनाभ्यपतद् धीमान् हार्दिक्यः शिनिपुङ्गवम् ॥ ९ ॥

सात्वतौ च महावीर्यौ धन्विनौ रथिनां वरौ।  
अन्योन्यमभ्यधावेतां शस्त्रप्रवरधारिणौ ॥ १० ॥

पाण्डवाः सहपञ्चाला योधाश्चान्ये नृपोत्तमाः।  
प्रेक्षकाः समपद्यन्त तयोर्घोरे समागमे ॥ ११ ॥

नाराचैर्वत्सदन्तैश्च वृष्ण्यन्धकमहारथौ ।  
अभिजघ्नतुरन्योन्यं प्रहृष्टाविव कुञ्जरौ ॥ १२ ॥

चरन्तौ विविधान् मार्गान् हार्दिक्यशिनिपुङ्गवौ।  
मुहुरन्तर्दधाते तौ बाणवृष्ट्या परस्परम् ॥ १३ ॥

चापवेगबलोद्‌धूतान् मार्गणान् वृष्णिसिंहयोः ।  
आकाशे समपश्याम पतङ्गानिव शीघ्रगान् ॥ १४ ॥

तमेकं सत्यकर्माणमासाद्य हृदिकात्मजः ।  
अविध्यन्निशितैर्बाणैश्चतुर्भिश्चतुरो हयान् ॥ १५ ॥

स दीर्घबाहुः संक्रुद्धस्तोत्रार्दित इव द्विपः।  
अष्टभिः कृतवर्माणमविद्ध्यत् परमेषुभिः ॥ १६ ॥

ततः पूर्णायतोत्सृष्टैः कृतवर्मा शिलाशितैः।  
सात्यकिं त्रिभिराहत्य धनुरेकेन चिच्छिदे ॥ १७ ॥

निकृत्तं तद् धनुः श्रेष्ठमपास्य शिनिपुङ्गवः।  
अन्यदादत्त वेगेन शैनेयः सशरं धनुः ॥ १८ ॥

तदादाय धनुः श्रेष्ठं वरिष्ठः सर्वधन्विनाम्।  
आरोप्य च धनुः शीघ्रं महावीर्यो महाबलः ॥ १९ ॥  
अमृष्यमाणो धनुषश्छेदनं कृतवर्मणा ।  
कुपितोऽतिरथः शीघ्रं कृतवर्माणमभ्ययात् ॥ २० ॥

ततः सुनिशितैर्बाणैर्दशभिः शिनिपुङ्गवः ।  
जघान सूतं चाश्वांश्च ध्वजं च कृतवर्मणः ॥ २१ ॥

ततो राजन् महेष्वासः कृतवर्मा महारथः।  
हताश्वसूतं सम्प्रेक्ष्य रथं हेमपरिष्कृतम् ॥ २२ ॥  
रोषेण महताऽऽविष्टः शूलमुद्यम्य मारिष।  
चिक्षेप भुजवेगेन जिघांसुः शिनिपुङ्गवम् ॥ २३ ॥

तच्छूलं सात्वतो ह्याजौ निर्भिद्य निशितैः शरैः।  
चूर्णितं पातयामास मोहयन्निव माधवम् ॥ २४ ॥

ततोऽपरेण भल्लेन हृद्येनं समताडयत्।  
स युद्धे युयुधानेन हताश्वो हतसारथिः ॥ २५ ॥  
कृतवर्मा कृतस्तेन धरणीमन्वपद्यत ।

तस्मिन् सात्यकिना वीरे द्वैरथे विरथीकृते ॥ २६ ॥  
समपद्यत सर्वेषां सैन्यानां सुमहद् भयम्।

पुत्रस्य तव चात्यर्थं विषादः समजायत ॥ २७ ॥  
हतसूते हताश्वे तु विरथे कृतवर्मणि।

हताश्वं च समालक्ष्य हतसूतमरिंदम ॥ २८ ॥  
अभ्यधावत्‌ कृपो राजन्‌ जिघांसुः शिनिपुङ्गवम्।

तमारोप्य रथोपस्थे मिषतां सर्वधन्विनाम् ॥ २९ ॥  
अपोवाह महाबाहुं तूर्णमायोधनादपि ।

शैनेयेऽधिष्ठिते राजन् विरथे कृतवर्मणि ॥ ३० ॥  
दुर्योधनबलं सर्वं पुनरासीत् पराङ्‌मुखम्।

तत् परे नान्वबुध्यन्त सैन्येन रजसा वृताः ॥ ३१ ॥  
तावकाः प्रद्रुता राजन् दुर्योधनमृते नृपम्।

दुर्योधनस्तु सम्प्रेक्ष्य भग्नं स्वबलमन्तिकात् ॥ ३२ ॥  
जवेनाभ्यपतत् तूर्णं सर्वांश्चैको न्यवारयत्।

पाण्डूंश्च सर्वान् संक्रुद्धो धृष्टद्युम्नं च पार्षतम् ॥ ३३ ॥  
शिखण्डिनं द्रौपदेयान् पञ्चालानां च ये गणाः।  
केकयान् सोमकांश्चैव सृञ्जयांश्चैव मारिष ॥ ३४ ॥  
असम्भ्रमं दुराधर्षः शितैर्बाणैरवाकिरत् ।  
अतिष्ठदाहवे यत्तः पुत्रस्तव महाबलः ॥ ३५ ॥

यथा यज्ञे महानग्निर्मन्त्रपूतः प्रकाशवान्।  
तथा दुर्योधनो राजा संग्रामे सर्वतोऽभवत् ॥ ३६ ॥

तं परे नाभ्यवर्तन्त मर्त्या मृत्युमिवाहवे।  
अथान्यं रथमास्थाय हार्दिक्यः समपद्यत ॥ ३७ ॥