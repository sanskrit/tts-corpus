+++
title_full = "020 धृष्टद्युम्नद्वारा राजा शाल्वके हाथीका और सात्यकिद्वारा राजा शाल्वका वध"
title = "०२०"

+++


संनिवृत्ते जनौघे तु शाल्वो म्लेच्छगणाधिपः।  
अभ्यवर्तत संक्रुद्धः पाण्डवानां महद् बलम् ॥ १ ॥  
आस्थाय सुमहानागं प्रभिन्नं पर्वतोपमम्।  
दृप्तमैरावतप्रख्यममित्रगणमर्दनम् ॥ २ ॥

योऽसौ महाभद्रकुलप्रसूतः  
सुपूजितो धार्तराष्ट्रेण नित्यम् ।  
सुकल्पितः शास्त्रविनिश्चयज्ञैः  
सदोपवाह्यः समरेषु राजन् ॥ ३ ॥

तमास्थितो राजवरो बभूव  
यथोदयस्थः सविता क्षपान्ते ।  
स तेन नागप्रवरेण राज-  
न्नभ्युद्ययौ पाण्डुसुतान् समेतान् ॥ ४ ॥  
शितैः पृषत्कैर्विददार वेगै-  
र्महेन्द्रवज्रप्रतिमैः सुघोरैः ।

ततः शरान् वै सृजतो महारणे  
योधांश्च राजन् नयतो यमालयम् ॥ ५ ॥  
नास्यान्तरं ददृशुः स्वे परे वा  
यथा पुरा वज्रधरस्य दैत्याः।  
ऐरावणस्थस्य चमूविमर्दे-  
दैत्याः पुरा वासवस्येव राजन् ॥ ६ ॥

ते पाण्डवाः सोमकाः सृञ्जयाश्च  
तमेकनागं ददृशुः समन्तात् ।  
सहस्रशो वै विचरन्तमेकं  
यथा महेन्द्रस्य गजं समीपे ॥ ७ ॥

संद्राव्यमाणं तु बलं परेषां  
परीतकल्पं विबभौ समन्ततः ।  
नैवावतस्थे समरे भृशं भयाद्  
विमृद्यमानं तु परस्परं तदा ॥ ८ ॥

ततः प्रभग्ना सहसा महाचमूः  
सा पाण्डवी तेन नराधिपेन।  
दिशश्चतस्रः सहसा विधाविता  
गजेन्द्रवेगं तमपारयन्ती ॥ ९ ॥  
दृष्ट्वा च तां वेगवतीं प्रभग्नां  
सर्वे त्वदीया युधि योधमुख्याः।  
अपूजयंस्ते तु नराधिपं तं  
दध्मुश्च शङ्खान् शशिसंनिकाशान् ॥ १० ॥

श्रुत्वा निनादं त्वथ कौरवाणां  
हर्षाद् विमुक्तं सह शङ्खशब्दैः।  
सेनापतिः पाण्डवसृञ्जयानां  
पाञ्चालपुत्रो ममृषे न कोपात् ॥ ११ ॥

ततस्तु तं वै द्विरदं महात्मा  
प्रत्युद्ययौ त्वरमाणे जयाय ।  
जम्भो यथा शक्रसमागमे वै  
नागेन्द्रमैरावणमिन्द्रवाह्यम् ॥ १२ ॥

तमापतन्तं सहसा तु दृष्ट्वा  
पाञ्चालपुत्रं युधि राजसिंहः ।  
तं वै द्विपं प्रेषयामास तूर्णं  
वधाय राजन् द्रुपदात्मजस्य ॥ १३ ॥

स तं द्विपेन्द्रं सहसा पतन्त-  
मविध्यदग्निप्रतिमैः पृषत्कैः ।  
कर्मारधौतैर्निशितैर्ज्वलद्भि-  
र्नाराचमुख्यैस्त्रिभिरुग्रवेगैः ॥ १४ ॥

ततोऽपरान् पञ्चशतान् महात्मा  
नाराचमुख्यान् विससर्ज कुम्भे ।  
स तैस्तु विद्धः परमद्विपो रणे  
तदा परावृत्य भृशं प्रदुद्रुवे ॥ १५ ॥

तं नागराजं सहसा प्रणुन्नं  
विद्राव्यमाणं विनिवर्त्य शाल्वः ।  
तोत्राङ्कुशैः प्रेषयामास तूर्णं  
पाञ्चालराजस्य रथं प्रदिश्य ॥ १६ ॥

दृष्ट्वाऽऽपतन्तं सहसा तु नागं  
धृष्टद्युम्नः स्वरथाच्छ्रीघ्रमेव ।  
गदां प्रगृह्योग्रजवेन वीरो  
भूमिं प्रपन्नो भयविह्वलाङ्गः ॥ १७ ॥

स तं रथं हेमविभूषिताङ्गं  
साश्वं ससूतं सहसा विमृद्य।  
उत्क्षिप्य हस्तेन नदन् महाद्विपो  
विपोथयामास वसुन्धरातले ॥ १८ ॥

पाञ्जालराजस्य सुतं च दृष्ट्वा  
तदार्दितं नागवरेण तेन ।  
तमभ्यधावत् सहसा जवेन  
भीमः शिखण्डी च शिनेश्च नप्ता ॥ १९ ॥

शरैश्च वेगं सहसा निगृह्य  
तस्याभितो व्यापततो गजस्य ।  
स संगृहीतो रथिभिर्गजो वै  
चचाल तैर्वार्यमाणश्च संख्ये ॥ २० ॥

ततः पृषत्कान् प्रववर्ष राजा  
सूर्यो यथा रश्मिजालं समन्तात्।  
तैराशुगैर्वध्यमाना रथौघाः  
प्रदुद्रुवुः सहितास्तत्र तत्र ॥ २१ ॥

तत् कर्म शाल्वस्य समीक्ष्य सर्वे  
पाञ्चालपुत्रा नृप सृञ्जयाश्च ।  
हाहाकारैर्नादयन्ति स्म युद्धे  
द्विपं समन्ताद् रुरुधुर्नराग्र्याः ॥ २२ ॥

पाञ्चालपुत्रस्त्वरितस्तु शूरो  
गदां प्रगृह्याचलशृङ्गकल्पाम् ।  
ससम्भ्रमं भारत शत्रुघाती  
जवेन वीरोऽनुससार नागम् ॥ २३ ॥

ततस्तु नागं धरणीधराभं  
मदं स्रवन्तं जलदप्रकाशम् ।  
गदां समाविद्ध्य भृशं जघान  
पाञ्चालराजस्य सुतस्तरस्वी ॥ २४ ॥

स भिन्नकुम्भः सहसा विनद्य  
मुखात् प्रभूतं क्षतजं विमुञ्चन्।  
पपात नागो धरणीधराभः  
क्षितिप्रकम्पाच्चलितो यथाद्रिः ॥ २५ ॥

निपात्यमाने तु तदा गजेन्द्रे  
हाहाकृते तव पुत्रस्य सैन्ये।  
स शाल्वराजस्य शिनिप्रवीरो  
जहार भल्लेन शिरः शितेन ॥ २६ ॥

हृतोत्तमाङ्गो युधि सात्वतेन  
पपात भूमौ सह नागराज्ञा।  
यथाद्रिशृङ्गं सुमहत् प्रणुन्नं  
वज्रेण देवाधिपचोदितेन ॥ २७ ॥