+++
title_full = "023 कौरवपक्षके सात सौ रथियोंका वध, उभय-पक्षकी सेनाओंका मर्यादाशून्य घोर संग्राम तथा शकुनिका कूट युद्ध और उसकी पराजय"
title = "०२३"

+++


वर्तमाने तदा युद्धे घोररूपे भयानके।  
अभज्यत बलं तत्र तव पुत्रस्य पाण्डवैः ॥ १ ॥

तांस्तु यत्नेन महता संनिवार्य महारथान्।  
पुत्रस्ते योधयामास पाण्डवानामनीकिनीम् ॥ २ ॥

निवृत्ताः सहसा योधास्तव पुत्रजयैषिणः।  
संनिवृत्तेषु तेष्वेवं युद्धमासीत् सुदारुणम् ॥ ३ ॥

तावकानां परेषां च देवासुररणोपमम्।  
परेषां तव सैन्ये वा नासीत् कश्चित् पराङ्‌मुखः ॥ ४ ॥

अनुमानेन युध्यन्ते संज्ञाभिश्च परस्परम्।  
तेषां क्षयो महानासीद् युध्यतामितरेतरम् ॥ ५ ॥

ततो युधिष्ठिरो राजा क्रोधेन महता युतः।  
जिगीषमाणः संग्रामे धार्तराष्ट्रान् सराजकान् ॥ ६ ॥

त्रिभिः शारद्वतं विद्ध्‌वा रुक्मपुङ्खैः शिलाशितैः।  
चतुर्भिर्निजघानाश्वान् नाराचैः कृतवर्मणः ॥ ७ ॥

अश्वत्थामा तु हार्दिक्यमपोवाह यशस्विनम्।  
अथ शारद्वतोऽष्टाभिः प्रत्यविद्ध्यद् युधिष्ठिरम् ॥ ८ ॥

ततो दुर्योधनो राजा रथान् सप्तशतान् रणे।  
प्रैषयद् यत्र राजासौ धर्मपुत्रो युधिष्ठिरः ॥ ९ ॥

ते रथा रथिभिर्युक्ता मनोमारुतरंहसः।  
अभ्यद्रवन्त संग्रामे कौन्तेयस्य रथं प्रति ॥ १० ॥

ते समन्तान्महाराज परिवार्य युधिष्ठिरम्।  
अदृश्यं सायकैश्चक्रुर्मेघा इव दिवाकरम् ॥ ११ ॥

ते दृष्ट्वा धर्मराजानं कौरवेयैस्तथा कृतम्।  
नामृष्यन्त सुसंरब्धाः शिखण्डिप्रमुखा रथाः ॥ १२ ॥

रथैरश्ववरैर्युक्तैः किङ्किणीजालसंवृतैः ।  
आजग्मुरथ रक्षन्तः कुन्तीपुत्रं युधिष्ठिरम् ॥ १३ ॥

ततः प्रववृते रौद्रः संग्रामः शोणितोदकः।  
पाण्डवानां कुरूणां च यमराष्ट्रविवर्धनः ॥ १४ ॥

रथान् सप्तशतान्‌ हत्वा कुरूणामाततायिनाम्।  
पाण्डवाः सह पञ्चालैः पुनरेवाभ्यवारयन् ॥ १५ ॥

तत्र युद्धं महच्चासीत् तव पुत्रस्य पाण्डवैः।  
न च तत् तादृशं दृष्टं नैव चापि परिश्रुतम्॥१६॥

वर्तमाने तदा युद्धे निर्मर्यादे समन्ततः।  
वध्यमानेषु योधेषु तावकेष्वितरेषु च ॥ १७ ॥  
विनदत्सु च योधेषु शङ्खवर्यैश्च पूरितैः।  
उत्क्रुष्टैः सिंहनादैश्च गर्जितैश्चैव धन्विनाम् ॥ १८ ॥  
अतिप्रवृत्ते युद्धे च छिद्यमानेषु मर्मसु।  
धावमानेषु योधेषु जयगृद्धिषु मारिष ॥ १९ ॥  
संहारे सर्वतो जाते पृथिव्यां शोकसम्भवे।  
बह्वीनामुत्तमस्त्रीणां सीमन्तोद्धरणे तथा ॥ २० ॥  
निर्मर्यादे महायुद्धे वर्तमाने सुदारुणे।  
प्रादुरासन् विनाशाय तदोत्पाताः सुदारुणाः ॥ २१ ॥

चचाल शब्दं कुर्वाणा सपर्वतवना मही।  
सदण्डाः सोल्मुका राजन् कीर्यमाणाः समन्ततः ॥ २२ ॥  
उल्का पेतुर्दिवो भूमावाहत्य रविमण्डलम्।

विष्वग्वाताः प्रादुरासन् नीचैः शर्करवर्षिणः ॥ २३ ॥  
अश्रूणि मुमुचुर्नागा वेपथुं चास्पृशन् भृशम्।

एतान् घोराननादृत्य समुत्पातान् सुदारुणान् ॥ २४ ॥  
पुनर्युद्धाय संयत्ताः क्षत्रियास्तस्थुरव्यथाः ।  
रमणीये कुरुक्षेत्रे पुण्ये स्वर्गं यियासवः ॥ २५ ॥

ततो गान्धारराजस्य पुत्रः शकुनिरब्रवीत्।  
युद्ध्यध्वमग्रतो यावत्‌ पृष्ठतो हन्मि पाण्डवान् ॥ २६ ॥

ततो नः सम्प्रयातानां मद्रयोधास्तरस्विनः।  
हृष्टाः किलकिलाशब्दमकुर्वन्तापरे तथा ॥ २७ ॥

अस्मांस्तु पुनरासाद्य लब्धलक्ष्या दुरासदाः।  
शरासनानि धुन्वन्तः शरवर्षैरवाकिरन् ॥ २८ ॥

ततो हतं परैस्तत्र मद्रराजबलं तदा।  
दुर्योधनबलं दृष्ट्वा पुनरासीत् पराङ्‌मुखम् ॥ २९ ॥

गान्धारराजस्तु पुनर्वाक्यमाह ततो बली।  
निवर्तध्वमधर्मज्ञा युध्यध्वं किं सृतेन वः ॥ ३० ॥

अनीकं दशसाहस्रमश्वानां भरतर्षभ ।  
आसीद् गान्धारराजस्य विशालप्रासयोधिनाम् ॥ ३१ ॥  
बलेन तेन विक्रम्य वर्तमाने जनक्षये।  
पृष्ठतः पाण्डवानीकमभ्यघ्नन्निशितैः शरैः ॥ ३२ ॥

तदभ्रमिव वातेन क्षिप्यमाणं समन्ततः।  
अभज्यत महाराज पाण्डूनां सुमहद् बलम् ॥ ३३ ॥

ततो युधिष्ठिरः प्रेक्ष्य भग्नं स्वबलमन्तिकात्।  
अभ्यनादयदव्यग्रः सहदेवं महाबलम् ॥ ३४ ॥

असौ सुबलपुत्रो नो जघनं पीड्य दंशितः।  
सैन्यानि सूदयत्येष पश्य पाण्डव दुर्मतिम् ॥ ३५ ॥

गच्छ त्वं द्रौपदेयैश्च शकुनिं सौबलं जहि।  
रथानीकमहं धक्ष्ये पाञ्चालसहितोऽनघ ॥ ३६ ॥

गच्छन्तु कुञ्जराः सर्वे वाजिनश्च सह त्वया।  
पादाताश्च त्रिसाहस्राः शकुनिं तैर्वृतो जहि ॥ ३७ ॥

ततो गजाः सप्तशताश्चापपाणिभिरास्थिताः ।  
पञ्च चाश्वसहस्राणि सहदेवश्च वीर्यवान् ॥ ३८ ॥  
पादाताश्च त्रिसाहस्रा द्रौपदेयाश्च सर्वशः।  
रणे ह्यभ्यद्रवंस्ते तु शकुनिं युद्धदुर्मदम् ॥ ३९ ॥

ततस्तु सौबलो राजन्नभ्यतिक्रम्य पाण्डवान्।  
जघान पृष्ठतः सेनां जयगृद्धः प्रतापवान् ॥ ४० ॥

अश्वारोहास्तु संरब्धाः पाण्डवानां तरस्विनाम्।  
प्राविशन् सौबलानीकमभ्यतिक्रम्य तान् रथान् ॥ ४१ ॥

ते तत्र सादिनः शूराः सौबलस्य महद् बलम्।  
रणमध्ये व्यतिष्ठन्त शरवर्षैरवाकिरन् ॥ ४२ ॥

तदुद्यतगदाप्रासमकापुरुषसेवितम् ।  
प्रावर्तत महद् युद्धं राजन् दुर्मन्त्रिते तव ॥ ४३ ॥

उपारमन्त ज्याशब्दाः प्रेक्षका रथिनोऽभवन्।  
न हि स्वेषां परेषां वा विशेषः प्रत्यदृश्यत ॥ ४४ ॥

शूरबाहुविसृष्टानां शक्तीनां भरतर्षभ ।  
ज्योतिषामिव सम्पातमपश्यन् कुरुपाण्डवाः ॥ ४५ ॥

ऋष्टिभिर्विमलाभिश्च तत्र तत्र विशाम्पते।  
सम्पतन्तीभिराकाशमावृतं बह्वशोभत ॥ ४६ ॥

प्रासानां पततां राजन् रूपमासीत् समन्ततः।  
शलभानामिवाकाशे तदा भरतसत्तम ॥ ४७ ॥

रुधिरोक्षितसर्वाङ्गा विप्रविद्धैर्नियन्तृभिः ।  
हयाः परिपतन्ति स्म शतशोऽथ सहस्रशः ॥ ४८ ॥

अन्योन्यं परिपिष्टाश्च समासाद्य परस्परम्।  
आविक्षताः स्म दृश्यन्ते वमन्तो रुधिरं मुखैः ॥ ४९ ॥

ततोऽभवत्तमो घोरं सैन्येन रजसा वृते।  
तानपाक्रमतोऽद्राक्षं तस्माद् देशादरिंदम ॥ ५० ॥

अश्वान् राजन् मनुष्यांश्च रजसा संवृते सति।  
भूमौ निपतिताश्चान्ये वमन्तो रुधिरं बहु ॥ ५१ ॥

केशाकेशि समालग्ना न शेकुश्चेष्टितुं नराः।  
अन्योन्यमश्वपृष्ठेभ्यो विकर्षन्तो महाबलाः ॥ ५२ ॥

मल्ला इव समासाद्य निजघ्नुरितरेतरम्।  
अश्वैश्च व्यपकृष्यन्त बहवोऽत्र गतासवः ॥ ५३ ॥

भूमौ निपतिताश्चान्ये बहवो विजयैषिणः।  
तत्र तत्र व्यदृश्यन्त पुरुषाः शूरमानिनः ॥ ५४ ॥

रक्तोक्षितैश्छिन्नभुजैरवकृष्टशिरोरुहैः ।  
व्यदृश्यत मही कीर्णा शतशोऽथ सहस्रशः ॥ ५५ ॥

दूरं न शक्यं तत्रासीद् गन्तुमश्वेन केनचित्।  
साश्वारोहैर्हतैरश्वैरावृते वसुधातले ॥ ५६ ॥

रुधिरोक्षितसन्नाहैरात्तशस्त्रैरुदायुधैः ।  
नानाप्रहरणैर्घोरैः परस्परवधैषिभिः ॥ ५७ ॥  
सुसंनिकृष्टैः संग्रामे हतभूयिष्ठसैनिकैः ।

स मुहूर्तं ततो युद्ध्‌वा सौबलोऽथ विशाम्पते ॥ ५८ ॥  
षट्‌साहस्रैर्हयैः शिष्टैरपायाच्छकुनिस्ततः ।

तथैव पाण्डवानीकं रुधिरेण समुक्षितम् ॥ ५९ ॥  
षट्‌साहस्रैर्हयैः शिष्टैरपायाच्छ्रान्तवाहनम् ।

अश्वारोहाश्च पाण्डूनामब्रुवन् रुधिरोक्षिताः ॥ ६० ॥  
सुसंनिकृष्टे संग्रामे भूयिष्ठे त्यक्तजीविताः।

न हि शक्यं रथैर्योद्धुं कुत एवं महागजैः ॥ ६१ ॥  
रथानेव रथा यान्तु कुञ्जराः कुञ्जरानपि।  
प्रतियातो हि शकुनिः स्वमनीकमवस्थितः ॥ ६२ ॥  
न पुनः सौबलो राजा युद्धमभ्यागमिष्यति।

ततस्तु द्रौपदेयाश्च ते च मत्ता महाद्विपाः ॥ ६३ ॥  
प्रययुर्यत्र पाञ्चाल्यो धृष्टद्युम्नो महारथः।

सहदेवोऽपि कौरव्य रजोमेघे समुत्थिते ॥ ६४ ॥  
एकाकी प्रययौ तत्र यत्र राजा युधिष्ठिरः।

ततस्तेषु प्रयातेषु शकुनिः सौबलः पुनः ॥ ६५ ॥  
पार्श्वतोऽभ्यहनत्‌ क्रुद्धो धृष्टद्युम्नस्य वाहिनीम्।

तत् पुनस्तुमुलं युद्धं प्राणांस्त्यक्त्वाभ्यवर्तत ॥ ६६ ॥  
तावकानां परेषां च परस्परवधैषिणाम्।

ते चान्योन्यमवैक्षन्त तस्मिन् वीरसमागमे ॥ ६७ ॥  
योधाः पर्यपतन् राजन् शतशोऽथ सहस्रशः।

असिभिश्छिद्यमानानां शिरसां लोकसंक्षये ॥ ६८ ॥  
प्रादुरासीन्महान् शब्दस्तालानां पततामिव ।

विमुक्तानां शरीराणां छिन्नानां पततां भुवि ॥ ६९ ॥  
सायुधानां च बाहूनामूरूणां च विशाम्पते।  
आसीत् कटकटाशब्दः सुमहाल्ँलोमहर्षणः ॥ ७० ॥

निघ्नन्तो निशितैःशस्त्रैर्भ्रातॄन् पुत्रान् सखीनपि।  
योधाः परिपतन्ति स्म यथामिषकृते खगाः ॥ ७१ ॥

अन्योन्यं प्रतिसंरब्धाः समासाद्य परस्परम्।  
अहं पूर्वमहं पूर्वमिति न्यघ्नन् सहस्रशः ॥ ७२ ॥

संघातेनासनभ्रष्टैरश्वारोहैर्गतासुभिः ।  
हयाः परिपतन्ति स्म शतशोऽथ सहस्रशः ॥ ७३ ॥

स्फुरतां प्रतिपिष्टानामश्वानां शीघ्रगामिनाम् ।  
स्तनतां च मनुष्याणां सन्नद्धानां विशाम्पते ॥ ७४ ॥  
शक्त्यृष्टिप्रासशब्दश्च तुमुलः समपद्यत ।  
भिन्दतां परमर्माणि राजन् दुर्मन्त्रिते तव ॥ ७५ ॥

श्रमाभिभूताः संरब्धाः श्रान्तवाहाः पिपासवः।  
विक्षताश्च शितैः शस्त्रैरभ्यवर्तन्त तावकाः ॥ ७६ ॥

मत्ता रुधिरगन्धेन बहवोऽत्र विचेतसः।  
जघ्नुः परान् स्वकांश्चैव प्राप्तान् प्राप्ताननन्तरान् ॥ ७७ ॥

बहवश्च गतप्राणाः क्षत्रिया जयगृद्धिनः।  
भूमावभ्यपतन् राजन् शरवृष्टिभिरावृताः ॥ ७८ ॥

वृकगृध्रशृगालानां तुमुले मोदनेऽहनि ।  
आसीद् बलक्षयो घोरस्तव पुत्रस्य पश्यतः ॥ ७९ ॥

नराश्वकायैः संछन्ना भूमिरासीद् विशाम्पते।  
रुधिरोदकचित्रा च भीरूणां भयवर्धिनी ॥ ८० ॥

असिभिः पट्टिशैः शूलैस्तक्षमाणाः पुनः पुनः।  
तावकाः पाण्डवेयाश्च न न्यवर्तन्त भारत ॥ ८१ ॥

प्रहरन्तो यथाशक्ति यावत् प्राणस्य धारणम्।  
योधाः परिपतन्ति स्म वमन्तो रुधिरं व्रणैः ॥ ८२ ॥

शिरो गृहीत्वा केशेषु कबन्धः स्म प्रदृश्यते।  
उद्यम्य च शितं खड्गं रुधिरेण परिप्लुतम् ॥ ८३ ॥

तथोत्थितेषु बहुषु कबन्धेषु नराधिप।  
तथा रुधिरगन्धेन योधाः कश्मलमाविशन् ॥ ८४ ॥

मन्दीभूते ततः शब्दे पाण्डवानां महद् बलम्।  
अल्पावशिष्टैस्तुरगैरभ्यवर्तत सौबलः ॥ ८५ ॥

ततोऽभ्यधावंस्त्वरिताः पाण्डवा जयगृद्धिनः ।  
पदातयश्च नागाश्च सादिनश्चोद्यतायुधाः ॥ ८६ ॥  
कोष्ठकीकृत्य चाप्येनं परिक्षिप्य च सर्वशः।  
शस्त्रैर्नानाविधैर्जघ्नुर्युद्धपारं तितीर्षवः ॥ ८७ ॥

त्वदीयास्तांस्तु सम्प्रेक्ष्य सर्वतः समभिद्रुतान्।  
रथाश्वपत्तिद्विरदाः पाण्डवानभिदुद्रुवुः ॥ ८८ ॥

केचित् पदातयः पद्भिर्मुष्टिभिश्च परस्परम्।  
निजघ्नुः समरे शूराः क्षीणशस्त्रास्ततोऽपतन् ॥ ८९ ॥

रथेभ्यो रथिनः पेतुर्द्विपेभ्यो हस्तिसादिनः।  
विमानेभ्यो दिवो भ्रष्ट्राः सिद्धाः पुण्यक्षयादिव ॥ ९० ॥

एवमन्योन्यमायत्ता योधा जघ्नुर्महाहवे ।  
पितॄन् भ्रातॄन् वयस्यांश्च पुत्रानपि तथा परे ॥ ९१ ॥

एवमासीदमर्यादं युद्धं भरतसत्तम ।  
प्रासासिबाणकलिले वर्तमाने सुदारुणे ॥ ९२ ॥