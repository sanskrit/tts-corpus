+++
title_full = "009 उभय पक्षकी सेनाओंका घमासान युद्ध और कौरव-सेनाका पलायन"
title = "००९"

+++


ततः प्रववृते युद्धं कुरूणां भयवर्धनम्।  
सृञ्जयैः सह राजेन्द्र घोरं देवासुरोपमम् ॥ १ ॥

नरा रथा गजौघाश्च सादिनश्च सहस्रशः।  
वाजिनश्च पराक्रान्ताः समाजग्मुः परस्परम् ॥ २ ॥

गजानां भीमरूपाणां द्रवतां निःस्वनो महान्।  
अश्रूयत यथा काले जलदानां नभस्तले ॥ ३ ॥

नागैरभ्याहताः केचित् सरथा रथिनोऽपतन्।  
व्यद्रवन्त रणे वीरा द्राव्यमाणा मदोत्कटैः ॥ ४ ॥

हयौघान् पादरक्षांश्च रथिनस्तत्र शिक्षिताः।  
शरैः सम्प्रेषयामासुः परलोकाय भारत ॥ ५ ॥

सादिनः शिक्षिता राजन् परिवार्य महारथान्।  
विचरन्तो रणेऽभ्यघ्नन् प्रासशक्त्यृष्टिभिस्तथा ॥ ६ ॥

धन्विनः पुरुषाः केचित् परिवार्य महारथान्।  
एकं बहव आसाद्य प्रययुर्यमसादनम् ॥ ७ ॥

नागान् रथवरांश्चान्ये परिवार्य महारथाः।  
सान्तरायोधिनं जघ्नुर्द्रवमाणं महारथम् ॥ ८ ॥

तथा च रथिनं क्रुद्धं विकिरन्तं शरान् बहून्।  
नागा जघ्नुर्महाराज परिवार्य समन्ततः ॥ ९ ॥

नागो नागमभिद्रुत्य रथी च रथिनं रणे।  
शक्तितोमरनाराचैर्निजघ्ने तत्र भारत ॥ १० ॥

पादातानवमृद्नन्तो रथवारणवाजिनः ।  
रणमध्ये व्यदृश्यन्त कुर्वन्तो महदाकुलम् ॥ ११ ॥

हयाश्च पर्यधावन्त चामरैरुपशोभिताः ।  
हंसा हिमवतः प्रस्थे पिबन्त इव मेदिनीम् ॥ १२ ॥

तेषां तु वाजिनां भूमिः खुरैश्चित्रा विशाम्पते।  
अशोभत यथा नारी करजैः क्षतविक्षता ॥ १३ ॥

वाजिनां खुरशब्देन रथनेमिस्वनेन च।  
पत्तीनां चापि शब्देन नागानां बृंहितेन च ॥ १४ ॥  
वादित्राणां च घोषेण शङ्खानां निनदेन च।  
अभवन्नादिता भूमिर्निर्घातैरिव भारत ॥ १५ ॥

धनुषां कूजमानानां शस्त्रौघानां च दीप्यताम्।  
कवचानां प्रभाभिश्च न प्राज्ञायत किञ्चन ॥ १६ ॥

बहवो बाहवश्छिन्ना नागराजकरोपमाः ।  
उद्वेष्टन्ते विचेष्टन्ते वेगं कुर्वन्ति दारुणम् ॥ १७ ॥

शिरसां च महाराज पततां धरणीतले।  
च्युतानामिव तालेभ्यस्तालानां श्रूयते स्वनः ॥ १८ ॥

शिरोभिः पतितैर्भाति रुधिरार्द्रैर्वसुन्धरा ।  
तपनीयनिभैः काले नलिनैरिव भारत ॥ १९ ॥

उद्‌वृत्तनयनैस्तैस्तु गतसत्त्वैः सुविक्षतैः ।  
व्यभ्राजत मही राजन् पुण्डरीकैरिवावृता ॥ २० ॥

बाहुभिश्चन्दनादिग्धैः सकेयूरैर्महाधनैः ।  
पतितैर्भाति राजेन्द्र महाशक्रध्वजैरिव ॥ २१ ॥

ऊरुभिश्च नरेन्द्राणां विनिकृत्तैर्महाहवे ।  
हस्तिहस्तोपमैरन्यैः संवृतं तद् रणाङ्गणम् ॥ २२ ॥

कबन्धशतसंकीर्णं छत्रचामरसंकुलम् ।  
सेनावनं तच्छुशुभे वनं पुष्पाचितं यथा ॥ २३ ॥

तत्र योधा महाराज विचरन्तो ह्यभीतवत्।  
दृश्यन्ते रुधिराक्ताङ्गाः पुष्पिता इव किंशुकाः ॥ २४ ॥

मातङ्गाश्चाप्यदृश्यन्त शरतोमरपीडिताः ।  
पतन्तस्तत्र तत्रैव छिन्नाभ्रसदृशा रणे ॥ २५ ॥

गजानीकं महाराज वध्यमानं महात्मभिः।  
व्यदीर्यत दिशः सर्वा वातनुन्ना घना इव ॥ २६ ॥

ते गजा घनसंकाशाः पेतुरुर्व्यां समन्ततः।  
वज्रनुन्ना इव बभुः पर्वता युगसंक्षये ॥ २७ ॥

हयानां सादिभिः सार्धं पतितानां महीतले।  
राशयः स्म प्रदृश्यन्ते गिरिमात्रास्ततस्ततः ॥ २८ ॥

संजज्ञे रणभूमौ तु परलोकवहा नदी।  
शोणितोदा रथावर्ता ध्वजवृक्षास्थिशर्करा ॥ २९ ॥  
भुजनक्रा धनुःस्रोता हस्तिशैला हयोपला।  
मेदोमज्जाकर्दमिनी छत्रहंसा गदोडुपा ॥ ३० ॥  
कवचोष्णीषसंछन्ना पताकारुचिरद्रुमा ।  
चक्रचक्रावलीजुष्टा त्रिवेणूरगसंवृता ॥ ३१ ॥

शूराणां हर्षजननी भीरूणां भयवर्धनी।  
प्रावर्तत नदी रौद्रा कुरुसृञ्जयसंकुला ॥ ३२ ॥

तां नदीं परलोकाय वहन्तीमतिभैरवाम्।  
तेरुर्वाहननौभिस्तैः शूराः परिघबाहवः ॥ ३३ ॥

वर्तमाने तदा युद्धे निर्मर्यादे विशाम्पते।  
चतुरङ्गक्षये घोरे पूर्वदेवासुरोपमे ॥ ३४ ॥  
व्याक्रोशन् बान्धवानन्ये तत्र तत्र परंतप।  
कोशद्भिर्दयितैरन्ये भयार्ता न निवर्तिरे ॥ ३५ ॥

निर्मर्यादे तथा युद्धे वर्तमाने भयानके।  
अर्जुनो भीमसेनश्च मोहयांचक्रतुः परान् ॥ ३६ ॥

सा वध्यमाना महती सेना तव नराधिप।  
अमुह्यत् तत्र तत्रैव योषिन्मदवशादिव ॥ ३७ ॥

मोहयित्वा च तां सेनां भीमसेनधनंजयौ।  
दध्मतुर्वारिजौ तत्र सिंहनादांश्च चक्रतुः ॥ ३८ ॥

श्रुत्वैव तु महाशब्दं धृष्टद्युम्नशिखण्डिनौ।  
धर्मराजं पुरस्कृत्य मद्रराजमभिद्रुतौ ॥ ३९ ॥

तत्राश्चर्यमपश्याम घोररूपं विशाम्पते ।  
शल्येन सङ्गताः शूरा यदयुध्यन्त भागशः ॥ ४० ॥

माद्रीपुत्रौ तु रभसौ कृतास्त्रौ युद्धदुर्मदौ।  
अभ्ययातां त्वरायुक्तौ जिगीषन्तौ परंतप ॥ ४१ ॥

ततो न्यवर्तत बलं तावकं भरतर्षभ।  
शरैः प्रणुन्नं बहुधा पाण्डवैर्जितकाशिभिः ॥ ४२ ॥

वध्यमाना चमूः सा तु पुत्राणां प्रेक्षतां तव।  
भेजे दिशो महाराज प्रणुन्ना शरवृष्टिभिः ॥ ४३ ॥

हाहाकारो महाञ्जज्ञे योधानां तव भारत।  
तिष्ठ तिष्ठेति चाप्यासीद् द्रावितानां महात्मनाम् ॥ ४४ ॥

क्षत्रियाणां तदान्योन्यं संयुगे जयमिच्छताम्।  
प्राद्रवन्नेव सम्भग्नाः पाण्डवैस्तव सैनिकाः ॥ ४५ ॥  
त्यक्त्वा युद्धे प्रियान्‌ पुत्रान् भ्रातॄनथ पितामहान्।  
मातुलान् भागिनेयांश्च वयस्यानपि भारत ॥ ४६ ॥

हयान् द्विपांस्त्वरयन्तो योधा जग्मुः समन्ततः।  
आत्मत्राणकृतोत्साहास्तावका भरतर्षभ ॥ ४७ ॥