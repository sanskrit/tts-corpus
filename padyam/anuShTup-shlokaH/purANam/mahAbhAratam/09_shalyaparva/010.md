+++
title_full = "010 नकुलद्वारा कर्णके तीन पुत्रोंका वध तथा उभय पक्षकी सेनाओंका भयानक युद्ध"
title = "०१०"

+++


तत् प्रभग्नं बलं दृष्ट्वा मद्रराजः प्रतापवान्।  
उवाच सारथिं तूर्णं चोदयाश्वान् महाजवान् ॥ १ ॥

एष तिष्ठति वै राजा पाण्डुपुत्रो युधिष्ठिरः।  
छत्रेण ध्रियमाणेन पाण्डुरेण विराजता ॥ २ ॥

अत्र मां प्रापय क्षिप्रं पश्य मे सारथे बलम्।  
न समर्थो हि मे पार्थः स्थातुमद्य पुरो युधि॥३॥

एवमुक्तस्ततः प्रायान्मद्रराजस्य सारथिः ।  
यत्र राजा सत्यसंधो धर्मपुत्रो युधिष्ठिरः ॥ ४ ॥

प्रापतत् तच्च सहसा पाण्डवानां महद् बलम्।  
दधारैको रणे शल्यो वेलोद्‌वृत्तमिवार्णवम् ॥ ५ ॥

पाण्डवानां बलौघस्तु शल्यमासाद्य मारिष।  
व्यतिष्ठत तदा युद्धे सिन्धोर्वेग इवाचलम् ॥ ६ ॥

मद्रराजं तु समरे दृष्ट्वा युद्धाय धिष्ठितम्।  
कुरवः संन्यवर्तन्त मृत्युं कृत्वा निवर्तनम् ॥ ७ ॥

तेषु राजन् निवृत्तेषु व्यूढानीकेषु भागशः।  
प्रावर्तत महारौद्रः संग्रामः शोणितोदकः ॥ ८ ॥

समार्च्छच्चित्रसेनं तु नकुलो युद्धदुर्मदः।  
तौ परस्परमासाद्य चित्रकार्मुकधारिणौ ॥ ९ ॥  
मेघाविव यथोद्‌वृत्तौ दक्षिणोत्तरवर्षिणौ ।  
शरतोयैः सिषिचतुस्तौ परस्परमाहवे ॥ १० ॥

नान्तरं तत्र पश्यामि पाण्डवस्येतरस्य च।  
उभौ कृतास्त्रौ बलिनौ रथचर्याविशारदौ ॥ ११ ॥  
परस्परवधे यत्तौ छिद्रान्वेषणतत्परौ ।

चित्रसेनस्तु भल्लेन पीतेन निशितेन च ॥ १२ ॥  
नकुलस्य महाराज मुष्टिदेशेऽच्छिनद् धनुः।

अथैनं छिन्नधन्वानं रुक्मपुङ्खैः शिलाशितैः ॥ १३ ॥  
त्रिभिः शरैरसम्भ्रान्तो ललाटे वै समार्पयत्।

हयांश्चास्य शरैस्तीक्ष्णैः प्रेषयामास मृत्यवे ॥ १४ ॥  
तथा ध्वजं सारथिं च त्रिभिस्त्रिभिरपातयत्।

स शत्रुभुजनिर्मुक्तैर्ललाटस्थैस्त्रिभिः शरैः ॥ १५ ॥  
नकुलः शुशुभे राजंस्त्रिशृङ्ग इव पर्वतः।

स च्छिन्नधन्वा विरथः खड्‌गमादाय चर्म च ॥ १६ ॥  
रथादवातरद् वीरः शैलाग्रादिव केसरी।

पद्भ्यामापततस्तस्य शरवृष्टिं समासृजत् ॥ १७ ॥  
नकुलोऽप्यग्रसत् तां वै चर्मणा लघुविक्रमः।

चित्रसेनरथं प्राप्य चित्रयोधी जितश्रमः ॥ १८ ॥  
आरुरोह महाबाहुः सर्वसैन्यस्य पश्यतः।

सकुण्डलं समुकुटं सुनसं स्वायतेक्षणम् ॥ १९ ॥  
चित्रसेनशिरः कायादपाहरत पाण्डवः ।

स पपात रथोपस्थे दिवाकरसमद्युतिः ॥ २० ॥  
चित्रसेनं विशस्तं तु दृष्ट्वा तत्र महारथाः।  
साधुवादस्वनांश्चक्रुः सिंहनादांश्च पुष्कलान् ॥ २१ ॥

विशस्तं भ्रातरं दृष्ट्वा कर्णपुत्रौ महारथौ।  
सुषेणः सत्यसेनश्च मुञ्चन्तौ विविधान् शरान् ॥ २२ ॥  
ततोऽभ्यधावतां तूर्णं पाण्डवं रथिनां वरम्।

जिघांसन्तौ यथा नागं व्याघ्रौ राजन् महावने ॥ २३ ॥  
तावभ्यधावतां तीक्ष्णौ द्वावप्येनं महारथम्।  
शरौघान् सम्यगस्यन्तौ जीमूतौ सलिलं यथा ॥ २४ ॥

स शरैः सर्वतो विद्धः प्रहृष्ट इव पाण्डवः।  
अन्यत् कार्मुकमादाय रथमारुह्य वेगवान् ॥ २५ ॥  
अतिष्ठत रणे वीरः क्रुद्धरूप इवान्तकः।

तस्य तौ भ्रातरौ राजन् शरैः संनतपर्वभिः ॥ २६ ॥  
रथं विशकलीकर्तुं समारब्धौ विशाम्पते।

ततः प्रहस्य नकुलश्चतुर्भिश्चतुरो रणे ॥ २७ ॥  
जघान निशितैर्बाणैः सत्यसेनस्य वाजिनः।

ततः संधाय नाराचं रुक्मपुङ्खं शिलाशितम् ॥ २८ ॥  
धनुश्चिच्छेद राजेन्द्र सत्यसेनस्य पाण्डवः।

अथान्यं रथमास्थाय धनुरादाय चापरम् ॥ २९ ॥  
सत्यसेनः सुषेणश्च पाण्डवं पर्यधावताम्।

अविध्यत् तावसम्भ्रान्तो माद्रीपुत्रः प्रतापवान् ॥ ३० ॥  
द्वाभ्यां द्वाभ्यां महाराज शराभ्यां रणमूर्धनि।

सुषेणस्तु ततः क्रुद्धः पाण्डवस्य महद् धनुः ॥ ३१ ॥  
चिच्छेद प्रहसन् युद्धे क्षुरप्रेण महारथः।

अथान्यद् धनुरादाय नकुलः क्रोधमूर्च्छितः ॥ ३२ ॥  
सुषेणं पञ्चभिर्विद्ध्वा ध्वजमेकेन चिच्छिदे।

सत्यसेनस्य च धनुर्हस्तावापं च मारिष ॥ ३३ ॥  
चिच्छेद तरसा युद्धे तत उच्चुक्रुशुर्जनाः।

अथान्यद् धनुरादाय वेगघ्नं भारसाधनम् ॥ ३४ ॥  
शरैः संछादयामास समन्तात् पाण्डुनन्दनम्।

संनिवार्य तु तान् बाणान् नकुलः परवीरहा ॥ ३५ ॥  
सत्यसेनं सुषेणं च द्वाभ्यां द्वाभ्यामविध्यत।

तावेनं प्रत्यविध्येतां पृथक् पृथगजिह्मगैः ॥ ३६ ॥  
सारथिं चास्य राजेन्द्र शितैर्विव्यधतुः शरैः।

सत्यसेनो रथेषां तु नकुलस्य धनुस्तथा ॥ ३७ ॥  
पृथक् शराभ्यां चिच्छेद कृतहस्तः प्रतापवान्।

स रथेऽतिरथस्तिष्ठन् रथशक्तिं परामृशत् ॥ ३८ ॥  
स्वर्णदण्डामकुण्ठाग्रां तैलधौतां सुनिर्मलाम् ।  
लेलिहानामिव विभो नागकन्यां महाविषाम् ॥ ३९ ॥  
समुद्यम्य च चिक्षेप सत्यसेनस्य संयुगे।

सा तस्य हृदयं संख्ये बिभेद च तथा नृप॥४०॥  
स पपात रथाद् भूमिं गतसत्त्वोऽल्पचेतनः।

भ्रातरं निहतं दृष्ट्वा सुषेणः क्रोधमूर्च्छितः ॥ ४१ ॥  
अभ्यवर्षच्छरैस्तूर्णं पादातं पाण्डुनन्दनम् ।

चतुर्भिश्चतुरो वाहान् ध्वजं छित्त्वा च पञ्चभिः ॥ ४२ ॥  
त्रिभिर्वै सारथिं हत्वा कर्णपुत्रो ननाद ह।

नकुलं विरथं दृष्ट्वा द्रौपदेयो महारथम् ॥ ४३ ॥  
सुतसोमोऽभिदुद्राव परीप्सन् पितरं रणे।

ततोऽधिरुह्य नकुलः सुतसोमस्य तं रथम् ॥ ४४ ॥  
शुशुभे भरतश्रेष्ठो गिरिस्थ इव केसरी।

अन्यत् कार्मुकमादाय सुषेणं समयोधयत् ॥ ४५ ॥  
तावुभौ शरवर्षाभ्यां समासाद्य परस्परम्।  
परस्परवधे यत्नं चक्रतुः सुमहारथौ ॥ ४६ ॥

सुषेणस्तु ततः क्रुद्धः पाण्डवं विशिखैस्त्रिभिः।  
सुतसोमं तु विंशत्या बाह्वोरुरसि चार्पयत् ॥ ४७ ॥

ततः क्रुद्धो महाराज नकुलः परवीरहा।  
शरैस्तस्य दिशः सर्वाश्छादयामास वीर्यवान् ॥ ४८ ॥

ततो गृहीत्वा तीक्ष्णाग्रमर्धचन्द्रं सुतेजनम्।  
सुवेगवन्तं चिक्षेप कर्णपुत्राय संयुगे ॥ ४९ ॥

तस्य तेन शिरः कायाज्जहार नृपसत्तम।  
पश्यतां सर्वसैन्यानां तदद्भुतमिवाभवत् ॥ ५० ॥

स हतः प्रापतद् राजन् नकुलेन महात्मना।  
नदीवेगादिवारुग्णस्तीरजः पादपो महान् ॥ ५१ ॥

कर्णपुत्रवधं दृष्ट्वा नकुलस्य च विक्रमम्।  
प्रदुद्राव भयात् सेना तावकी भरतर्षभ ॥ ५२ ॥

तां तु सेनां महाराज मद्रराजः प्रतापवान्।  
अपालयद् रणे शूरः सेनापतिररिंदमः ॥ ५३ ॥

विभीस्तस्थौ महाराज व्यवस्थाप्य च वाहिनीम्।  
सिंहनादं भृशं कृत्वा धनुःशब्दं च दारुणम् ॥ ५४ ॥

तावकाः समरे राजन् रक्षिता दृढधन्वना।  
प्रत्युद्ययुररातींस्तु समन्ताद् विगतव्यथाः ॥ ५५ ॥

मद्रराजं महेष्वासं परिवार्य समन्ततः।  
स्थिता राजन् महासेना योद्धुकामा समन्ततः ॥ ५६ ॥

सात्यकिर्भीमसेनश्च माद्रीपुत्रौ च पाण्डवौ।  
युधिष्ठिरं पुरस्कृत्य ह्रीनिषेवमरिंदमम् ॥ ५७ ॥

परिवार्य रणे वीराः सिंहनादं प्रचक्रिरे।  
बाणशङ्खरवांस्तीव्रान् क्ष्वेडाश्च विविधा दधुः ॥ ५८ ॥

तथैव तावकाः सर्वे मद्राधिपतिमञ्जसा।  
परिवार्य सुसंरब्धाः पुनर्युद्धमरोचयन् ॥ ५९ ॥

ततः प्रववृते युद्धं भीरूणां भयवर्धनम्।  
तावकानां परेषां च मृत्युं कृत्वा निवर्तनम् ॥ ६० ॥

यथा देवासुरं युद्धं पूर्वमासीद् विशाम्पते।  
अभीतानां तथा राजन् यमराष्ट्रविवर्धनम् ॥ ६१ ॥

ततः कपिध्वजो राजन् हत्वा संशप्तकान् रणे।  
अभ्यद्रवत तां सेनां कौरवीं पाण्डुनन्दनः ॥ ६२ ॥

तथैव पाण्डवाः सर्वे धृष्टद्युम्नपुरोगमाः।  
अभ्यधावन्त तां सेनां विसृजन्तः शितान् शरान् ॥ ६३ ॥

पाण्डवैरवकीर्णानां सम्मोहः समजायत ।  
न च जज्ञुस्त्वनीकानि दिशो वा विदिशस्तथा ॥ ६४ ॥

आपूर्यमाणा निशितैः शरैः पाण्डवचोदितैः।  
हतप्रवीरा विध्वस्ता वार्यमाणा समन्ततः ॥ ६५ ॥

कौरव्यवध्यत चमूः पाण्डुपुत्रैर्महारथैः ।  
तथैव पाण्डवं सैन्यं शरै राजन् समन्ततः ॥ ६६ ॥  
रणेऽहन्यत पुत्रैस्ते शतशोऽथ सहस्रशः।

ते सेने भृशसंतप्ते वध्यमाने परस्परम् ॥ ६७ ॥  
व्याकुले समपद्येतां वर्षासु सरिताविव।

आविवेश ततस्तीव्रं तावकानां महद् भयम्।  
पाण्डवानां च राजेन्द्र तथाभूते महाहवे ॥ ६८ ॥