+++
title_full = "025 सेनजित्\u200cके उपदेशयुक्त उद्\u200cगारोंका उल्लेख करके व्यासजीका युधिष्ठिरको समझाना"
title = "०२५ सेनजिदुपाख्याने"

+++


द्वैपायनवचः श्रुत्वा कुपिते च धनंजये।  
व्यासमामन्त्र्य कौन्तेयः प्रत्युवाच युधिष्ठिरः ॥ १ ॥

न पार्थिवमिदं राज्यं न भोगाश्च पृथग्विधाः।  
प्रीणयन्ति मनो मेऽद्य शोको मां रुन्धयत्ययम् ॥ २ ॥

श्रुत्वा वीरविहीनानामपुत्राणां च योषिताम्।  
परिदेवयमानानां शान्तिं नोपलभे मुने ॥ ३ ॥

इत्युक्तः प्रत्युवाचेदं व्यासो योगविदां वरः।  
युधिष्ठिरं महाप्राज्ञो धर्मज्ञो वेदपारगः ॥ ४ ॥

न कर्मणा लभ्यते चिन्तया वा  
नाप्यस्ति दाता पुरुषस्य कश्चित्।  
पर्याययोगाद् विहितं विधात्रा  
कालेन सर्वं लभते मनुष्यः ॥ ५ ॥

न बुद्धिशास्त्राध्ययनेन शक्यं  
प्राप्तुं विशेषं मनुजैरकाले ।  
मूर्खोऽपि चाप्नोति कदाचिदर्थान्  
कालो हि कार्यं प्रति निर्विशेषः ॥ ६ ॥

नाभूतिकालेषु फलं ददन्ति  
शिल्पानि मन्त्राश्च तथौषधानि ।  
तान्येव कालेन समाहितानि  
सिद्ध्यन्ति वर्धन्ति च भूतिकाले ॥ ७ ॥

कालेन शीघ्राः प्रवहन्ति वाताः  
कालेन वृष्टिर्जलदानुपैति ।  
कालेन पद्मोत्पलवज्जलं च  
कालेन पुष्यन्ति वनेषु वृक्षाः ॥ ८ ॥

कालेन कृष्णाश्च सिताश्च रात्र्यः  
कालेन चन्द्रः परिपूर्णबिम्बः ।  
नाकालतः पुष्पफलं द्रुमाणां  
नाकालवेगाः सरितो वहन्ति ॥ ९ ॥

नाकालमत्ताः खगपन्नगाश्च  
मृगद्विपाः शैलमृगाश्च लोके ।  
नाकालतः स्त्रीषु भवन्ति गर्भा  
नायान्त्यकाले शिशिरोष्णवर्षाः ॥ १० ॥

नाकालतो म्रियते जायते वा  
नाकालतो व्याहरते च बालः।  
नाकालतो यौवनमभ्युपैति  
नाकालतो रोहति बीजमुप्तम् ॥ ११ ॥

नाकालतो भानुरुपैति योगं  
नाकालतोऽस्तंगिरिमभ्युपैति ।  
नाकालतो वर्धते हीयते च  
चन्द्रः समुद्रोऽपि महोर्मिमाली ॥ १२ ॥

अत्राप्युदाहरन्तीममितिहासं पुरातनम् ।  
गीतं राज्ञा सेनजिता दुःखार्तेन युधिष्ठिर ॥ १३ ॥

सर्वानेवैष पर्यायो मर्त्यान् स्पृशति दुःसहः।  
कालेन परिपक्वा हि म्रियन्ते सर्वपार्थिवाः ॥ १४ ॥

घ्नन्ति चान्यान् नरा राजंस्तानप्यन्ये तथा नराः।  
संज्ञैषा लौकिकी राजन् न हिनस्ति न हन्यते ॥ १५ ॥

हन्तीति मन्यते कश्चिन्न हन्तीत्यपि चापरः।  
स्वभावतस्तु नियतौ भूतानां प्रभवाप्ययौ ॥ १६ ॥

नष्टे धने वा दारे वा पुत्रे पितरि वा मृते।  
अहो दुःखमिति ध्यायन् दुःखस्यापचितिं चरेत् ॥ १७ ॥

स किं शोचसि मूढः सन्‌ शोच्यान् किमनुशोचसि।  
पश्य दुःखेषु दुःखानि भयेषु च भयान्यपि ॥ १८ ॥

आत्मापि चायं न मम सर्वापि पृथिवी मम।  
यथा मम तथान्येषामिति पश्यन् न मुह्यति ॥ १९ ॥

शोकस्थानसहस्राणि हर्षस्थानशतानि च ।  
दिवसे दिवसे मूढमाविशन्ति न पण्डितम् ॥ २० ॥

एवमेतानि कालेन प्रियद्वेष्याणि भागशः।  
जीवेषु परिवर्तन्ते दुःखानि च सुखानि च ॥ २१ ॥

दुःखमेवास्ति न सुखं तस्मात् तदुपलभ्यते।  
तृष्णार्तिप्रभवं दुःखं दुःखार्तिप्रभवं सुखम् ॥ २२ ॥

सुखस्यानन्तरं दुःखं दुःखस्यानन्तरं सुखम्।  
न नित्यं लभते दुःखं न नित्यं लभते सुखम्॥२३॥

सुखमेव हि दुःखान्तं कदाचिद्‌ दुःखतः सुखम्।  
तस्मादेतद् द्वयं जह्याद् य इच्छेच्छाश्वतं सुखम् ॥ २४ ॥  
सुखान्तप्रभवं दुःखं दुःखान्तप्रभवं सुखम्।

यन्निमित्तो भवेच्छोकस्तापो वा भृशदारुणः ॥ २५ ॥  
आयासो वापि यन्मूलस्तदेकाङ्गमपि त्यजेत्।

सुखं वा यदि वा दुःखं प्रियं वा यदि वाप्रियम्।  
प्राप्तं प्राप्तमुपासीत हृदयेनापराजितः ॥ २६ ॥

ईषदप्यङ्ग दाराणां पुत्राणां वा चराप्रियम्।  
ततो ज्ञास्यसि कः कस्य केन वा कथमेव च॥२७॥

ये च मूढतमा लोके ये च बुद्धेः परं गताः।  
त एव सुखमेधन्ते मध्यमः क्लिश्यते जनः ॥ २८ ॥

इत्यब्रवीन्महाप्राज्ञो युधिष्ठिर स सेनजित्।  
परावरज्ञो लोकस्य धर्मवित् सुखदुःखवित् ॥ २९ ॥

येन दुःखेन यो दुःखी न स जातु सुखी भवेत्।  
दुःखानां हि क्षयो नास्ति जायते ह्यपरात् परम् ॥ ३० ॥

सुखं च दुःखं च भवाभवौ च  
लाभालाभौ मरणं जीवितं च।  
पर्यायतः सर्वमवाप्नुवन्ति  
तस्माद् धीरो नैव हृष्येन्न शोचेत् ॥ ३१ ॥

दीक्षां राज्ञः संयुगे युद्धमाहु-  
र्योगं राज्ये दण्डनीत्यां च सम्यक्।  
वित्तत्यागो दक्षिणानां च यज्ञे  
सम्यग् दानं पावनानीति विद्यात् ॥ ३२ ॥

रक्षन् राज्यं बुद्धिपूर्वं नयेन  
संत्यक्तात्मा यज्ञशीलो महात्मा ।  
सर्वाल्लोँकान् धर्मदृष्ट्या चरंश्चा-  
प्यूर्ध्वं देहान्मोदते देवलोके ॥ ३३ ॥

जित्वा संग्रामान् पालयित्वा च राष्ट्रं  
सोमं पीत्वा वर्धयित्वा प्रजाश्च।  
युक्त्या दण्डं धारयित्वा प्रजानां  
युद्धे क्षीणो मोदते देवलोके ॥ ३४ ॥

सम्यग् वेदान् प्राप्य शास्त्राण्यधीत्य  
सम्यग् राज्यं पालयित्वा च राजा।  
चातुर्वर्ण्यं स्थापयित्वा स्वधर्मे  
पूतात्मा वै मोदते देवलोके ॥ ३५ ॥

यस्य वृत्तं नमस्यन्ति स्वर्गस्थस्यापि मानवाः।  
पौरजानपदामात्याः स राजा राजसत्तमः ॥ ३६ ॥