+++
title_full = "046 युधिष्ठिर और श्रीकृष्णका संवाद, श्रीकृष्ण-द्वारा भीष्मकी प्रशंसा और युधिष्ठिरको उनके पास चलनेका आदेश"
title = "०४६ महापुरुषस्तवे"

+++


किमिदं परमाश्चर्यं ध्यायस्यमितविक्रम ।  
कच्चिल्लोकत्रयस्यास्य स्वस्ति लोकपरायण ॥ १ ॥  
चतुर्थं ध्यानमार्गं त्वमालम्ब्य पुरुषर्षभ।  
अपक्रान्तो यतो देवस्तेन मे विस्मितं मनः ॥ २ ॥

निगृहीतो हि वायुस्ते पञ्चकर्मा शरीरगः।  
इन्द्रियाणि प्रसन्नानि मनसि स्थापितानि ते ॥ ३ ॥

वाक् च सत्त्वं च गोविन्द बुद्धौ संवेशितानि ते।  
सर्वे चैव गुणा देवाः क्षेत्रज्ञे ते निवेशिताः ॥ ४ ॥

नेङ्गन्ति तव रोमाणि स्थिरा बुद्धिस्तथा मनः।  
काष्ठकुड्यशिलाभूतो निरीहश्चासि माधव ॥ ५ ॥

यथा दीपो निवातस्थो निरिङ्गो ज्वलते पुनः।  
तथासि भगवन् देव पाषाण इव निश्चलः ॥ ६ ॥

यदि श्रोतुमिहार्हामि न रहस्यं च ते यदि।  
छिन्धि मे संशयं देव प्रपन्नायाभियाचते ॥ ७ ॥

त्वं हि कर्ता विकर्ता च क्षरं चैवाक्षरं च हि।  
अनादिनिधनश्चाद्यस्त्वमेव पुरुषोत्तम ॥ ८ ॥

त्वत्प्रपन्नाय भक्ताय शिरसा प्रणताय च।  
ध्यानस्यास्य यथा तत्त्वं ब्रूहि धर्मभृतां वर ॥ ९ ॥

ततः स्वे गोचरे न्यस्य मनोबुद्धीन्द्रियाणि सः।  
स्मितपूर्वमुवाचेदं भगवान् वासवानुजः ॥ १० ॥

शरतल्पगतो भीष्मः शाम्यन्निव हुताशनः।  
मां ध्याति पुरुषव्याघ्रस्ततो मे तद्‌गतं मनः ॥ ११ ॥

यस्य ज्यातलनिर्घोषं विस्फूर्जितमिवाशनेः ।  
न सेहे देवराजोऽपि तमस्मि मनसा गतः ॥ १२ ॥

येनाभिजित्य तरसा समस्तं राजमण्डलम्।  
ऊढास्तिस्रस्तु ताः कन्यास्तमस्मि मनसा गतः ॥ १३ ॥

त्रयोविंशतिरात्रं यो योधयामास भार्गवम्।  
न च रामेण निस्तीर्णस्तमस्मि मनसा गतः ॥ १४ ॥

एकीकृत्येन्द्रियग्रामं मनः संयम्य मेधया।  
शरणं मामुपागच्छत् ततो मे तद्‌गतं मनः ॥ १५ ॥

यं गङ्गा गर्भविधिना धारयामास पार्थिव।  
वसिष्ठशिक्षितं तात तमस्मि मनसा गतः ॥ १६ ॥

दिव्यास्त्राणि महातेजा यो धारयति बुद्धिमान्।  
साङ्गांश्च चतुरो वेदांस्तमस्मि मनसा गतः ॥ १७ ॥

रामस्य दयितं शिष्यं जामदग्न्यस्य पाण्डव।  
आधारं सर्वविद्यानां तमस्मि मनसा गतः ॥ १८ ॥

स हि भूतं भविष्यच्च भवच्च भरतर्षभ।  
वेत्ति धर्मविदां श्रेष्ठं तमस्मि मनसा गतः ॥ १९ ॥

तस्मिन् हि पुरुषव्याघ्रे कर्मभिः स्वैर्दिवं गते।  
भविष्यति मही पार्थ नष्टचन्द्रेव शर्वरी ॥ २० ॥

तद् युधिष्ठिर गाङ्गेयं भीष्मं भीमपराक्रमम्।  
अभिगम्योपसंगृह्य पृच्छ यत् ते मनोगतम् ॥ २१ ॥

चातुर्विद्यं चातुर्होत्रं चातुराश्रम्यमेव च।  
राजधर्मांश्च निखिलान् पृच्छैनं पृथिवीपते ॥ २२ ॥

तस्मिन्नस्तमिते भीष्मे कौरवाणां धुरंधरे।  
ज्ञानान्यस्तं गमिष्यन्ति तस्मात् त्वां चोदयाम्यहम् ॥ २३ ॥

तच्छ्रुत्वा वासुदेवस्य तथ्यं वचनमुत्तमम्।  
साश्रुकण्ठः स धर्मज्ञो जनार्दनमुवाच ह ॥ २४ ॥

यद् भवानाह भीष्मस्य प्रभावं प्रति माधव।  
तथा तन्नात्र संदेहो विद्यते मम माधव ॥ २५ ॥

महाभाग्यं च भीष्मस्य प्रभावश्च महाद्युते।  
श्रुतं मया कथयतां ब्राह्मणानां महात्मनाम् ॥ २६ ॥

भवांश्च कर्ता लोकानां यद् ब्रवीत्यरिसूदन।  
तथा तदनभिध्येयं वाक्यं यादवनन्दन ॥ २७ ॥

यदि त्वनुग्रहवती बुद्धिस्ते मयि माधव।  
त्वामग्रतः पुरस्कृत्य भीष्मं यास्यामहे वयम् ॥ २८ ॥

आवृते भगवत्यर्के स हि लोकान् गमिष्यति।  
त्वद्‌दर्शनं महाबाहो तस्मादर्हति कौरवः ॥ २९ ॥

तव चाद्यस्य देवस्य क्षरस्यैवाक्षरस्य च।  
दर्शनं त्वस्य लाभः स्यात् त्वं हि ब्रह्ममयो निधिः॥३०॥

श्रुत्वैवं धर्मराजस्य वचनं मधुसूदनः।  
पार्श्वस्थं सात्यकिं प्राह रथो मे युज्यतामिति ॥ ३१ ॥

सात्यकिस्त्वाशु निष्क्रम्य केशवस्य समीपतः।  
दारुकं प्राह कृष्णस्य युज्यतां रथ इत्युत ॥ ३२ ॥

स सात्यकेराशु वचो निशम्य  
रथोत्तमं काञ्चनभूषिताङ्गम् ।  
मसारगल्वर्कमयैर्विभङ्गै-  
र्विभूषितं हेमनिबद्धचक्रम् ॥ ३३ ॥  
दिवाकरांशुप्रभमाशुगामिनं  
विचित्रनानामणिभूषितान्तरम् ।  
नवोदितं सूर्यमिव प्रतापिनं  
विचित्रतार्क्ष्यध्वजिनं पताकिनम् ॥ ३४ ॥  
सुग्रीवशैब्यप्रमुखैर्वराश्वै-  
र्मनोजवैः काञ्चनभूषिताङ्गैः ।  
संयुक्तमावेदयदच्युताय  
कृताञ्जलिर्दारुको राजसिंह ॥ ३५ ॥