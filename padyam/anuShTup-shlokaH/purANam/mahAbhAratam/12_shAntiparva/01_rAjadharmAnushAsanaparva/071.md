+++
title_full = "071 धर्मपूर्वक प्रजाका पालन ही राजाका महान् धर्म है, इसका प्रतिपादन"
title = "०७१"

+++


कथं राजा प्रजा रक्षन्नाधिबन्धेन युज्यते।  
धर्मेण नापराध्नोति तन्मे ब्रूहि पितामह ॥ १ ॥

समासेनैव ते राजन् धर्मान् वक्ष्यामि शाश्वतान्।  
विस्तरेणैव धर्माणां न जात्वन्तमवाप्नुयात् ॥ २ ॥

धर्मनिष्ठान् श्रुतवतो वेदव्रतसमाहितान् ।  
अर्चयित्वा यजेथास्त्वं गृहे गुणवतो द्विजान् ॥ ३ ॥  
प्रत्युत्थायोपसंगृह्य चरणावभिवाद्य च ।  
अथ सर्वाणि कुर्वीथाः कार्याणि सपुरोहितः ॥ ४ ॥

धर्मकार्याणि निर्वर्त्य मङ्गलानि प्रयुज्य च।  
ब्राह्मणान् वाचयेथास्त्वमर्थसिद्धिजयाशिषः ॥ ५ ॥

आर्जवेन च सम्पन्नो धृत्या बुद्ध्या च भारत।  
यथार्थं प्रतिगृह्णीयात् कामक्रोधौ च वर्जयेत् ॥ ६ ॥

कामक्रोधौ पुरस्कृत्य योऽर्थं राजानुतिष्ठति।  
न स धर्मं न चाप्यर्थं प्रतिगृह्णाति बालिशः ॥ ७ ॥

मा स्म लुब्धांश्च मूर्खांश्च कामार्थे च प्रयूयुजः।  
अलुब्धान् बुद्धिसम्पन्नान् सर्वकर्मसु योजयेत् ॥ ८ ॥

मूर्खो ह्यधिकृतोऽर्थेषु कार्याणामविशारदः ।  
प्रजाः क्लिश्नात्ययोगेन कामक्रोधसमन्वितः ॥ ९ ॥

बलिषष्ठेन शुल्केन दण्डेनाथापराधिनाम् ।  
शास्त्रानीतेन लिप्सेथा वेतनेन धनागमम् ॥ १० ॥

दापयित्वा करं धर्म्यं राष्ट्रं नीत्या यथाविधि।  
तथैतं कल्पयेद् राजा योगक्षेममतन्द्रितः ॥ ११ ॥

गोपायितारं दातारं धर्मनित्यमतन्द्रितम् ।  
अकामद्वेषसंयुक्तमनुरज्यन्ति मानवाः ॥ १२ ॥

मा स्माधर्मेण लोभेन लिप्सेथास्त्वं धनागमम्।  
धर्मार्थावध्रुवौ तस्य यो न शास्त्रपरो भवेत् ॥ १३ ॥

अपशास्त्रपरो राजा धर्मार्थान्नाधिगच्छति ।  
अस्थाने चास्य तद् वित्तं सर्वमेव विनश्यति ॥ १४ ॥

अर्थमूलोऽपि हिंसां च कुरुते स्वयमात्मनः।  
करैरशास्त्रदृष्टैर्हि मोहात् सम्पीडयन् प्रजाः ॥ १५ ॥

ऊधश्छिन्द्यात् तु यो धेन्वाः क्षीरार्थी न लभेत्‌ पयः।  
एवं राष्ट्रमयोगेन पीडितं न विवर्धते ॥ १६ ॥

यो हि दोग्ध्रीमुपास्ते च स नित्यं विन्दते पयः।  
एवं राष्ट्रमुपायेन भुञ्जानो लभते फलम् ॥ १७ ॥

अथ राष्ट्रमुपायेन भुज्यमानं सुरक्षितम्।  
जनयत्यतुलां नित्यं कोशवृद्धिं युधिष्ठिर ॥ १८ ॥

दोग्ध्री धान्यं हिरण्यं च मही राज्ञा सुरक्षिता।  
नित्यं स्वेभ्यः परेभ्यश्च तृप्ता माता यथा पयः ॥ १९ ॥

मालाकारोपमो राजन् भव माऽऽङ्गारिकोपमः।  
तथायुक्तश्चिरं राज्यं भोक्तं शक्ष्यसि पालयन् ॥ २० ॥

परचक्राभियानेन यदि ते स्याद् धनक्षयः।  
अथ साम्नैव लिप्सेथा धनमब्राह्मणेषु यत् ॥ २१ ॥

मा स्म ते ब्राह्मणं दृष्ट्वा धनस्थं प्रचलेन्मनः।  
अन्त्यायामप्यवस्थायां किमु स्फीतस्य भारत ॥ २२ ॥

धनानि तेभ्यो दद्यास्त्वं यथाशक्ति यथार्हतः।  
सान्त्वयन् परिरक्षंश्च स्वर्गमाप्स्यसि दुर्जयम् ॥ २३ ॥

एवं धर्मेण वृत्तेन प्रजास्त्वं परिपालय।  
स्वन्तं पुण्यं यशो नित्यं प्राप्स्यसे कुरुनन्दन ॥ २४ ॥

धर्मेण व्यवहारेण प्रजाः पालय पाण्डव।  
युधिष्ठिर यथा युक्तो नाधिबन्धेन योक्ष्यसे ॥ २५ ॥

एष एव परो धर्मो यद् राजा रक्षति प्रजाः।  
भूतानां हि यथा धर्मो रक्षणं परमा दया ॥ २६ ॥

तस्मादेवं परं धर्मं मन्यन्ते धर्मकोविदाः।  
यो राजा रक्षणे युक्तो भूतेषु कुरुते दयाम् ॥ २७ ॥

यदह्ना कुरुते पापमरक्षन् भयतः प्रजाः।  
राजा वर्षसहस्रेण तस्यान्तमधिगच्छति ॥ २८ ॥

यदह्ना कुरुते धर्मं प्रजा धर्मेण पालयन्।  
दशवर्षसहस्राणि तस्य भुंक्ते फलं दिवि ॥ २९ ॥

स्विष्टिः स्वधीतिः सुतपा लोकाञ्जयति यावतः।  
क्षणेन तानवाप्नोति प्रजा धर्मेण पालयन् ॥ ३० ॥

एवं धर्मं प्रयत्नेन कौन्तेय परिपालय।  
ततः पुण्यफलं लब्ध्वा नाधिबन्धेन योक्ष्यसे ॥ ३१ ॥

स्वर्गलोके सुमहतीं श्रियं प्राप्स्यसि पाण्डव।  
असम्भवश्च धर्माणामीदृशानामराजसु ॥ ३२ ॥

तस्माद् राजैव नान्योऽस्ति यो धर्मफलमाप्नुयात्।  
स राज्यं धृतिमान् प्राप्य धर्मेण परिपालय।  
इन्द्रं तर्पय सोमेन कामैश्च सुहृदो जनान् ॥ ३३ ॥