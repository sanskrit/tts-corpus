+++
title_full = "112 एक तपस्वी ऊँटके आलस्यका कुपरिणाम और राजाका कर्तव्य"
title = "११२ उष्ट्रग्रीवोपाख्याने"

+++


किं पार्थिवेन कर्तव्यं किं च कृत्वा सुखी भवेत्।  
एतदाचक्ष्व तत्त्वेन सर्वधर्मभृतां वर ॥ १ ॥

हन्त तेऽहं प्रवक्ष्यामि शृणु कार्यैकनिश्चयम्।  
यथा राज्ञेह कर्तव्यं यच्च कृत्वा सुखी भवेत् ॥ २ ॥

न चैवं वर्तितव्यं स्म यथेदमनुशुश्रुम।  
उष्ट्रस्य तु महद् वृत्तं तन्निबोध युधिष्ठिर ॥ ३ ॥

जातिस्मरो महानुष्ट्रः प्राजापत्ये युगेऽभवत्।  
तपः सुमहादातिष्ठदरण्ये संशितव्रतः ॥ ४ ॥

तपसस्तस्य चान्तेऽथ प्रीतिमानभवद् विभुः।  
वरेण च्छन्दयामास ततश्चैनं पितामहः ॥ ५ ॥

भगवंस्त्वत्प्रसादान्मे दीर्घा ग्रीवा भवेदियम्।  
योजनानां शतं साग्रं गच्छामि चरितुं विभो ॥ ६ ॥

एवमस्त्विति चोक्तः स वरदेन महात्मना।  
प्रतिलभ्य वरं श्रेष्ठं ययावुष्ट्रः स्वकं वनम् ॥ ७ ॥

स चकार तदाऽऽलस्यं वरदानात् सुदुर्मतिः।  
न चैच्छच्चरितुं गन्तुं दुरात्मा कालमोहितः ॥ ८ ॥

स कदाचित् प्रसार्यैव तां ग्रीवां शतयोजनाम्।  
चचार श्रान्तहृदयो वातश्चागात् ततो महान् ॥ ९ ॥

स गुहायां शिरो ग्रीवां निधाय पशुरात्मनः।  
आस्ते तु वर्षमभ्यागात् सुमहत् प्लावयज्जगत् ॥ १० ॥

अथ शीतपरीताङ्गो जम्बुकः क्षुच्छ्रमान्वितः।  
सदारस्तां गुहामाशु प्रविवेश जलार्दितः ॥ ११ ॥

स दृष्ट्वा मांसजीवी तु सुभृशं क्षुच्छ्रमान्वितः।  
अभक्षयत् ततो ग्रीवामुष्ट्रस्य भरतर्षभ ॥ १२ ॥

यदा त्वबुध्यतात्मानं भक्ष्यमाणं स वै पशुः।  
तदा संकोचने यत्नमकरोद् भृशदुःखितः ॥ १३ ॥

यावदूर्ध्वमधश्चैव ग्रीवां संक्षिपते पशुः।  
तावत् तेन सदारेण जम्बुकेन स भक्षितः ॥ १४ ॥

स हत्वा भक्षयित्वा च तमुष्ट्रं जम्बुकस्तदा।  
विगते वातवर्षे तु निश्चक्राम गुहामुखात् ॥ १५ ॥

एवं दुर्बुद्धिना प्राप्तमुष्ट्रेण निधनं तदा।  
आलस्यस्य क्रमात् पश्य महान्तं दोषमागतम् ॥ १६ ॥

त्वमप्येवंविधं हित्वा योगेन नियतेन्द्रियः।  
वर्तस्व बुद्धिमूलं तु विजयं मनुरब्रवीत् ॥ १७ ॥

बुद्धिश्रेष्ठानि कर्माणि बाहुमध्यानि भारत।  
तानि जङ्घाजघन्यानि भारप्रत्यवराणि च ॥ १८ ॥

राज्यं तिष्ठति दक्षस्य संगृहीतेन्द्रियस्य च।  
आर्तस्य बुद्धिमूलं हि विजयं मनुरब्रवीत् ॥ १९ ॥

गुह्यं मन्त्रं श्रुतवतः सुसहायस्य चानघ।  
परीक्ष्यकारिणो ह्यर्थास्तिष्ठन्तीह युधिष्ठिर ।  
सहाययुक्तेन मही कृत्स्ना शक्या प्रशासितुम् ॥ २० ॥

इदं हि सद्भिः कथितं विधिज्ञैः  
पुरा महेन्द्रप्रतिमप्रभाव ।  
मयापि चोक्तं तव शास्त्रदृष्ट्या  
यथैव बुद्ध्वा प्रचरस्व राजन् ॥ २१ ॥