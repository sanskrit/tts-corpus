+++
title_full = "088 प्रजासे कर लेने तथा कोश-संग्रह करनेका प्रकार"
title = "०८८ कोशसंचयप्रकारकथने"

+++


यदा राजा समर्थोऽपि कोशार्थी स्यान्महामते।  
कथं प्रवर्तेत तदा तन्मे ब्रूहि पितामह ॥ १ ॥

यथादेशं यथाकालं यथाबुद्धि यथाबलम्।  
अनुशिष्यात् प्रजा राजा धर्मार्थी तद्धिते रतः ॥ २ ॥

यथा तासां च मन्येत श्रेय आत्मन एव च।  
तथा कर्माणि सर्वाणि राजा राष्ट्रेषु वर्तयेत् ॥ ३ ॥

मधुदोहं दुहेद् राष्ट्रं भ्रमरा इव पादपम्।  
वत्सापेक्षी दुहेच्चैव स्तनांश्च न विकुट्‌टयेत् ॥ ४ ॥

जलौकावत् पिबेद् राष्ट्रं मृदुनैव नराधिपः।  
व्याघ्रीव च हरेत् पुत्रान् संदशेन्न च पीडयेत् ॥ ५ ॥

यथा शल्यकवानाखुः पदं धूनयते सदा।  
अतीक्ष्णेनाभ्युपायेन तथा राष्ट्रं समापिबेत् ॥ ६ ॥

अल्पेनाल्पेन देयेन वर्धमानं प्रदापयेत्।  
ततो भूयस्ततो भूयः क्रमवृद्धिं समाचरेत् ॥ ७ ॥

दमयन्निव दम्यानि शश्वद् भारं विवर्धयेत्।  
मृदुपूर्वं प्रयत्नेन पाशानभ्यवहारयेत् ॥ ८ ॥

सकृत्पाशावकीर्णास्ते न भविष्यन्ति दुर्दमाः।  
उचितेनैव भोक्तव्यास्ते भविष्यन्ति यत्नतः ॥ ९ ॥

तस्मात् सर्वसमारम्भो दुर्लभः पुरुषं प्रति।  
यथामुख्यान् सान्त्वयित्वा भोक्तव्य इतरो जनः ॥ १० ॥

ततस्तान् भेदयित्वा तु परस्परविवक्षितान्।  
भुञ्जीत सान्त्वयंश्चैव यथासुखमयत्नतः ॥ ११ ॥

न चास्थाने न चाकाले करांस्तेभ्यो निपातयेत्।  
आनुपूर्व्येण सान्त्वेन यथाकालं यथाविधि ॥ १२ ॥

उपायान् प्रब्रवीम्येतान् न मे माया विवक्षिता।  
अनुपायेन दमयन् प्रकोपयति वाजिनः ॥ १३ ॥

पानागारनिवेशाश्च वेश्याः प्रापणिकास्तथा ।  
कुशीलवाः सकितवा ये चान्ये केचिदीदृशाः ॥ १४ ॥  
नियम्याः सर्व एवैते ये राष्ट्रस्योपघातकाः।  
एते राष्ट्रेऽभितिष्ठन्तो बाधन्ते भद्रिकाः प्रजाः ॥ १५ ॥

न केनचिद् याचितव्यः कश्चित्किञ्चिदनापदि।  
इति व्यवस्था भूतानां पुरस्तान्मनुना कृता ॥ १६ ॥

सर्वे तथानुजीवेयुर्न कुर्युः कर्म चेदिह।  
सर्व एव इमे लोका न भवेयुरसंशयम् ॥ १७ ॥

प्रभुर्नियमने राजा य एतान् न नियच्छति।  
भुङ्‌क्ते स तस्य पापस्य चतुर्भागमिति श्रुतिः ॥ १८ ॥

भोक्ता तस्य तु पापस्य सुकृतस्य यथा तथा।  
नियन्तव्याः सदा राज्ञा पापा ये स्युर्नराधिप ॥ १९ ॥

कृतपापस्त्वसौ राजा य एतान् न नियच्छति।  
तथा कृतस्य धर्मस्य चतुर्भागमुपाश्नुते ॥ २० ॥

स्थानान्येतानि संयम्य प्रसंगो भूतिनाशनः।  
कामे प्रसक्तः पुरुषः किमकार्यं विवर्जयेत् ॥ २१ ॥

मद्यमांसपरस्वानि तथा दारा धनानि च।  
आहरेद् रागवशगस्तथा शास्त्रं प्रदर्शयेत् ॥ २२ ॥

आपद्येव तु याचन्ते येषां नास्ति परिग्रहः।  
दातव्यं धर्मतस्तेभ्यस्त्वनुक्रोशाद् भयान्न तु ॥ २३ ॥

मा ते राष्ट्रे याचनका भूवन्मा चापि दस्यवः।  
एषां दातार एवैते नैते भूतस्य भावकाः ॥ २४ ॥

ये भूतान्यनुगृह्णन्ति वर्धयन्ति च ये प्रजाः।  
ते ते राष्ट्रेषु वर्तन्तां मा भूतानामभावकाः ॥ २५ ॥

दण्ड्यास्ते च महाराज धनादानप्रयोजकाः।  
प्रयोगं कारयेयुस्तान् यथाबलिकरांस्तथा ॥ २६ ॥

कृषिगोरक्ष्यवाणिज्यं यच्चान्यत्‌ किंचिदीदृशम् ।  
पुरुषैः कारयेत् कर्म बहुभिः कर्मभेदतः ॥ २७ ॥

नरश्चेत्कृषिगोरक्ष्यवाणिज्यं चाप्यनुष्ठितः ।  
संशयं लभते किंचित् तेन राजा विगर्ह्यते ॥ २८ ॥

धनिनः पूजयेन्नित्यं पानाच्छादनभोजनैः ।  
वक्तव्याश्चानुगृह्णीध्वं प्रजाः सह मयेति वै ॥ २९ ॥

अङ्गमेतन्महद् राज्ये धनिनो नाम भारत।  
ककुदं सर्वभूतानां धनस्थो नात्र संशयः ॥ ३० ॥

प्राज्ञः शूरो धनस्थश्च स्वामी धार्मिक एव च।  
तपस्वी सत्यवादी च बुद्धिमांश्चापि रक्षति ॥ ३१ ॥

तस्मात् सर्वेषु भूतेषु प्रीतिमान् भव पार्थिव।  
सत्यमार्जवमक्रोधमानृशंस्यं च पालय ॥ ३२ ॥

एवं दण्डं च कोशं च मित्रं भूमिं च लप्स्यसि।  
सत्यार्जवपरो राजन् मित्रकोशबलान्वितः ॥ ३३ ॥