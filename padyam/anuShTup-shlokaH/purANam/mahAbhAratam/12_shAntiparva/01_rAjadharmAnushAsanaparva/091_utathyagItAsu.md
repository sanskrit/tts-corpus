+++
title_full = "091 उतथ्यके उपदेशमें धर्माचरणका महत्त्व और राजाके धर्मका वर्णन"
title = "०९१ उतथ्यगीतासु"

+++


कालवर्षी च पर्जन्यो धर्मचारी च पार्थिवः।  
सम्पद् यदेषा भवति सा बिभर्ति सुखं प्रजाः ॥ १ ॥

यो न जानाति हर्तुं वा वस्त्राणां रजको मलम्।  
रक्तानां वा शोधयितुं यथा नास्ति तथैव सः ॥ २ ॥

एवमेतद् द्विजेन्द्राणां क्षत्रियाणां विशां तथा।  
शूद्रश्चतुर्थो वर्णानां नानाकर्मस्ववस्थितः ॥ ३ ॥

कर्म शूद्रे कृषिर्वैश्ये दण्डनीतिश्च राजनि।  
ब्रह्मचर्यं तपो मन्त्राः सत्यं चापि द्विजातिषु ॥ ४ ॥

तेषां यः क्षत्रियो वेद वस्त्राणामिव शोधनम्।  
शीलदोषान् विनिर्हर्तुं स पिता स प्रजापतिः ॥ ५ ॥

कृतं त्रेता द्वापरं च कलिश्च भरतर्षभ।  
राजवृत्तानि सर्वाणि राजैव युगमुच्यते ॥ ६ ॥

चातुर्वर्ण्यं तथा वेदाश्चातुराश्रम्यमेव च।  
सर्वं प्रमुह्यते ह्येतद् यदा राजा प्रमाद्यति ॥ ७ ॥

अग्नित्रेता त्रयी विद्या यज्ञाश्च सहदक्षिणाः।  
सर्व एव प्रमाद्यन्ति यदा राजा प्रमाद्यति ॥ ८ ॥

राजैव कर्ता भूतानां राजैव च विनाशकः।  
धर्मात्मा यः स कर्तास्यादधर्मात्मा विनाशकः ॥ ९ ॥

राज्ञो भार्याश्च पुत्राश्च बान्धवाः सुहृदस्तथा।  
समेत्य सर्वे शोचन्ति यदा राजा प्रमाद्यति ॥ १० ॥

हस्तिनोऽश्वाश्च गावश्चाप्युष्ट्राश्वतरगर्दभाः ।  
अधर्मभूते नृपतौ सर्वे सीदन्ति जन्तवः ॥ ११ ॥

दुर्बलार्थं बलं सृष्टं धात्रा मान्धातरुच्यते।  
अबलं तु महद्भूतं यस्मिन् सर्वं प्रतिष्ठितम् ॥ १२ ॥

यच्च भूतं सम्भजते ये च भूतास्तदन्वयाः।  
अधर्मस्थे हि नृपतौ सर्वे शोचन्ति पार्थिव ॥ १३ ॥

दुर्बलस्य च यच्चक्षुर्मुनेराशीविषस्य च।  
अविषह्यतमं मन्ये मा स्म दुर्बलमासदः ॥ १४ ॥

दुर्बलांस्तात बृध्येथा नित्यमेवाविमानितान् ।  
मा त्वां दुर्बलचक्षूंषि प्रदहेयुः सबान्धवम् ॥ १५ ॥

न हि दुर्बलदग्धस्य कुले किंचित् प्ररोहति।  
आमूलं निर्दहन्त्येव मा स्म दुर्बलमासदः ॥ १६ ॥

अबलं वै बलाच्छ्रेयो यच्चातिबलवद्बलम्।  
बलस्याबलदग्धस्य न किंचिदवशिष्यते ॥ १७ ॥

विमानितो हतः क्रुष्टस्त्रातारं चेन्न विन्दति।  
अमानुषकृतस्तत्र दण्डो हन्ति नराधिपम् ॥ १८ ॥

मा स्म तात रणे स्थित्वा भुञ्जीथा दुर्बलं जनम्।  
मा त्वां दुर्बलचक्षूंषि दहन्त्वग्निरिवाश्रयम् ॥ १९ ॥

यानि मिथ्याभिशस्तानां पतन्त्यश्रूणि रोदताम्।  
तानि पुत्रान् पशून् घ्नन्ति तेषां मिथ्याभिशंसनात् ॥ २० ॥

यदि नात्मनि पुत्रेषु न चेत् पौत्रेषु नप्तृषु।  
न हि पापं कृतं कर्म सद्यः फलति गौरिव॥२१॥

यत्राबलो वध्यमानस्त्रातारं नाधिगच्छति ।  
महान् दैवकृतस्तत्र दण्डः पतति दारुणः ॥ २२ ॥

युक्ता यदा जानपदा भिक्षन्ते ब्राह्मणा इव।  
अभीक्ष्णं भिक्षुरूपेण राजानं घ्नन्ति तादृशाः ॥ २३ ॥

राज्ञो यदा जनपदे बहवो राजपूरुषाः।  
अनयेनोपवर्तन्ते तद् राज्ञः किल्बिषं महत् ॥ २४ ॥

यदा युक्त्या नयेदर्थान् कामादर्थवशेन वा।  
कृपणं याचमानानां तद् राज्ञो वैशसं महत् ॥ २५ ॥

महान् वृक्षो जायते वर्धते च  
तं चैव भूतानि समाश्रयन्ति।  
यदा वृक्षश्छिद्यते दह्यते च  
तदाश्रया अनिकेता भवन्ति ॥ २६ ॥

यदा राष्ट्रे धर्ममग्र्यं चरन्ति  
संस्कारं वा राजगुणं ब्रुवाणाः।  
तैरेवाधर्मश्चरितो धर्ममोहात्  
तूर्णं जह्यात् सुकृतं दुष्कृतं च ॥ २७ ॥

यत्र पापा ज्ञायमानाश्चरन्ति  
सतां कलिर्विन्दते तत्र राज्ञः।  
यदा राजा शास्ति नरानशिष्टां-  
स्तदा राज्यं वर्धते भूमिपस्य ॥ २८ ॥

यश्चामात्यान् मानयित्वा यथार्थं  
मन्त्रे च युद्धे च नृपो नियुञ्ज्यात्।  
विवर्धते तस्य राष्ट्रं नृपस्य  
भूङ्क्ते महीं चाप्यखिलां चिराय ॥ २९ ॥

यच्चापि सुकृतं कर्म वाचं चैव सुभाषिताम्।  
समीक्ष्य पूजयन् राजा धर्मं प्राप्नोत्यनुत्तमम् ॥ ३० ॥

संविभज्य यदा भूङ्क्ते नामात्यानवमन्यते।  
निहन्ति बलिनं दृप्तं स राज्ञो धर्म उच्यते ॥ ३१ ॥

त्रायते हि यदा सर्वं वाचा कायेन कर्मणा।  
पुत्रस्यापि न मृष्येच्च स राज्ञो धर्म उच्यते ॥ ३२ ॥

संविभज्य यदा भुङ्क्ते नृपतिर्दुर्बलान् नरान्।  
तदा भवन्ति बलिनः स राज्ञो धर्म उच्यते ॥ ३३ ॥

यदा रक्षति राष्ट्राणि यदा दस्यूनपोहति।  
यदा जयति संग्रामे स राज्ञो धर्म उच्यते ॥ ३४ ॥

पापमाचरतो यत्र कर्मणा व्याहृतेन वा।  
प्रियस्यापि न मृष्येत स राज्ञो धर्म उच्यते ॥ ३५ ॥

यदा शारणिकान् राजा पुत्रवत् परिरक्षति।  
भिनत्ति च न मर्यादां स राज्ञो धर्म उच्यते॥३६॥

यदाऽऽप्तदक्षिणैर्यज्ञैर्यजते श्रद्धयान्वितः ।  
कामद्वेषावनादृत्य स राज्ञो धर्म उच्यते ॥ ३७ ॥

कृपणानाथवृद्धानां यदाश्रु परिमार्जति ।  
हर्षं संजनयन् नॄणां स राज्ञो धर्म उच्यते ॥ ३८ ॥

विवर्धयति मित्राणि तथारींश्चापि कर्षति।  
सम्पूजयति साधूंश्च स राज्ञो धर्म उच्यते ॥ ३९ ॥

सत्यं पालयति प्रीत्या नित्यं भूमिं प्रयच्छति।  
पूजयेदतिथीन् भृत्यान् स राज्ञो धर्म उच्यते ॥ ४० ॥

निग्रहानुग्रहौ चोभौ यत्र स्यातां प्रतिष्ठितौ।  
अस्मिन् लोके परे चैव राजा स प्राप्नुते फलम्॥४१॥

यमो राजा धार्मिकाणां मान्धातः परमेश्वरः।  
संयच्छन् भवति प्राणानसंयच्छंस्तु पातुकः ॥ ४२ ॥

ऋत्विक्पुरोहिताचार्यान् सत्कृत्यानवमन्य च ।  
यदा सम्यक् प्रगृह्णाति स राज्ञो धर्म उच्यते ॥ ४३ ॥

यमो यच्छति भूतानि सर्वाण्येवाविशेषतः।  
तथा राज्ञानुकर्तव्यं यन्तव्या विधिवत् प्रजाः ॥ ४४ ॥

सहस्राक्षेण राजा हि सर्वथैवोपमीयते।  
स पश्यति च यं धर्मं स धर्मः पुरुषर्षभ॥४५॥

अप्रमादेन शिक्षेथाः क्षमां बुद्धिं धृतिं मतिम्।  
भूतानां चैव जिज्ञासा साध्वसाधु च सर्वदा ॥ ४६ ॥

संग्रहः सर्वभूतानां दानं च मधुरं वचः।  
पौरजानपदाश्चैव गोप्तव्यास्ते यथासुखम् ॥ ४७ ॥

न जात्वदक्षो नृपतिः प्रजाः शक्नोति रक्षितुम्।  
भारो हि सुमहांस्तात राज्यं नाम सुदुष्करम् ॥ ४८ ॥

तद्दण्डविन्नृपः प्राज्ञः शूरः शक्नोति रक्षितुम्।  
न हि शक्यमदण्डेन क्लीबेनाबुद्धिनापि वा ॥ ४९ ॥

अभिरूपैः कुले जातैर्दक्षैर्भक्तैर्बहुश्रुतैः ।  
सर्वा बुद्धीः परीक्षेथास्तापसाश्रमिणामपि ॥ ५० ॥

अतस्त्वं सर्वभूतानां धर्मं वेत्स्यसि वै परम्।  
स्वदेशे परदेशे वा न ते धर्मो विनङ्क्ष्यति ॥ ५१ ॥

तस्मादर्थाच्च कामाच्च धर्म एवोत्तरो भवेत्।  
अस्मिल्ँलोके परे चैव धर्मात्मा सुखमेधते ॥ ५२ ॥

त्यजन्ति दारान् पुत्रांश्च मनुष्याः परिपूजिताः।  
संग्रहश्चैव भूतानां दानं च मधुरा च वाक् ॥ ५३ ॥  
अप्रमादश्च शौचं च राज्ञो भूतिकरं महत्।  
एतेभ्यश्चैव मान्धातः सततं मा प्रमादिथाः ॥ ५४ ॥

अप्रमत्तो भवेद् राजा छिद्रदर्शी परात्मनोः।  
नास्यच्छिद्रं परः पश्येच्छिद्रेषु परमन्वियात् ॥ ५५ ॥

एतद् वृत्तं वासवस्य यमस्य वरुणस्य च।  
राजर्षीणां च सर्वेषां तत् त्वमप्यनुपालय ॥ ५६ ॥

तत् कुरुष्व महाराज वृत्तं राजर्षिसेवितम्।  
आतिष्ठ दिव्यं पन्थानमह्नाय पुरुषर्षभ ॥ ५७ ॥

धर्मवृत्तं हि राजानं प्रेत्य चेह च भारत।  
देवर्षिपितृगन्धर्वाः कीर्तयन्ति महौजसः ॥ ५८ ॥

स एवमुक्तो मान्धाता तेनोतथ्येन भारत।  
कृतवानविशङ्कश्च एकः प्राप च मेदिनीम् ॥ ५९ ॥

भवानपि तथा सम्यङ्‌मान्धातेव महीपते।  
धर्मं कृत्वा महीं रक्ष स्वर्गे स्थानमवाप्स्यसि ॥ ६० ॥