+++
title_full = "090 उतथ्यका मान्धाताको उपदेश—राजाके लिये धर्मपालनकी आवश्यकता"
title = "०९० उतथ्यगीतासु"

+++


यानङ्गिराः क्षत्रधर्मानुतथ्यो ब्रह्मवित्तमः ।  
मान्धात्रे यौवनाश्वाय प्रीतिमानभ्यभाषत ॥ १ ॥

स यथानुशशासैनमुतथ्यो ब्रह्मवित्तमः ।  
तत् ते सर्वं प्रवक्ष्यामि निखिलेन युधिष्ठिर ॥ २ ॥

धर्माय राजा भवति न कामकरणाय तु।  
मान्धातरिति जानीहि राजा लोकस्य रक्षिता ॥ ३ ॥

राजा चरति चेद् धर्मं देवत्वायैव कल्पते।  
स चेदधर्मं चरति नरकायैव गच्छति ॥ ४ ॥

धर्मे तिष्ठन्ति भूतानि धर्मो राजनि तिष्ठति।  
तं राजा साधु यः शास्ति स राजा पृथिवीपतिः॥५॥

राजा परमधर्मात्मा लक्ष्मीवान् धर्म उच्यते।  
देवाश्च गर्हां गच्छन्ति धर्मो नास्तीति चोच्यते ॥ ६ ॥

स्वधर्मे वर्तमानानामर्थसिद्धिः प्रदृश्यते ।  
तदेव मङ्गलं लोकः सर्वः समनुवर्तते ॥ ७ ॥

उच्छिद्यते धर्मवृत्तमधर्मो वर्तते महान्।  
भयमाहुर्दिवारात्रं यदा पापो न वार्यते ॥ ८ ॥

ममेदमिति नैवैतत् साधूनां तात धर्मतः।  
न वै व्यवस्था भवति यदा पापो न वार्यते॥९॥

नैव भार्या न पशवो न क्षेत्रं न निवेशनम्।  
संदृश्येत मनुष्याणां यदा पापबलं भवेत् ॥ १० ॥

देवाः पूजां न जानन्ति न स्वधां पितरस्तदा।  
न पूज्यन्ते ह्यतिथयो यदा पापो न वार्यते ॥ ११ ॥

न वेदानधिगच्छन्ति व्रतवन्तो द्विजातयः।  
न यज्ञांस्तन्वते विप्रा यदा पापो न वार्यते ॥ १२ ॥

वृद्धानामिव सत्त्वानां मनो भवति विह्वलम्।  
मनुष्याणां महाराज यदा पापो न वार्यते ॥ १३ ॥

उभौ लोकावभिप्रेक्ष्य राजानमृषयः स्वयम्।  
असृजन् सुमहद् भूतमयं धर्मो भविष्यति ॥ १४ ॥

यस्मिन् धर्मो विराजेत तं राजानं प्रचक्षते।  
यस्मिन् विलीयते धर्मस्तं देवा वृषलं विदुः ॥ १५ ॥

वृषो ही भगवान् धर्मो यस्तस्य कुरुते ह्यलम्।  
वृषलं तं विदुर्देवास्तस्माद्धर्मं विवर्धयेत् ॥ १६ ॥

धर्मे वर्धति वर्धन्ति सर्वभूतानि सर्वदा।  
तस्मिन् ह्रसति ह्रीयन्ते तस्माद् धर्मं न लोपयेत् ॥ १७ ॥

धनात् स्रवति धर्मो हि धारणाद् वेति निश्चयः।  
अकार्याणां मनुष्येन्द्र स सीमान्तकरः स्मृतः ॥ १८ ॥

प्रभवार्थं हि भूतानां धर्मः सृष्टः स्वयम्भुवा।  
तस्मात् प्रवर्तयेद् धर्मं प्रजानुग्रहकारणात् ॥ १९ ॥

तस्माद्धि राजशार्दूल धर्मः श्रेष्ठतरः स्मृतः।  
स राजा यः प्रजाः शास्ति साधुकृत् पुरुषर्षभ ॥ २० ॥

कामक्रोधावनादृत्य धर्ममेवानुपालय ।  
धर्मः श्रेयस्करतमो राज्ञां भरतसत्तम ॥ २१ ॥

धर्मस्य ब्राह्मणो योनिस्तस्मात्‌ तान् पूजयेत्‌ सदा।  
ब्राह्मणानां च मान्धातः कुर्यात् कामानमत्सरी ॥ २२ ॥

तेषां ह्यकामकरणाद् राज्ञः संजायते भयम्।  
मित्राणि न च वर्धन्ते तथामित्रीभवन्त्यपि ॥ २३ ॥

ब्राह्मणानां सदासूयाद् बाल्याद् वैरोचनो बलिः।  
अथास्माच्छ्रीरपाक्रामद् याऽस्मिन्नासीत् प्रतापिनी ॥ २४ ॥

ततस्तस्मादपाक्रम्य सागच्छत् पाकशासनम् ।  
अथ सोऽन्वतपत् पश्चाच्छ्रियं दृष्ट्वा पुरन्दरे ॥ २५ ॥

एतत् फलमसूयाया अभिमानस्य वा विभो।  
तस्माद् बुध्यस्व मान्धातर्मा त्वां जह्यात् प्रतापिनी ॥ २६ ॥

दर्पो नाम श्रियः पुत्रो जज्ञेऽधर्मादिति श्रुतिः।  
तेन देवासुरा राजन् नीताः सुबहवो व्ययम् ॥ २७ ॥  
राजर्षयश्च बहवस्तथा बुध्यस्व पार्थिव।  
राजा भवति तं जित्वा दासस्तेन पराजितः ॥ २८ ॥

स यथा दर्पसहितमधर्मं नानुसेवते।  
तथा वर्तस्व मान्धातश्चिरं चेत् स्थातुमिच्छसि ॥ २९ ॥

मत्तात्प्रमत्तात् पौगण्डादुन्मत्ताच्च विशेषतः ।  
तदभ्यासादुपावर्त संहितानां च सेवनात् ॥ ३० ॥

निगृहीतादमात्याच्च स्त्रीभ्यश्चैव विशेषतः ।  
पर्वताद् विषमाद् दुर्गाद्धस्तिनोऽश्वात्‌ सरीसृपात् ॥ ३१ ॥  
एतेभ्यो नित्ययत्तः स्यान्नक्तंचर्यां च वर्जयेत्।  
अत्यागं चाभिमानं च दम्भं क्रोधं च वर्जयेत् ॥ ३२ ॥

अविज्ञातासु च स्त्रीषु क्लीबासु स्वैरिणीषु च।  
परभार्यासु कन्यासु नाचरेन्मैथुनं नृपः ॥ ३३ ॥

कुलेषु पापरक्षांसि जायन्ते वर्णसंकरात्।  
अपुमांसोऽङ्गहीनाश्च स्थूलजिह्वा विचेतसः ॥ ३४ ॥  
एते चान्ये च जायन्ते यदा राजा प्रमाद्यति।  
तस्माद् राज्ञा विशेषण वर्तितव्यं प्रजाहिते ॥ ३५ ॥

क्षत्रियस्य प्रमत्तस्य दोषः संजायते महान्।  
अधर्माः सम्प्रवर्धन्ते प्रजासंकरकारकाः ॥ ३६ ॥

अशीते विद्यते शीतं शीते शीतं न विद्यते।  
अवृष्टिरतिवृष्टिश्च व्याधिश्चाप्याविशेत् प्रजाः ॥ ३७ ॥

नक्षत्राण्युपतिष्ठन्ति ग्रहा घोरास्तथागते ।  
उत्पाताश्चात्र दृश्यन्ते बहवो राजनाशनाः ॥ ३८ ॥

अरक्षितात्मा यो राजा प्रजाश्चापि न रक्षति।  
प्रजाश्च तस्य क्षीयन्ते ततः सोऽनुविनश्यति ॥ ३९ ॥

द्वावाददाते ह्येकस्य द्वयोः सुबहवोऽपरे।  
कुमार्यः सम्प्रलुप्यन्ते तदाहुर्नृपदूषणम् ॥ ४० ॥

ममेदमिति नैकस्य मनुष्येष्ववतिष्ठति ।  
त्यक्त्वा धर्मं यदा राजा प्रमादमनुतिष्ठति ॥ ४१ ॥