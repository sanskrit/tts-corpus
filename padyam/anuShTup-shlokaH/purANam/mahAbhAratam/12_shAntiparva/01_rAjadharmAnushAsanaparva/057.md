+++
title_full = "057 राजाके धर्मानुकूल नीतिपूर्ण बर्तावका वर्णन"
title = "०५७"

+++


नित्योद्युक्तेन वै राज्ञा भवितव्यं युधिष्ठिर।  
प्रशस्यते न राजा हि नारीवोद्यमवर्जितः ॥ १ ॥

भगवानुशना चाह श्लोकमत्र विशाम्पते।  
तदिहैकमना राजन् गदतस्तं निबोध मे ॥ २ ॥

द्वाविमौ ग्रसते भूमिः सर्पो बिलशयानिव।  
राजानं चाविरोद्धारं ब्राह्मणं चाप्रवासिनम् ॥ ३ ॥

तदेतन्नरशार्दूल हृदि त्वं कर्तुमर्हसि।  
संधेयानभिसंधत्स्व विरोध्यांश्च विरोधय ॥ ४ ॥

सप्ताङ्गस्य च राज्यस्य विपरीतं य आचरेत्।  
गुरुर्वा यदि वा मित्रं प्रतिहन्तव्य एव सः ॥ ५ ॥

मरुत्तेन हि राज्ञा वै गीतः श्लोकः पुरातनः।  
राजाधिकारे राजेन्द्र बृहस्पतिमते पुरा ॥ ६ ॥

गुरोरप्यवलिप्तस्य कार्याकार्यमजानतः ।  
उत्पथप्रतिपन्नस्य दण्डो भवति शाश्वतः ॥ ७ ॥

बाहोः पुत्रेण राज्ञा च सगरेण च धीमता।  
असमञ्जाः सुतो ज्येष्ठस्त्यक्तः पौरहितैषिणा ॥ ८ ॥

असमञ्जाः सरय्वां स पौराणां बालकान् नृप।  
न्यमज्जयदतः पित्रा निर्भर्त्स्य स विवासितः ॥ ९ ॥

ऋषिणोद्दालकेनापि श्वेतकेतुर्महातपाः ।  
मिथ्या विप्रानुपचरन् संत्यक्तो दयितः सुतः ॥ १० ॥

लोकरञ्जनमेवात्र राज्ञां धर्मः सनातनः।  
सत्यस्य रक्षणं चैव व्यवहारस्य चार्जवम् ॥ ११ ॥

न हिंस्यात् परवित्तानि देयं काले च दापयेत्।  
विक्रान्तः सत्यवाक् क्षान्तो नृपो न चलते पथः ॥ १२ ॥

आत्मवांश्च जितक्रोधः शास्त्रार्थकृतनिश्चयः ।  
धर्मे चार्थे च कामे च मोक्षे च सततं रतः॥१३॥  
त्रय्यां संवृतमन्त्रश्च राजा भवितुमर्हति।  
वृजिनं च नरेन्द्राणां नान्यच्चारक्षणात् परम् ॥ १४ ॥

चातुर्वर्ण्यस्य धर्माश्च रक्षितव्या महीक्षिता।  
धर्मसंकररक्षा च राज्ञां धर्मः सनातनः ॥ १५ ॥

न विश्वसेच्च नृपतिर्न चात्यर्थं च विश्वसेत्।  
षाड्‌गुण्यगुणदोषांश्च नित्यं बुद्ध्यावलोकयेत् ॥ १६ ॥

द्विट्छिद्रदर्शी नृपतिर्नित्यमेव प्रशस्यते ।  
त्रिवर्ग विदितार्थश्च युक्तचारोपधिश्च यः ॥ १७ ॥

कोशस्योपार्जनरतिर्यमवैश्रवणोपमः ।  
वेत्ता च दशवर्गस्य स्थानवृद्धिक्षयात्मनः ॥ १८ ॥

अभृतानां भवेद् भर्ता भृतानामन्ववेक्षकः।  
नृपतिः सुमुखश्च स्यात् स्मितपूर्वाभिभाषिता ॥ १९ ॥

उपासिता च वृद्धानां जिततन्द्रिरलोलुपः।  
सतां वृत्ते स्थितमतिः संतोष्यश्चारुदर्शनः ॥ २० ॥

न चाददीत वित्तानि सतां हस्तात् कदाचन।  
असद्भ्यश्च समादद्यात्‌ सद्भ्यस्तु प्रतिपादयेत् ॥ २१ ॥

स्वयं प्रहर्ता दाता च वश्यात्मा रम्यसाधनः।  
काले दाता च भोक्ता च शुद्धाचारस्तथैव च ॥ २२ ॥

शूरान् भक्तानसंहार्यान् कुले जातानरोगिणः।  
शिष्टान् शिष्टाभिसम्बन्धान्मानिनोऽनवमानिनः ॥ २३ ॥  
विद्याविदो लोकविदः परलोकान्ववेक्षकान् ।  
धर्मे च निरतान् साधूनचलानचलानिव ॥ २४ ॥  
सहायान् सततं कुर्याद् राजा भूतिपुरष्कृतः।  
तैश्च तुल्यो भवेद् भोगैश्छत्रमात्राज्ञयाधिकः ॥ २५ ॥

प्रत्यक्षा च परोक्षा च वृत्तिश्चास्य भवेत् समा।  
एवं कुर्वन् नरेन्द्रोऽपि न खेदमिह विन्दति ॥ २६ ॥

सर्वाभिशङ्की नृपतिर्यश्च सर्वहरो भवेत्।  
स क्षिप्रमनृजुर्लुब्धः स्वजनेनैव बध्यते ॥ २७ ॥

शुचिस्तु पृथिवीपालो लोकचित्तग्रहे रतः।  
न पतत्यरिभिर्ग्रस्तः पतितश्चावतिष्ठते ॥ २८ ॥

अक्रोधनो ह्यव्यसनी मृदुदण्डो जितेन्द्रियः।  
राजा भवति भूतानां विश्वास्यो हिमवानिव ॥ २९ ॥

प्राज्ञस्त्यागगुणोपेतः पररन्ध्रेषु तत्परः ।  
सुदर्शः सर्ववर्णानां नयापनयवित् तथा ॥ ३० ॥  
क्षिप्रकारी जितक्रोधः सुप्रसादो महामनाः।  
अरोषप्रकृतिर्युक्तः क्रियावानविकत्थनः ॥ ३१ ॥  
आरब्धान्येव कार्याणि सुपर्यवसितानि च।  
यस्य सज्ञः प्रदृश्यन्ति स राजा राजसत्तमः ॥ ३२ ॥

पुत्रा इव पितुर्गेहे विषये यस्य मानवाः।  
निर्भया विचरिष्यन्ति स राजा राजसत्तमः ॥ ३३ ॥

अगूढविभवा यस्य पौरा राष्ट्रनिवासिनः।  
नयापनयवेत्तारः स राजा राजसत्तमः ॥ ३४ ॥

स्वकर्मनिरता यस्य जना विषयवासिनः।  
असंघातरता दान्ताः पाल्यमाना यथाविधि ॥ ३५ ॥  
वश्या नेया विधेयाश्च न च संघर्षशीलिनः।  
विषये दानरुचयो नरा यस्य स पार्थिवः ॥ ३६ ॥

न यस्य कूटं कपटं न माया न च मत्सरः।  
विषये भूमिपालस्य तस्य धर्मः सनातनः ॥ ३७ ॥

यः सत्करोति ज्ञानानि ज्ञेये परहिते रतः।  
सतां वर्त्मानुगस्त्यागी स राजा राज्यमर्हति ॥ ३८ ॥

यस्य चाराश्च मन्त्राश्च नित्यं चैव कृताकृताः।  
न ज्ञायन्ते हि रिपुभिः स राजा राज्यमर्हति ॥ ३९ ॥

श्लोकश्चायं पुरा गीतो भार्गवेण महात्मना।  
आख्याते राजचरिते नृपतिं प्रति भारत ॥ ४० ॥

राजानं प्रथमं विन्देत् ततो भार्यां ततो धनम्।  
राजन्यसति लोकस्य कुतो भार्या कुतो धनम् ॥ ४१ ॥

तद्राज्ये राज्यकामानां नान्यो धर्मः सनातनः।  
ऋते रक्षां तु विस्पष्टां रक्षा लोकस्य धारिणी ॥ ४२ ॥

प्राचेतसेन मनुना श्लोकौ चेमावुदाहृतौ।  
राजधर्मेषु राजेन्द्र ताविहैकमनाः शृणु ॥ ४३ ॥

षडेतान् पुरुषो जह्याद् भिन्नां नावमिवार्णवे।  
अप्रवक्तारमाचार्यमनधीयानमृत्विजम् ॥ ४४ ॥  
अरक्षितारं राजानं भार्यां चाप्रियवादिनीम्।  
ग्रामकामं च गोपालं वनकामं च नापितम् ॥ ४५ ॥