+++
title_full = "004 कर्णकी सहायतासे समागत राजाओंको पराजित करके दुर्योधनद्वारा स्वयंवरसे कलिंगराजकी कन्याका अपहरण"
title = "००४ कन्याहरणम्"

+++


कर्णस्तु समवाप्यैवमस्त्रं भार्गवनन्दनात् ।  
दुर्योधनेन सहितो मुमुदे भरतर्षभ ॥ १ ॥

ततः कदाचिद् राजानः समाजग्मुः स्वयंवरे।  
कलिङ्गविषये राजन् राज्ञश्चित्राङ्गदस्य च ॥ २ ॥

श्रीमद्राजपुरं नाम नगरं तत्र भारत।  
राजानः शतशस्तत्र कन्यार्थे समुपागमन् ॥ ३ ॥

श्रुत्वा दुर्योधनस्तत्र समेतान् सर्वपार्थिवान्।  
रथेन काञ्चनाङ्गेन कर्णेन सहितो ययौ ॥ ४ ॥

ततः स्वयंवरे तस्मिन् सम्प्रवृत्ते महोत्सवे।  
समाजग्मुर्नृपतयः कन्यार्थे नृपसत्तम ॥ ५ ॥

शिशुपालो जरासंधो भीष्मको वक्र एव च।  
कपोतरोमा नीलश्च रुक्मी च दृढविक्रमः ॥ ६ ॥  
शृगालश्च महाराजः स्त्रीराज्याधिपतिश्च यः।  
अशोकः शतधन्वा च भोजो वीरश्च नामतः ॥ ७ ॥

एते चान्ये च बहवो दक्षिणां दिशमाश्रिताः।  
म्लेच्छाश्चार्याश्च राजानः प्राच्योदीच्यास्तथैव च ॥ ८ ॥

काञ्चनाङ्गदिनः सर्वे शुद्धजाम्बूनदप्रभाः ।  
सर्वे भास्वरदेहाश्च व्याघ्रा इव बलोत्कटाः ॥ ९ ॥

ततः समुपविष्टेषु तेषु राजसु भारत।  
विवेश रङ्गं सा कन्या धात्रीवर्षवरान्विता ॥ १० ॥

ततः संश्राव्यमाणेषु राज्ञां नामसु भारत।  
अत्यक्रामद् धार्तराष्ट्रं सा कन्या वरवर्णिनी ॥ ११ ॥

दुर्योधनस्तु कौरव्यो नामर्षयत लङ्घनम्।  
प्रत्यषेधच्च तां कन्यामसत्कृत्य नराधिपान् ॥ १२ ॥

स वीर्यमदमत्तत्वाद् भीष्मद्रोणावुपाश्रितः ।  
रथमारोप्य तां कन्यामाजहार नराधिपः ॥ १३ ॥

तमन्वगाद् रथी खड्‌गी बद्धगोधाङ्गुलित्रवान्।  
कर्णः शस्त्रभृतां श्रेष्ठः पृष्ठतः पुरुषर्षभ ॥ १४ ॥

ततो विमर्दः सुमहान् राज्ञामासीद् युयुत्सताम्।  
संनह्यतां तनुत्राणि रथान् योजयतामपि ॥ १५ ॥

तेऽभ्यधावन्त संक्रुद्धाः कर्णदुर्योधनावुभौ ।  
शरवर्षाणि मुञ्चन्तो मेघाः पर्वतयोरिव ॥ १६ ॥

कर्णस्तेषामापततामेकैकेन शरेण ह ।  
धनूंषि च शरव्रातान् पातयामास भूतले ॥ १७ ॥

ततो विधनुषः कांश्चित्‌ कांश्चिदुद्यतकार्मुकान्।  
कांश्चिच्चोद्वहतो बाणान् रथशक्तिगदास्तथा ॥ १८ ॥  
लाघवाद् व्याकुलीकृत्य कर्णः प्रहरतां वरः।  
हतसूतांश्च भूयिष्ठानवजिग्ये नराधिपान् ॥ १९ ॥

ते स्वयं वाहयन्तोऽश्वान् पाहि पाहीति वादिनः।  
व्यपेयुस्ते रणं हित्वा राजानो भग्नमानसाः ॥ २० ॥

दुर्योधनस्तु कर्णेन पाल्यमानोऽभ्ययात् तदा।  
हृष्टः कन्यामुपादाय नगरं नागसाह्वयम् ॥ २१ ॥