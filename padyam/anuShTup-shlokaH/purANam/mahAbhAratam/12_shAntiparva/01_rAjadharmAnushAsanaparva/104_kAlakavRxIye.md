+++
title_full = "104 राज्य, खजाना और सेना आदिसे वंचित हुए असहाय क्षेमदर्शी राजाके प्रति कालक-वृक्षीय मुनिका वैराग्यपूर्ण उपदेश"
title = "१०४ कालकवृक्षीये"

+++


धार्मिकोऽर्थानसम्प्राप्य राजामात्यैः प्रबाधितः ।  
च्युतः कोशाच्च दण्डाच्च सुखमिच्छन् कथं चरेत् ॥ १ ॥

अत्रायं क्षेमदर्शीय इतिहासोऽनुगीयते ।  
तत् तेऽहं सम्प्रवक्ष्यामि तन्निबोध युधिष्ठिर ॥ २ ॥

क्षेमदर्शी नृपसुतो यत्र क्षीणबलः पुरा।  
मुनिं कालकवृक्षीयमाजगामेति नः श्रुतम्।  
तं पप्रच्छानुसंगृह्य कृच्छ्रामापदमास्थितः ॥ ३ ॥

अर्थेषु भागी पुरुष ईहमानः पुनः पुनः।  
अलब्ध्वा मद्विधो राज्यं ब्रह्मन् किं कर्तुमर्हति ॥ ४ ॥

अन्यत्र मरणाद् दैन्यादन्यत्र परसंश्रयात्।  
क्षुद्रादन्यत्र चाचारात् तन्ममाचक्ष्व सत्तम ॥ ५ ॥

व्याधिना चाभिपन्नस्य मानसेनेतरेण वा।  
धर्मज्ञश्च कृतज्ञश्च त्वद्‌विधः शरणं भवेत् ॥ ६ ॥

निर्विद्यति नरः कामान्निर्विद्य सुखमेधते।  
त्यक्त्वा प्रीतिं च शोकं च लब्ध्वा बुद्धिमयं वसु॥७॥

सुखमर्थाश्रयं येषामनुशोचामि तानहम् ।  
मम ह्यर्थाः सुबहवो नष्टाः स्वप्न इवागताः ॥ ८ ॥

दुष्करं बत कुर्वन्ति महतोऽर्थांस्त्यजन्ति ये।  
वयं त्वेतान् परित्यक्तुमसतोऽपि न शक्नुमः ॥ ९ ॥

इमामवस्थां सम्प्राप्तं दीनमार्तं श्रिया च्युतम्।  
यदन्यत् सुखमस्तीह तद् ब्रह्मन्ननुशाधि माम् ॥ १० ॥

कौसल्येनैवमुक्तस्तु राजपुत्रेण धीमता ।  
मुनिः कालकवृक्षीयः प्रत्युवाच महाद्युतिः ॥ ११ ॥

पुरस्तादेव ते बुद्धिरियं कार्या विजानता।  
अनित्यं सर्वमेवैतदहं च मम चास्ति यत् ॥ १२ ॥

यत् किंचिन्मन्यसेऽस्तीति सर्वं नास्तीति विद्धि तत्।  
एवं न व्यथते प्राज्ञः कृच्छ्रामप्यापदं गतः ॥ १३ ॥

यद्धि भूतं भविष्यं च सर्वं तन्न भविष्यति।  
एवं विदितवेद्यस्त्वमधर्मेभ्यः प्रमोक्ष्यसे ॥ १४ ॥

यच्च पूर्वं समाहारे यच्च पूर्वं परे परे।  
सर्वं तन्नास्ति ते चैव तज्ज्ञात्वा कोऽनुसंज्वरेत् ॥ १५ ॥

भूत्वा च न भवत्येतदभूत्वा च भविष्यति।  
शोके न ह्यस्ति सामर्थ्यं शोकं कुर्यात्‌ कथंचन ॥ १६ ॥

क्व नु तेऽद्य पिता राजन् क्व नु तेऽद्य पितामहः।  
न त्वं पश्यसि तानद्य न त्वां पश्यन्ति तेऽपि च॥१७॥

आत्मनोऽध्रुवतां पश्यंस्तांस्त्वं किमनुशोचसि ।  
बुद्ध्या चैवानुबुद्ध्यस्व ध्रुवं हि न भविष्यसि ॥ १८ ॥

अहं च त्वं च नृपते सुहृदः शत्रवश्च ते।  
अवश्यं न भविष्यामः सर्वं च न भविष्यति ॥ १९ ॥

ये तु विंशतिवर्षा वै त्रिंशद्वर्षाश्च मानवाः।  
अर्वागेव हि ते सर्वे मरिष्यन्ति शरच्छतात् ॥ २० ॥

अपि चेन्महतो वित्तान्न प्रमुच्येत पूरुषः।  
नैतन्ममेति तन्मत्वा कुर्वीत प्रियमात्मनः ॥ २१ ॥

अनागतं यन्न ममेति विद्या-  
दतिक्रान्तं यन्न ममेति विद्यात्।  
दिष्टं बलीय इति मन्यमाना-  
स्ते पण्डितास्तत्सतां स्थानमाहुः ॥ २२ ॥

अनाढ्याश्चापि जीवन्ति राज्यं चाप्यनुशासति।  
बुद्धिपौरुषसम्पन्नास्त्वया तुल्याधिका जनाः ॥ २३ ॥  
न च त्वमिव शोचन्ति तस्मात् त्वमपि मा शुचः।  
किं न त्वं तैर्नरैः श्रेयांस्तुल्यो वा बुद्धिपौरुषैः ॥ २४ ॥

यादृच्छिकं सर्वमासीत्‌ तद् राज्यमिति चिन्तये।  
ह्रियते सर्वमेवेदं कालेन महता द्विज ॥ २५ ॥

तस्यैव ह्रियमाणस्य स्रोतसेव तपोधन।  
फलमेतत् प्रपश्यामि यथालब्धेन वर्तयन् ॥ २६ ॥

अनागतमतीतं च याथातथ्यविनिश्चयात् ।  
नानुशोचेत कौसल्य सर्वार्थेषु तथा भव ॥ २७ ॥

अवाप्यान् कामयन्नर्थान्‌ नानवाप्यान् कदाचन।  
प्रत्युत्पन्नाननुभवन् मा शुचस्त्वमनागतान् ॥ २८ ॥

यथालब्धोपपन्नार्थैस्तथा कौसल्य रंस्यसे ।  
कच्चिच्छुद्धस्वभावेन श्रिया हीनो न शोचसि ॥ २९ ॥

पुरस्ताद् भूतपूर्वत्वाद्धीनभाग्यो हि दुर्मतिः।  
धातारं गर्हते नित्यं लब्धार्थश्च न मृष्यते ॥ ३० ॥

अनर्हानपि चैवान्यान्मन्यते श्रीमतो जनान्।  
एतस्मात् कारणादेतद् दुःखं भूयोऽनुवर्तते ॥ ३१ ॥

ईर्ष्याभिमानसम्पन्ना राजन् पुरुषमानिनः ।  
कच्चित् त्वं न तथा राजन् मत्सरी कोसलाधिप ॥ ३२ ॥

सहस्व श्रियमन्येषां यद्यपि त्वयि नास्ति सा।  
अन्यत्रापि सतीं लक्ष्मीं कुशला भुञ्जते सदा ॥ ३३ ॥  
अभिनिष्यन्दते श्रीर्हि सत्यपि द्विषतो जनम्।

श्रियं च पुत्रपौत्रं च मनुष्या धर्मचारिणः।  
योगधर्मविदो धीराः स्वयमेव त्यजन्त्युत ॥ ३४ ॥

(त्यक्तं स्वायम्भुवे वंशे शुभेन भरतेन च।  
नानारत्नसमाकीर्णं राज्यं स्फीतमिति श्रुतम्॥  
तथान्यैर्भूमिपालैश्च त्यक्तं राज्यं महोदयम्।  
त्यक्त्वा राज्यानि सर्वे च वने वन्यफलाशनाः॥  
गताश्च तपसः पारं दुःखस्यान्तं च भूमिपाः।)  
बहुसंकुसुकं दृष्ट्वा विधित्सासाधनेन च।  
तथान्ये संत्यजन्त्येव मत्वा परमदुर्लभम् ॥ ३५ ॥

त्वं पुनः प्राज्ञरूपः सन् कृपणं परितप्यसे।  
अकाम्यान् कामयानोऽर्थान् पराधीनानुपद्रवान् ॥ ३६ ॥

तां बुद्धिमुपजिज्ञासुस्त्वमेवैतान् परित्यज ।  
अनर्थाश्चार्थरूपेण ह्यर्थाश्चानर्थरूपिणः ॥ ३७ ॥

अर्थायैव हि केषांचिद् धननाशो भवत्युत।  
आनन्त्यं तत्सुखं मत्वा श्रियमन्यः परीप्सति ॥ ३८ ॥

रममाणः श्रिया कश्चिन्नान्यच्छ्रेयोऽभिमन्यते ।  
तथा तस्येहमानस्य समारम्भो विनश्यति ॥ ३९ ॥

कृच्छ्राल्लब्धमभिप्रेतं यदि कौसल्य नश्यति।  
तदा निर्विद्यते सोऽर्थात् परिभग्नक्रमो नरः ॥ ४० ॥  
(अनित्यां तां श्रियं मत्वा श्रियं वा कः परीप्सति।)

धर्ममेकेऽभिपद्यन्ते कल्याणाभिजना नराः ।  
परत्र सुखमिच्छन्तो निर्विद्येयुश्च लौकिकात् ॥ ४१ ॥

जीवितं संत्यजन्त्येके धनलोभपरा जनाः।  
न जीवितार्थं मन्यन्ते पुरुषा हि धनादृते ॥ ४२ ॥

पश्य तेषां कृपणतां पश्य तेषामबुद्धिताम्।  
अध्रुवे जीविते मोहादर्थदृष्टिमुपाश्रिताः ॥ ४३ ॥

संचये च विनाशान्ते मरणान्ते च जीविते।  
संयोगे च वियोगान्ते को नु विप्रणयेन्मनः ॥ ४४ ॥

धनं वा पुरुषो राजन् पुरुषं वा पुनर्धनम्।  
अवश्यं प्रजहात्येव तद् विद्वान् कोऽनुसंज्वरेत् ॥ ४५ ॥

(अन्यत्रोपनता ह्यापत् पुरुषं तोषयत्युत।  
तेन शान्तिं न लभते नाहमेवेति कारणात्॥)

अन्येषामपि नश्यन्ति सुहृदश्च धनानि च।  
पश्य बुद्ध्या मनुष्याणां राजन्नापदमात्मनः ॥ ४६ ॥

नियच्छ यच्छ संयच्छ इन्द्रियाणि मनो गिरम्।  
प्रतिषेद्धा न चाप्येषु दुर्बलेष्वहितेष्वपि ॥ ४७ ॥

प्राप्तिसृष्टेषु भावेषु व्यपकृष्टेष्वसम्भवे ।  
प्रज्ञानतृप्तो विक्रान्तस्त्वद्विधो नानुशोचति ॥ ४८ ॥

अल्पमिच्छन्नचपलो मृदुर्दान्तः सुनिश्चितः ।  
ब्रह्मचर्योपपन्नश्च त्वद्विधो नैव शोचति ॥ ४९ ॥

न त्वेव जाल्मीं कापालीं वृत्तिमेषितुमर्हसि।  
नृशंसवृत्तिं पापिष्ठां दुष्टां कापुरुषोचिताम् ॥ ५० ॥

अपि मूलफलाजीवो रमस्वैको महावने।  
वाग्यतः संगृहीतात्मा सर्वभूतदयान्वितः ॥ ५१ ॥

सदृशं पण्डितस्यै तदीषादन्तेन दन्तिना।  
यदेको रमतेऽरण्येष्वारण्ये नैव तुष्यति ॥ ५२ ॥

महाह्रदः संक्षुभित आत्मनैव प्रसीदति।  
(इत्थं नरोऽप्यात्मनैव कृतप्रज्ञः प्रसीदति।)  
एतदेवंगतस्याहं सुखं पश्यामि जीवितुम् ॥ ५३ ॥

असम्भवे श्रियो राजन् हीनस्य सचिवादिभिः।  
दैवे प्रतिनिविष्टे च किं श्रेयो मन्यते भवान् ॥ ५४ ॥