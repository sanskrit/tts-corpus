+++
title_full = "087 राष्ट्रकी रक्षा तथा वृद्धिके उपाय"
title = "०८७ राष्ट्रगुप्त्यादिकथने"

+++


राष्ट्रगुप्तिं च मे राजन् राष्ट्रस्यैव तु संग्रहम्।  
सम्यग्जिज्ञासमानाय प्रब्रूहि भरतर्षभ ॥ १ ॥

राष्ट्रगुप्तिं च ते सम्यग् राष्ट्रस्यैव तु संग्रहम्।  
हन्त सर्वं प्रवक्ष्यामि तत्त्वमेकमनाः शृणु ॥ २ ॥

ग्रामस्याधिपतिः कार्यो दशग्राम्यास्तथा परः।  
द्विगुणायाः शतस्यैवं सहस्रस्य च कारयेत् ॥ ३ ॥

ग्रामीयान् ग्रामदोषांश्च ग्रामिकः प्रतिभावयेत्।  
तान् ब्रूयाद् दशपायासौ स तु विंशतिपाय वै ॥ ४ ॥  
सोऽपि विंशत्यधिपतिर्वृत्तं जानपदे जने।  
ग्रामाणां शतपालाय सर्वमेव निवेदयेत् ॥ ५ ॥

यानि ग्राम्याणि भोज्यानि ग्रामिकस्तान्युपाश्रियात्।  
दशपस्तेन भर्तव्यस्तेनापि द्विगुणाधिपः ॥ ६ ॥

ग्रामं ग्रामशताध्यक्षो भोक्तुमर्हति सत्कृतः।  
महान्तं भरतश्रेष्ठ सुस्फीतं जनसंकुलम् ॥ ७ ॥  
तत्र ह्यनेकपायत्तं राज्ञो भवति भारत।

शाखानगरमर्हस्तु सहस्रपतिरुत्तमः ॥ ८ ॥  
धान्यहैरण्यभोगेन भोक्तुं राष्ट्रियसङ्गतः ।

तेषां संग्रामकृत्यं स्याद् ग्रामकृत्यं च तेषु यत् ॥ ९ ॥  
धर्मज्ञः सचिवः कश्चित् तत् तत्पश्येदतन्द्रितः।

नगरे नगरे वा स्यादेकः सर्वार्थचिन्तकः ॥ १० ॥  
उच्चैः स्थाने घोररूपो नक्षत्राणामिव ग्रहः।  
भवेत् स तान् परिक्रामेत् सर्वानेव सभासदः ॥ ११ ॥

तेषां वृत्तिं परिणयेत् कश्चिद् राष्ट्रेषु तच्चरः।  
जिघांसवः पापकामाः परस्वादायिनः शठाः ॥ १२ ॥  
रक्षाभ्यधिकृता नाम तेभ्यो रक्षेदिमाः प्रजाः।

विक्रयं क्रयमध्वानं भक्तं च सपरिच्छदम् ॥ १३ ॥  
योगक्षेमं च सम्प्रेक्ष्य वणिजां कारयेत् करान्।

उत्पत्तिं दानवृत्तिं च शिल्पं सम्प्रेक्ष्य चासकृत् ॥ १४ ॥  
शिल्पं प्रति करानेवं शिल्पिनः प्रति कारयेत्।

उच्चावचकरा दाप्या महाराज्ञा युधिष्ठिर ॥ १५ ॥  
यथा यथा न सीदेरंस्तथा कुर्यान्महीपतिः।  
फलं कर्म च सम्प्रेक्ष्य ततः सर्वं प्रकल्पयेत् ॥ १६ ॥

फलं कर्म च निर्हेतु न कश्चित् सम्प्रवर्तते।  
यथा राजा च कर्ता च स्यातां कर्मणि भागिनौ॥१७॥  
संवेक्ष्य तु तथा राज्ञा प्रणेयाः सततं कराः।

नोच्छिन्द्यादात्मनो मूलं परेषां चापि तृष्णया ॥ १८ ॥  
ईहाद्वाराणि संरुध्य राजा सम्प्रीतदर्शनः।  
प्रद्विषन्ति परिख्यातं राजानमतिखादिनम् ॥ १९ ॥

प्रद्विष्टस्य कुतः श्रेयो नाप्रियो लभते फलम्।  
वत्सौपम्येन दोग्धव्यं राष्ट्रमक्षीणबुद्धिना ॥ २० ॥

भृतो वत्सो जातबलः पीडां सहति भारत।  
न कर्म कुरुते वत्सो भृशं दुग्धो युधिष्ठिर ॥ २१ ॥

राष्ट्रमप्यतिदुग्धं हि न कर्म कुरुते महत्।  
यो राष्ट्रमनुगृह्णाति परिरक्षन् स्वयं नृपः ॥ २२ ॥  
संजातमुपजीवन् स लभते सुमहत् फलम्।

आपदर्थं च निर्यातं धनं त्विह विवर्धयेत् ॥ २३ ॥  
राष्ट्रं च कोशभूतं स्यात् कोशो वेश्मगतस्तथा।

पौरजानपदान् सर्वान् संश्रितोपश्रितांस्तथा ।  
यथाशक्त्यनुकम्पेत सर्वान् स्वल्पधनानपि ॥ २४ ॥

बाह्यं जनं भेदयित्वा भोक्तव्यो मध्यमः सुखम्।  
एवं नास्य प्रकुप्यन्ति जनाः सुखितदुःखिताः ॥ २५ ॥

प्रागेव तु धनादानमनुभाष्य ततः पुनः।  
संनिपत्य स्वविषये भयं राष्ट्रे प्रदर्शयेत् ॥ २६ ॥

इयमापत्समुत्पन्ना परचक्रभयं महत् ।  
अपि चान्ताय कल्पन्ते वेणोरिव फलागमाः ॥ २७ ॥  
अरयो मे समुत्थाय बहुभिर्दस्युभिः सह।  
इदमात्मवधायैव राष्ट्रमिच्छन्ति बाधितुम् ॥ २८ ॥

अस्यामापदि घोरायां सम्प्राप्ते दारुणे भये।  
परित्राणाय भवतः प्रार्थयिष्ये धनानि वः ॥ २९ ॥

प्रतिदास्ये च भवतां सर्वं चाहं भयक्षये।  
नारयः प्रतिदास्यन्ति यद्धरेयुर्बलादितः ॥ ३० ॥

कलत्रमादितः कृत्वा सर्वं वो विनशेदिति।  
अपि चेत् पुत्रदारार्थमर्थसंचय इष्यते ॥ ३१ ॥

नन्दामि वः प्रभावेण पुत्राणामिव चोदये।  
यथाशक्त्युपगृह्णामि राष्ट्रस्यापीडया च वः ॥ ३२ ॥

आपत्स्वेव च वोढव्यं भवद्भिः पुङ्गवैरिव।  
न च प्रियतरं कार्यं धनं कस्याञ्चिदापदि ॥ ३३ ॥

इति वाचा मधुरया श्लक्ष्णया सोपचारया।  
स्वरश्मीनभ्यवसृजेद् योगमाधाय कालवित् ॥ ३४ ॥

प्राकारं भृत्यभरणं व्ययं संग्रामतो भयम्।  
योगक्षेमं च सम्प्रेक्ष्य गोमिनः कारयेत् करम् ॥ ३५ ॥

उपेक्षिता हि नश्येयुर्गोमिनोऽरण्यवासिनः ।  
तस्मात् तेषु विशेषेण मृदुपूर्वं समाचरेत् ॥ ३६ ॥

सान्त्वनं रक्षणं दानमवस्था चाप्यभीक्ष्णशः।  
गोमिनां पार्थ कर्तव्यः संविभागः प्रियाणि च ॥ ३७ ॥

अजस्रमुपयोक्तव्यं फलं गोमिषु भारत।  
प्रभावयन्ति राष्ट्रं च व्यवहारं कृषिं तथा ॥ ३८ ॥

तस्माद् गोमिषु यत्नेन प्रीतिं कुर्याद् विचक्षणः।  
दयावानप्रमत्तश्च करान् सम्प्रणयन् मृदून् ॥ ३९ ॥

सर्वत्र क्षेमचरणं सुलभं नाम गोमिषु।  
न ह्यतः सदृशं किंचिद् वरमस्ति युधिष्ठिर ॥ ४० ॥