+++
title_full = "014 द्रौपदीका युधिष्ठिरको राजदण्डधारणपूर्वक पृथ्वीका शासन करनेके लिये प्रेरित करना"
title = "०१४ द्रौपदीवाक्ये"

+++


अव्याहरति कौन्तेये धर्मराजे युधिष्ठिरे।  
भ्रातॄणां ब्रुवतां तांस्तान् विविधान् वेदनिश्चयान् ॥ १ ॥  
महाभिजनसम्पन्ना श्रीमत्यायतलोचना ।  
अभ्यभाषत राजेन्द्र द्रौपदी योषितां वरा ॥ २ ॥  
आसीनमृषभं राज्ञां भ्रातृभिः परिवारितम्।  
सिंहशार्दूलसदृशैर्वारणैरिव यूथपम् ॥ ३ ॥  
अभिमानवती नित्यं विशेषेण युधिष्ठिरे।  
लालिता सततं राज्ञा धर्मज्ञा धर्मदर्शिनी ॥ ४ ॥  
आमन्त्र्य विपुलश्रोणी साम्ना परमवल्गुना।  
भर्तारमभिसम्प्रेक्ष्य ततो वचनमब्रवीत् ॥ ५ ॥

इमे ते भ्रातरः पार्थ शुष्यन्ते स्तोकका इव।  
वावाश्यमानास्तिष्ठन्ति न चैनानभिनन्दसे ॥ ६ ॥

नन्दयैतान् महाराज मत्तानिव महाद्विपान्।  
उपपन्नेन वाक्येन सततं दुःखभागिनः ॥ ७ ॥

कथं द्वैतवने राजन् पूर्वमुक्त्वा तथा वचः।  
भ्रातॄनेतान् स्म सहितान् शीतवातातपार्दितान् ॥ ८ ॥  
वयं दुर्योधनं हत्वा मृधे भोक्ष्याम मेदिनीम्।  
सम्पूर्णा सर्वकामानामाहवे विजयैषिणः ॥ ९ ॥  
विरथांश्च रथान् कृत्वा निहत्य च महागजान्।  
संस्तीर्य च रथैर्भूमिं ससादिभिररिंदमाः ॥ १० ॥  
यजतां विविधैर्यज्ञैः समृद्धैराप्तदक्षिणैः ।  
वनवासकृतं दुःखं भविष्यति सुखाय वः ॥ ११ ॥  
इत्येतानेवमुक्त्वा त्वं स्वयं धर्मभृतां वर।  
कथमद्य पुनर्वीर विनिहंसि मनांसि नः ॥ १२ ॥

न क्लीबो वसुधां भुङ्क्ते न क्लीबो धनमश्नुते।  
न क्लीबस्य गृहे पुत्रा मत्स्याः पंक इवासते ॥ १३ ॥

नादण्डः क्षत्रियो भाति नादण्डो भूमिमश्नुते।  
नादण्डस्य प्रजा राज्ञः सुखं विन्दन्ति भारत ॥ १४ ॥

मित्रता सर्वभूतेषु दानमध्ययनं तपः।  
ब्राह्मणस्यैव धर्मः स्यान्न राज्ञो राजसत्तम ॥ १५ ॥

असतां प्रतिषेधश्च सतां च परिपालनम्।  
एष राज्ञां परो धर्मः समरे चापलायनम् ॥ १६ ॥

यस्मिन् क्षमा च क्रोधश्च दानादाने भयाभये।  
निग्रहानुग्रहौ चोभौ स वै धर्मविदुच्यते ॥ १७ ॥

न श्रुतेन न दानेन न सान्त्वेन न चेज्यया।  
त्वयेयं पृथिवी लब्धा न संकोचेन चाप्युत ॥ १८ ॥

यत् तद् बलममित्राणां तथा वीर्यसमुद्यतम्।  
हस्त्यश्वरथसम्पन्नं त्रिभिरङ्गैरनुत्तमम् ॥ १९ ॥  
रक्षितं द्रोणकर्णाभ्यामश्वत्थाम्ना कृपेण च।  
तत् त्वया निहतं वीर तस्माद् भुङ्क्ष्व वसुन्धराम् ॥ २० ॥

जम्बूद्वीपो महाराज नानाजनपदैर्युतः ।  
त्वया पुरुषशार्दूल दण्डेन मृदितः प्रभो ॥ २१ ॥

जम्बूद्वीपेन सदृशः क्रौञ्चद्वीपो नराधिप।  
अधरेण महामेरोर्दण्डेन मृदितस्त्वया ॥ २२ ॥

क्रौञ्चद्वीपेन सदृशः शाकद्वीपो नराधिप।  
पूर्वेण तु महामेरोर्दण्डेन मृदितास्त्वया ॥ २३ ॥

उत्तरेण महामेरोः शाकद्वीपेन सम्मितः।  
भद्राश्वः पुरुषव्याघ्र दण्डेन मृदितस्त्वया ॥ २४ ॥

द्वीपाश्च सान्तरद्वीपा नानाजनपदाश्रयाः ।  
विगाह्य सागरं वीर दण्डेन मृदितास्त्वया ॥ २५ ॥

एतान्यप्रतिमेयानि कृत्वा कर्माणि भारत।  
न प्रीयसे महाराज पूज्यमानो द्विजातिभिः ॥ २६ ॥

स त्वं भ्रातॄनिमान् दृष्ट्वा प्रतिनन्दस्व भारत।  
ऋषभानिव सम्मत्तान् गजेन्द्रानूर्जितानिव ॥ २७ ॥

अमरप्रतिमाः सर्वे शत्रुसाहाः परंतपाः।  
एकोऽपि हि सुखायैषां मम स्यादिति मे मतिः ॥ २८ ॥  
किं पुनः पुरुषव्याघ्र पतयो मे नरर्षभाः।  
समस्तानीन्द्रियाणीव शरीरस्य विचेष्टने ॥ २९ ॥

अनृतं नाब्रवीच्छ्‌वश्रूः सर्वज्ञा सर्वदर्शिनी।  
युधिष्ठिरस्त्वां पाञ्चालि सुखे धास्यत्यनुत्तमे ॥ ३० ॥  
हत्वा राजसहस्राणि बहून्याशुपराक्रमः ।  
तद् व्यर्थं सम्प्रपश्यामि मोहात् तव जनाधिप ॥ ३१ ॥

येषामुन्मत्तको ज्येष्ठः सर्वे तेऽप्यनुसारिणः।  
तवोन्मादान्महाराज सोन्मादाः सर्वपाण्डवाः ॥ ३२ ॥

यदि हि स्युरनुन्मत्ता भ्रातरस्ते नराधिप।  
बद्ध्वा त्वां नास्तिकैः सार्धं प्रशासेयुर्वसुन्धराम् ॥ ३३ ॥

कुरुते मूढ एवं हि यः श्रेयो नाधिगच्छति।  
धूपैरञ्जनयोगैश्च नस्यकर्मभिरेव च ॥ ३४ ॥  
भेषजैः स चिकित्सः स्याद्‌ य उन्मार्गेण गच्छति।

साहं सर्वाधमा लोके स्त्रीणां भरतसत्तम ॥ ३५ ॥  
तथा विनिकृता पुत्रैर्याहमिच्छामि जीवितुम्।

एतेषां यतमानानां न मेऽद्य वचनं मृषा ॥ ३६ ॥  
त्वं तु सर्वां महीं त्यक्त्वा कुरुषे स्वयमापदम्।

यथाऽऽस्तां सम्मतौ राज्ञां पृथिव्यां राजसत्तम ॥ ३७ ॥  
मान्धाता चाम्बरीषश्च तथा राजन् विराजसे।

प्रशाधि पृथिवीं देवीं प्रजा धर्मेण पालयन् ॥ ३८ ॥  
सपर्वतवनद्वीपां मा राजन् विमना भव।

यजस्व विविधैर्यज्ञैर्युध्यस्वारीन् प्रयच्छ च।  
धनानि भोगान् वासांसि द्विजातिभ्यो नृपोत्तम ॥ ३९ ॥