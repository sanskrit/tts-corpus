+++
title_full = "003 कर्णको ब्रह्मास्त्रकी प्राप्ति और परशुरामजीका शाप"
title = "००३ कर्णास्त्रप्राप्तिः"

+++


कर्णस्य बाहुवीर्येण प्रणयेन दमेन च।  
तुतोष भृगुशार्दुलो गुरुशुश्रूषया तथा ॥ १ ॥

तस्मै स विधिवत् कृत्स्नं ब्रह्मास्त्रं सनिवर्तनम्।  
प्रोवाचाखिलमव्यग्रं तपस्वी तत् तपस्विने ॥ २ ॥

विदितास्त्रस्ततः कर्णो रममाणोऽऽश्रमे भृगोः।  
चकार वै धनुर्वेदे यत्नमद्भुतविक्रमः ॥ ३ ॥

ततः कदाचिद् रामस्तु चरन्नाश्रममन्तिकात्।  
कर्णेन सहितो धीमानुपवासेन कर्शितः ॥ ४ ॥  
सुष्वाप जामदग्न्यस्तु विश्रम्भोत्पन्नसौहृदः ।  
कर्णस्योत्सङ्ग आधाय शिरः क्लान्तमना गुरुः ॥ ५ ॥

अथ कृमिः श्लेष्ममेदोमांसशोणितभोजनः ।  
दारुणो दारुणस्पर्शः कर्णस्याभ्याशमागतः ॥ ६ ॥

स तस्योरुमथासाद्य बिभेद रुधिराशनः।  
न चैनमशकत् क्षेप्तुं हन्तुं वापि गुरोर्भयात् ॥ ७ ॥

संदश्यमानस्तु तथा कृमिणा तेन भारत।  
गुरोः प्रबोधनाशङ्की तमुपैक्षत सूर्यजः ॥ ८ ॥

कर्णस्तु वेदनां धैर्यादसह्यां विनिगृह्य ताम्।  
अकम्पयन्नव्यथयन् धारयामास भार्गवम् ॥ ९ ॥

यदास्य रुधिरेणाङ्गं परिस्पृष्टं भृगूद्वहः।  
तदाबुद्ध्यत तेजस्वी संत्रस्तश्चेदमब्रवीत् ॥ १० ॥

अहोऽस्म्यशुचितां प्राप्तः किमिदं क्रियते त्वया।  
कथयस्व भयं त्वक्त्वा याथातथ्यमिदं मम ॥ ११ ॥

तस्य कर्णस्तदाऽऽचष्ट कृमिणा परिभक्षणम्।  
ददर्श रामस्तं चापि कृमिं सूकरसंनिभम् ॥ १२ ॥

अष्टपादं तीक्ष्णदंष्ट्रं सूचीभिरिव संवृतम्।  
रोमभिः संनिरुद्धाङ्गमलर्कं नाम नामतः ॥ १३ ॥

स दृष्टमात्रो रामेण कृमिः प्राणानवासृजत्।  
तस्मिन्नेवासृजि क्लिन्नस्तदद्भुतमिवाभवत् ॥ १४ ॥

ततोऽन्तरिक्षे ददृशे विश्वरूपः करालवान्।  
राक्षसो लोहितग्रीवः कृष्णाङ्गो मेघवाहनः ॥ १५ ॥

स रामं प्राञ्जलिर्भूत्वा बभाषे पूर्णमानसः।  
स्वस्ति ते भृगुशार्दूल गमिष्येऽहं यथागतम् ॥ १६ ॥  
मोक्षितो नरकादस्माद् भवता मुनिसत्तम।  
भद्रं तवास्तु वन्दे त्वां प्रियं मे भवता कृतम्॥१७॥

तमुवाच महाबाहुर्जामदग्न्यः प्रतापवान् ।  
कस्त्वं कस्माच्च नरकं प्रतिपन्नो ब्रवीहि तत् ॥ १८ ॥

सोऽब्रवीदहमासं प्राग् दंशो नाम महासुरः।  
पुरा देवयुगे तात भृगोस्तुल्यवया इव ॥ १९ ॥

सोऽहं भृगोः सुदयितां भार्यामपहरं बलात्।  
महर्षेरभिशापेन कृमिभूतोऽपतं भुवि ॥ २० ॥

अब्रवीद्धि स मां क्रुद्धस्तव पूर्वपितामहः।  
मूत्रश्लेष्माशनः पाप निरयं प्रतिपत्स्यसे ॥ २१ ॥

शापस्यान्तो भवेद् ब्रह्मन्नित्येवं तमथाब्रवम्।  
भविता भार्गवाद् रामादिति मामब्रवीद् भृगुः ॥ २२ ॥

सोऽहमेनां गतिं प्राप्तो यथा न कुशलं तथा।  
त्वया साधो समागम्य विमुक्तः पापयोनितः ॥ २३ ॥

एवमुक्त्वा नमस्कृत्य ययौ रामं महासुरः।  
रामः कर्णं च सक्रोधमिदं वचनमब्रवीत् ॥ २४ ॥

अतिदुःखमिदं मूढ न जातु ब्राह्मणः सहेत्।  
क्षत्रियस्येव ते धैर्यं कामया सत्यमुच्यताम् ॥ २५ ॥

तमुवाच ततः कर्णः शापाद् भीतः प्रसादयन्।  
ब्रह्मक्षत्रान्तरे जातं सूतं मां विद्धि भार्गव ॥ २६ ॥  
राधेयः कर्ण इति मां प्रवदन्ति जना भुवि।  
प्रसादं कुरु मे ब्रह्मन्नस्त्रलुब्धस्य भार्गव ॥ २७ ॥

पिता गुरुर्न संदेहो वेदविद्याप्रदः प्रभुः।  
अतो भार्गव इत्युक्तं मया गोत्रं तवान्तिके ॥ २८ ॥

तमुवाच भृगुश्रेष्ठः सरोषः प्रदहन्निव।  
भूमौ निपतितं दीनं वेपमानं कृताञ्जलिम् ॥ २९ ॥

यस्मान्मिथ्योपचरितो ह्यस्त्रलोभादिह त्वया ।  
तस्मादेतद्धि ते मूढ ब्रह्मास्त्रं प्रतिभास्यति ॥ ३० ॥  
अन्यत्र वधकालात् ते सदृशेन समीयुषः।

अब्राह्मणे न हि ब्रह्म ध्रुवं तिष्ठेत् कदाचन ॥ ३१ ॥  
गच्छेदानीं न ते स्थानमनृतस्येह विद्यते।  
न त्वया सदृशो युद्धे भविता क्षत्रियो भुवि ॥ ३२ ॥

एवमुक्तः स रामेण न्यायेनोपजगाम ह।  
दुर्योधनमुपागम्य कृतास्त्रोऽस्मीति चाब्रवीत् ॥ ३३ ॥