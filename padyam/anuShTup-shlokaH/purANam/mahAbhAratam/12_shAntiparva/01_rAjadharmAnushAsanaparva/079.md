+++
title_full = "079 ऋत्विजोंके लक्षण, यज्ञ और दक्षिणाका महत्त्व तथा तपकी श्रेष्ठता"
title = "०७९"

+++


क्वसमुत्थाः कथंशीला ऋत्विजः स्युः पितामह।  
कथंविधाश्च राजेन्द्र तद् ब्रूहि वदतां वर ॥ १ ॥

प्रतिकर्म पराचार ऋत्विजां स्म विधीयते।  
छन्दः सामादि विज्ञाय द्विजानां श्रुतमेव च ॥ २ ॥

ये त्वेकरतयो नित्यं धीराश्च प्रियवादिनः।  
परस्परस्य सुहृदः समन्तात् समदर्शिनः ॥ ३ ॥

अनृशंसाः सत्यवाक्या अकुसीदा अथर्जवः।  
अद्रोहोऽनभिमानश्च ह्रीस्तितिक्षा दमः शमः ॥ ४ ॥  
यस्मिन्नेतानि दृश्यन्ते स पुरोहित उच्यते।

धीमान् सत्यधृतिर्दान्तो भूतानामविहिंसकः ।  
अकामद्वेषसंयुक्तस्त्रिभिः शुक्लैः समन्वितः ॥ ५ ॥  
अहिंसको ज्ञानतृप्तः स ब्रह्मासनमर्हति।  
एते महर्त्विजस्तात सर्वे मान्या यथार्हतः ॥ ६ ॥

यदिदं वेदवचनं दक्षिणासु विधीयते।  
इदं देयमिदं देयं न क्वचिद् व्यवतिष्ठते ॥ ७ ॥

नेदं प्रतिधनं शास्त्रमापद्धर्मानुशास्त्रतः ।  
आज्ञा शास्त्रस्य घोरेयं न शक्तिं समवेक्षते ॥ ८ ॥

श्रद्धावता च यष्टव्यमित्येषा वैदिकी श्रुतिः।  
मिथ्योपेतस्य यज्ञस्य किमु श्रद्धा करिष्यति ॥ ९ ॥

न वेदानां परिभवान्न शाठ्येन न मायया।  
कश्चिन्महदवाप्नोति मा तेऽभूद् बुद्धिरीदृशी ॥ १० ॥

यज्ञाङ्गं दक्षिणा तात वेदानां परिबृंहणम्।  
न यज्ञा दक्षिणाहीनास्तारयन्ति कथंचन ॥ ११ ॥

शक्तिस्तु पूर्णपात्रेण सम्मिता न समाभवत्।  
अवश्यं तात यष्टव्यं त्रिभिर्वर्णैर्यथाविधि ॥ १२ ॥

सोमो राजा ब्राह्मणानामित्येषा वैदिकी स्थितिः।  
तं च विक्रेतुमिच्छन्ति न वृथा वृत्तिरिष्यते ॥ १३ ॥

तेन क्रीतेन यज्ञेन ततो यज्ञः प्रतायते।  
इत्येवं धर्मतो ध्यातमृषिभिर्धर्मचारिभिः ॥ १४ ॥

पुमान् यज्ञश्च सोमश्च न्यायवृत्तो यदा भवेत्।  
अन्यायवृत्तः पुरुषो न परस्य न चात्मनः ॥ १५ ॥

शरीरवृत्तमास्थाय इत्येषा श्रूयते श्रुतिः।  
नातिसम्यक् प्रणीतानि ब्राह्मणानां महात्मनाम् ॥ १६ ॥

तपो यज्ञादपि श्रेष्ठमित्येषा परमा श्रुतिः।  
तत् ते तपः प्रवक्ष्यामि विद्वंस्तदपि मे शृणु ॥ १७ ॥

अहिंसा सत्यवचनमानृशंस्यं दमो घृणा।  
एतत् तपो विदुर्धीरा न शरीरस्य शोषणम् ॥ १८ ॥

अप्रामाण्यं च वेदानां शास्त्राणां चाभिलङ्घनम्।  
अव्यवस्था च सर्वत्र तद् वै नाशनमात्मनः ॥ १९ ॥

निबोध देवहोतॄणां विधानं पार्थ यादृशम्।  
चित्तिः स्रुक् चित्तमाज्यं च पवित्रं ज्ञानमुत्तमम् ॥ २० ॥

सर्वं जिह्मं मृत्युपदमार्जवं ब्रह्मणः पदम्।  
एतावान् ज्ञानविषयः किं प्रलापः करिष्यति ॥ २१ ॥