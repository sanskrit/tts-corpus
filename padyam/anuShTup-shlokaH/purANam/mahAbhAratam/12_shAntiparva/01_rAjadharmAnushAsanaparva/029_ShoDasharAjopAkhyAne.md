+++
title_full = "029 श्रीकृष्णके द्वारा नारद-सृंजय-संवादके रूपमें सोलह राजाओंका उपाख्यान संक्षेपमें सुनाकर युधिष्ठिरके शोकनिवारणका प्रयत्न"
title = "०२९ षोडशराजोपाख्याने"

+++


अव्याहरति राजेन्द्रे धर्मपुत्रे युधिष्ठिरे।  
गुडाकेशो हृषीकेशमभ्यभाषत पाण्डवः ॥ १ ॥

ज्ञातिशोकाभिसंतप्तो धर्मपुत्रः परंतपः ।  
एष शोकार्णवे मग्नस्तमाश्वासय माधव ॥ २ ॥

सर्वे स्म ते संशयिताः पुनरेव जनार्दन।  
अस्य शोकं महाबाहो प्रणाशयितुमर्हसि ॥ ३ ॥

एवमुक्तस्तु गोविन्दो विजयेन महात्मना।  
पर्यवर्तत राजानं पुण्डरीकेक्षणोऽच्युतः ॥ ४ ॥

अनतिक्रमणीयो हि धर्मराजस्य केशवः।  
बाल्यात् प्रभृति गोविन्दः प्रीत्या चाभ्यधिकोऽर्जुनात् ॥ ५ ॥

सम्प्रगृह्य महाबाहुर्भुजं चन्दनभूषितम् ।  
शैलस्तम्भोपमं शौरिरुवाचाभिविनोदयन् ॥ ६ ॥

शुशुभे वदनं तस्य सुदंष्ट्रं चारुलोचनम्।  
व्याकोशमिव विस्पष्टं पद्मं सूर्य इवोदिते ॥ ७ ॥

मा कृथाः पुरुषव्याघ्र शोकं त्वं गात्रशोषणम्।  
न हि ते सुलभा भूयो ये हतास्मिन् रणाजिरे॥८॥

स्वप्नलब्धा यथा लाभा वितथाः प्रतिबोधने।  
एवं ते क्षत्रिया राजन् ये व्यतीता महारणे ॥ ९ ॥

सर्वेऽप्यभिमुखाः शूरा विजिता रणशोभिनः।  
नैषां कश्चित् पृष्ठतो वा पलायन् वापि पातितः ॥ १० ॥

सर्वे त्यक्त्वाऽऽत्मनः प्राणात् युद्ध्वा वीरा महामृधे।  
शस्त्रपूता दिवं प्राप्ता न तान् शोचितुमर्हसि ॥ ११ ॥

क्षत्रधर्मरताः शूरा वेदवेदाङ्‌गपारगाः ।  
प्राप्ता वीरगतिं पुण्यां तान् न शोचितुमर्हसि ॥ १२ ॥  
मृतान् महानुभावांस्त्वं श्रुत्वैव पृथिवीपतीन्।

अत्रैवोदाहरन्तीममितिहासं पुरातनम् ॥ १३ ॥  
सृंजयं पुत्रशोकार्तं यथायं नारदोऽब्रवीत्।

सुखदुःखैरहं त्वं च प्रजाः सर्वाश्च सृंजय ॥ १४ ॥  
अविमुक्ता मरिष्यामस्तत्र का परिदेवना।

महाभाग्यं पुरा राज्ञां कीर्त्यमानं मया शृणु ॥ १५ ॥  
गच्छावधानं नृपते ततो दुःखं प्रहास्यसि।

मृतान् महानुभावांस्त्वं श्रुत्वैव पृथिवीपतीन् ॥ १६ ॥  
शममानय संतापं शृणु विस्तरशश्च मे।

क्रूरग्रहाभिशमनमायुर्वर्धनमुत्तमम् ॥ १७ ॥  
अग्रिमाणां क्षितिभुजामुपादानं मनोहरम् ।

आविक्षितं मरुत्तं च मृतं सृञ्जय शुश्रुम ॥ १८ ॥  
यस्य सेन्द्राः सवरुणा बृहस्पतिपुरोगमाः।  
देवा विश्वसृजो राज्ञो यज्ञमीयुर्महात्मनः ॥ १९ ॥

यः स्पर्धयायजच्छक्रं देवराजं पुरंदरम्।  
शक्रप्रियैषी यं विद्वान् प्रत्याचष्ट बृहस्पतिः ॥ २० ॥  
संवर्तो याजयामास यवीयान् स बृहस्पतेः।

यस्मिन् प्रशासति महीं नृपतौ राजसत्तम।  
अकृष्टपच्या पृथिवी विबभौ चैत्यमालिनी ॥ २१ ॥

आविक्षितस्य वै सत्रे विश्वेदेवाः सभासदः।  
मरुतः परिवेष्टारः साध्याश्चासन् महात्मनः ॥ २२ ॥

मरुद्‌गणा मरुत्तस्य यत् सोममपिबंस्ततः।  
देवान् मनुष्यान् गन्धर्वानत्यरिच्यन्त दक्षिणाः ॥ २३ ॥

स चेन्ममार सृंजय चतुर्भद्रतरस्त्वया।  
पुत्रात् पुण्यतरश्चैव मा पुत्रमनुतप्यथाः ॥ २४ ॥

सुहोत्रं चैवातिथिनं मृतं सृंजय शुश्रुम।  
यस्मिन् हिरण्यं ववृषे मघवा परिवत्सरम् ॥ २५ ॥

सत्यनामा वसुमती यं प्राप्यासीज्जनाधिपम्।  
हिरण्यमवहन् नद्यस्तस्मिञ्जनपदेश्वरे ॥ २६ ॥

कूर्मान् कर्कटकान् नक्रान् मकराञ्छिंशुकानपि।  
नदीष्वपातयद् राजन् मघवा लोकपूजितः ॥ २७ ॥

हिरण्यान् पातितान्‌ दृष्ट्वा मत्स्यान् मकरकच्छपान्।  
सहस्रशोऽथ शतशस्ततोऽस्मयदथोऽतिथिः ॥ २८ ॥

तद्धिरण्यमपर्यन्तमावृतं कुरुजाङ्गले ।  
ईजानो वितते यज्ञे ब्राह्मणेभ्यः समार्पयत् ॥ २९ ॥

स चेन्ममार सृंजय चतुर्भद्रतरस्त्वया।  
पुत्रात् पुण्यतरश्चैव मा पुत्रमनुतप्यथाः ॥ ३० ॥  
अदक्षिणमयज्वानं श्वैत्य संशाम्य मा शुचः।

अङ्गं बृहद्रथं चैव मृतं सृंजय शुश्रुम ॥ ३१ ॥  
यः सहस्रं सहस्राणां श्वेतानश्वानवासृजत्।  
सहस्रं च सहस्राणां कन्या हेमपरिष्कृताः ॥ ३२ ॥  
ईजानो वितते यज्ञे दक्षिणामत्यकालयत्।

यः सहस्रं सहस्राणां गजानां पद्ममालिनाम् ॥ ३३ ॥  
ईजानो वितते यज्ञे दक्षिणामत्यकालयत्।

शतं शतसहस्राणि वृषाणां हेममालिनाम् ॥ ३४ ॥  
गवां सहस्रानुचरं दक्षिणामत्यकालयत् ।

अङ्गस्य यजमानस्य तदा विष्णुपदे गिरौ ॥ ३५ ॥  
अमाद्यदिन्द्रः सोमेन दक्षिणाभिर्द्विजातयः ।

यस्य यज्ञेषु राजेन्द्र शतसंख्येषु वै पुरा ॥ ३६ ॥  
देवान् मनुष्यान् गन्धर्वानत्यरिच्यन्त दक्षिणाः।

न जातो जनिता नान्यः पुमान् यः सम्प्रदास्यति ॥ ३७ ॥  
यदङ्गः प्रददौ वित्तं सोमसंस्थासु सप्तसु।

स चेन्ममार सृंजय चतुर्भद्रतरस्त्वया ॥ ३८ ॥  
पुत्रात् पुण्यतरश्चैव मा पुत्रमनुतप्यथाः।

शिबिमौशीनरं चैव मृतं सृंजय शुश्रुम ॥ ३९ ॥  
य इमां पृथिवीं सर्वां चर्मवत्समवेष्टयत्।

महता रथघोषेण पृथिवीमनुनादयन् ॥ ४० ॥  
एकच्छत्रां महीं चक्रे जैत्रेणैकरथेन यः।

यावदद्य गवाश्वं स्यादारण्यैः पशुभिः सह ॥ ४१ ॥  
तावतीः प्रददौ गाः स शिबिरौशीनरोऽध्वरे।

न वोढारं धुरं तस्य कश्चिन्मेने प्रजापतिः ॥ ४२ ॥  
न भूतं न भविष्यं च सर्वराजसु सृंजय।  
अन्यत्रौशीनराच्छैब्याद् राजर्षेरिन्द्रविक्रमात् ॥ ४३ ॥

अदक्षिणमयज्वानं मा पुत्रमनुतप्यथाः ।  
स चेन्ममार सृंजय चतुर्भद्रतरस्त्वया।  
पुत्रात् पुण्यतरश्चैव मा पुत्रमनुतप्यथाः ॥ ४४ ॥

भरतं चैव दौष्यन्तिं मृतं सृंजय शुश्रुम।  
शाकुन्तलं महात्मानं भूरिद्रविणसंचयम् ॥ ४५ ॥

यो बद्‌ध्वा त्रिशतं चाश्वान् देवेभ्यो यमुनामनु।  
सरस्वतीं विंशतिं च गङ्गामनु चतुर्दश ॥ ४६ ॥  
अश्वमेधसहस्रेण राजसूयशतेन च ।  
इष्टवान् स महातेजा दौष्यन्तिर्भरतः पुरा ॥ ४७ ॥

भरतस्य महत् कर्म सर्वराजसु पार्थिवाः।  
खं मर्त्या इव बाहुभ्यां नानुगन्तुमशक्नुवन् ॥ ४८ ॥

परं सहस्राद् यो बद्धान् हयान् वेदीर्वितत्य च।  
सहस्रं यत्र पद्मानां कण्वाय भरतो ददौ ॥ ४९ ॥

स चेन्ममार सृंजय चतुर्भद्रतरस्त्वया।  
पुत्रात् पुण्यतरश्चैव मा पुत्रमनुतप्यथाः ॥ ५० ॥

रामं दाशरथिं चैव मृतं सृंजय शुश्रुम।  
योऽन्वकम्पत वै नित्यं प्रजाः पुत्रानिवौरसान् ॥ ५१ ॥

विधवा यस्य विषये नानाथाः काश्चनाभवन्।  
सदैवासीत् पितृसमो रामो राज्यं यदन्वशात् ॥ ५२ ॥

कालवर्षी च पर्जन्यः सस्यानि समपादयत्।  
नित्यं सुभिक्षमेवासीद् रामे राज्यं प्रशासति ॥ ५३ ॥

प्राणिनो नाप्सु मज्जन्ति नान्यथा पावकोऽदहत्।  
रुजाभयं न तत्रासीद् रामे राज्यं प्रशासति ॥ ५४ ॥

आसन् वर्षसहस्रिण्यस्तथा वर्षसहस्रकाः ।  
अरोगाः सर्वसिद्धार्था रामे राज्यं प्रशासति ॥ ५५ ॥

नान्योऽन्येन विवादोऽभूत् स्त्रीणामपि कुतो नृणाम्।  
धर्मनित्याः प्रजाश्चासन् रामे राज्यं प्रशासति ॥ ५६ ॥

संतुष्टाः सर्वसिद्धार्था निर्भयाः स्वैरचारिणः।  
नराः सत्यव्रताश्चासन् रामे राज्यं प्रशासति ॥ ५७ ॥

नित्यपुष्पफलाश्चैव पादपा निरुपद्रवाः ।  
सर्वा द्रोणदुघा गावो रामे राज्यं प्रशासति ॥ ५८ ॥

स चतुर्दशवर्षाणि वने प्रोष्य महातपाः।  
दशाश्वमेधान् जारूथ्यानाजहार निरर्गलान् ॥ ५९ ॥

युवा श्यामो लोहिताक्षो मातङ्ग इव यूथपः।  
आजानुबाहुः सुमुखः सिंहस्कन्धो महाभुजः ॥ ६० ॥

दशवर्षसहस्राणि दशवर्षशतानि च ।  
अयोध्याधिपतिर्भुत्वा रामो राज्यमकारयत् ॥ ६१ ॥

स चेन्ममार सृंजय चतुर्भद्रतरस्त्वया।  
पुत्रात् पुण्यतरश्चैव मा पुत्रमनुतप्यथाः ॥ ६२ ॥

भगीरथं च राजानं मृतं सृंजय शुश्रुम।  
यस्येन्द्रो वितते यज्ञे सोमं पीत्वा मदोत्कटः ॥ ६३ ॥  
असुराणां सहस्राणि बहूनि सुरसत्तमः।  
अजयद् बाहुवीर्येण भगवान् पाकशासनः ॥ ६४ ॥

यः सहस्रं सहस्राणां कन्या हेमविभूषिताः।  
ईजानो वितते यज्ञे दक्षिणामत्यकालयत् ॥ ६५ ॥

सर्वा रथगताः कन्या रथाः सर्वे चतुर्युजः।  
शतं शतं रथे नागाः पद्मिनो हेममालिनः ॥ ६६ ॥

सहस्रमश्वा एकैकं हस्तिनं पृष्ठतोऽन्वयुः।  
गवां सहस्रमश्वेऽश्वे सहस्त्रं गव्यजाविकम् ॥ ६७ ॥

उपह्वरे निवसतो यस्याङ्के निषसाद ह।  
गङ्गा भागीरथी तस्मादुर्वशी चाभवत् पुरा ॥ ६८ ॥

भूरिदक्षिणमिक्ष्वाकुं यजमानं भगीरथम् ।  
त्रिलोकपथगा गङ्गा दुहितृत्वमुपेयुषी ॥ ६९ ॥

स चेन्ममार सृंजय चतुर्भद्रतरस्त्वया।  
पुत्रात् पुण्यतरश्चैव मा पुत्रमनुतप्यथाः ॥ ७० ॥

दिलीपं च महात्मानं मृतं सृंजय शुश्रुम।  
यस्य कर्माणि भूरीणि कथयन्ति द्विजातयः ॥ ७१ ॥

य इमां वसुसम्पूर्णां वसुधां वसुधाधिपः।  
ददौ तस्मिन् महायज्ञे ब्राह्मणेभ्यः समाहितः ॥ ७२ ॥

यस्येह यजमानस्य यज्ञे यज्ञे पुरोहितः।  
सहस्रं वारणान् हैमान् दक्षिणामत्यकालयत् ॥ ७३ ॥

यस्य यज्ञे महानासीद् यूपः श्रीमान् हिरण्मयः।  
तं देवाः कर्म कुर्वाणाः शक्रज्येष्ठा उपाश्रयन् ॥ ७४ ॥

चषाले यस्य सौवर्णे तस्मिन् यूपे हिरण्मये।  
ननृतुर्देवगन्धर्वाः षट् सहस्राणि सप्तधा ॥ ७५ ॥  
अवादयत् तत्र वीणां मध्ये विश्वावसुः स्वयम्।  
सर्वभूतान्यमन्यन्त मम वादयतीत्ययम् ॥ ७६ ॥

एतद् राज्ञो दिलीपस्य राजानो नानुचक्रिरे।  
यस्येभा हेमसंछन्नाः पथि मत्ताः स्म शेरते ॥ ७७ ॥  
राजानं शतधन्वानं दिलीपं सत्यवादिनम्।  
येऽपश्यन् सुमहात्मानं तेऽपि स्वर्गजितो नराः ॥ ७८ ॥

त्रयः शब्दा न जीर्यन्ते दिलीपस्य निवेशने।  
स्वाध्यायघोषो ज्याघोषो दीयतामिति वै त्रयः ॥ ७९ ॥

स चेन्ममार सृंजय चतुर्भद्रतरस्त्वया।  
पुत्रात् पुण्यतरश्चैव मा पुत्रमनुतप्यथाः ॥ ८० ॥

मान्धातारं यौवनाश्वं मृतं सृंजय शुश्रुम।  
यं देवा मरुतो गर्भं पितुः पार्श्वादपाहरन् ॥ ८१ ॥

समृद्धो युवनाश्वस्य जठरे यो महात्मनः।  
पूषदाज्योद्भवः श्रीमांस्त्रिलोकविजयी नृपः ॥ ८२ ॥

यं दृष्ट्वा पितुरुत्सङ्गे शयानं देवरूपिणम्।  
अन्योन्यमब्रुवन् देवाः कमयं धास्यतीति वै ॥ ८३ ॥

मामेव धास्यतीत्येवमिन्द्रोऽथाभ्युपपद्यत ।  
मान्धातेति ततस्तस्य नाम चक्रे शतक्रतुः ॥ ८४ ॥

ततस्तु पयसो धारां पुष्टिहेतोर्महात्मनः।  
तस्यास्ये यौवनाश्वस्य पाणिरिन्द्रस्य चास्रवत् ॥ ८५ ॥

तं पिबन् पाणिमिन्द्रस्य शतमह्ना व्यवर्धत।  
स आसीद् द्वादशसमो द्वादशाहेन पार्थिवः ॥ ८६ ॥

तमिमं पृथिवी सर्वा एकाह्ना समपद्यत।  
धर्मात्मानं महात्मानं शूरमिन्द्रसमं युधि ॥ ८७ ॥

यश्चाङ्गारं तु नृपतिं मरुत्तमसितं गयम्।  
अङ्गं बृहद्रथं चैव मान्धाता समरेऽजयत् ॥ ८८ ॥

यौवनाश्वो यदाङ्गारं समरे प्रत्ययुध्यत।  
विस्फारैर्धनुषो देवा द्यौरभेदीति मेनिरे ॥ ८९ ॥

यत्र सूर्य उदेति स्म यत्र च प्रतितिष्ठति।  
सर्वं तद् यौवनाश्वस्य मान्धातुः क्षेत्रमुच्यते ॥ ९० ॥

अश्वमेधशतेनेष्ट्वा राजसूयशतेन च ।  
अददाद् रोहितान् मत्स्यान् ब्राह्मणेभ्यो विशाम्पते ॥ ९१ ॥  
हैरण्यान् योजनोत्सेधानायतान् दशयोजनम् ।  
अतिरिक्तान् द्विजातिभ्यो व्यभजंस्त्वितरे जनाः ॥ ९२ ॥

स चेन्ममार सृंजय चतुर्भद्रतरस्त्वया।  
पुत्रात् पुण्यतरश्चैव मा पुत्रनुतप्यथाः ॥ ९३ ॥

ययातिं नाहुषं चैव मृतं सृंजय शुश्रुम।  
य इमां पृथिवीं कृत्स्नां विजित्य सहसागराम् ॥ ९४ ॥  
शम्यापातेनाभ्यतीयाद् वेदीभिश्चित्रयन् महीम् ।  
ईजानः क्रतुभिर्मुख्यैः पर्यगच्छद् वसुन्धराम् ॥ ९५ ॥

इष्ट्वा क्रतुसहस्रेण वाजपेयशतेन च।  
तर्पयामास विप्रेन्द्रांस्त्रिभिः काञ्चनपर्वतैः ॥ ९६ ॥

व्यूढेनासुरयुद्धेन हत्वा दैतेयदानवान् ।  
व्यभजत् पृथिवीं कृत्स्नां ययातिर्नहुषात्मजः ॥ ९७ ॥

अन्त्येषु पुत्रान् निक्षिप्य यदुद्रुद्युपुरोगमान्।  
पुरुं राज्येऽभिषिच्याथ सदारः प्राविशद् वनम् ॥ ९८ ॥

स चेन्ममार सृंजय चतुर्भद्रतरस्त्वया।  
पुत्रात् पुण्यतरश्चैव मा पुत्रमनुतप्यथाः ॥ ९९ ॥

अम्बरीषं च नाभागं मृतं सृंजय शुश्रुम।  
यं प्रजा वव्रिरे पुण्यं गोप्तारं नृपसत्तमम् ॥ १०० ॥

यः सहस्रं सहस्राणां राज्ञामयुतयाजिनाम्।  
ईजानो वितते यज्ञे ब्राह्मणेभ्यः सुसंहितः ॥ १०१ ॥

नैतत् पूर्वे जनाश्चक्रुर्न करिष्यन्ति चापरे।  
इत्यम्बरीषं नाभागिमन्वमोदन्त दक्षिणाः ॥ १०२ ॥

शतं राजसहस्राणि शतं राजशतानि च।  
सर्वेऽश्वमेधैरीजानास्तेऽन्वयुर्दक्षिणायनम् ॥ १०३ ॥

स चेन्ममार सृंजय चतुर्भद्रतरस्त्वया।  
पुत्रात् पुण्यतरश्चैव मा पुत्रमनुतप्यथाः ॥ १०४ ॥

शशबिन्दुं चैत्ररथं मृतं शुश्रुम सृंजय।  
यस्य भार्यासहस्राणां शतमासीन्महात्मनः ॥ १०५ ॥  
सहस्रं तु सहस्राणां यस्यासन् शाशबिन्दवाः।

हिरण्यकवचाः सर्वे सर्वे चोत्तमधन्विनः ॥ १०६ ॥  
शतं कन्या राजपुत्रमेकैकं पृथगन्वयुः।  
कन्यां कन्यां शतं नागा नागं नागं शतं रथाः॥१०७॥

रथे रथे शतं चाश्वा देशजा हेममालिनः।  
अश्वे अश्वे शतं गावो गवां तद्वदजाविकम् ॥ १०८ ॥

एतद् धनमपर्यन्तमश्वमेधे महामखे ।  
शशबिन्दुर्महाराज ब्राह्मणेभ्यः समार्पयत् ॥ १०९ ॥

स चेन्ममार सृंजय चतुर्भद्रतरस्त्वया।  
पुत्रात् पुण्यतरश्चैव मा पुत्रमनुतप्यथाः ॥ ११० ॥

गयं चामूर्तरयसं मृतं शुश्रुम सृंजय।  
यः स वर्षशतं राजा हुतशिष्टाशनोऽभवत् ॥ १११ ॥

यस्मै वह्निर्वरं प्रादात् ततो वव्रे वरान् गयः।  
ददतो योऽक्षयं वित्तं धर्मे श्रद्धा च वर्धताम् ॥ ११२ ॥  
मनो मे रमतां सत्ये त्वत्प्रसादाद् हुताशन।

लेभे च कामांस्तान् सर्वान् पावकादिति नः श्रुतम् ॥ ११३ ॥  
दर्शैश्च पूर्णमासैश्च चातुर्मास्यैः पुनः पुनः।  
अयजद्धयमेधेन सहस्रं परिवत्सरान् ॥ ११४ ॥

शतं गवां सहस्राणि शतमश्वतराणि च।  
उत्थायोत्थाय वै प्रादात् सहस्रं परिवत्सरान् ॥ ११५ ॥

तर्पयामास सोमेन देवान् वित्तैर्द्विजानपि।  
पितॄन् स्वधाभिः कामैश्च स्त्रियः स पुरुषर्षभ ॥ ११६ ॥

सौवर्णीं पृथिवीं कृत्वा दशव्यामां द्विरायताम्।  
दक्षिणामददद् राजा वाजिमेधे महाक्रतौ ॥ ११७ ॥

यावत्यः सिकता राजन् गङ्गायां पुरुषर्षभ।  
तावतीरेव गाः प्रादादामूर्तरयसो गयः ॥ ११८ ॥

स चेन्ममार सृंजय चतुर्भद्रतरस्त्वया।  
पुत्रात् पुण्यतरश्चैव मा पुत्रमनुतप्यथाः ॥ ११९ ॥

रन्तिदेवं च सांकृत्यं मृतं सृंजय शुश्रुम।  
सम्यगाराध्य यः शक्राद् वरं लेभे महातपाः ॥ १२० ॥  
अन्नं च नो बहु भवेदतिथींश्च लभेमहि।  
श्रद्धा च नो मा व्यगमन्मा च याचिष्म कंचन॥१२१॥

उपातिष्ठन्त पशवः स्वयं तं संशितव्रतम्।  
ग्राम्यारण्या महात्मानं रन्तिदेवं यशस्विनम् ॥ १२२ ॥

महानदी चर्मराशेरुत्क्लेदात् ससृजे यतः।  
ततश्चर्मण्वतीत्येवं विख्याता सा महानदी ॥ १२३ ॥

ब्राह्मणेभ्यो ददौ निष्कान् सदसि प्रतते नृपः।  
तुभ्यं निष्कं तुभ्यं निष्कमिति क्रोशन्ति वै द्विजाः ॥ १२४ ॥  
सहस्रं तुभ्यमित्युक्त्वा ब्राह्मणान् सम्प्रपद्यते।

अन्वाहार्योपकरणं द्रव्योपकरणं च यत् ॥ १२५ ॥  
घटाः पात्र्यः कटाहानि स्थाल्यश्च पिठराणि च।  
नासीत् किंचिदसौवर्णं रन्तिदेवस्य धीमतः ॥ १२६ ॥

सांकृते रन्तिदेवस्य यां रात्रिमवसन् गृहे।  
आलभ्यन्त शतं गावः सहस्राणि च विंशतिः ॥ १२७ ॥

तत्र स्म सूदाः क्रोशन्ति सुमृष्टमणिकुण्डलाः।  
सूपं भूयिष्ठमश्नीध्वं नाद्य भोज्यं यथा पुरा ॥ १२८ ॥

स चेन्ममार सृंजय चतुर्भद्रतरस्त्वया।  
पुत्रात् पुण्यतरश्चैव मा पुत्रमनुतप्यथाः ॥ १२९ ॥

सगरं च महात्मानं मृतं शुश्रुम सृंजय।  
ऐक्ष्वाकं पुरुषव्याघ्रमतिमानुषविक्रमम् ॥ १३० ॥

षष्टिः पुत्रसहस्राणि यं यान्तमनुजग्मिरे।  
नक्षत्रराजं वर्षान्ते व्यभ्रे ज्योतिर्गणा इव ॥ १३१ ॥

एकच्छत्रा मही यस्य प्रतापादभवत् पुरा।  
योऽश्वमेधसहस्रेण तर्पयामास देवताः ॥ १३२ ॥

यः प्रादात् कनकस्तम्भं प्रासादं सर्वकाञ्चनम्।  
पूर्णं पद्‌मदलाक्षीणां स्त्रीणां शयनसंकुलम् ॥ १३३ ॥  
द्विजातिभ्योऽनुरूपेभ्यः कामांश्च विविधान् बहून्।  
यस्यादेशेन तद् वित्तं व्यभजन्त द्विजातयः ॥ १३४ ॥

खानयामास यः कोपात् पृथिवीं सागराङ्किताम्।  
यस्य नाम्ना समुद्रश्च सागरत्वमुपागतः ॥ १३५ ॥

स चेन्ममार सृंजय चतुर्भद्रतरस्त्वया।  
पुत्रात् पुण्यतरश्चैव मा पुत्रमनुतप्यथाः ॥ १३६ ॥

राजानं च पृथुं वैन्यं मृतं शुश्रुम सृंजय।  
यमभ्यषिञ्चन् सम्भूय महारण्ये महर्षयः ॥ १३७ ॥

प्रथयिष्यति वै लोकान् पृथुरित्येव शब्दितः।  
क्षताद् यो वै त्रायतीति स तस्मात् क्षत्रियः स्मृतः॥१३८॥

पृथुं वैन्यं प्रजा दृष्ट्वा रक्ताः स्मेति यदब्रुवन्।  
ततो राजेति नामास्य अनुरागादजायत ॥ १३९ ॥

अकृष्टपच्या पृथिवी पुटके पुटके मधु।  
सर्वा द्रोणदुघा गावो वैन्यस्यासन् प्रशासतः ॥ १४० ॥

अरोगाः सर्वसिद्धार्था मनुष्या अकुतोभयाः।  
यथाभिकाममवसन् क्षेत्रेषु च गृहेषु च ॥ १४१ ॥

आपस्तस्तम्भिरे चास्य समुद्रमभियास्यतः ।  
सरितश्चानुदीर्यन्त ध्वजभङ्गश्च नाभवत् ॥ १४२ ॥

हैरण्यांस्त्रिनलोत्सेधान् पर्वतानेकविंशतिम् ।  
ब्राह्मणेभ्यो ददौ राजा योऽश्वमेधे महामखे ॥ १४३ ॥

स चेन्ममार सृंजय चतुर्भद्रतरस्त्वया।  
पुत्रात् पुण्यतरश्चैव मा पुत्रमनुप्यथाः ॥ १४४ ॥

किं वा तूष्णीं ध्यायसे सृंजय त्वं  
न मे राजन् वाचमिमां शृणोषि।  
न चेन्मोघं विप्रलप्तं ममेदं  
पथ्यं मुमूर्षोरिव सुप्रयुक्तम् ॥ १४५ ॥

शृणोमि ते नारद वाचमेनां  
विचित्रार्थां स्रजमिव पुण्यगन्धाम् ।  
राजर्षीणां पुण्यकृतां महात्मनां  
कीर्त्या युक्तानां शोकनिर्णाशनार्थाम् ॥ १४६ ॥

न ते मोघं विप्रलप्तं महर्षे  
दृष्ट्वैवाहं नारद त्वां विशोकः।  
शुश्रूषे ते वचनं ब्रह्मवादिन्  
न ते तृप्याम्यमृतस्येव पानात् ॥ १४७ ॥

अमोघदर्शिन् मम चेत् प्रसादं  
संतापदग्धस्य विभो प्रकुर्याः ।  
सुतस्य सञ्जीवनमद्य मे स्यात्  
तव प्रसादात् सुतसङ्गमश्च ॥ १४८ ॥

यस्ते पुत्रो गमितोऽयं विजातः  
स्वर्णष्ठीवी यमदात् पर्वतस्ते ।  
पुनस्तु ते पुत्रमहं ददामि  
हिरण्यनाभं वर्षसहस्रिणं च ॥ १४९ ॥