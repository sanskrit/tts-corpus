+++
title_full = "064 राजधर्मकी श्रेष्ठताका वर्णन और इस विषयमें इन्द्ररूपधारी विष्णु और मान्धाताका संवाद"
title = "०६४ वर्णाश्रमधर्मकथने"

+++


चातुराश्रम्यधर्माश्च यतिधर्माश्च पाण्डव ।  
लोकवेदोत्तराश्चैव क्षात्रधर्मे समाहिताः ॥ १ ॥

सर्वाण्येतानि कर्माणि क्षात्रे भरतसत्तम।  
निराशिषो जीवलोकाः क्षत्रधर्मेऽव्यवस्थिते ॥ २ ॥

अप्रत्यक्षं बहुद्वारं धर्ममाश्रमवासिनाम् ।  
प्ररूपयन्ति तद्भावमागमैरेव शाश्वतम् ॥ ३ ॥

अपरे वचनैः पुण्यैर्वादिनो लोकनिश्चयम्।  
अनिश्चयज्ञा धर्माणामदृष्टान्ते परे हताः ॥ ४ ॥

प्रत्यक्षं सुखभूयिष्ठमात्मसाक्षिकमच्छलम् ।  
सर्वलोकहितं धर्मं क्षत्रियेषु प्रतिष्ठितम् ॥ ५ ॥

धर्माश्रमेऽध्यवसिनां ब्राह्मणानां युधिष्ठिर ।  
यथा त्रयाणां वर्णानां संख्यातोपश्रुतिः पुरा ॥ ६ ॥

राजधर्मेष्वनुमता लोकाः सुचरितैः सह।  
उदाहृतं ते राजेन्द्र यथा विष्णुं महौजसम् ॥ ७ ॥  
सर्वभूतेश्वरं देवं प्रभुं नारायणं पुरा।  
जग्मुः सुबहुशः शूरा राजानो दण्डनीतये ॥ ८ ॥

एकैकमात्मनः कर्म तुलयित्वाऽऽश्रमं पुरा।  
राजानः पर्युपासन्त दृष्टान्तवचने स्थिताः ॥ ९ ॥

साध्या देवा वसवश्चाश्विनौ च  
रुद्राश्च विश्वे मरुतां गणाश्च।  
सृष्टाः पुरा ह्यादिदेवेन देवाः  
क्षात्रे धर्मे वर्तयन्ते च सिद्धाः ॥ १० ॥

अत्र ते वर्तयिष्यामि धर्ममर्थविनिश्चयम्।  
निर्मर्यादे वर्तमाने दानवैकार्णवे पुरा ॥ ११ ॥

बभूव राजा राजेन्द्र मान्धाता नाम वीर्यवान्।  
पुरा वसुमतीपालो यज्ञं चक्रे दिदृक्षया ॥ १२ ॥  
अनादिमध्यनिधनं देवं नारायणं प्रभुम्।

स राजा राजशार्दूल मान्धाता परमेश्वरम् ॥ १३ ॥  
जगाम शिरसा पादौ यज्ञे विष्णोर्महात्मनः।  
दर्शयामास तं विष्णू रूपमास्थाय वासवम् ॥ १४ ॥

स पार्थिवैर्वृतः सद्भिरर्चयामास तं प्रभुम्।  
तस्य पार्थिवसिंहस्य तस्य चैव महात्मनः।  
संवादोऽयं महानासीद् विष्णुं प्रति महाद्युतिम् ॥ १५ ॥

किमिष्यते धर्मभृतां वरिष्ठ  
यद् द्रष्टुकामोऽसि तमप्रमेयम् ।  
अनन्तमायामितमन्त्रवीर्यं  
नारायणं ह्यादिदेवं पुराणम् ॥ १६ ॥

नासौ देवो विश्वरूपो मयापि  
शक्यो द्रष्टुं ब्रह्मणा वापि साक्षात्।  
येऽन्ये कामास्तव राजन् हृदिस्था  
दास्ये चैतांस्त्वं हि मर्त्येषु राजा ॥ १७ ॥

सत्ये स्थितो धर्मपरो जितेन्द्रियः  
शूरो दृढप्रीतिरतः सुराणाम् ।  
बुद्ध्या भक्त्या चोत्तमश्रद्धया च  
ततस्तेऽहं दद्मि वरान् यथेष्टम् ॥ १८ ॥

असंशयं भगवन्नादिदेवं  
द्रक्ष्यामि त्वाऽहं शिरसा सम्प्रसाद्य।  
त्यक्त्वा कामान् धर्मकामोह्यरण्य-  
मिच्छे गन्तुं सत्पथं लोकदृष्टम् ॥ १९ ॥

क्षात्राद् धर्माद् विपुलादप्रमेया-  
ल्लोकाः प्राप्ताः स्थापितं स्वं यशश्च।  
धर्मो योऽसावादिदेवात् प्रवृत्तो  
लोकश्रेष्ठं तं न जानामि कर्तुम् ॥ २० ॥

असैनिका धर्मपराश्च धर्मे  
परां गतिं न नयन्ते ह्ययुक्तम्।  
क्षात्रो धर्मो ह्यादिदेवात् प्रवृत्तः  
पश्चादन्ये शेषभूताश्च धर्माः ॥ २१ ॥

शेषाः सृष्टा ह्यन्तवन्तो ह्यनन्ताः  
सप्रस्थानाः क्षात्रधर्मा विशिष्टाः ।  
अस्मिन् धर्मे सर्वधर्माः प्रविष्टा-  
स्तस्माद् धर्मं श्रेष्ठमिमं वदन्ति ॥ २२ ॥

कर्मणा वै पुरा देवा ऋषयश्चामितौजसः।  
त्राताः सर्वे प्रसह्यारीन् क्षत्रधर्मेण विष्णुना ॥ २३ ॥

यदि ह्यसौ भगवान् नाहनिष्यद्  
रिपून् सर्वानसुरानप्रमेयः ।  
न ब्राह्मणा न च लोकादिकर्ता  
नायं धर्मो नादिधर्मोऽभविष्यत् ॥ २४ ॥

इमामुर्वीं नाजयद् विक्रमेण  
देवश्रेष्ठः सासुरामादिदेवः ।  
चातुर्वर्ण्यं चातुराश्रम्यधर्माः  
सर्वे न स्युर्ब्राह्मणानां विनाशात् ॥ २५ ॥

नष्टा धर्माः शतधा शाश्वतास्ते  
क्षात्रेण धर्मेण पुनः प्रवृद्धाः।  
युगे युगे ह्यादिधर्माः प्रवृत्ता  
लोकज्येष्ठं क्षात्रधर्मं वदन्ति ॥ २६ ॥

आत्मत्यागः सर्वभूतानुकम्पा  
लोकज्ञानं पालनं मोक्षणं च।  
विषण्णानां मोक्षणं पीडितानां  
क्षात्रे धर्मे विद्यते पार्थिवानाम् ॥ २७ ॥

निर्मर्यादाः काममन्युप्रवृत्ता  
भीता राज्ञो नाधिगच्छन्ति पापम्।  
शिष्टाश्चान्ये सर्वधर्मोपपन्नाः  
साध्वाचाराः साधु धर्मं वदन्ति ॥ २८ ॥

पुत्रवत् पाल्यमानानि राजधर्मेण पार्थिवैः।  
लोके भूतानि सर्वाणि चरन्ते नात्र संशयः ॥ २९ ॥

सर्वधर्मपरं क्षात्रं लोकश्रेष्ठं सनातनम्।  
शश्वदक्षरपर्यन्तमक्षरं सर्वतोमुखम् ॥ ३० ॥