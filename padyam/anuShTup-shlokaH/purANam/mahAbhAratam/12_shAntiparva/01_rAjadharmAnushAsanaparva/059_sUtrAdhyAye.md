+++
title_full = "059 ब्रह्माजीके नीतिशास्त्रका तथा राजा पृथुके चरित्रका वर्णन"
title = "०५९ सूत्राध्याये"

+++


ततः कल्यं समुत्थाय कृतपूर्वाह्णिकक्रियाः।  
ययुस्ते नगराकारै रथैः पाण्डवयादवाः ॥ १ ॥

प्रतिपद्य कुरुक्षेत्रं भीष्ममासाद्य चानघ।  
सुखां च रजनीं पृष्ट्वा गाङ्‌गेयं रथिनां वरम् ॥ २ ॥  
व्यासादीनभिवाद्यर्षीन् सर्वैस्तैश्चाभिनन्दिताः ।  
निषेदुरभितो भीष्मं परिवार्य समन्ततः ॥ ३ ॥

ततो राजा महातेजा धर्मराजो युधिष्ठिरः।  
अब्रवीत् प्राञ्जलिर्भीष्मं प्रतिपूज्य यथाविधि ॥ ४ ॥

य एष राजन् राजेति शब्दश्चरति भारत।  
कथमेष समुत्पन्नस्तन्मे ब्रूहि परंतप ॥ ५ ॥

तुल्यपाणिभुजग्रीवस्तुल्यबुद्धीन्द्रियात्मकः ।  
तुल्यदुःखसुखात्मा च तुल्यपृष्ठमुखोदरः ॥ ६ ॥  
तुल्यशुक्रास्थिमज्जा च तुल्यमांसासृगेव च।  
निःश्वासोच्छ्‌वासतुल्यश्चतुल्यप्राणशरीरवान् ॥ ७ ॥  
समानजन्ममरणः समः सर्वैर्गुणैर्नृणाम् ।  
विशिष्टबुद्धीन् शूरांश्च कथमेकोऽधितिष्ठति ॥ ८ ॥

कथमेको महीं कृत्स्नां शूरवीरार्यसंकुलाम्।  
रक्षत्यपि च लोकस्य प्रसादमभिवाञ्छति ॥ ९ ॥

एकस्य तु प्रसादेन कृत्स्नो लोकः प्रसीदति।  
व्याकुले चाकुलः सर्वो भवतीति विनिश्चयः ॥ १० ॥

एतदिच्छाम्यहं श्रोतुं तत्त्वेन भरतर्षभ।  
कृत्स्नं तन्मे यथातत्त्वं प्रब्रूहि वदतां वर ॥ ११ ॥

नैतत् कारणमल्पं हि भविष्यति विशाम्पते।  
यदेकस्मिन् जगत् सर्वं देववद् याति संनतिम् ॥ १२ ॥

नियतस्त्वं नरव्याघ्र शृणु सर्वमशेषतः।  
यथा राज्यं समुत्पन्नमादौ कृतयुगेऽभवत् ॥ १३ ॥

न वै राज्यं न राजाऽऽसीन्न च दण्डो न दाण्डिकः।  
धर्मेणैव प्रजाः सर्वा रक्षन्ति स्म परस्परम् ॥ १४ ॥

पाल्यमानास्तथान्योन्यं नरा धर्मेण भारत।  
खेदं परमुपाजग्मुस्ततस्तान् मोह आविशत् ॥ १५ ॥

ते मोहवशमापन्ना मनुजा मनुजर्षभ।  
प्रतिपत्तिविमोहाच्च धर्मस्तेषामनीनशत् ॥ १६ ॥

नष्टायां प्रतिपत्तौ च मोहवश्या नरास्तदा।  
लोभस्य वशमापन्नाः सर्वे भरतसत्तम ॥ १७ ॥

अप्राप्तस्याभिमर्शं तु कुर्वन्तो मनुजास्ततः।  
कामो नामापरस्तत्र प्रत्यपद्यत वै प्रभो ॥ १८ ॥

तांस्तु कामवशं प्राप्तान् रागो नाम समस्पृशत्।  
रक्ताश्च नाभ्यजानन्त कार्याकार्ये युधिष्ठिर ॥ १९ ॥

अगम्यागमनं चैव वाच्यावाच्यं तथैव च।  
भक्ष्याभक्ष्यं च राजेन्द्र दोषादोषं च नात्यजन् ॥ २० ॥

विप्लुते नरलोके वै ब्रह्म चैव ननाश ह।  
नाशाच्च ब्रह्मणो राजन् धर्मो नाशमथागमत् ॥ २१ ॥

नष्टे ब्रह्मणि धर्मे च देवांस्त्रासः समाविशत्।  
ते त्रस्ता नरशार्दूल ब्रह्माणं शरणं ययुः ॥ २२ ॥

प्रसाद्य भगवन्तं ते देवं लोकपितामहम्।  
ऊचुः प्राञ्जलयः सर्वे दुःखवेगसमाहताः ॥ २३ ॥

भगवन् नरलोकस्थं ग्रस्तं ब्रह्म सनातनम्।  
लोभमोहादिभिर्भावैस्ततो नो भयमाविशत् ॥ २४ ॥

ब्रह्मणश्च प्रणाशेन धर्मो व्यनशदीश्वर।  
ततः स्म समतां याता मर्त्यैस्त्रिभुवनेश्वर ॥ २५ ॥

अधो हि वर्षमस्माकं नरास्तूर्ध्वप्रवर्षिणः।  
क्रियाव्युपरमात् तेषां ततो गच्छाम संशयम् ॥ २६ ॥

अत्र निःश्रेयसं यन्नस्तद् ध्यायस्व पितामह।  
त्वत्प्रभावसमुत्थोऽसौ स्वभावो नो विनश्यति ॥ २७ ॥

तानुवाच सुरान् सर्वान् स्वयम्भूर्भगवांस्ततः।  
श्रेयोऽहं चिन्तयिष्यामि व्येतु वो भीःसुरर्षभाः ॥ २८ ॥

ततोऽध्यायसहस्राणां शतं चक्रे स्वबुद्धिजम्।  
यत्र धर्मस्तथैवार्थः कामश्चैवाभिवर्णितः ॥ २९ ॥  
त्रिवर्ग इति विख्यातो गण एष स्वयम्भुवा।

चतुर्थो मोक्ष इत्येव पृथगर्थः पृथग्गुणः ॥ ३० ॥

मोक्षस्यास्ति त्रिवर्गोऽन्यः प्रोक्तः सत्त्वं रजस्तमः।  
स्थानं वृद्धिः क्षयश्चैव त्रिवर्गश्चैव दण्डजः ॥ ३१ ॥

आत्मा देशश्च कालश्चाप्युपायाः कृत्यमेव च।  
सहायाः कारणं चैव षड्वर्गो नीतिजः स्मृतः ॥ ३२ ॥

त्रयी चान्वीक्षिकी चैव वार्ता च भरतर्षभ।  
दण्डनीतिश्च विपुला विद्यास्तत्र निदर्शिताः ॥ ३३ ॥

अमात्यरक्षा प्रणिधी राजपुत्रस्य लक्षणम्।  
चारश्च विविधोपायः प्रणिधेयः पृथग्विधः ॥ ३४ ॥  
साम भेदः प्रदानं च ततो दण्डश्च पार्थिव।  
उपेक्षा पञ्चमी चात्र कार्त्स्न्येन समुदाहृता ॥ ३५ ॥

मन्त्रश्च वर्णितः कृत्स्नस्तथा भेदार्थ एव च।  
विभ्रमश्चैव मन्त्रस्य सिद्‌ध्यसिद्ध्यौश्च यत् फलम् ॥ ३६ ॥

संधिश्च त्रिविधाभिख्यो हीनो मध्यस्तथोत्तमः।  
भयसत्कारवित्ताख्यं कार्त्स्न्येन परिवर्णितम् ॥ ३७ ॥

यात्राकालाश्च चत्वारस्त्रिवर्गस्य च विस्तरः।  
विजयो धर्मयुक्तश्च तथार्थविजयश्च ह ॥ ३८ ॥  
आसुरश्चैव विजयस्तथा कार्त्स्न्येन वर्णितः।  
लक्षणं पञ्चवर्गस्य त्रिविधं चात्र वर्णितम् ॥ ३९ ॥

प्रकाशश्चाप्रकाशश्च दण्डोऽथ परिशब्दितः ।  
प्रकाशोऽष्टविधस्तत्र गुह्यश्च बहुविस्तरः ॥ ४० ॥

रथा नागा हयाश्चैव पादाताश्चैव पाण्डव।  
विष्टिर्नावश्चराश्चैव देशिका इति चाष्टमम् ॥ ४१ ॥  
अङ्गान्येतानि कौरव्य प्रकाशानि बलस्य तु।

जङ्गमाजङ्गमाश्चोक्ताश्चूर्णयोगा विषादयः ॥ ४२ ॥

स्पर्शे चाभ्यवहार्ये चाप्युपांशुर्विविधः स्मृतः।  
अरिर्मित्र उदासीन इत्येतेऽप्यनुवर्णिताः ॥ ४३ ॥

कृत्स्ना मार्गगुणाश्चैव तथा भूमिगुणाश्च ह।  
आत्मरक्षणमाश्वासः सर्गाणां चान्ववेक्षणम् ॥ ४४ ॥

कल्पना विविधाश्चापि नृनागरथवाजिनाम् ।  
व्यूहाश्च विविधाभिख्या विचित्रं युद्धकौशलम् ॥ ४५ ॥  
उत्पाताश्च निपाताश्च सुयुद्धं सुपलायितम्।  
शस्त्राणां पालनं ज्ञानं तथैव भरतर्षभ ॥ ४६ ॥

बलव्यसनमुक्तं च तथैव बलहर्षणम्।  
पीडा चापदकालश्च पत्तिज्ञानं च पाण्डव ॥ ४७ ॥

तथा खातविधानं च योगः संचार एव च।  
चोरैराटविकैश्चोग्रैः परराष्ट्रस्य पीडनम् ॥ ४८ ॥  
अग्निदैर्गरदैश्चैव प्रतिरूपककारकैः ।  
श्रेणिमुख्योपजापेन वीरुधश्छेदनेन च ॥ ४९ ॥  
दूषणेन च नागानामातङ्कजननेन च।  
आराधनेन भक्तस्य प्रत्ययोपार्जनेन च ॥ ५० ॥

सप्ताङ्गस्य च राज्यस्य ह्रासवृद्धिसमञ्जसम्।  
दूतसामर्थ्यसंयोगात् सराष्ट्रस्य विवर्धनम् ॥ ५१ ॥  
अरिमध्यस्थमित्राणां सम्यक् चोक्तं प्रपञ्चनम्।  
अवमर्दः प्रतीघातस्तथैव च बलीयसाम् ॥ ५२ ॥

व्यवहारः सुसूक्ष्मश्च तथा कण्टकशोधनम्।  
श्रमो व्यायामयोगश्च त्यागो द्रव्यस्य संग्रहः ॥ ५३ ॥

अभृतानां च भरणं भृतानां चान्ववेक्षणम्।  
अर्थस्य काले दानं च व्यसने चाप्रसङ्गिता ॥ ५४ ॥

तथा राजगुणाश्चैव सेनापतिगुणाश्च ह।  
कारणं च त्रिवर्गस्य गुणदोषास्तथैव च ॥ ५५ ॥

दुश्चेष्टितं च विविधं वृत्तिश्चैवानुवर्तिनाम्।  
शङ्कितत्वं च सर्वस्य प्रमादस्य च वर्जनम् ॥ ५६ ॥  
अलब्धलाभो लब्धस्य तथैव च विवर्धनम्।  
प्रदानं च विवृद्धस्य पात्रेभ्यो विधिवत्ततः ॥ ५७ ॥  
विसर्गोऽर्थस्य धर्मार्थं कामहैतुकमुच्यते ।  
चतुर्थं व्यसनाघाते तथैवात्रानुवर्णितम् ॥ ५८ ॥

क्रोधजानि तथोग्राणि कामजानि तथैव च।  
दशोक्तानि कुरुश्रेष्ठ व्यसनान्यत्र चैव ह ॥ ५९ ॥

मृगयाक्षास्तथा पानं स्त्रियश्च भरतर्षभ।  
कामजान्याहुराचार्यः प्रोक्तानीह स्वयम्भुवा ॥ ६० ॥

वाक्पारुष्यं तथोग्रत्वं दण्डपारुष्यमेव च।  
आत्मनो निग्रहस्त्यागो ह्यर्थदूषणमेव च ॥ ६१ ॥

यन्त्राणि विविधान्येव क्रियास्तेषां च वर्णिताः।  
अवमर्दः प्रतीघातः केतनानां च भञ्जनम् ॥ ६२ ॥

चैत्यद्रुमावमर्दश्च रोधः कर्मानुशासनम् ।  
अपस्करोऽथ वसनं तथोपायाश्च वर्णिताः ॥ ६३ ॥

पणवानकशङ्खानां भेरीणां च युधिष्ठिर।  
उपार्जनं च द्रव्याणां परिमर्दश्च तानि षट् ॥ ६४ ॥

लब्धस्य च प्रशमनं सतां चैवाभिपूजनम्।  
विद्वद्भिरेकीभावश्च दानहोमविधिज्ञता ॥ ६५ ॥  
मङ्गलालम्भनं चैव शरीरस्य प्रतिक्रिया।  
आहारयोजनं चैव नित्यमास्तिक्यमेव च ॥ ६६ ॥

एकेन च यथोत्थेयं सत्यत्वं मधुरा गिरः।  
उत्सवानां समाजानां क्रियाः केतनजास्तथा ॥ ६७ ॥

प्रत्यक्षाश्च परोक्षाश्च सर्वाधिकरणेष्वथ ।  
वृत्तेर्भरतशार्दूल नित्यं चैवान्ववेक्षणम् ॥ ६८ ॥

अदण्ड्यत्वं च विप्राणां युक्त्या दण्डनिपातनम्।  
अनुजीविस्वजातिभ्यो गुणेभ्यश्च समुद्भवः ॥ ६९ ॥

रक्षणं चैव पौराणां राष्ट्रस्य च विवर्धनम्।  
मण्डलस्था च या चिन्ता राजन् द्वादशराजिका ॥ ७० ॥

द्वासप्ततिविधा चैव शरीरस्य प्रतिक्रिया।  
देशजातिकुलानां च धर्माः समनुवर्णिताः ॥ ७१ ॥

धर्मश्चार्थश्च कामश्च मोक्षश्चात्रानुवर्णिताः ।  
उपायाश्चार्थलिप्सा च विविधा भूरिदक्षिण ॥ ७२ ॥

मूलकर्मक्रिया चात्र मायायोगश्च वर्णितः।  
दूषणं स्रोतसां चैव वर्णितं चास्थिराम्भसाम् ॥ ७३ ॥

यैर्यैरुपायैर्लोकस्तु न चलेदार्यवर्त्मनः ।  
तत् सर्वं राजशार्दूल नीतिशास्त्रेऽभिवर्णितम् ॥ ७४ ॥

एतत् कृत्वा शुभं शास्त्रं ततः स भगवान् प्रभुः।  
देवानुवाच संहृष्टः सर्वान् शक्रपुरोगमान् ॥ ७५ ॥

उपकाराय लोकस्य त्रिवर्गस्थापनाय च।  
नवनीतं सरस्वत्या बुद्धिरेषा प्रभाविता ॥ ७६ ॥

दण्डेन सहिता ह्येषा लोकरक्षणकारिका।  
निग्रहानुग्रहरता लोकाननुचरिष्यति ॥ ७७ ॥

दण्डेन नीयते चेदं दण्डं नयति वा पुनः।  
दण्डनीतिरिति ख्याता त्रील्लोँकानभिवर्तते ॥ ७८ ॥

षाड्‌गुण्यगुणसारैषा स्थास्यत्यग्रे महात्मसु ।  
धर्मार्थकाममोक्षाश्च सकला ह्यत्र शब्दिताः ॥ ७९ ॥

ततस्तां भगवान् नीतिं पूर्वं जग्राह शङ्करः।  
बहुरूपो विशालाक्षः शिवः स्थाणुरुमापतिः ॥ ८० ॥

प्रजानामायुषो ह्रासं विज्ञाय भगवान् शिवः।  
संचिक्षेप ततः शास्त्रं महास्त्रं ब्रह्मणा कृतम् ॥ ८१ ॥  
वैशालाक्षमिति प्रोक्तं तदिन्द्रः प्रत्यपद्यत।

दशाध्यायसहस्राणि सुब्रह्मण्यो महातपाः ॥ ८२ ॥  
भगवानपि तच्छास्त्रं संचिक्षेप पुरंदरः।  
सहस्रैः पञ्चभिस्तात यदुक्तं बाहुदन्तकम् ॥ ८३ ॥

अध्यायानां सहस्रैस्तु त्रिभिरेव बृहस्पतिः।  
संचिक्षेपेश्वरो बुद्ध्या बार्हस्पत्यं तदुच्यते ॥ ८४ ॥

अध्यायानां सहस्रेण काव्यः संक्षेपमब्रवीत्।  
तच्छास्त्रममितप्रज्ञो योगाचार्यो महायशाः ॥ ८५ ॥

एवं लोकानुरोधेन शास्त्रमेतन्महर्षिभिः ।  
संक्षिप्तमायुर्विज्ञाय मर्त्यानां ह्रासमेव च ॥ ८६ ॥

अथ देवाः समागम्य विष्णुमूचुः प्रजापतिम्।  
एको योऽर्हति मर्त्येभ्यः श्रैष्ठ्यं वै तं समादिश ॥ ८७ ॥

ततः संचिन्त्य भगवान् देवो नारायणः प्रभुः।  
तैजसं वै विरजसं सोऽसृजन्मानसं सुतम् ॥ ८८ ॥

विरजास्तु महाभागः प्रभुत्वं भुवि नैच्छत।  
न्यासायैवाभवद् बुद्धिः प्रणीता तस्य पाण्डव ॥ ८९ ॥

कीर्तिमांस्तस्य पुत्रोऽभूत् सोऽपि पञ्चातिगोऽभवत्।  
कर्दमस्तस्य तु सुतः सोऽप्यतप्यन्महत् तपः ॥ ९० ॥

प्रजापतेः कर्दमस्य त्वनङ्गो नाम वै सुतः।  
प्रजा रक्षयिता साधुर्दण्डनीतिविशारदः ॥ ९१ ॥

अनङ्गपुत्रोऽतिबलो नीतिमानभिगम्य वै ।  
प्रतिपेदे महाराज्यमथेन्द्रियवशोऽभवत् ॥ ९२ ॥

मृत्योस्तु दुहिता राजन् सुनीथा नाम मानसी।  
प्रख्याता त्रिषु लोकेषु यासौ वेनमजीजनत् ॥ ९३ ॥

तं प्रजासु विधर्माणं रागद्वेषवशानुगम्।  
मन्त्रपूतैः कुशैर्जघ्नुर्ऋषयो ब्रह्मवादिनः ॥ ९४ ॥

ममन्थुर्दक्षिणं चोरुमृषयस्तस्य मन्त्रतः ।  
ततोऽस्य विकृतो जज्ञे ह्रस्वाङ्गः पुरुषो भुवि ॥ ९५ ॥

दग्धस्थूणाप्रतीकाशो रक्ताक्षः कृष्णमूर्धजः ।  
निषीदेत्येवमूचुस्तमृषयो ब्रह्मवादिनः ॥ ९६ ॥

तस्मान्निषादाः सम्भूताः क्रूराः शैलवनाश्रयाः।  
ये चान्ये विन्ध्यनिलया म्लेच्छाः शतसहस्रशः ॥ ९७ ॥

भूयोऽस्य दक्षिणं पाणिं ममन्थुस्ते महर्षयः।  
ततः पुरुष उत्पन्नो रूपेणेन्द्र इवापरः ॥ ९८ ॥

कवची बद्धनिस्त्रिंशः सशरः सशरासनः।  
वेदवेदाङ्गविच्चैव धनुर्वेदे च पारगः ॥ ९९ ॥

तं दण्डनीतिः सकला श्रिता राजन् नरोत्तमम्।  
ततस्तु प्राञ्जलिर्वैन्यो महर्षींस्तानुवाच ह ॥ १०० ॥

सुसूक्ष्मा मे समुत्पन्ना बुद्धिर्धर्मार्थदर्शिनी।  
अनया किं मया कार्यं तन्मे तत्त्वेन शंसत ॥ १०१ ॥

यन्मां भवन्तो वक्ष्यन्ति कार्यमर्थसमन्वितम्।  
तदहं वै करिष्यामि नात्र कार्या विचारणा ॥ १०२ ॥

तमूचुस्तत्र देवास्ते ते चैव परमर्षयः।  
नियतो यत्र धर्मो वै तमशङ्कः समाचर ॥ १०३ ॥

प्रियाप्रिये परित्यज्य समः सर्वेषु जन्तुषु।  
कामं क्रोधं च लोभं च मानं चोत्सृज्य दूरतः॥१०४॥

यश्च धर्मात् प्रविचलेल्लोके कश्चन मानवः।  
निग्राह्यस्ते स्वबाहुभ्यां शश्वद् धर्ममवेक्षता ॥ १०५ ॥

प्रतिज्ञां चाधिरोहस्व मनसा कर्मणा गिरा।  
पालयिष्याम्यहं भौमं ब्रह्म इत्येव चासकृत् ॥ १०६ ॥

यश्चात्र धर्मो नित्योक्तो दण्डनीतिव्यपाश्रयः।  
तमशङ्कः करिष्यामि स्ववशो न कदाचन ॥ १०७ ॥

अदण्ड्या मे द्विजाश्चेति प्रतिजानीहि हे विभो।  
लोकं च संकरात्कृत्स्नं त्रातास्मीति परंतप ॥ १०८ ॥

वैन्यस्ततस्तानुवाच देवानृषिपुरोगमान् ।  
ब्राह्मणा मे महाभागा नमस्याः पुरुषर्षभाः ॥ १०९ ॥

एवमस्त्विति वैन्यस्तु तैरुक्तो ब्रह्मवादिभिः।  
पुरोधाश्चाभवत् तस्य शुक्रो ब्रह्ममयो निधिः ॥ ११० ॥

मन्त्रिणो वालखिल्याश्च सारस्वत्यो गणस्तथा।  
महर्षिर्भगवान् गर्गस्तस्य सांवत्सरोऽभवत् ॥ १११ ॥

आत्मनाष्टम इत्येव श्रुतिरेषा परा नृषु।  
उत्पन्नौ बन्दिनौ चास्य तत्पूर्वौ सूतमागधौ ॥ ११२ ॥

तयोः प्रीतो ददौ राजा पृथुर्वैन्यः प्रतापवान्।  
अनूपदेशं सूताय मगधं मागधाय च ॥ ११३ ॥

समतां वसुधायाश्च स सम्यगुदपादयत्।  
वैषम्यं हि परं भूमेरासीदिति च नः श्रुतम् ॥ ११४ ॥

मन्वन्तरेषु सर्वेषु विषमा जायते मही।  
उज्जहार ततो वैन्यः शिलाजालान् समन्ततः ॥ ११५ ॥  
धनुष्कोट्या महाराज तेन शैला विवर्धिताः।

स विष्णुना च देवेन शक्रेण विबुधैः सह ॥ ११६ ॥  
ऋषिभिश्च प्रजापालैर्ब्राह्मणैश्चाभिषेचितः ।

तं साक्षात् पृथिवी भेजे रत्नान्यादाय पाण्डव ॥ ११७ ॥  
सागरः सरितां भर्ता हिमवांश्चाचलोत्तमः।  
शक्रश्च धनमक्षय्यं प्रादात् तस्मै युधिष्ठिर ॥ ११८ ॥

रुक्मं चापि महामेरुः स्वयं कनकपर्वतः।  
यक्षराक्षसभर्ता च भगवान् नरवाहनः ॥ ११९ ॥  
धर्मे चार्थे च कामे च समर्थं प्रददौ धनम्।

हया रथाश्च नागाश्च कोटिशः पुरुषास्तथा ॥ १२० ॥  
प्रादुर्बभूवुर्वैन्यस्य चिन्तनादेव पाण्डव ।

न जरा न च दुर्भिक्षं नाधयो व्याधयस्तथा ॥ १२१ ॥  
सरीसृपेभ्यः स्तेनेभ्यो न चान्योन्यात् कदाचन।  
भयमुत्पद्यते तत्र तस्य राज्ञोऽभिरक्षणात् ॥ १२२ ॥

आपस्तस्तम्भिरे चास्य समुद्रमभियास्यतः ।  
पर्वताश्च ददुर्मार्गं ध्वजभङ्गश्च नाभवत् ॥ १२३ ॥

तेनेयं पृथिवी दुग्धा सस्यानि दश सप्त च।  
यक्षराक्षसनागैश्चापीप्सितं यस्य यस्य यत् ॥ १२४ ॥

तेन धर्मोत्तरश्चायं कृतो लोको महात्मना।  
रंजिताश्च प्रजाः सर्वास्तेन राजेति शब्द्यते ॥ १२५ ॥

ब्राह्मणानां क्षतत्राणात् ततः क्षत्रिय उच्यते।  
प्रथिता धर्मतश्चेयं पृथिवी बहुभिः स्मृता ॥ १२६ ॥

स्थापनं चाकरोद् विष्णुः स्वयमेव सनातनः।  
नातिवर्तिष्यते कश्चिद् राजंस्त्वामिति भारत ॥ १२७ ॥

तपसा भगवान् विष्णुराविवेश च भूमिपम्।  
देववन्नरदेवानां नमते यं जगन्नृपम् ॥ १२८ ॥

दण्डनीत्या च सततं रक्षितव्यं नरेश्वर।  
नाधर्षयेत् तथा कश्चिच्चारनिष्पन्ददर्शनात् ॥ १२९ ॥

शुभं हि कर्म राजेन्द्र शुभत्वायोपकल्पते।  
आत्मना कारणैश्चैव समस्येह महीक्षितः ॥ १३० ॥  
को हेतुर्यद् वशे तिष्ठेल्लोको दैवादृते गुणात्।

विष्णोर्ललाटात् कमलं सौवर्णमभवत् तदा ॥ १३१ ॥  
श्रीः सम्भूता यतो देवी पत्नी धर्मस्य धीमतः।

श्रियः सकाशादर्शश्च जातो धर्मेण पाण्डव ॥ १३२ ॥  
अथ धर्मस्तथैवार्थः श्रीश्च राज्ये प्रतिष्ठिता।

सुकृतस्य क्षयाच्चैव स्वर्लोकादेत्य मेदिनीम् ॥ १३३ ॥  
पार्थिवो जायते तात दण्डनीतिविशारदः।

महत्त्वेन च संयुक्तो वैष्णवेन नरो भुवि ॥ १३४ ॥  
बुद्ध्या भवति संयुक्तो माहात्म्यं चाधिगच्छति।

स्थापितं च ततो देवैर्न कश्चिदतिवर्तते।  
तिष्ठत्येकस्य च वशे तं चेदं न विधीयते ॥ १३५ ॥

शुभं हि कर्म राजेन्द्र शुभत्वायोपकल्पते।  
तुल्यस्यैकस्य यस्यायं लोको वचसि तिष्ठते ॥ १३६ ॥

योऽस्य वै मुखमद्राक्षीत् सौम्यं सोऽस्य वशानुगः।  
सुभगं चार्थवन्तं च रूपवन्तं च पश्यति ॥ १३७ ॥

महत्त्वात् तस्य दण्डस्य नीतिर्विस्पष्टलक्षणा।  
नयचारश्च विपुलो येन सर्वमिदं ततम् ॥ १३८ ॥

आगमश्च पुराणानां महर्षीणां च सम्भवः।  
तीर्थवंशश्च वंशश्च नक्षत्राणां युधिष्ठिर ॥ १३९ ॥  
सकलं चातुराश्रम्यं चातुर्होत्रं तथैव च।  
चातुर्वर्ण्यं तथैवात्र चातुर्विद्यं च कीर्तितम् ॥ १४० ॥

इतिहासाश्च वेदाश्च न्यायः कृत्स्नश्च वर्णितः।  
तपो ज्ञानमहिंसा च सत्यासत्येन यः परः ॥ १४१ ॥  
वृद्धोपसेवा दानं च शौचमुत्थानमेव च।  
सर्वभूतानुकम्पा च सर्वमत्रोपवर्णितम् ॥ १४२ ॥

भुवि चाधोगतं यच्च तच्च सर्वं समर्पितम्।  
तस्मिन् पैतामहे शास्त्रे पाण्डवैतन्न संशयः ॥ १४३ ॥

ततो जगति राजेन्द्र सततं शब्दितं बुधैः।  
देवाश्च नरदेवाश्च तुल्या इति विशाम्पते ॥ १४४ ॥

एतत् ते सर्वमाख्यातं महत्त्वं प्रति राजसु।  
कार्त्स्न्येन भरतश्रेष्ठ किमन्यदिह वर्तते ॥ १४५ ॥