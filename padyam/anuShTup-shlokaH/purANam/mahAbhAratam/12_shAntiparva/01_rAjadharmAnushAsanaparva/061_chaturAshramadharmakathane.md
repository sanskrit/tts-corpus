+++
title_full = "061 आश्रम-धर्मका वर्णन"
title = "०६१ चतुराश्रमधर्मकथने"

+++


आश्रमाणां महाबाहो शृणु सत्यपराक्रम।  
चतुर्णामपि नामानि कर्माणि च युधिष्ठिर ॥ १ ॥

वानप्रस्थं भैक्ष्यचर्यं गार्हस्थ्यं च महाश्रमम्।  
ब्रह्मचर्याश्रमं प्राहुश्चतुर्थं ब्राह्मणैर्वृतम् ॥ २ ॥

जटाधारणसंस्कारं द्विजातित्वमवाप्य च ।  
आधानादीनि कर्माणि प्राप्य वेदमधीत्य च ॥ ३ ॥  
सदारो वाप्यदारो वा आत्मवान् संयतेन्द्रियः।  
वानप्रस्थाश्रमं गच्छेत् कृतकृत्यो गृहाश्रमात् ॥ ४ ॥

तत्रारण्यकशास्त्राणि समधीत्य स धर्मवित्।  
ऊर्ध्वरेताः प्रव्रजित्वा गच्छत्यक्षरसात्मताम् ॥ ५ ॥

एतान्येव निमित्तानि मुनीनामूर्ध्वरेतसाम् ।  
कर्तव्यानीह विप्रेण राजन्नादौ विपश्चिता ॥ ६ ॥

चरितब्रह्मचर्यस्य ब्राह्मणस्य विशाम्पते ।  
भैक्षचर्यास्वधीकारः प्रशस्त इह मोक्षिणः ॥ ७ ॥

यत्रास्तमितशायी स्यान्निराशीरनिकेतनः ।  
यथोपलब्धजीवी स्यान्मुनिर्दान्तो जितेन्द्रियः ॥ ८ ॥

निराशीः स्यात् सर्वसमो निर्भोगो निर्विकारवान्।  
विप्रः क्षेमाश्रमं प्राप्तो गच्छत्यक्षरसात्मताम् ॥ ९ ॥

अधीत्य वेदान् कृतसर्वकृत्यः  
संतानमुत्पाद्य सुखानि भुक्त्वा ।  
समाहितः प्रचरेद् दुश्चरं यो  
गार्हस्थ्यधर्मं मुनिधर्मजुष्टम् ॥ १० ॥

स्वदारतुष्टस्त्वृतुकालगामी  
नियोगसेवी न शठो न जिह्मः।  
मिताशनो देवरतः कृतज्ञः  
सत्यो मृदुश्चानृशंसः क्षमावान् ॥ ११ ॥

दान्तो विधेयो हव्यकव्येऽप्रमत्तो  
ह्यन्नस्य दाता सततं द्विजेभ्यः।  
अमत्सरी सर्वलिङ्गप्रदाता  
वैताननित्यश्च गृहाश्रमी स्यात् ॥ १२ ॥

अथात्र नारायणगीतमाहु-  
र्महर्षयस्तात महानुभावाः ।  
महार्थमत्यन्ततपःप्रयुक्तं  
तदुच्यमानं हि मया निबोध ॥ १३ ॥

सत्यार्जवं चातिथिपूजनं च  
धर्मस्तथार्थश्च रतिः स्वदारैः ।  
निषेवितव्यानि सुखानि लोके  
ह्यस्मिन् परे चैव मतं ममैतत् ॥ १४ ॥

भरणं पुत्रदाराणां वेदानां धारणं तथा।  
वसतामाश्रमं श्रेष्ठं वदन्ति परमर्षयः ॥ १५ ॥

एवं हि यो ब्राह्मणो यज्ञशीलो  
गार्हस्थ्यमध्यावसते यथावत् ।  
गृहस्थवृत्तिं प्रविशोध्य सम्यक्  
स्वर्गे विशुद्धं फलमाप्नुते सः ॥ १६ ॥

तस्य देहपरित्यागादिष्टाः कामाक्षया मताः।  
आनन्त्यायोपतिष्ठन्ति सर्वतोऽक्षिशिरोमुखाः ॥ १७ ॥

स्मरन्नेको जपन्नेकः सर्वानेको युधिष्ठिर।  
एकस्मिन्नेव चाचार्ये शुश्रूषुर्मलपङ्कवान् ॥ १८ ॥

ब्रह्मचारी व्रती नित्यं नित्यं दीक्षापरो वशी।  
परिचार्य तथा वेदं कृत्यं कुर्वन् वसेत् सदा ॥ १९ ॥

शुश्रूषां सततं कुर्वन् गुरोः सम्प्रणमेत च।  
षट्‌कर्मसु निवृत्तश्च न प्रवृत्तश्च सर्वशः ॥ २० ॥

न चरत्यधिकारेण सेवेत द्विषतो न च।  
एषोऽऽश्रमपदस्तात ब्रह्मचारिण इष्यते ॥ २१ ॥