+++
title_full = "033 व्यासजीका युधिष्ठिरको समझाते हुए कालकी प्रबलता बताकर देवासुरसंग्रामके उदाहरणसे धर्मद्रोहियोंके दमनका औचित्य सिद्ध करना और प्रायश्चित्त करनेकी आवश्यकता बताना"
title = "०३३ प्रायश्चित्तीयोपाख्याने"

+++


हताः पुत्राश्च पौत्राश्च भ्रातरः पितरस्तथा।  
श्वशुरा गुरवश्चैव मातुलाश्च पितामहाः ॥ १ ॥  
क्षत्रियाश्च महात्मानः सम्बन्धिसुहृदस्तथा ।  
वयस्या भागिनेयाश्च ज्ञातयश्च पितामह ॥ २ ॥  
बहवश्च मनुष्येन्द्रा नानादेशसमागताः ।  
घातिता राज्यलुब्धेन मयैकेन पितामह ॥ ३ ॥

तांस्तादृशानहं हत्वा धर्मनित्यान् महीक्षितः।  
असकृत् सोमपान् वीरान् किं प्राप्स्यामि तपोधन ॥ ४ ॥

दह्याम्यनिशमद्यापि चिन्तयानः पुनः पुनः।  
हीनां पार्थिवसिंहैस्तैः श्रीमद्भिः पृथिवीमिमाम् ॥ ५ ॥  
दृष्ट्वा ज्ञातिवधं घोरं हतांश्च शतशः परान्।  
कोटिशश्च नरानन्यान् परितप्ये पितामह ॥ ६ ॥

का नु तासां वरस्त्रीणामवस्थाद्य भविष्यति।  
विहीनानां तु तनयैः पतिभिर्भ्रातृभिस्तथा ॥ ७ ॥

अस्मानन्तकरान् घोरान् पाण्डवान्‌ वृष्णिसंहतान्।  
आक्रोशन्त्यः कृशा दीनाः प्रपतिष्यन्ति भूतले ॥ ८ ॥

अपश्यन्त्यः पितॄन् भ्रातॄत्‌ पतीन् पुत्रांश्च योषितः।  
त्यक्त्वा प्राणान् स्त्रियः सर्वा गमिष्यन्ति यमक्षयम् ॥ ९ ॥

वत्सलत्वाद् द्विजश्रेष्ठ तत्र मे नास्ति संशयः।  
व्यक्तं सौक्ष्म्याच्च धर्मस्य प्राप्स्यामः स्त्रीवधं वयम् ॥ १० ॥

यद् वयं सुहृदो हत्वा कृत्वा पापमनन्तकम्।  
नरके निपतिष्यामो ह्यधःशिरस एव ह ॥ ११ ॥

शरीराणि विमोक्ष्यामस्तपसोग्रेण सत्तम ।  
आश्रमाणां विशेषं त्वमथाचक्ष्व पितामह ॥ १२ ॥

युधिष्ठिरस्य तद् वाक्यं श्रुत्वा द्वैपायनस्तदा।  
निरीक्ष्य निपुणं बुद्ध्या ऋषिः प्रोवाच पाण्डवम् ॥ १३ ॥

मा विषादं कृथा राजन् क्षत्रधर्ममनुस्मरन्।  
स्वधर्मेण हता ह्येते क्षत्रियाः क्षत्रियर्षभ ॥ १४ ॥

कांक्षमाणाः श्रियं कृत्स्नां पृथिव्यां च महद् यशः।  
कृतान्तविधिसंयुक्ताः कालेन निधनं गताः ॥ १५ ॥

न त्वं हन्ता न भीमोऽयं नार्जुनो न यमावपि।  
कालः पर्यायधर्मेण प्राणानादत्त देहिनाम् ॥ १६ ॥

न तस्य मातापितरौ नानुग्राह्यो हि कश्चन।  
कर्मसाक्षी प्रजानां यस्तेन कालेन संहृताः ॥ १७ ॥

हेतुमात्रमिदं तस्य विहितं भरतर्षभ।  
यद्धन्ति भूतैर्भूतानि तदस्मै रूपमैश्वरम् ॥ १८ ॥

कर्मसूत्रात्मकं विद्धि साक्षिणं शुभपापयोः।  
सुखदुःखगुणोदर्कं कालं कालफलप्रदम् ॥ १९ ॥

तेषामपि महाबाहो कर्माणि परिचिन्तय।  
विनाशहेतुकानि त्वं यैस्ते कालवशं गताः ॥ २० ॥

आत्मनश्च विजानीहि नियतव्रतशासनम् ।  
यदा त्वमीदृशं कर्म विधिनाऽऽक्रम्य कारितः ॥ २१ ॥

त्वष्ट्रेव विहितं यन्त्रं यथा चेष्टयितुर्वशे।  
कर्मणा कालयुक्तेन तथेदं चेष्टते जगत् ॥ २२ ॥

पुरुषस्य हि दृष्ट्वेमामुत्पत्तिमनिमित्ततः ।  
यदृच्छया विनाशं च शोकहर्षावनर्थकौ ॥ २३ ॥

व्यलीकमपि यत् त्वत्र चित्तवैतंसिकं तव।  
तदर्थमिष्यते राजन् प्रायश्चित्तं तदाचर ॥ २४ ॥

इदं तु श्रूयते पार्थ युद्धे देवासुरे पुरा।  
असुरा भ्रातरो ज्येष्ठा देवाश्चापि यवीयसः ॥ २५ ॥  
तेषामपि श्रीनिमित्तं महानासीत् समुच्छ्रयः।  
युद्धं वर्षसहस्राणि द्वात्रिंशदभवत् किल ॥ २६ ॥

एकार्णवां महीं कृत्वा रुधिरेण परिप्लुताम्।  
जघ्नुर्दैत्यांस्तथा देवास्त्रिदिवं चाभिलेभिरे ॥ २७ ॥

तथैव पृथिवीं लब्ध्वा ब्राह्मणा वेदपारगाः।  
संश्रिता दानवानां वै साह्यार्थं दर्पमोहिताः ॥ २८ ॥  
शालावृका इति ख्यातास्त्रिषु लोकेषु भारत।  
अष्टाशीतिसहस्राणि ते चापि विबुधैर्हताः ॥ २९ ॥

धर्मव्युच्छित्तिमिच्छन्तो येऽधर्मस्य प्रवर्तकाः ।  
हन्तव्यास्ते दुरात्मानो देवैर्दैत्या इवोल्बणाः ॥ ३० ॥

एकं हत्वा यदि कुले शिष्टानां स्यादनामयम्।  
कुलं हत्वा च राष्ट्रं च न तद् वृत्तोपघातकम्॥३१॥

अधर्मरूपो धर्मो हि कश्चिदस्ति नराधिप।  
धर्मश्चाधर्मरूपोऽस्ति तच्च ज्ञेयं विपश्चिता ॥ ३२ ॥

तस्मात् संस्तम्भयात्मानं श्रुतवानसि पाण्डव।  
देवैः पूर्वगतं मार्गमनुयातोऽसि भारत ॥ ३३ ॥

न हीदृशा गमिष्यन्ति नरकं पाण्डवर्षभ।  
भ्रातॄनाश्वासयैतांस्त्वं सुहृदश्च परंतप ॥ ३४ ॥

यो हि पापसमारम्भे कार्ये तद्‌भावभावितः।  
कुर्वन्नपि तथैव स्यात् कृत्वा च निरपत्रपः ॥ ३५ ॥  
तस्मिंस्तत् कलुषं सर्वं समाप्तमिति शब्दितम्।  
प्रायश्चित्तं न तस्यास्ति ह्रासो वा पापकर्मणः ॥ ३६ ॥

त्वं तु शुक्लाभिजातीयः परदोषेण कारितः।  
अनिच्छमानः कर्मेदं कृत्वा च परितप्यसे ॥ ३७ ॥

अश्वमेधो महायज्ञः प्रायश्चित्तमुदाहृतम् ।  
तमाहर महाराज विपाप्मैवं भविष्यसि ॥ ३८ ॥

मरुद्भिः सह जित्वारीन् भगवान् पाकशासनः।  
एकैकं क्रतुमाहृत्य शतकृत्वः शतक्रतुः ॥ ३९ ॥

धूतपाप्माजितस्वर्गो लोकान् प्राप्य सुखोदयान्।  
मरुद्‌गणैर्वृतः शक्रः शुशुभे भासयन् दिशः ॥ ४० ॥

स्वर्गे लोके महीयन्तमप्सरोभिः शचीपतिम्।  
ऋषयः पर्युपासन्ते देवाश्च विबुधेश्वरम् ॥ ४१ ॥

सेयं त्वामनुसम्प्राप्ता विक्रमेण वसुन्धरा।  
निर्जिताश्च महीपाला विक्रमेण त्वयानघ ॥ ४२ ॥

तेषां पुराणि राष्ट्राणि गत्वा राजन् सुहृद्‌वृतः।  
भ्रातॄन् पुत्रांश्च पौत्रांश्च स्वे स्वे राज्येऽभिषेचय ॥ ४३ ॥

बालानपि च गर्भस्थान् सान्त्वेन समुदाचरन्।  
रञ्जयन् प्रकृतीः सर्वाः परिपाहि वसुन्धराम् ॥ ४४ ॥

कुमारो नास्ति येषां च कन्यास्तत्राभिषेचय।  
कामाशयो हि स्त्रीवर्गः शोकमेवं प्रहास्यसि ॥ ४५ ॥

एवमाश्वासनं कृत्वा सर्वराष्ट्रेषु भारत।  
यजस्व वाजिमेधेन यथेन्द्रो विजयी पुरा ॥ ४६ ॥

अशोच्यास्ते महात्मानः क्षत्रियाः क्षत्रियर्षभ।  
स्वकर्मभिर्गता नाशं कृतान्तबलमोहिताः ॥ ४७ ॥

अवाप्तः क्षत्रधर्मस्ते राज्यं प्राप्तमकण्टकम्।  
रक्षस्व धर्मं कौन्तेय श्रेयान् यः प्रेत्य भारत ॥ ४८ ॥