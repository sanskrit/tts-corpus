+++
title_full = "114 दुष्ट मनुष्यद्वारा की हुई निन्दाको सह लेनेसे लाभ"
title = "११४ टिट्टिभकम्"

+++


विद्वान् मूर्खप्रगल्भेन मृदुतीक्ष्णेन भारत।  
आक्रुश्यमानः सदसि कथं कुर्यादरिंदम ॥ १ ॥

श्रूयतां पृथिवीपाल यथैषोऽर्थोऽनुगीयते ।  
सदा सुचेताः सहते नरस्येहाल्पमेधसः ॥ २ ॥

अरुष्यन् क्रुश्यमानस्य सुकृतं नाम विन्दति।  
दुष्कृतं चात्मनो मर्षी रुष्यत्येवापमार्ष्टि वै ॥ ३ ॥

टिट्टिभं तमुपेक्षेत वाशमानमिवातुरम् ।  
लोकविद्वेषमापन्नो निष्फलं प्रतिपद्यते ॥ ४ ॥

इति संश्लाघते नित्यं तेन पापेन कर्मणा।  
इदमुक्तो मया कश्चित् सम्मतो जनसंसदि ॥ ५ ॥  
स तत्र व्रीडितः शुष्को मृतकल्पोऽवतिष्ठते।  
श्लाघन्नश्लाघनीयेन कर्मणा निरपत्रपः ॥ ६ ॥

उपेक्षितव्यो यत्नेन तादृशः पुरुषाधमः।  
यद् यद् ब्रूयादल्पमतिस्तत्तदस्य सहेद्‌बुधः ॥ ७ ॥

प्राकृतो हि प्रशंसन् वा निन्दन् वा किं करिष्यति।  
वने काक इवाबुद्धिर्वाशमानो निरर्थकम् ॥ ८ ॥

यदि वाग्भिः प्रयोगः स्यात् प्रयोगे पापकर्मणः।  
वागेवार्थो भवेत् तस्य न ह्येवार्थो जिघांसतः ॥ ९ ॥

निषेकं विपरीतं स आचष्टे वृत्तचेष्टया।  
मयूर इव कौपीनं नृत्यं संदर्शयन्निव ॥ १० ॥

यस्यावाच्यं न लोकेऽस्ति नाकार्यं चापि किंचन।  
वाचं तेन न संदध्याच्छुचिः संश्लिष्टकर्मणा ॥ ११ ॥

प्रत्यक्षं गुणवादी यः परोक्षे चापि निन्दकः।  
स मानवः श्ववल्लोके नष्टलोकपरावरः ॥ १२ ॥

तादृग्जनशतस्यापि यद् ददाति जुहोति च।  
परोक्षेणापवादी यस्तं नाशयति तत्क्षणात् ॥ १३ ॥

तस्मात् प्राज्ञो नरः सद्यस्तादृशं पापचेतसम्।  
वर्जयेत् साधुभिर्वर्ज्यं सारमेयामिषं यथा ॥ १४ ॥

परिवादं ब्रुवाणो हि दुरात्मा वै महाजने।  
प्रकाशयति दोषांस्तु सर्पः फणमिवोच्छ्रितम् ॥ १५ ॥

तं स्वकर्माणि कुर्वाणं प्रतिकर्तुं य इच्छति।  
भस्मकूट इवाबुद्धिः खरो रजसि सज्जति ॥ १६ ॥

मनुष्यशालावृकमप्रशान्तं  
जनापवादे सततं निविष्टम् ।  
मातङ्गमुन्मत्तमिवोन्नदन्तं  
त्यजेत तं श्वानमिवातिरौद्रम् ॥ १७ ॥

अधीरजुष्टे पथि वर्तमानं  
दमादपेतं विनयाच्च पापम् ।  
अरिव्रतं नित्यमभूतिकामं  
धिगस्तु तं पापमतिं मनुष्यम् ॥ १८ ॥

प्रत्युच्यमानस्त्वभिभूय एभि-  
र्निशाम्य मा भूस्त्वमथार्तरूपः ।  
उच्चस्य नीचेन हि सम्प्रयोगं  
विगर्हयन्ति स्थिरबुद्धयो ये ॥ १९ ॥

क्रुद्धो दशार्धेन हि ताडयेद् वा  
स पांसुभिर्वा विकिरेत् तुषैर्वा।  
विवृत्य दन्तांश्च विभीषयेद् वा  
सिद्धं हि मूढे कुपिते नृशंसे ॥ २० ॥

विगर्हणां परमदुरात्मना कृतां  
सहेत यः संसदि दुर्जनान्नरः।  
पठेदिदं चापि निदर्शनं सदा  
न वाङ्‌मयं स लभति किंचिदप्रियम् ॥ २१ ॥