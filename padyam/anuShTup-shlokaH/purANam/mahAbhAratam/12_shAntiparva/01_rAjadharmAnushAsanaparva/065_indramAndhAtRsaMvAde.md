+++
title_full = "065 इन्द्ररूपधारी विष्णु और मान्धाताका संवाद"
title = "०६५ इन्द्रमान्धातृसंवादे"

+++


एवंवीर्यः सर्वधर्मोपपन्नः  
क्षात्रः श्रेष्ठः सर्वधर्मेषु धर्मः।  
पाल्यो युष्माभिर्लोकहितैरुदारै-  
र्विपर्यये स्यादभवः प्रजानाम् ॥ १ ॥

भूसंस्कारं राजसंस्कारयोग-  
मभैक्ष्यचर्यां पालनं च प्रजानाम्।  
विद्याद् राजा सर्वभूतानुकम्पी  
देहत्यागं चाहवे धर्ममग्र्यम् ॥ २ ॥

त्यागं श्रेष्ठं मुनयो वै वदन्ति  
सर्वश्रेष्ठं यच्छरीरं त्यजन्तः ।  
नित्यं युक्ता राजधर्मेषु सर्वे  
प्रत्यक्षं ते भूमिपाला यथैव ॥ ३ ॥

बहुश्रुत्या गुरुशुश्रूषया च  
परस्परं संहननाद् वदन्ति ।  
नित्यं धर्मं क्षत्रियो ब्रह्मचारी  
चरेदेको ह्याश्रमं धर्मकामः ॥ ४ ॥

सामान्यार्थे व्यवहारे प्रवृत्ते  
प्रियाप्रिये वर्जयन्नेव यत्नात् ।  
चातुर्वर्ण्यस्थापनात् पालनाच्च  
तैस्तैर्योगैर्नियमैरौरसैश्च ॥ ५ ॥  
सर्वोद्योगैराश्रमं धर्ममाहुः  
क्षात्रं श्रेष्ठं सर्वधर्मोपपन्नम् ।  
स्वं स्वं धर्मं येन चरन्ति वर्णा-  
स्तांस्तान् धर्मानन्यथार्थान् वदन्ति ॥ ६ ॥

निर्मर्यादान् नित्यमर्थे निविष्टा-  
नाहुस्तांस्तान्‌ वै पशुभूतान् मनुष्यान्।  
यथा नीतिं गमयत्यर्थयोगा-  
च्छ्रेयस्तस्मादाश्रमात् क्षत्रधर्मः ॥ ७ ॥

त्रैविद्यानां या गतिर्ब्राह्मणानां  
ये चैवोक्ताश्चाश्रमा ब्राह्मणानाम् ।  
एतत् कर्म ब्राह्मणस्याहुरग्र्य-  
मन्यत् कुर्वञ्छूद्रवच्छस्त्रवध्यः ॥ ८ ॥

चातुराश्रम्यधर्माश्च वेदधर्माश्च पार्थिव ।  
ब्राह्मणेनानुगन्तव्या नान्यो विद्यात् कदाचन ॥ ९ ॥

अन्यथा वर्तमानस्य नासौ वृत्तिः प्रकल्प्यते।  
कर्मणा वर्धते धर्मो यथाधर्मस्तथैव सः ॥ १० ॥

यो विकर्मस्थितो विप्रो न स सम्मानमर्हति।  
कर्म स्वं नोपयुञ्जानमविश्वास्यं हि तं विदुः ॥ ११ ॥

एते धर्माः सर्ववर्णेषु लीना  
उत्क्रष्टव्याः क्षत्रियैरेष धर्मः ।  
तस्माज्ज्येष्ठा राजधर्मा न चान्ये  
वीर्यज्येष्ठा वीरधर्मा मता मे ॥ १२ ॥

यवनाः किराता गान्धाराश्चीनाः शबरबर्बराः।  
शकास्तुषाराः कङ्काश्च पह्लवाश्चान्ध्रमद्रकाः ॥ १३ ॥  
पौण्ड्राः पुलिन्दा रमठाः काम्बोजाश्चैव सर्वशः।  
ब्रह्मक्षत्रप्रसूताश्च वैश्याः शूद्राश्च मानवाः ॥ १४ ॥  
कथं धर्मांश्चरिष्यन्ति सर्वे विषयवासिनः।  
मद्विधैश्च कथं स्थाप्याः सर्वे वै दस्युजीविनः ॥ १५ ॥

एतदिच्छाम्यहं श्रोतुं भगवंस्तद् ब्रवीहि मे।  
त्वं बन्धुभूतो ह्यस्माकं क्षत्रियाणां सुरेश्वर ॥ १६ ॥

मातापित्रोर्हि शुश्रूषा कर्तव्या सर्वदस्युभिः।  
आचार्यगुरुशुश्रूषा तथैवाश्रमवासिनाम् ॥ १७ ॥

भूमिपानां च शुश्रूषा कर्तव्या सर्वदस्युभिः।  
वेदधर्मक्रियाश्चैव तेषां धर्मो विधीयते ॥ १८ ॥

पितृयज्ञास्तथा कूपाः प्रपाश्च शयनानि च।  
दानानि च यथाकालं द्विजेभ्यो विसृजेत् सदा ॥ १९ ॥

अहिंसा सत्यमक्रोधो वृत्तिदायानुपालनम् ।  
भरणं पुत्रदाराणां शौचमद्रोह एव च ॥ २० ॥

दक्षिणा सर्वयज्ञानां दातव्या भूतिमिच्छता।  
पाकयज्ञा महार्हाश्च दातव्याः सर्वदस्युभिः ॥ २१ ॥

एतान्येवंप्रकाराणि विहितानि पुरानघ ।  
सर्वलोकस्य कर्माणि कर्तव्यानीह पार्थिव ॥ २२ ॥

दृश्यन्ते मानुषे लोके सर्ववर्णेषु दस्यवः।  
लिङ्गान्तरे वर्तमाना आश्रमेषु चतुर्ष्वपि ॥ २३ ॥

विनष्टायां दण्डनीत्यां राजधर्मे निराकृते।  
सम्प्रमुह्यन्ति भूतानि राजदौरात्म्यतोऽनघ ॥ २४ ॥

असंख्याता भविष्यन्ति भिक्षवो लिङ्गिनस्तथा।  
आश्रमाणां विकल्पाश्च निवृत्तेऽस्मिन् कृते युगे ॥ २५ ॥

अशृण्वानाः पुराणानां धर्माणां परमा गतीः।  
उत्पथं प्रतिपत्स्यन्ते काममन्युसमीरिताः ॥ २६ ॥

यदा निवर्त्यते पापो दण्डनीत्या महात्मभिः।  
तदा धर्मो न चलते सद्भूतः शाश्वतः परः ॥ २७ ॥

सर्वलोकगुरुं चैव राजानं योऽवमन्यते।  
न तस्य दत्तं न हुतं न श्राद्धं फलते क्वचित्॥२८॥

मानुषाणामधिपतिं देवभूतं सनातनम् ।  
देवापि नावमन्यन्ते धर्मकामं नरेश्वरम् ॥ २९ ॥

प्रजापतिर्हि भगवान् सर्वं चैवासृजज्जगत्।  
स प्रवृत्तिनिवृत्त्यर्थं धर्माणां क्षत्रमिच्छति ॥ ३० ॥

प्रवृत्तस्य हि धर्मस्य बुद्ध्या यः स्मरते गतिम्।  
स मे मान्यश्च पूज्यश्च तत्र क्षत्रं प्रतिष्ठितम् ॥ ३१ ॥

एवमुक्त्वा स भगवान् मरुद्‌गणवृतः प्रभुः।  
जगाम भवनं विष्णोरक्षरं शाश्वतं पदम् ॥ ३२ ॥

एवं प्रवर्तिते धर्मे पुरा सुचरितेऽनघ।  
कः क्षत्रमवमन्येत चेतनावान् बहुश्रुतः ॥ ३३ ॥

अन्यायेन प्रवृत्तानि निवृत्तानि तथैव च।  
अन्तरा विलयं यान्ति यथा पथि विचक्षुषः ॥ ३४ ॥

आदौ प्रवर्तिते चक्रे तथैवादिपरायणे।  
वर्तस्व पुरुषव्याघ्र संविजानामि तेऽनघ ॥ ३५ ॥