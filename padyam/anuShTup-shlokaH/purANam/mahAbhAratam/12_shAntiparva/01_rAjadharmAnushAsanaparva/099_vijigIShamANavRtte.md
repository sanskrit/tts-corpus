+++
title_full = "099 शूरवीरोंको स्वर्ग और कायरोंको नरककी प्राप्तिके विषयमें मिथिलेश्वर जनकका इतिहास"
title = "०९९ विजिगीषमाणवृत्ते"

+++


अत्राप्युदाहरन्तीममितिहासं पुरातनम् ।  
प्रतर्दनो मैथिलश्च संग्रामं यत्र चक्रतुः ॥ १ ॥

यज्ञोपवीती संग्रामे जनको मैथिलो यथा।  
योधानुद्धर्षयामास तन्निबोध युधिष्ठिर ॥ २ ॥

जनको मैथिलो राजा महात्मा सर्वतत्त्ववित्।  
योधान् स्वान् दर्शयामास स्वर्गं नरकमेव च ॥ ३ ॥

अभीरूणामिमे लोका भास्वन्तो हन्त पश्यत।  
पूर्णा गन्धर्वकन्याभिः सर्वकामदुहोऽक्षयाः ॥ ४ ॥

इमे पलायमानानां नरकाः प्रत्युपस्थिताः।  
अकीर्तिः शाश्वती चैव यतितव्यमनन्तरम् ॥ ५ ॥

तान् दृष्ट्वारीन् विजयत भूत्वा संत्यागबुद्धयः।  
नरकस्याप्रतिष्ठस्य मा भूत वशवर्तिनः ॥ ६ ॥

त्यागमूलं हि शूराणां स्वर्गद्वारमनुत्तमम्।  
इत्युक्तास्ते नृपतिना योधाः परपुरंजय ॥ ७ ॥  
अजयन्त रणे शत्रून् हर्षयन्तो नरेश्वरम्।  
तस्मादात्मवता नित्यं स्थातव्यं रणमूर्धनि ॥ ८ ॥

गजानां रथिनो मध्ये रथानामनु सादिनः।  
सादिनामन्तरे स्थाप्यं पादातमपि दंशितम् ॥ ९ ॥

य एवं व्यूहते राजा स नित्यं जयति द्विषः।  
तस्मादेवं विधातव्यं नित्यमेव युधिष्ठिर ॥ १० ॥

सर्वे स्वर्गतिमिच्छन्ति सुयुद्धेनातिमन्यवः ।  
क्षोभयेयुरनीकानि सागरं मकरा यथा ॥ ११ ॥

हर्षयेयुर्विषण्णांश्च व्यवस्थाप्य परस्परम् ।  
जितां च भूमिं रक्षेत भग्नान् नात्यनुसारयेत् ॥ १२ ॥

पुनरावर्तमानानां निराशानां च जीविते।  
वेगः सुदुःसहो राजंस्तस्मान्नात्यनुसारयेत् ॥ १३ ॥

न हि प्रहर्तुमिच्छन्ति शूराः प्रद्रवतो भृशम्।  
तस्मात् पलायमानानां कुर्यान्नात्यनुसारणम् ॥ १४ ॥

चराणामचरा ह्यन्नमदंष्ट्रा दंष्ट्रिणामपि ।  
आपः पिपासतामन्नमन्नं शूरस्य कातराः ॥ १५ ॥

समानपृष्ठोदरपाणिपादाः  
पराभवं भीरवो वै व्रजन्ति।  
अतो भयार्ताः प्रणिपत्य भूयः  
कृत्वाञ्जलीनुपतिष्ठन्ति शूरान् ॥ १६ ॥

शूरबाहुषु लोकोऽयं लम्बते पुत्रवत् सदा।  
तस्मात् सर्वास्ववस्थासु शूरः सम्मानमर्हति ॥ १७ ॥

न हि शौर्यात् परं किंचित् त्रिषु लोकेषु विद्यते।  
शूरः सर्वं पालयति सर्वं शूरे प्रतिष्ठितम् ॥ १८ ॥