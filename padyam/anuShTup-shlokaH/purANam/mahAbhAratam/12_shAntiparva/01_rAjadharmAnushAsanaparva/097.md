+++
title_full = "097 शूरवीर क्षत्रियोंके कर्तव्यका तथा उनकी आत्मशुद्धि और सद्\u200cगतिका वर्णन"
title = "०९७"

+++


क्षत्रधर्माद्धि पापीयान्न धर्मोऽस्ति नराधिप।  
अपयानेन युद्धेन राजा हन्ति महाजनम् ॥ १ ॥

अथ स्म कर्मणा केन लोकान् जयति पार्थिवः।  
विद्वन् जिज्ञासमानाय प्रब्रूहि भरतर्षभ ॥ २ ॥

निग्रहेण च पापानां साधूनां संग्रहेण च।  
यज्ञैर्दानैश्च राजानो भवन्ति शुचयोऽमलाः ॥ ३ ॥

उपरुन्धन्ति राजानो भूतानि विजयार्थिनः।  
त एव विजयं प्राप्य वर्धयन्ति पुनः प्रजाः ॥ ४ ॥

अपविध्यन्ति पापानि दानयज्ञतपोबलैः ।  
अनुग्रहाय भूतानां पुण्यमेषां विवर्धते ॥ ५ ॥

यथैव क्षेत्रनिर्याता निर्यातं क्षेत्रमेव च।  
हिनस्ति धान्यं कक्षं च न च धान्यं विनश्यति॥६॥  
एवं शस्त्राणि मुञ्चन्तो घ्नन्ति वध्याननेकधा।  
तस्यैषां निष्कृतिः कृत्स्ना भूतानां भावनं पुनः ॥ ७ ॥

यो भूतानि धनाक्रान्त्या वधात् क्लेशाच्च रक्षति।  
दस्युभ्यः प्राणदानात् स धनदः सुखदो विराट् ॥ ८ ॥

स सर्वयज्ञैरीजानो राजाथाभयदक्षिणैः ।  
अनुभूयेह भद्राणि प्राप्नोतीन्द्रसलोकताम् ॥ ९ ॥

ब्राह्मणार्थे समुत्पन्ने योऽरिभिः सृत्य युध्यति।  
आत्मानं यूपमुत्सृज्य स यज्ञोऽनन्तदक्षिणः ॥ १० ॥

अभीतो विकिरन् शत्रून् प्रतिगृह्य शरांस्तथा।  
न तस्मात्त्रिदशाःश्रेयो भुवि पश्यन्ति किञ्चन ॥ ११ ॥

तस्य शस्त्राणि यावन्ति त्वचं भिन्दन्ति संयुगे।  
तावतः सोऽश्नुते लोकान् सर्वकामदुहोऽक्षयान् ॥ १२ ॥

यदस्य रुधिरं गात्रादाहवे सम्प्रवर्तते।  
सह तेनैव रक्तेन सर्वपापैः प्रमुच्यते ॥ १३ ॥

यानि दुःखानि सहते क्षत्रियो युधि तापितः।  
तेन तेन तपो भूय इति धर्मविदो विदुः ॥ १४ ॥

पृष्ठतो भीरवः संख्ये वर्तन्तेऽधर्मपूरुषाः।  
शूराच्छरणमिच्छन्तः पर्जन्यादिव जीवनम् ॥ १५ ॥

यदि शूरस्तथा क्षेमं प्रतिरक्षेद् यथाभये।  
प्रतिरूपं जनं कुर्यान्न चेत् तद्वर्तते तथा ॥ १६ ॥

यदि ते कृतमाज्ञाय नमस्कुर्युः सदैवतम्।  
युक्तं न्याय्यं च कुर्युस्ते न च तद् वर्तते तथा॥१७॥

पुरुषाणां समानानां दृश्यते महदन्तरम्।  
संग्रामेऽनीकवेलायामुत्क्रुष्टेऽभिपतन्त्युत ॥ १८ ॥

पतत्यभिमुखः शूरः परान् भीरुः पलायते।  
आस्थाय स्वर्ग्यमध्वानं सहायान् विषमे त्यजेत् ॥ १९ ॥

मा स्म तांस्तादृशांस्तात जनिष्ठाः पुरुषाधमान्।  
ये सहायान् रणे हित्वा स्वस्तिमन्तो गृहान् ययुः ॥ २० ॥

अस्वस्ति तेभ्यः कुर्वन्ति देवा इन्द्रपुरोगमाः।  
त्यागेन यः सहायानां स्वान् प्राणांस्त्रातुमिच्छति ॥ २१ ॥  
तं इन्युः काष्ठलोष्ठैर्वा दहेयुर्वा कटाग्निना।  
पशुवन्मारयेयुर्वा क्षत्रिया ये स्युरीदृशाः ॥ २२ ॥

अधर्मः क्षत्रियस्यैष यच्छय्यामरणं भवेत्।  
विसृजन् श्लेष्ममूत्राणि कृपणं परिदेवयन् ॥ २३ ॥  
अविक्षतेन देहेन प्रलयं योऽधिगच्छति।  
क्षत्रियो नास्य तत् कर्म प्रशंसन्ति पुराविदः ॥ २४ ॥

न गृहे मरणं तात क्षत्रियाणां प्रशस्यते।  
शौटीराणामशौटीर्यमधर्मं कृपणं च तत् ॥ २५ ॥

इदं दुःखं महत् कष्टं पापीय इति निष्टनन्।  
प्रतिध्वस्तमुखः पूतिरमात्याननुशोचयन् ॥ २६ ॥  
अरोगाणां स्पृहयते मुहुर्मृत्युमपीच्छति ।  
वीरो दृप्तोऽभिमानी च नेदृशं मृत्युमर्हति ॥ २७ ॥

रणेषु कदनं कृत्वा ज्ञातिभिः परिवारितः।  
तीक्ष्णैः शस्त्रैरभिक्लिष्टः क्षत्रियो मृत्युमर्हति ॥ २८ ॥

शूरो हि काममन्युभ्यामाविष्टो युध्यते भृशम्।  
हन्यमानानि गात्राणि परैर्नैवावबुध्यते ॥ २९ ॥

स संख्ये निधनं प्राप्य प्रशस्तं लोकपूजितम्।  
स्वधर्मं विपुलं प्राप्य शक्रस्येति सलोकताम् ॥ ३० ॥

सर्वोपायै रणमुखमातिष्ठंस्त्यक्तजीवितः ।  
प्राप्नोतीन्द्रस्य सालोक्यं शूरः पृष्ठमदर्शयन् ॥ ३१ ॥

यत्र यत्र हतः शूरः शत्रुभिः परिवारितः।  
अक्षयाल्लँभते लोकान् यदि दैन्यं न सेवते ॥ ३२ ॥