+++
title_full = "126 राजा सुमित्रका मृगकी खोज करते हुए तपस्वी मुनियोंके आश्रमपर पहुँचना और उनसे आशाके विषयमें प्रश्न करना"
title = "१२६ ऋषभगीतासु"

+++


प्रविश्य स महारण्यं तापसानामथाश्रमम्।  
आससाद ततो राजा श्रान्तश्चोपाविशत् तदा ॥ १ ॥

तं कार्मुकधरं दृष्ट्वा श्रमार्तं क्षुधितं तदा।  
समेत्य ऋषयस्तस्मिन् पूजां चक्रुर्यथाविधि ॥ २ ॥

स पूजामृषिभिर्दत्तां सम्प्रगृह्य नराधिपः।  
अपृच्छत् तापसान् सर्वांस्तपसो वृद्धिमुत्तमाम् ॥ ३ ॥

ते तस्य राज्ञो वचनं सम्प्रगृह्य तपोधनाः।  
ऋषयो राजशार्दूलं तमपृच्छन् प्रयोजनम् ॥ ४ ॥

केन भद्र सुखार्थेन सम्प्राप्तोऽसि तपोवनम्।  
पदातिर्बद्धनिस्त्रिंशो धन्वी बाणी नरेश्वर ॥ ५ ॥

एतदिच्छामहे श्रीतुं कुतः प्राप्तोऽसि मानद।  
कस्मिन् कुले तु जातस्त्वं किंनामा चासि ब्रूहि नः॥६॥

ततः स राजा सर्वेभ्यो द्विजेभ्यः पुरुषर्षभ।  
आचचक्षे यथान्यायं परिचर्यां च भारत ॥ ७ ॥

हैहयानां कुले जातः सुमित्रो मित्रनन्दनः।  
चरामि मृगयूथानि निघ्नन् बाणैः सहस्रशः ॥ ८ ॥

बलेन महता गुप्तः सामात्यः सावरोधनः।  
मृगस्तु विद्धो बाणेन मया सरति शल्यवान् ॥ ९ ॥

तं द्रवन्तमनुप्राप्तो वनमेतद् यदृच्छया।  
भवत्सकाशं नष्टश्रीर्हताशः श्रमकर्शितः ॥ १० ॥

किं नु दुःखमतोऽन्यद् वै यदहं श्रमकर्शितः।  
भवतामाश्रमं प्राप्तो हताशो भ्रष्टलक्षणः ॥ ११ ॥

न राजलक्षणत्यागो न पुरस्य तपोधनाः।  
दुःखं करोति तत् तीव्रं यथाऽऽशा विहता मम ॥ १२ ॥

हिमवान् वा महाशैलः समुद्रो वा महोदधिः।  
महत्त्वान्नान्वपद्येतां नभसो वान्तरं तथा ॥ १३ ॥  
आशायास्तपसि श्रेष्ठास्तथा नान्तमहं गतः।  
भवतां विदितं सर्वं सर्वज्ञा हि तपोधनाः ॥ १४ ॥

भवन्तः सुमहाभागास्तस्मात्‌ पृच्छामि संशयम्।  
आशावान् पुरुषो यः स्यादन्तरिक्षमथापि वा ॥ १५ ॥  
किं नु ज्यायस्तरं लोके महत्त्वात् प्रतिभाति वः।  
एतदिच्छामि तत्त्वेन श्रीतुं किमिह दुर्लभम् ॥ १६ ॥

यदि गुह्यं न वो नित्यं तदा प्रब्रूत मा चिरम्।  
न गुह्यं श्रोतुमिच्छामि युष्मद्‌भ्यो द्विजसत्तमाः ॥ १७ ॥

भवत् तपोविघातो वा यदि स्याद् विरमे ततः।  
यदि वास्ति कथायोगो योऽयं प्रश्नो मयेरितः ॥ १८ ॥  
एतत् कारणसामर्थ्यं श्रोतुमिच्छामि तत्त्वतः।  
भवन्तोऽपि तपोनित्या ब्रूयुरेतत् समन्विताः ॥ १९ ॥