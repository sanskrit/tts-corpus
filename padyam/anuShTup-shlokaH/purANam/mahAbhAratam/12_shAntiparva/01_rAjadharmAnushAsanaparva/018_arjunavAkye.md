+++
title_full = "018 अर्जुनका राजा जनक और उनकी रानीका दृष्टान्त देते हुए युधिष्ठिरको संन्यास ग्रहण करनेसे रोकना"
title = "०१८ अर्जुनवाक्ये"

+++


तूष्णीम्भूतं तु राजानं पुनरेवार्जुनोऽब्रवीत्।  
संतप्तः शोकदुःखाभ्यां राजवाक्छल्यपीडितः ॥ १ ॥

कथयन्ति पुरावृत्तमितिहासमिमं जनाः ।  
विदेहराज्ञः संवादं भार्यया सह भारत ॥ २ ॥

उत्सृज्य राज्यं भिक्षार्थं कृतबुद्धिं नरेश्वरम्।  
विदेहराजमहिषी दुःखिता यदभाषत ॥ ३ ॥

धनान्यपत्यं दाराश्च रत्नानि विविधानि च।  
पन्थानं पावकं हित्वा जनको मौढ्यमास्थितः ॥ ४ ॥  
तं ददर्श प्रिया भार्या भैक्ष्यवृत्तिमकिंचनम्।  
धानामुष्टिमुपासीनं निरीहं गतमत्सरम् ॥ ५ ॥  
तमुवाच समागत्य भर्तारमकुतोभयम् ।  
क्रुद्धा मनस्विनी भार्या विविक्ते हेतुमद् वचः ॥ ६ ॥

कथमुत्सृज्य राज्यं स्वं धनधान्यसमन्वितम्।  
कापालीं वृत्तिमास्थाय धानामुष्टिर्न ते वरः ॥ ७ ॥

प्रतिज्ञा तेऽन्यथा राजन् विचेष्टा चान्यथा तव।  
यद् राज्यं महदुत्सृज्य स्वल्पे तुष्यसि पार्थिव ॥ ८ ॥

नैतेनातिथयो राजन् देवर्षिपितरस्तथा ।  
अद्य शक्यास्त्वया भर्तुं मोघस्तेऽयं परिश्रमः ॥ ९ ॥

देवतातिथिभिश्चैव पितृभिश्चैव पार्थिव ।  
सर्वैरेतैः परित्यक्तः परिव्रजसि निष्क्रियः ॥ १० ॥

यस्त्वं त्रैविद्यवृद्धानां ब्राह्मणानां सहस्रशः।  
भर्ता भूत्वा च लोकस्य सोऽद्य तैर्भृतिमिच्छसि ॥ ११ ॥

श्रियं हित्वा प्रदीप्तां त्वं श्ववत् सम्प्रति वीक्ष्यसे।  
अपुत्रा जननी तेऽद्य कौसल्या चापतिस्त्वया ॥ १२ ॥

अमी च धर्मकामास्त्वां क्षत्रियाः पर्युपासते।  
त्वदाशामभिकांक्षन्तः कृपणाः फलहेतुकाः ॥ १३ ॥

तांश्च त्वं विफलान् कुर्वन् कं नु लोकं गमिष्यसि।  
राजन् संशयिते मोक्षे परतन्त्रेषु देहिषु ॥ १४ ॥

नैव तेऽस्ति परो लोको नापरः पापकर्मणः।  
धर्म्यान्‌ दारान् परित्यज्य यस्त्वमिच्छसि जीवितुम् ॥ १५ ॥

स्रजो गन्धानलंकारान् वासांसि विविधानि च।  
किमर्थमभिसंत्यज्य परिव्रजसि निष्क्रियः ॥ १६ ॥

निपानं सर्वभूतानां भूत्वा त्वं पावनं महत्।  
आढ्यो वनस्पतिर्भूत्वा सोऽन्यांस्त्वं पर्युपाससे ॥ १७ ॥

खादन्ति हस्तिनं न्यासैः क्रव्यादा बहवोऽप्युत।  
बहवः कृमयश्चैव किं पुनस्त्वामनर्थकम् ॥ १८ ॥

य इमां कुण्डिकां भिन्द्यात् त्रिविष्टब्धं च यो हरेत्।  
वासश्चापि हरेत् तस्मिन् कथं ते मानसं भवेत् ॥ १९ ॥

यस्त्वयं सर्वमुत्सृज्य धानामुष्टेरनुग्रहः ।  
यदानेन समं सर्वं किमिदं ह्यवसीयसे ॥ २० ॥

धानामुष्टेरिहार्थश्चेत् प्रतिज्ञा ते विनश्यति।  
का वाहं तव को मे त्वं कश्च ते मय्यनुग्रहः॥२१॥

प्रशाधि पृथिवीं राजन् यदि तेऽनुग्रहो भवेत्।  
प्रासादं शयनं यानं वासांस्याभरणानि च ॥ २२ ॥

श्रिया विहीनैरधनैस्त्यक्तमित्रैरकिंचनैः ।  
सौखिकैः सम्भृतानर्थान् यः संत्यजति किं नु तत् ॥ २३ ॥

योऽत्यन्तं प्रतिगृह्णीयाद् यश्च दद्यात् सदैव हि।  
तयोस्त्वमन्तरं विद्धि श्रेयांस्ताभ्यां क उच्यते ॥ २४ ॥

सदैव याचमानेषु तथा दम्भान्वितेषु च।  
एतेषु दक्षिणा दत्ता दावाग्नाविव दुर्हुतम् ॥ २५ ॥

जातवेदा यथा राजन् नादग्ध्वैवोपशाम्यति।  
सदैव याचमानो हि तथा शाम्यति न द्विजः ॥ २६ ॥

सतां वै ददतोऽन्नं च लोकेऽस्मिन् प्रकृतिर्ध्रुवा।  
न चेद्‌ राजा भवेद् दाता कुतः स्युर्मोक्षकांक्षिणः ॥ २७ ॥

अन्नाद् गृहस्था लोकेऽस्मिन् भिक्षवस्तत एव च।  
अन्नात् प्राणः प्रभवति अन्नदः प्राणदो भवेत् ॥ २८ ॥

गृहस्थेभ्योऽपि निर्मुक्ता गृहस्थानेव संश्रिताः।  
प्रभवं च प्रतिष्ठां च दान्ता विन्दन्त आसते ॥ २९ ॥

त्यागान्न भिक्षुकं विद्यान्न मौढ्यान्न च याचनात्।  
ऋजुस्तु योऽर्थं त्यजति न सुखं विद्धि भिक्षुकम् ॥ ३० ॥

असक्तः सक्तवद् गच्छन् निःसंगो मुक्तबन्धनः।  
समः शत्रौ च मित्रे च स वै मुक्तो महीपते॥३१॥

परिव्रजन्ति दानार्थं मुण्डाः काषायवाससः।  
सिता बहुविधैः पाशैः संचिन्वन्तो वृथामिषम् ॥ ३२ ॥

त्रयीं च नाम वार्तां च त्यक्त्वा पुत्रान् व्रजन्ति ये।  
त्रिविष्टब्धं च वासश्च प्रतिगृह्णन्त्यबुद्धयः ॥ ३३ ॥

अनिष्कषाये काषायमीहार्थमिति विद्धि तम्।  
धर्मध्वजानां मुण्डानां वृत्यर्थमिति मे मितिः ॥ ३४ ॥

काषायैरजिनैश्चीरैर्नग्नान् मुण्डान् जटाधरान् ।  
बिभ्रत् साधून् महाराज जय लोकान् जितेन्द्रियः ॥ ३५ ॥

अग्न्याधेयानि गुर्वर्थं क्रतूनपि सुदक्षिणान्।  
ददात्यहरहः पूर्वं को नु धर्मरतस्ततः ॥ ३६ ॥

तत्त्वज्ञो जनको राजा लोकेऽस्मिन्निति गीयते।  
सोऽप्यासीन्मोहसम्पन्नो मा मोहवशमन्वगाः ॥ ३७ ॥

एवं धर्ममनुक्रान्ताः सदा दानतपःपराः।  
आनृशंस्यगुणोपेताः कामक्रोधविवर्जिताः ॥ ३८ ॥  
प्रजानां पालने युक्ता दानमुत्तममास्थिताः।  
इष्टाल्ँलोकानवाप्स्यामो गुरुवृद्धोपचायिनः ॥ ३९ ॥

देवतातिथिभूतानां निर्वपन्तो यथाविधि ।  
स्थानमिष्टमवाप्स्यामो ब्रह्मण्याः सत्यवादिनः ॥ ४० ॥