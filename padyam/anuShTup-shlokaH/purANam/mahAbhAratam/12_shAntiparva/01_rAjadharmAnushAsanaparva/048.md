+++
title_full = "048 परशुरामजीद्वारा होनेवाले क्षत्रियसंहारके विषयमें राजा युधिष्ठिरका प्रश्न"
title = "०४८"

+++


ततः स च हृषीकेशः स च राजा युधिष्ठिरः।  
कृपादयश्च ते सर्वे चत्वारः पाण्डवाश्च ते ॥ १ ॥  
रथैस्तैर्नगरप्रख्यैः पताकाध्वजशोभितैः ।  
ययुराशु कुरुक्षेत्रं वाजिभिः शीघ्रगामिभिः ॥ २ ॥

तेऽवतीर्य कुरुक्षेत्रं केशमज्जास्थिसंकुलम् ।  
देहन्यासः कृतो यत्र क्षत्रियैस्तैर्महात्मभिः ॥ ३ ॥

गजाश्वदेहास्थिचयैः पर्वतैरिव संचितम् ।  
नरशीर्षकपालैश्च शंखैरिव च सर्वशः ॥ ४ ॥

चितासहस्रप्रचितं वर्मशस्त्रसमाकुलम् ।  
आपानभूमिं कालस्य तथा भुक्तोज्झितामिव ॥ ५ ॥

भूतसंघानुचरितं रक्षोगणनिषेवितम् ।  
पश्यन्तस्ते कुरुक्षेत्रं ययुराशु महारथाः ॥ ६ ॥

गच्छन्नेव महाबाहुः स वै यादवनन्दनः।  
युधिष्ठिराय प्रोवाच जामदग्न्यस्य विक्रमम् ॥ ७ ॥

अमी रामह्रदाः पञ्च दृश्यन्ते पार्थ दूरतः।  
तेषु संतर्पयामास पितॄत् क्षत्रियशोणितैः ॥ ८ ॥

त्रिःसप्तकृत्वो वसुधां कृत्वा निःक्षत्रियां प्रभुः।  
इहेदानीं ततो रामः कर्मणो विरराम ह ॥ ९ ॥

त्रिःसप्तकृत्वः पृथिवी कृता निःक्षत्रिया पुरा।  
रामेणेति तथाऽऽत्थ त्वमत्र मे संशयो महान् ॥ १० ॥

क्षत्रबीजं यथा दग्धं रामेण यदुपुङ्गव।  
कथं भूयः समुत्पत्तिः क्षत्रस्यामितविक्रम ॥ ११ ॥

महात्मना भगवता रामेण यदुपुङ्गव।  
कथमुत्सादितं क्षत्रं कथं वृद्धिमुपागतम् ॥ १२ ॥

महता रथयुद्धेन कोटिशः क्षत्रिया हताः।  
तथाभूच्च मही कीर्णा क्षत्रियैर्वदतां वर ॥ १३ ॥

किमर्थं भार्गवेणेदं क्षत्रमुत्सादितं पुरा।  
रामेण यदुशार्दूल कुरुक्षेत्रे महात्मना ॥ १४ ॥

एतन्मे छिन्धि वार्ष्णेय संशयं तार्क्ष्यकेतन।  
आगमो हि परः कृष्ण त्वत्तो नो वासवानुज ॥ १५ ॥

ततो यथावत् स गदाग्रजः प्रभुः  
शशंस तस्मै निखिलेन तत्त्वतः।  
युधिष्ठिरायाप्रतिमौजसे तदा  
यथाभवत् क्षत्रियसंकुला मही ॥ १६ ॥