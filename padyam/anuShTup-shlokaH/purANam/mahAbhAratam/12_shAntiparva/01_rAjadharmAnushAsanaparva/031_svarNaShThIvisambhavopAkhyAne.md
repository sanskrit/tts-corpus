+++
title_full = "031 सुवर्णष्ठीवीके जन्म, मृत्यु और पुनर्जीवनका वृत्तान्त"
title = "०३१ स्वर्णष्ठीविसम्भवोपाख्याने"

+++


ततो राजा पाण्डुसुतो नारदं प्रत्यभाषत।  
भगवञ्छ्रोतुमिच्छामि सुवर्णष्ठीविसम्भवम् ॥ १ ॥

एवमुक्तस्तु स मुनिर्धर्मराजेन नारदः।  
आचचक्षे यथावृत्तं सुवर्णष्ठीविनं प्रति ॥ २ ॥

एवमेतन्महाबाहो यथायं केशवोऽब्रवीत् ।  
कार्यस्यास्य तु यच्छेषं तत् ते वक्ष्यामि पृच्छतः ॥ ३ ॥

अहं च पर्वतश्चैव स्वस्रीयो मे महामुनिः।  
वस्तुकामावभिगतौ सृंजयं जयतां वरम् ॥ ४ ॥

तत्रावां पूजितौ तेन विधिदृष्टेन कर्मणा।  
सर्वकामैः सुविहितौ निवसावोऽस्य वेश्मनि ॥ ५ ॥

व्यतिक्रान्तासु वर्षासु समये गमनस्य च।  
पर्वतो मामुवाचेदं काले वचनमर्थवत् ॥ ६ ॥

आवामस्य नरेन्द्रस्य गृहे परमपूजितौ।  
उषितौ समये ब्रह्मंस्तद् विचिन्तय साम्प्रतम् ॥ ७ ॥

ततोऽहमब्रवं राजन् पर्वतं शुभदर्शनम्।  
सर्वमेतत् त्वयि विभो भागिनेयोपपद्यते ॥ ८ ॥

वरेण च्छन्द्यतां राजा लभतां यद् यदिच्छति।  
आवयोस्तपसा सिद्धिं प्राप्नोतु यदि मन्यसे ॥ ९ ॥

तत आहूय राजानं सृंजयं जयतां वरम्।  
पर्वतोऽनुमतो वाक्यमुवाच कुरुपुङ्गव ॥ १० ॥

प्रीतौ स्वो नृप सत्कारैर्भवदार्जवसम्भृतैः।  
आवाभ्यामभ्यनुज्ञातो वरं नृवर चिन्तय ॥ ११ ॥

देवानामविहिंसायां न भवेन्मानुषक्षयम् ।  
तद् गृहाण महाराज पूजार्हो नौ मतो भवान् ॥ १२ ॥

प्रीतौ भवन्तौ यदि मे कृतमेतावता मम।  
एष एव परो लाभो निर्वृत्तों मे महाफलः ॥ १३ ॥

तमेवंवादिनं भूयः पर्वतः प्रत्यभाषत।  
वृणीष्व राजन् संकल्पं यत् ते हृदि चिरं स्थितम्॥१४॥

अभीप्सामि सुतं वीरं वीरवन्तं दृढव्रतम्।  
आयुष्मन्तं महाभागं देवराजसमद्युतिम् ॥ १५ ॥

भविष्यत्येष ते कामो न त्वायुष्मान् भविष्यति।  
देवराजाभिभूत्यर्थं संकल्पो ह्येष ते हृदि ॥ १६ ॥

ख्यातः सुवर्णष्ठीवीति पुत्रस्तव भविष्यति।  
रक्ष्यश्च देवराजात् स देवराजसमद्युतिः ॥ १७ ॥

तच्छ्रुत्वा सृंजयो वाक्यं पर्वतस्य महात्मनः।  
प्रसादयामास तदा नैतदेवं भवेदिति ॥ १८ ॥  
आयुष्मान् मे भवेत् पुत्रो भवतस्तपसा मुने।  
न च तं पर्वतः किंचिदुवाचेन्द्रव्यपेक्षया ॥ १९ ॥

तमहं नृपतिं दीनमब्रवं पुनरेव च।  
स्मर्तव्योऽस्मि महाराज दर्शयिष्यामि ते सुतम् ॥ २० ॥  
अहं ते दयितं पुत्रं प्रेतराजवशं गतम्।  
पुनर्दास्यामि तद्रूपं मा शुचः पृथिवीपते ॥ २१ ॥

एवमुक्त्वा तु नृपतिं प्रयातौ स्वो यथेप्सितम्।  
सृंजयश्च यथाकामं प्रविवेश स्वमन्दिरम् ॥ २२ ॥

सृंजयस्याथ राजर्षेः कस्मिंश्चित् कालपर्यये।  
जज्ञे पुत्रो महावीर्यस्तेजसा प्रज्वलन्निव ॥ २३ ॥

ववृधे स यथाकालं सरसीव महोत्पलम्।  
बभूव काञ्चनष्ठीवी यथार्थं नाम तस्य तत् ॥ २४ ॥

तदद्भुततमं लोके पप्रथे कुरुसत्तम।  
बुबुधे तच्च देवेन्द्रो वरदानं महर्षितः ॥ २५ ॥

ततः स्वाभिभवाद् भीतो बृहस्पतिमते स्थितः।  
कुमारस्यान्तरप्रेक्षी बभूव बलवृत्रहा ॥ २६ ॥

चोदयामास तद् वज्रं दिव्यास्त्रं मूर्तिमत् स्थितम्।  
व्याघ्रो भूत्वा जहीमं त्वं राजपुत्रमिति प्रभो ॥ २७ ॥  
प्रवृद्धः किल वीर्येण मामेषोऽभिभविष्यति।  
सृंजयस्य सुतो वज्र यथैनं पर्वतोऽब्रवीत् ॥ २८ ॥

एवमुक्तस्तु शक्रेण वज्रः परपुरञ्जयः।  
कुमारमन्तरप्रेक्षी नित्यमेवान्वपद्यत ॥ २९ ॥

सृंजयोऽपि सुतं प्राप्य देवराजसमद्युतिम्।  
हृष्टः सान्तःपुरो राजा वननित्यो बभूव ह ॥ ३० ॥

ततो भागीरथीतीरे कदाचिन्निर्जने वने।  
धात्रीद्वितीयो बालः स क्रीडार्थं पर्यधावत ॥ ३१ ॥

पञ्चवर्षकदेशीयो बालो नागेन्द्रविक्रमः ।  
सहसोत्पतितं व्याघ्रमाससाद महाबलम् ॥ ३२ ॥

स बालस्तेन निष्पिष्टो वेपमानो नृपात्मजः।  
व्यसुः पपात मेदिन्यां ततो धात्री विचुक्रुशे ॥ ३३ ॥

हत्वा तु राजपुत्रं स तत्रैवान्तरधीयत।  
शार्दूलो देवराजस्य माययान्तर्हितस्तदा ॥ ३४ ॥

धात्र्यास्तु निनदं श्रुत्वा रुदत्याः परमार्तवत्।  
अभ्यधावत तं देशं स्वयमेव महीपतिः ॥ ३५ ॥

स ददर्श शयानं तं गतासुं पीतशोणितम्।  
कुमारं विगतानन्दं निशाकरमिव च्युतम् ॥ ३६ ॥

स तमुत्सङ्गमारोप्य परिपीडितमानसः ।  
पुत्रं रुधिरसंसिक्तं पर्यदेवयदातुरः ॥ ३७ ॥

ततस्ता मातरस्तस्य रुदत्यः शोककर्शिताः।  
अभ्यधावन्त तं देशं यत्र राजा स सृंजयः ॥ ३८ ॥

ततः स राजा सस्मार मामेव गतमानसः।  
तदाहं चिन्तनं ज्ञात्वा गतवांस्तस्य दर्शनम् ॥ ३९ ॥

मयैतानि च वाक्यानि श्रावितः शोकलालसः।  
यानि ते यदुवीरेण कथितानि महीपते ॥ ४० ॥

संजीवितश्चापि पुनर्वासवानुमते तदा ।  
भवितव्यं तथा तच्च न तच्छक्यमतोऽन्यथा ॥ ४१ ॥

तत ऊर्ध्वं कुमारस्तु स्वर्णष्ठीवी महायशाः।  
चित्तं प्रसादयामास पितुर्मातुश्च वीर्यवान् ॥ ४२ ॥

कारयामास राज्यं च पितरि स्वर्गते नृप।  
वर्षाणां शतमेकं च सहस्रं भीमविक्रमः ॥ ४३ ॥

तत ईजे महायज्ञैर्बहुभिर्भूरिदक्षिणैः ।  
तर्पयामास देवांश्च पितॄंश्चैव महाद्युतिः ॥ ४४ ॥

उत्पाद्य च बहून् पुत्रान् कुलसंतानकारिणः।  
कालेन महता राजन् कालधर्ममुपेयिवान् ॥ ४५ ॥

स त्वं राजेन्द्र संजातं शोकमेनं निवर्तय।  
यथा त्वां केशवः प्राह व्यासश्च सुमहातपाः ॥ ४६ ॥  
पितृपैतामहं राज्यमास्थाय धुरमुद्वह ।  
इष्ट्वा पुण्यैर्महायज्ञैरिष्टं लोकमवाप्स्यसि ॥ ४७ ॥