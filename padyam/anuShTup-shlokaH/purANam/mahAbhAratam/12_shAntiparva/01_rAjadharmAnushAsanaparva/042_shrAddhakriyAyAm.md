+++
title_full = "042 राजा युधिष्ठिर तथा धृतराष्ट्रका युद्धमें मारे गये सगे-सम्बन्धियों तथा अन्य राजाओंके लिये श्राद्धकर्म करना"
title = "०४२ श्राद्धक्रियायाम्"

+++


ततो युधिष्ठिरो राजा ज्ञातीनां ये हता युधि।  
श्राद्धानि कारयामास तेषां पृथगुदारधीः ॥ १ ॥

धृतराष्ट्रो ददौ राजा पुत्राणामौर्ध्वदेहिकम्।  
सर्वकामगुणोपेतमन्नं गाश्च धनानि च ॥ २ ॥  
रत्नानि च विचित्राणि महार्हाणि महायशाः।

युधिष्ठिरस्तु द्रोणस्य कर्णस्य च महात्मनः ॥ ३ ॥  
धृष्टद्युम्नाभिमन्युभ्यां हैडिम्बस्य च रक्षसः।  
विराटप्रभृतीनां च सुहृदामुपकारिणाम् ॥ ४ ॥  
द्रुपदद्रौपदेयानां द्रौपद्या सहितो ददौ।

ब्राह्मणानां सहस्राणि पृथगेकैकमुद्दिशन् ॥ ५ ॥  
धनै रत्नैश्च गोभिश्च वस्त्रैश्च समतर्पयत्।

ये चान्ये पृथिवीपाला येषां नास्ति सुहृज्जनः ॥ ६ ॥  
उद्दिश्योद्दिश्य तेषां च चक्रे राजौर्ध्वदेहिकम्।

सभाः प्रपाश्च विविधास्तटाकानि च पाण्डवः ॥ ७ ॥  
सुहृदां कारयामास सर्वेषामौर्ध्वदेहिकम् ।

स तेषामनृणो भूत्वा गत्वा लोकेष्ववाच्यताम् ॥ ८ ॥  
कृतकृत्योऽभवद् राजा प्रजा धर्मेण पालयन्।

धृतराष्ट्रं यथापूर्वं गान्धारीं विदुरं तथा ॥ ९ ॥  
सर्वांश्च कौरवान् मान्यान् भृत्यांश्च समपूजयत्।

याश्च तत्र स्त्रियः काश्चिद् हतवीरा हतात्मजाः ॥ १० ॥  
सर्वास्ताः कौरवो राजा सम्पूज्यापालयद् घृणी।

दीनान्धकृपणानां च गृहाच्छादनभोजनैः ॥ ११ ॥  
आनृशंस्यपरो राजा चकारानुग्रहं प्रभुः।

स विजित्य महीं कृत्स्नामानृण्यं प्राप्य वैरिषु।  
निःसपत्नः सुखी राजा विजहार युधिष्ठिरः ॥ १२ ॥