+++
title_full = "109 सत्य-असत्यका विवेचन, धर्मका लक्षण तथा व्यावहारिक नीतिका वर्णन"
title = "१०९ सत्यानृतकविभागे"

+++


कथं धर्मे स्थातुमिच्छन् नरो वर्तेत भारत।  
विद्वन् जिज्ञासमानाय प्रब्रूहि भरतर्षभ ॥ १ ॥

सत्यं चैवानृतं चोभे लोकानावृत्य तिष्ठतः।  
तयोः किमाचरेद् राजन् पुरुषो धर्मनिश्चितः ॥ २ ॥

किंस्वित् सत्यं किमनृतं किंस्विद् धर्म्यं सनातनम्।  
कस्मिन् काले वदेत् सत्यं कस्मिन् कालेऽनृतं वदेत् ॥ ३ ॥

सत्यस्य वचनं साधु न सत्याद् विद्यते परम्।  
यत्तु लोकेषु दुर्ज्ञानं तत् प्रवक्ष्यामि भारत ॥ ४ ॥

भवेत् सत्यं न वक्तव्यं वक्तव्यमनृतं भवेत्।  
यत्रानृतं भवेत् सत्यं सत्यं वाप्यनृतं भवेत् ॥ ५ ॥

तादृशो बध्यते बालो यत्र सत्यमनिष्ठितम्।  
सत्यानृते विनिश्चित्य ततो भवति धर्मवित् ॥ ६ ॥

अप्यनार्योऽकृतप्रज्ञः पुरुषोऽप्यतिदारुणः ।  
सुमहत् प्राप्नुयात् पुण्यं बलाकोऽन्धवधादिव ॥ ७ ॥

किमाश्चर्यं च यन्मूढो धर्मकामोऽप्यधर्मवित्।  
सुमहत् प्राप्नुयात् पुण्यं गङ्गायामिव कौशिकः ॥ ८ ॥

तादृशोऽयमनुप्रश्नो यत्र धर्मः सुदुर्लभः।  
दुष्करः प्रतिसंख्यातुं तत् केनात्र व्यवस्यति ॥ ९ ॥

प्रभवार्थाय भूतानां धर्मप्रवचनं कृतम्।  
यः स्यात् प्रभवसंयुक्तः स धर्म इति निश्चयः ॥ १० ॥

धारणाद् धर्ममित्याहुर्धर्मेण विधृताः प्रजाः।  
यः स्याद् धारणसंयुक्तः स धर्म इति निश्चयः ॥ ११ ॥

अहिंसार्थाय भूतानां धर्मप्रवचनं कृतम्।  
यः स्यादहिंसासम्पृक्तः स धर्म इति निश्चयः ॥ १२ ॥

(अहिंसा सत्यमक्रोधस्तपो दानं दमो मतिः।  
अनसूयाप्यमात्सर्यमनीर्ष्या शीलमेव च ॥  
एष धर्मः कुरुश्रेष्ठ कथितः परमेष्ठिना।  
ब्रह्मणा देवदेवेन अयं चैव सनातनः॥  
अस्मिन् धर्मे स्थितो राजन्‌ नरो भद्राणि पश्यति।)

श्रुतिधर्म इति ह्येके नेत्याहुरपरे जनाः।  
न च तत्प्रत्यसूयामो न हि सर्वं विधीयते ॥ १३ ॥

येऽन्यायेन जिहीर्षन्तो धनमिच्छन्ति कस्यचित्।  
तेभ्यस्तु न तदाख्येयं स धर्म इति निश्चयः ॥ १४ ॥

अकूजनेन चेन्मोक्षो नावकूजेत् कथंचन।  
अवश्यं कूजितव्ये वा शङ्केरन् वाप्यकूजनात् ॥ १५ ॥  
श्रेयस्तत्रानृतं वक्तुं सत्यादिति विचारितम्।

यः पापैः सह सम्बन्धान्मुच्यते शपथादपि ॥ १६ ॥  
न तेभ्योऽपि धनं देयं शक्ये सति कथंचन।  
पापेभ्यो हि धनं दत्तं दातारमपि पीडयेत् ॥ १७ ॥

स्वशरीरोपरोधेन धनमादातुमिच्छतः ।  
सत्यसम्प्रतिपत्त्यर्थं यद् ब्रूयुः साक्षिणः क्वचित् ॥ १८ ॥  
अनुक्त्वा तत्र तद्वाच्यं सर्वे तेऽनृतवादिनः।

प्राणात्यये विवाहे च वक्तव्यमनृतं भवेत् ॥ १९ ॥  
अर्थस्य रक्षणार्थाय परेषां धर्मकारणात्।

परेषां सिद्धिमाकांक्षन् नीचः स्याद् धर्मभिक्षुकः ॥ २० ॥  
प्रतिश्रुत्य प्रदातव्यः स्वकार्यस्तु बलात्कृतः।

यः कश्चिद् धर्मसमयात् प्रच्युतो धर्मसाधनः ॥ २१ ॥  
दण्डेनैव स हन्तव्यस्तं पन्थानं समाश्रितः।

च्युतः सदैव धर्मेभ्योऽमानवं धर्ममास्थितः ॥ २२ ॥  
शठः स्वधर्ममुत्सृज्य तमिच्छेदुपजीवितुम् ।  
सर्वोपायैर्निहन्तव्यः पापो निकृतिजीवनः ॥ २३ ॥  
धनमित्येव पापानां सर्वेषामिह निश्चयः।

अविषह्या ह्यसम्भोज्या निकृत्या पतनं गताः ॥ २४ ॥  
च्युता देवमनुष्येभ्यो यथा प्रेतास्तथैव ते।  
निर्यज्ञास्तपसा हीना मा स्म तैः सह सङ्गमः ॥ २५ ॥

धननाशाद् दुःखतरं जीविताद् विप्रयोजनम्।  
अयं ते रोचतां धर्म इति वाच्यः प्रयत्नतः ॥ २६ ॥

न कश्चिदस्ति पापानां धर्म इत्येष निश्चयः।  
तथागतं च यो हन्यान्नासौ पापेन लिप्यते ॥ २७ ॥

स्वकर्मणा हतं हन्ति हत एव स हन्यते।  
तेषु यः समयं कश्चिद् कुर्वीत हतबुद्धिषु ॥ २८ ॥

यथा काकाश्च गृध्राश्च तथैवोपधिजीविनः।  
ऊर्ध्वं देहविमोक्षात् ते भवन्त्येतासु योनिषु ॥ २९ ॥

यस्मिन् यथा वर्तते यो मनुष्य-  
स्तस्मिंस्तथा वर्तितव्यं स धर्मः।  
मायाचारो मायया बाधितव्यः  
साध्वाचारः साधुना प्रत्युपेयः ॥ ३० ॥