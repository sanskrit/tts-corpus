+++
title_full = "122 दण्डकी उत्पत्ति तथा उसके क्षत्रियोंके हाथमें आनेकी परम्पराका वर्णन"
title = "१२२ दण्डोत्पत्युपाख्याने"

+++


अत्राप्युदाहरन्तीममितिहासं पुरातनम् ।  
अङ्गेषु राजा द्युतिमान् वसुहोम इति श्रुतः ॥ १ ॥

स राजा धर्मविन्नित्यं सह पत्न्या महातपाः।  
मुञ्जपृष्ठं जगामाथ पितृदेवर्षिपूजितम् ॥ २ ॥

तत्र शृङ्गे हिमवतो मेरौ कनकपर्वते।  
यत्र मुञ्जावटे रामो जटाहरणमादिशत् ॥ ३ ॥  
तदाप्रभृति राजेन्द्र ऋषिभिः संशितव्रतैः।  
मुञ्जपृष्ठ इति प्रोक्तः स देशो रुद्रसेवितः ॥ ४ ॥

स तत्र बहुभिर्युक्तस्तदा श्रुतिमयैर्गुणैः।  
ब्राह्मणानामनुमतो देवर्षिसदृशोऽभवत् ॥ ५ ॥

तं कदाचिददीनात्मा सखा शक्रस्य मानितः।  
अभ्यगच्छन्महीपालो मान्धाता शत्रुकर्शनः ॥ ६ ॥

सोपसृत्य तु मान्धाता वसुहोमं नराधिपम्।  
दृष्ट्वा प्रकृष्टतपसं विनतोऽग्रेऽभ्यतिष्ठत ॥ ७ ॥

वसुहोमोऽपि राज्ञो वै पाद्यमर्घ्यं न्यवेदयत्।  
सप्ताङ्गस्य तु राजस्य पप्रच्छ कुशलाव्यये ॥ ८ ॥

सद्भिराचरितं पूर्वं यथावदनुयायिनम् ।  
अपृच्छद् वसुहोमस्तं राजन् किं करवाणि ते ॥ ९ ॥

सोऽब्रवीत्परमप्रीतो मान्धाता राजसत्तमम् ।  
वसुहोमं महाप्राज्ञमासीनं कुरुनन्दन ॥ १० ॥

बृहस्पतेर्मतं राजन्नधीतं सकलं त्वया।  
तथैवौशनसं शास्त्रं विज्ञातं ते नरोत्तम ॥ ११ ॥

तदहं ज्ञातुमिच्छामि दण्ड उत्पद्यते कथम्।  
किं चास्य पूर्वं जागर्ति किं वा परममुच्यते ॥ १२ ॥

कथं क्षत्रियसंस्थश्च दण्डः सम्प्रत्यवस्थितः।  
ब्रूहि मे सुमहाप्राज्ञ ददाम्याचार्यवेतनम् ॥ १३ ॥

शृणु राजन् यथा दण्डः सम्भूतो लोकसंग्रहः।  
प्रजाविनयरक्षार्थं धर्मस्यात्मा सनातनः ॥ १४ ॥

ब्रह्मा यियक्षुर्भगवान् सर्वलोकपितामहः ।  
ऋत्विजं नात्मनस्तुल्यं ददर्शेति हि नः श्रुतम् ॥ १५ ॥

स गर्भं शिरसा देवो बहुवर्षाण्यधारयत्।  
पूर्णे वर्षसहस्रे तु स गर्भः क्षुवतोऽपतत् ॥ १६ ॥

स क्षुपो नाम सम्भूतः प्रजापतिररिंदम।  
ऋत्विगासीन्महाराज यज्ञे तस्य महात्मनः ॥ १७ ॥

तस्मिन् प्रवृत्ते सत्रे तु ब्रह्मणः पार्थिवर्षभ।  
दृष्टरूपप्रधानत्वाद् दण्डः सोऽन्तर्हितोऽभवत् ॥ १८ ॥

तस्मिन्नन्तर्हिते चापि प्रजानां संकरोऽभवत्।  
नैव कार्यं न वाकार्यं भोज्याभोज्यं न विद्यते ॥ १९ ॥

पेयापेये कुतः सिद्धिर्हिंसन्ति च परस्परम्।  
गम्यागम्यं तदा नासीत् स्वं परस्वं च वै समम्॥२०॥

परस्परं विलुम्पन्ति सारमेया यथामिषम्।  
अबलान् बलिनो घ्नन्ति निर्मर्यादमवर्तत ॥ २१ ॥

ततः पितामहो विष्णुं भगवन्तं सनातनम्।  
सम्पूज्य वरदं देवं महादेवमथाब्रवीत् ॥ २२ ॥  
अत्र त्वमनुकम्पां वै कर्तुमर्हसि शंकर।  
संकरो न भवेदत्र यथा तद् वै विधीयताम् ॥ २३ ॥

ततः स भगवान् ध्यात्वा चिरं शूलवरायुधः।  
आत्मानमात्मना दण्डं ससृजे देवसत्तमः ॥ २४ ॥

तस्माच्च धर्मचरणान्नीतिर्देवी सरस्वती ।  
ससृजे दण्डनीतिं सा त्रिषु लोकेषु विश्रुता ॥ २५ ॥

भूयः स भगवान् ध्यात्वा चिरं शूलवरायुधः।  
तस्य तस्य निकायस्य चकारैकैकमीश्वरम् ॥ २६ ॥

देवानामीश्वरं चक्रे देवं दशशतेक्षणम्।  
यमं वैवस्वतं चापि पितॄणामकरोत् प्रभुम् ॥ २७ ॥

धनानां राक्षसानां च कुबेरमपि चेश्वरम्।  
पर्वतानां पतिं मेरुं सरितां च महोदधिम् ॥ २८ ॥

अपां राज्येऽसुराणां च विदधे वरुणं प्रभुम्।  
मृत्युं प्राणेश्वरमथो तेजसां च हुताशनम् ॥ २९ ॥

रुद्राणामपि चेशानं गोप्तारं विदधे प्रभुम्।  
महात्मानं महादेवं विशालाक्षं सनातनम् ॥ ३० ॥

वसिष्ठमीशं विप्राणां वसूनां जातवेदसम्।  
तेजसां भास्करं चक्रे नक्षत्राणां निशाकरम् ॥ ३१ ॥

वीरुधामंशुमन्तं च भूतानां च प्रभुं वरम्।  
कुमारं द्वादशभुजं स्कन्दं राजानमादिशत् ॥ ३२ ॥

कालं सर्वेशमकरोत् संहारविनयात्मकम् ।  
मृत्योश्चतुर्विभागस्य दुःखस्य च सुखस्य च ॥ ३३ ॥

ईश्वरः सर्वदेवस्तु राजराजो नराधिपः।  
सर्वेषामेव रुद्राणां शूलपाणिरिति श्रुतिः ॥ ३४ ॥

तमेनं ब्रह्मणः पुत्रमनुजातं क्षुपं ददौ।  
प्रजानामधिपं श्रेष्ठं सर्वधर्मभृतामपि ॥ ३५ ॥

महादेवस्ततस्तस्मिन् वृत्ते यज्ञे यथाविधि।  
दण्डं धर्मस्य गोप्तारं विष्णवे सत्कृतं ददौ ॥ ३६ ॥

विष्णुरङ्गिरसे प्रादादङ्गिरा मुनिसत्तमः ।  
प्रादादिन्द्रमरीचिभ्यां मरीचिर्भृगवे ददौ ॥ ३७ ॥

भृगुर्ददावृषिभ्यस्तु दण्डं धर्मसमाहितम् ।  
ऋषयो लोकपालेभ्यो लोकपालाः क्षुपाय च ॥ ३८ ॥  
क्षुपस्तु मनवे प्रादादादित्यतनयाय च।  
पुत्रेभ्यः श्राद्धदेवस्तु सूक्ष्मधर्मार्थकारणात् ॥ ३९ ॥

विभज्य दण्डः कर्तव्यो धर्मेण न यदृच्छया।  
दुष्टानां निग्रहो दण्डो हिरण्यं बाह्यतः क्रिया ॥ ४० ॥

व्यङ्गत्वं व शरीरस्य वधो नाल्पस्य कारणात्।  
शरीरपीडास्तास्ताश्च देहत्यागो विवासनम् ॥ ४१ ॥

तं ददौ सूर्यपुत्रस्तु मनुर्वै रक्षणार्थकम्।  
आनुपूर्व्याच्च दण्डोऽयं प्रजा जागर्ति पालयन् ॥ ४२ ॥

इन्द्रो जागर्ति भगवानिन्द्रादग्निर्विभावसुः ।  
अग्नेर्जागर्ति वरुणो वरुणाच्च प्रजापतिः ॥ ४३ ॥

प्रजापतेस्ततो धर्मो जागर्ति विनयात्मकः।  
धर्माच्च ब्रह्मणः पुत्रो व्यवसायः सनातनः ॥ ४४ ॥

व्यवसायात् ततस्तेजो जागर्ति परिपालयत्।  
ओषध्यस्तेजसस्तस्मादोषधीभ्यश्च पर्वताः ॥ ४५ ॥  
पर्वतेभ्यश्च जागर्ति रसो रसगुणात् तथा।  
जागर्ति निर्ऋतिर्देवी ज्योतींषि निर्ऋतेरपि ॥ ४६ ॥

वेदाः प्रतिष्ठा ज्योतिर्भ्यस्ततो हयशिराः प्रभुः।  
ब्रह्मा पितामहस्तस्माज्जागर्ति प्रभुरव्ययः ॥ ४७ ॥

पितामहान्महादेवो जागर्ति भगवान् शिवः।  
विश्वेदेवाः शिवाच्चापि विश्वेभ्यश्च तथर्षयः ॥ ४८ ॥  
ऋषिभ्यो भगवान् सोमः सोमाद् देवाः सनातनाः।  
देवेभ्यो ब्राह्मणा लोके जाग्रतीत्युपधारय ॥ ४९ ॥

ब्राह्मणेभ्यश्च राजन्या लोकान् रक्षन्ति धर्मतः।  
स्थावरं जङ्गमं चैव क्षत्रियेभ्यः सनातनम् ॥ ५० ॥

प्रजा जागर्ति लोकेऽस्मिन् दण्डो जागर्ति तासु च।  
सर्वं संक्षिपते दण्डः पितामहसमप्रभः ॥ ५१ ॥

जागर्ति कालः पूर्वं च मध्ये चान्ते च भारत।  
ईश्वरः सर्वलोकस्य महादेवः प्रजापतिः ॥ ५२ ॥

देवदेवः शिवः सर्वो जागर्ति सततं प्रभुः॥  
कपर्दी शङ्करो रुद्रः शिवः स्थाणुरुमापतिः ॥ ५३ ॥

इत्येष दण्डो विख्यात आदौ मध्ये तथावरे।  
भूमिपालो यथान्यायं वर्तेतानेन धर्मवित् ॥ ५४ ॥

इतीदं वसुहोमस्य शृणुयाद् यो मतं नरः।  
श्रुत्वा सम्यक् प्रवर्तेत सर्वान् कामानवाप्नुयात् ॥ ५५ ॥

इति ते सर्वमाख्यातं यो दण्डो मनुजर्षभ।  
नियन्ता सर्वलोकस्य धर्माक्रान्तस्य भारत ॥ ५६ ॥