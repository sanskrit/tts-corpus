+++
title_full = "043 युधिष्ठिरद्वारा भगवान् श्रीकृष्णकी स्तुति"
title = "०४३ वासुदेवस्तुतौ"

+++


अभिषिक्तो महाप्राज्ञो राज्यं प्राप्य युधिष्ठिरः।  
दाशार्हं पुण्डरीकाक्षमुवाच प्राञ्जलिः शुचिः ॥ १ ॥

तव कृष्ण प्रसादेन नयेन च बलेन च।  
बुद्ध्या च यदुशार्दूल तथा विक्रमणेन च ॥ २ ॥  
पुनः प्राप्तमिदं राज्यं पितृपैतामहं मया।  
नमस्ते पुण्डरीकाक्ष पुनः पुनररिंदम ॥ ३ ॥

त्वामेकमाहुः पुरुषं त्वामाहुः सात्वतां पतिम्।  
नामभिस्त्वां बहुविधैः स्तुवन्ति प्रयता द्विजाः ॥ ४ ॥

विश्वकर्मन्‌ नमस्तेऽस्तु विश्वात्मन् विश्वसम्भव।  
विष्णो जिष्णो हरे कृष्ण वैकुण्ठ पुरुषोत्तम ॥ ५ ॥

अदित्याः सप्तधा त्वं तु पुराणो गर्भतां गतः।  
पृश्निगर्भस्त्वमेवैकस्त्रियुगं त्वां वदन्त्यपि ॥ ६ ॥

शुचिश्रवा हृषीकेशो घृतार्चिर्हंस उच्यते।  
त्रिचक्षुः शम्भुरेकस्त्वं विभुर्दामोदरोऽपि च ॥ ७ ॥

वराहोऽग्निर्बृहद्भानुर्वृषभस्तार्क्ष्यलक्षणः ।  
अनीकसाहः पुरुषः शिपिविष्ट उरुक्रमः ॥ ८ ॥

वरिष्ठ उग्रसेनानीः सत्यो वाजसनिर्गुहः।  
अच्युतश्च्यावनोऽरीणां संस्कृतो विकृतिर्वृषः ॥ ९ ॥

कृष्णधर्मस्त्वमेवादिर्वृषदर्भो वृषाकपिः ।  
सिन्धुर्विधर्मस्त्रिककुप् त्रिधामा त्रिदिवाच्युतः ॥ १० ॥

सम्राड् विराट् स्वराट् चैव सुरराजो भवोद्भवः।  
विभुर्भूरतिभूः कृष्णः कृष्णवर्त्मा त्वमेव च ॥ ११ ॥

स्विष्टकृद् भिषजावर्तः कपिलस्त्वं च वामनः।  
यज्ञो ध्रुवः पतङ्गश्च यज्ञसेनस्त्वमुच्यसे ॥ १२ ॥

शिखण्डी नहुषो बभ्रुर्दिवःस्पृक् त्वं पुनर्वसुः।  
सुबभ्रू रुक्मयज्ञश्च सुषेणो दुन्दुभिस्तथा ॥ १३ ॥

गभस्तिनेमिः श्रीपद्मः पुष्करः पुष्पधारणः।  
ऋभुर्विभुः सर्वसूक्ष्मश्चारित्रं चैव पठ्यसे ॥ १४ ॥

अम्भोनिधिस्त्वं ब्रह्मा त्वं पवित्रं धाम धामवित्।  
हिरण्यगर्भं त्वामाहुः स्वधा स्वाहा च केशव ॥ १५ ॥

योनिस्त्वमस्य प्रलयश्च कृष्ण  
त्वमेवेदं सृजसे विश्वमग्रे ।  
विश्वं चेदं त्वद्वशे विश्वयोने  
नमोऽस्तु ते शार्ङ्गचक्रासिपाणे ॥ १६ ॥

एवं स्तुतो धर्मराजेन कृष्णः  
सभामध्ये प्रीतिमान् पुष्कराक्षः ।  
तमभ्यनन्दद् भारतं पुष्कलाभि-  
र्वाग्भिर्ज्येष्ठं पाण्डवं यादवाग्र्यः ॥ १७ ॥

(एतन्नामशतं विष्णोर्धर्मराजेन कीर्तितम् ।  
यः पठेच्छृणुयाद् वापि सर्वपापैः प्रमुच्यते॥)