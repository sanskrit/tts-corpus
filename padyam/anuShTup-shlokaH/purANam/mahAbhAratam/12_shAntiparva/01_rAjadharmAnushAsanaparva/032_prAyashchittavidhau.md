+++
title_full = "032 व्यासजीका अनेक युक्तियोंसे राजा युधिष्ठिरको समझाना"
title = "०३२ प्रायश्चित्तविधौ"

+++


तूष्णींभूतं तु राजानं शोचमानं युधिष्ठिरम्।  
तपस्वी धर्मतत्त्वज्ञः कृष्णद्वैपायनोऽब्रवीत् ॥ १ ॥

प्रजानां पालनं धर्मो राज्ञां राजीवलोचन।  
धर्मः प्रमाणं लोकस्य नित्यं धर्मानुवर्तिनः ॥ २ ॥

अनुतिष्ठस्व तद् राजन् पितृपैतामहं पदम्।  
ब्राह्मणेषु तपो धर्मः स नित्यो वेदनिश्चितः ॥ ३ ॥

तत् प्रमाणं ब्राह्मणानां शाश्वतं भरतर्षभ।  
तस्य धर्मस्य कृत्स्नस्य क्षत्रियः परिरक्षिता ॥ ४ ॥

यः स्वयं प्रतिहन्ति स्म शासनं विषये रतः।  
स बाहुभ्यां विनिग्राह्यो लोकयात्राविघातकः ॥ ५ ॥

प्रमाणमप्रमाणं यः कुर्यान्मोहवशं गतः।  
भृत्यो वा यदि वा पुत्रस्तपस्वी वाथ कश्चन ॥ ६ ॥  
पापान् सर्वैरुपायैस्तान् नियच्छेच्छातयीत वा।

अतोऽन्यथा वर्तमानो राजा प्राप्नोति किल्बिषम् ॥ ७ ॥  
धर्मं विनश्यमानं हि यो न रक्षेत् स धर्महा।

ते त्वया धर्महन्तारो निहताः सपदानुगाः ॥ ८ ॥  
स्वधर्मे वर्तमानस्त्वं किं नु शोचसि पाण्डव।  
राजा हि हन्याद् दद्याच्च प्रजा रक्षेच्च धर्मतः ॥ ९ ॥

न तेऽभिशंके वचनं यद् ब्रवीषि तपोधन।  
अपरोक्षो हि ते धर्मः सर्वधर्मविदां वर ॥ १० ॥

मया त्ववध्या बहवो घातिता राज्यकारणात्।  
तानि कर्माणि मे ब्रह्मन् दहन्ति च पचन्ति च॥११॥

ईश्वरो वा भवेत् कर्ता पुरुषो वापि भारत।  
हठो वा वर्तते लोके कर्मजं वा फलं स्मृतम्॥१२॥

ईश्वरेण नियुक्तो हि साध्वसाधु च भारत।  
कुरुते पुरुषः कर्म फलमीश्वरगामि तत् ॥ १३ ॥

यथा हि पुरुषश्छिंद्याद् वृक्षं परशुना वने।  
छेत्तुरेव भवेत् पापं परशोर्न कथञ्चन ॥ १४ ॥

अथवा तदुपादानात् प्राप्नुयात् कर्मणः फलम्।  
दण्डशस्त्रकृतं पापं पुरुषे तन्न विद्यते ॥ १५ ॥

न चैतदिष्टं कौन्तेय यदन्येन कृतं फलम्।  
प्राप्नुयादिति यस्माच्च ईश्वरे तन्निवेशय ॥ १६ ॥

अथापि पुरुषः कर्ता कर्मणोः शुभपापयोः।  
न परो विद्यते तस्मादेवमेतच्छुभं कृतम् ॥ १७ ॥

न हि कश्चित् क्वचिद् राजन् दिष्टं प्रतिनिवर्तते।  
दण्डशस्त्रकृतं पापं पुरुषे तन्न विद्यते ॥ १८ ॥

यदि वा मन्यसे राजन् हतमेकं प्रतिष्ठितम्।  
एवमप्यशुभं कर्म न भूतं न भविष्यति ॥ १९ ॥

अथाभिपत्तिर्लोकस्य कर्तव्या पुण्यपापयोः ।  
अभिपन्नमिदं लोके राज्ञामुद्यतदण्डनम् ॥ २० ॥

तथापि लोके कर्माणि समावर्तन्ति भारत।  
शुभाशुभफलं चैते प्राप्नुवन्तीति मे मतिः ॥ २१ ॥  
एवमप्यशुभं कर्म कर्मणस्तत्फलात्मकम् ।  
त्यज त्वं राजशार्दूल मैवं शोके मनः कृथाः ॥ २२ ॥

स्वधर्मे वर्तमानस्य सापवादेऽपि भारत।  
एवमात्मपरित्यागस्तव राजन् न शोभनः ॥ २३ ॥

विहितानि हि कौन्तेय प्रायश्चित्तानि कर्मणाम्।  
शरीरवांस्तानि कुर्यादशरीरः पराभवेत् ॥ २४ ॥

तद् राजन् जीवमानस्त्वं प्रायश्चित्तं करिष्यसि।  
प्रायश्चित्तमकृत्वा तु प्रेत्य तप्तासि भारत ॥ २५ ॥