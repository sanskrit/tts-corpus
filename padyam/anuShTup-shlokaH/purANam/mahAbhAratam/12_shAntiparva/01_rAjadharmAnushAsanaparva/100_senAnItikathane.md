+++
title_full = "100 सैन्यसंचालनकी रीति-नीतिका वर्णन"
title = "१०० सेनानीतिकथने"

+++


यथा जयार्थिनः सेनां नयन्ति भरतर्षभ।  
ईषद् धर्मं प्रपीड्यापि तन्मे ब्रूहि पितामह ॥ १ ॥

सत्येन हि स्थितो धर्म उपपत्त्या तथा परे।  
साध्वाचारतया केचित् तथैवौपयिकादपि ॥ २ ॥

उपायधर्मान् वक्ष्यामि सिद्धार्थानर्थधर्मयोः ।  
निर्मर्यादा दस्यवस्तु भवन्ति परिपन्थिनः ॥ ३ ॥  
तेषां प्रतिविघातार्थं प्रवक्ष्याम्यथ नैगमम्।  
कार्याणां सर्वसिद्ध्यर्थं तानुपायान् निबोध मे ॥ ४ ॥

उभे प्रज्ञे वेदितव्ये ऋज्वी वक्रा च भारत।  
जानन् वक्रां न सेवेत प्रतिबाधेत चागताम् ॥ ५ ॥

अमित्रा एव राजानं भेदेनोपचरन्त्युत।  
तां राजा निकृतिं जानन् यथामित्रान् प्रबाधते ॥ ६ ॥

गजानां पार्थ वर्माणि गोवृषाजगराणि च।  
शल्यकण्टकलोहानि तनुत्रचमराणि च ॥ ७ ॥  
सितपीतानि शस्त्राणि संनाहाः पीतलोहिताः।  
नानारञ्जनरक्ताः स्युः पताकाः केतवश्च ह ॥ ८ ॥  
ऋष्टयस्तोमराः खड्गा निशिताश्च परश्वधाः।  
फलकान्यथ चर्माणि प्रतिकल्प्यान्यनेकशः ॥ ९ ॥

अभिनीतानि शस्त्राणि योधाश्च कृतनिश्चयाः।  
चैत्र्यां वा मार्गशीर्ष्यां वा सेनायोगः प्रशस्यते ॥ १० ॥

पक्वसस्या हि पृथिवी भवत्यम्बुमती तदा।  
नैवातिशीतो नात्युष्णः कालो भवति भारत ॥ ११ ॥

तस्मात् तदा योजयेत परेषां व्यसनेऽथवा।  
एते हि योगाः सेनायाः प्रशस्ताः परबाधने ॥ १२ ॥

जलवांस्तृणवान् मार्गः समो गम्यः प्रशस्यते।  
चारैः सुविदिताभ्यासः कुशलैर्वनगोचरैः ॥ १३ ॥

न ह्यरण्येन शक्येत गन्तुं मृगगणैरिव।  
तस्मात् सेनासु तानेव योजयन्ति जयार्थिनः ॥ १४ ॥

अग्रतः पुरुषानीकं शक्तं चापि कुलोद्भवम्।  
आवासस्तोयवान् दुर्गः पर्याकाशः प्रशस्यते ॥ १५ ॥

परेषामुपसर्पाणं प्रतिषेधस्तथा भवेत् ।  
आकाशात् तु वनाभ्याशं मन्यन्ते गुणवत्तरम् ॥ १६ ॥  
बहुभिर्गुणजातैश्च ये युद्धकुशला जनाः।  
उपन्यासो भवेत् तत्र बलानां नातिदूरतः ॥ १७ ॥

उपन्यासावतरणं पदातीनां च गूहनम्।  
अथ शत्रुप्रतीघातमापदर्थं परायणम् ॥ १८ ॥

सप्तर्षीन् पृष्ठतः कृत्वा युध्येयुरचला इव।  
अनेन विधिना शत्रून् जिगीषेतापि दुर्जयान् ॥ १९ ॥

यतो वायुर्यतः सूर्यो यतः शुक्रस्ततो जयः।  
पूर्वं पूर्वं ज्याय एषां संनिपाते युधिष्ठिर ॥ २० ॥

अकर्दमामनुदकाममर्यादामलोष्टकाम् ।  
अश्वभूमिं प्रशंसन्ति ये युद्धकुशला जनाः ॥ २१ ॥

अपङ्का गर्तरहिता रथभूमिः प्रशस्यते।  
नीचद्रुमा महाकक्षा सोदका हस्तियोधिनाम् ॥ २२ ॥

बहुदुर्गा महाकक्षा वेणुवेत्रसमाकुला ।  
पदातीनां क्षमा भूमिः पर्वतोपवनानि च ॥ २३ ॥

पदातिबहुला सेना दृढा भवति भारत।  
रथाश्वबहुला सेना सुदिनेषु प्रशस्यते ॥ २४ ॥

पदातिनागबहुला प्रावृट्काले प्रशस्यते ।  
गुणानेतान् प्रसंख्याय देशकालौ प्रयोजयेत् ॥ २५ ॥

एवं संचिन्त्य यो याति तिथिनक्षत्रपूजितः।  
विजयं लभते नित्यं सेनां सम्यक् प्रयोजयन्।  
प्रसुप्तांस्तृषितान् श्रान्तान् प्रकीर्णान्‌ नाभिघातयेत् ॥ २६ ॥

मोक्षे प्रयाणे चलने पानभोजनकालयोः।  
अतिक्षिप्तान् व्यतिक्षिप्तान् निहतान् प्रतनूकृतान् ॥ २७ ॥  
सुविश्रब्धान् कृतारम्भानुपन्यासान् प्रतापितान् ।  
बहिश्चरानुपन्यासान् कृतवेश्मानुसारिणः ॥ २८ ॥

पारम्पर्यागते द्वारे ये केचिदनुवर्तिनः।  
परिचर्यावतो द्वारे ये च केचन वर्गिणः ॥ २९ ॥

अनीकं ये विभिन्दन्ति भिन्नं संस्थापयन्ति च।  
समानाशनपानास्ते कार्याः द्विगुणवेतनाः ॥ ३० ॥

दशाधिपतयः कार्याः शताधिपतयस्तथा ।  
ततः सहस्राधिपतिं कुर्याच्छूरमतन्द्रितम् ॥ ३१ ॥

यथामुख्यान् संनिपात्य वक्तव्याः संशपामहे।  
विजयार्थं हि संग्रामे न त्यक्ष्यामः परस्परम् ॥ ३२ ॥

इहैव ते निवर्तन्तां ये च केचन भीरवः।  
ये घातयेयुः प्रवरं कुर्वाणास्तुमुलं प्रति ॥ ३३ ॥

न संनिपाते प्रदरं वधं वा कुर्युरीदृशाः।  
आत्मानं च स्वपक्षं च पालयन् हन्ति संयुगे ॥ ३४ ॥

अर्थनाशो वधोऽकीर्तिरयशश्च पलायने ।  
अमनोज्ञासुखा वाचः पुरुषस्य पलायने ॥ ३५ ॥

प्रतिध्वस्तोष्ठदन्तस्य न्यस्तसर्वायुधस्य च ।  
अमित्रैरवरुद्धस्य द्विषतामस्तु नः सदा ॥ ३६ ॥

मनुष्यापसदा ह्येते ये भवन्ति पराङ्‌मुखाः।  
राशिवर्धनमात्रास्ते नैव ते प्रेत्य नो इह ॥ ३७ ॥

अमित्रा हृष्टमनसः प्रत्युद्यान्ति पलायिनम्।  
जयिनस्तु नरास्तात चन्दनैर्मण्डनेन च ॥ ३८ ॥

यस्य स्म संग्रामगता यशो वै घ्नन्ति शत्रवः।  
तदसह्यतरं दुःखमहं मन्ये वधादपि ॥ ३९ ॥

जयं जानीत धर्मस्य मूलं सर्वसुखस्य च।  
या भीरूणां परा ग्लानिः शूरस्तामधिगच्छति ॥ ४० ॥

ते वयं स्वर्गमिच्छन्तः संग्रामे त्यक्तजीविताः।  
जयन्तो वध्यमाना वा प्राप्नुयाम च सद्‌गतिम् ॥ ४१ ॥

एवं संशप्तशपथाः समभित्यक्तजीविताः ।  
अमित्रवाहिनीं वीराः प्रतिगाहन्त्यभीरवः ॥ ४२ ॥

अग्रतः पुरुषानीकमसिचर्मवतां भवेत् ।  
पृष्ठतः शकटानीकं कलत्रं मध्यतस्तथा ॥ ४३ ॥

परेषां प्रतिघातार्थं पदातीनां च बृंहणम्।  
अपि तस्मिन् पुरे वृद्धा भवेयुर्ये पुरोगमाः ॥ ४४ ॥

ये पुरस्तादभिमताः सत्त्ववन्तो मनस्विनः।  
ते पूर्वमभिवर्तेरंश्चैतानेवेतरे जनाः ॥ ४५ ॥

अपि चोद्धर्षणं कार्यं भीरूणामपि यत्नतः।  
स्कन्धदर्शनमात्रात्तु तिष्ठेयुर्वा समीपतः ॥ ४६ ॥

संहतान् योधयेदल्पान् कामं विस्तारयेद् बहुन्।  
सूचीमुखमनीकं स्यादल्पानां बहुभिः सह ॥ ४७ ॥

सम्प्रयुक्ते निकृष्टे वा सत्यं वा यदि वानृतम्।  
प्रगृह्य बाहुन् क्रोशेत भग्ना भग्नाः परे इति ॥ ४८ ॥  
आगतं मे मित्रबलं प्रहरध्वमभीतवत्।

सत्त्ववन्तोऽभिधावेयुः कुर्वन्तो भैरवान् रवान् ॥ ४९ ॥

क्ष्वेडाः किलकिलाशब्दाः क्रकचा गोविषाणिकाः।  
भेरीमृदङ्गपणवान् नादयेयुः पुराश्चरान् ॥ ५० ॥