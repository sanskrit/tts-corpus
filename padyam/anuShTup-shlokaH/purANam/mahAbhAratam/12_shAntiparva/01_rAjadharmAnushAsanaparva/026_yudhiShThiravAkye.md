+++
title_full = "026 युधिष्ठिरके द्वारा धनके त्यागकी ही महत्ताका प्रतिपादन"
title = "०२६ युधिष्ठिरवाक्ये"

+++


अस्मिन्नेव प्रकरणे धनंजयमुदारधीः ।  
अभिनीततरं वाक्यमित्युवाच युधिष्ठिरः ॥ १ ॥

यदेतन्मन्यसे पार्थ न ज्यायोऽस्ति धनादिति।  
न स्वर्गो न सुखं नार्थो निर्धनस्येति तन्मृषा ॥ २ ॥

स्वाध्याययज्ञसंसिद्धा दृश्यन्ते बहवो जनाः।  
तपोरताश्च मुनयो येषां लोकाः सनातनाः ॥ ३ ॥

ऋषीणां समयं शश्वद् ये रक्षन्ति धनंजय।  
आश्रिताः सर्वधर्मज्ञा देवास्तान् ब्राह्मणान् विदुः ॥ ४ ॥

स्वाध्यायनिष्ठान्‌ हि ऋषीन् ज्ञाननिष्ठांस्तथापरान्।  
बुद्ध्येथाः संततं चापि धर्मनिष्ठान् धनंजय ॥ ५ ॥

ज्ञाननिष्ठेषु कार्याणि प्रतिष्ठाप्यानि पाण्डव।  
वैखानसानां वचनं यथा नो विदितं प्रभो ॥ ६ ॥

अजाश्च पृश्नयश्चैव सिकताश्चैव भारत।  
अरुणाः केतवश्चैव स्वाध्यायेन दिवं गताः ॥ ७ ॥

अवाप्यैतानि कर्माणि वेदोक्तानि धनंजय।  
दानमध्ययनं यज्ञो निग्रहश्चैव दुर्ग्रहः ॥ ८ ॥  
दक्षिणेन च पन्थानमर्यम्णो ये दिवं गताः।  
एतान् क्रियावतां लोकानुक्तवान् पूर्वमप्यहम् ॥ ९ ॥

उत्तरेण तु पन्थानं नियमाद् यं प्रपश्यसि।  
एते यागवतां लोका भान्ति पार्थ सनातनाः ॥ १० ॥

तत्रोत्तरां गतिं पार्थ प्रशंसन्ति पुराविदः।  
संतोषो वै स्वर्गतमः संतोषः परमं सुखम् ॥ ११ ॥

तुष्टेर्न किञ्चित् परमं सा सम्यक् प्रतितिष्ठति।  
विनीतक्रोधहर्षस्य सततं सिद्धिरुत्तमा ॥ १२ ॥

अत्राप्युदाहरन्तीमा गाथा गीता ययातिना।  
याभिः प्रत्याहरेत्‌ कामान्‌ कूर्मोऽङ्गानीव सर्वशः ॥ १३ ॥

यदा चायं न बिभेति यदा चास्मान्न बिभ्यति।  
यदा नेच्छति न द्वेष्टि ब्रह्म सम्पद्यते तदा ॥ १४ ॥

यदा न भावं कुरुते सर्वभूतेषु पापकम्।  
कर्मणा मनसा वाचा ब्रह्म सम्पद्यते तदा ॥ १५ ॥

विनीतमानमोहश्च बहुसङ्गविवर्जितः ।  
तदाऽऽत्मज्योतिषः साधोर्निर्वाणमुपपद्यते ॥ १६ ॥

इदं तु शृणु मे पार्थ ब्रुवनः संयतेन्द्रियः।  
धर्ममन्ये वृत्तमन्ये धनमीहन्ति चापरे ॥ १७ ॥

धनहेतोर्य ईहेत तस्यानीहा गरीयसी।  
भूयान् दोषो हि वित्तस्य यश्च धर्मस्तदाश्रयः ॥ १८ ॥

प्रत्यक्षमनुपश्यामि त्वमपि द्रष्टुमर्हसि ।  
वर्जनं वर्जनीयानामीहमानेन दुष्करम् ॥ १९ ॥

ये वित्तमभिपद्यन्ते सम्यक्त्वं तेषु दुर्लभम्।  
द्रुह्यतः प्रैति तत् प्राहुः प्रतिकूलं यथातथम् ॥ २० ॥

यस्तु सम्भिन्नवृत्तः स्याद् वीतशोकभयो नरः।  
अल्पेन तृषितो द्रुह्यन् भ्रूणहत्यां न बुध्यते ॥ २१ ॥

दुष्यन्त्याददतो भृत्या नित्यं दस्युभयादिव।  
दुर्लभं च धनं प्राप्य भृशं दत्त्वानुतप्यते ॥ २२ ॥

अधनः कस्य किं वाच्यो विमुक्तः सर्वशः सुखी।  
देवस्वमुपगृह्यैव धनेन न सुखी भवेत् ॥ २३ ॥

अत्र गाथां यज्ञगीतां कीर्तयन्ति पुराविदः।  
त्रयीमुपाश्रितां लोके यज्ञसंस्तरकारिकाम् ॥ २४ ॥

यज्ञाय सृष्टानि धनानि धात्रा  
यज्ञाय सृष्टः पुरुषो रक्षिता च।  
तस्मात् सर्वं यज्ञ एवोपयोज्यं  
धनं न कामाय हितं प्रशस्तम् ॥ २५ ॥

एतत् स्वार्थे च कौन्तेय धनं धनवतां वर।  
धाता ददाति मर्त्येभ्यो यज्ञार्थमिति विद्धि तत् ॥ २६ ॥

तस्माद् बुद्ध्यन्ति पुरुषा न हि तत् कस्यचिद् ध्रुवम्।  
श्रद्दधानस्ततो लोको दद्याच्चैव यजेत च ॥ २७ ॥

लब्धस्य त्यागमित्याहुर्न भोगं न च संचयम्।  
तस्य किं संचयेनार्थः कार्ये ज्यायसि तिष्ठति ॥ २८ ॥

ये स्वधर्मादपेतेभ्यः प्रयच्छन्त्यल्पबुद्धयः ।  
शतं वर्षाणि ते प्रेत्य पुरीषं भुञ्जते जनाः ॥ २९ ॥

अनर्हते यद् ददाति न ददाति यदर्हते।  
अर्हानर्हापरिज्ञानाद् दानधर्मोऽपि दुष्करः ॥ ३० ॥

लब्धानामपि वित्तानां बोद्धव्यौ द्वावतिक्रमौ।  
अपात्रे प्रतिपत्तिश्च पाये चाप्रतिपादनम् ॥ ३१ ॥