+++
title_full = "080 राजाके लिये मित्र और अमित्रकी पहचान तथा उन सबके साथ नीतिपूर्ण बर्तावका और मन्त्रीके लक्षणोंका वर्णन"
title = "०८०"

+++


यदप्यल्पतरं कर्म तदप्येकेन दुष्करम्।  
पुरुषेणासहायेन किमु राज्ञा पितामह ॥ १ ॥

किंशीलः किंसमाचारो राज्ञोऽथ सचिवो भवेत्।  
कीदृशे विश्वसेद् राजा कीदृशे न च विश्वसेत् ॥ २ ॥

चतुर्विधानि मित्राणि राज्ञां राजन् भवन्त्युत।  
सहार्थो भजमानश्च सहजः कृत्रिमस्तथा ॥ ३ ॥

धर्मात्मा पञ्चमश्चापि मित्रं नैकस्य न द्वयोः।  
यतो धर्मस्ततो वा स्याद् धर्मस्थो वा ततो भवेत्॥४॥  
यस्तस्यार्थो न रोचेत न तं तस्य प्रकाशयेत्।  
धर्माधर्मेण राजानश्चरन्ति विजिगीषवः ॥ ५ ॥

चतुर्णां मध्यमौ श्रेष्ठौ नित्यं शङ्क्यौ तथापरौ।  
सर्वे नित्यं शङ्कितव्याः प्रत्यक्षं कार्यमात्मनः ॥ ६ ॥

न हि राज्ञा प्रमादो वै कर्तव्यो मित्ररक्षणे।  
प्रमादिनं हि राजानं लोकाः परिभवन्त्युत ॥ ७ ॥

असाधुः साधुतामेति साधुर्भवति दारुणः।  
अरिश्च मित्रं भवति मित्रं चापि प्रदुष्यति ॥ ८ ॥  
अनित्यचित्तः पुरुषस्तस्मिन् को जातु विश्वसेत्।  
तस्मात्प्रधानं यत् कार्यं प्रत्यक्षं तत् समाचरेत् ॥ ९ ॥

एकान्तेन हि विश्वासः कृत्स्नो धर्मार्थनाशकः।  
अविश्वासश्च सर्वत्र मृत्युना च विशिष्यते ॥ १० ॥

अकालमृत्युर्विश्वासो विश्वसन् हि विपद्यते।  
यस्मिन् करोति विश्वासमिच्छतस्तस्य जीवति ॥ ११ ॥

तस्माद् विश्वसितव्यं च शङ्कितव्यं च केषुचित्।  
एषा नीतिगतिस्तात लक्ष्या चैव सनातनी ॥ १२ ॥

यं मन्येत ममाभावादिममर्थागमं स्पृशेत्।  
नित्यं तस्माच्छङ्कितव्यममित्रं तद् विदुर्बुधाः ॥ १३ ॥

यस्य क्षेत्रादप्युदकं क्षेत्रमन्यस्य गच्छति।  
न तत्रानिच्छतस्तस्य भिद्येरन् सर्वसेतवः ॥ १४ ॥

तथैवात्युदकाद् भीतस्तस्य भेदनमिच्छति ।  
यमेवंलक्षणं विद्यात् तममित्रं विनिर्दिशेत् ॥ १५ ॥

यस्तु वृद्ध्या न तृप्येत क्षये दीनतरो भवेत्।  
एतदुत्तममित्रस्य निमित्तमिति चक्षते ॥ १६ ॥

यन्मन्येत ममाभावादस्याभावो भवेदिति ।  
तस्मिन् कुर्वीत विश्वासं यथा पितरि वै तथा ॥ १७ ॥

तं शक्त्या वर्धमानश्च सर्वतः परिबृंहयेत्।  
नित्यं क्षताद् वारयति यो धर्मेष्वपि कर्मसु ॥ १८ ॥  
क्षताद् भीतं विजानीयादुत्तमं मित्रलक्षणम्।  
ये तस्य क्षतमिच्छन्ति ते तस्य रिपवः स्मृताः ॥ १९ ॥

व्यसनान्नित्यभीतो यः समृद्ध्या यो न दुष्यति।  
यत् स्यादेवंविधं मित्रं तदात्मसममुच्यते ॥ २० ॥

रूपवर्णस्वरोपेतस्तितिक्षुरनसूयकः ।  
कुलीनः शीलसम्पन्नः स ते स्यात् प्रत्यनन्तरः ॥ २१ ॥

मेधावी स्मृतिमान्‌ दक्षः प्रकृत्या चानृशंस्यवान्।  
यो मानितोऽमानितो वा न च दुष्येत् कदाचन ॥ २२ ॥  
ऋत्विग्वा यदि वाऽऽचार्यः सखा वात्यन्तसंस्तुतः।  
गृहे वसेदमात्यस्ते स स्यात् परमपूजितः ॥ २३ ॥

स ते विद्यात् परं मन्त्रं प्रकृतिं चार्थधर्मयोः।  
विश्वासस्ते भवेत् तत्र यथा पितरि वै तथा ॥ २४ ॥

नैव द्वौ न त्रयः कार्या न मृष्येरन् परस्परम्।  
एकार्थे ह्येव भूतानां भेदो भवति सर्वदा ॥ २५ ॥

कीर्तिप्रधानो यस्तु स्याद् यश्च स्यात् समये स्थितः।  
समर्थान् यश्च न द्वेष्टि नानर्थान् कुरुते च यः॥२६॥  
यो न कामाद् भयाल्लोभात् क्रोधाद् वा धर्ममुत्सृजेत्।  
दक्षः पर्याप्तवचनः स ते स्यात् प्रत्यनन्तरः ॥ २७ ॥

कुलीनः शीलसम्पन्नस्तितिक्षुरविकत्थनः ।  
शूरश्चार्याश्च विद्वांश्च प्रतिपत्तिविशारदः ॥ २८ ॥  
एते ह्यमात्याः कर्तव्याः सर्वकर्मस्ववस्थिताः।  
पूजिताः संविभक्ताश्च सुसहायाः स्वनुष्ठिताः ॥ २९ ॥

कृत्स्नमेते विनिक्षिप्ताः प्रतिरूपेषु कर्मसु।  
युक्ता महत्सु कार्येषु श्रेयांस्युत्थापयन्त्युत ॥ ३० ॥

एते कर्माणि कुर्वन्ति स्पर्धमाना मिथः सदा।  
अनुतिष्ठन्ति चैवार्थमाचक्षाणाः परस्परम् ॥ ३१ ॥

ज्ञातिभ्यश्चैव बुद्ध्येथा मृत्योरिव भयं सदा।  
उपराजेव राजर्धिं ज्ञातिर्न सहते सदा ॥ ३२ ॥

ऋजोर्मृदोर्वदान्यस्य ह्रीमतः सत्यवादिनः ।  
नान्यो ज्ञातेर्महाबाहो विनाशमभिनन्दति ॥ ३३ ॥

अज्ञातिनोऽपि न सुखा नावज्ञेयास्ततः परम्।  
अज्ञातिमन्तं पुरुषं परे चाभिभवन्त्युत ॥ ३४ ॥

निकृतस्य नरैरन्यैर्ज्ञातिरेव परायणम् ।  
नान्यैर्निकारं सहते ज्ञातिर्ज्ञातेः कथञ्चन ॥ ३५ ॥

आत्मानमेव जानाति निकृतं बान्धवैरपि।  
तेषु सन्ति गुणाश्चैव नैर्गुण्यं चैव लक्ष्यते ॥ ३६ ॥

नाज्ञातिरनुगृह्णाति न चाज्ञातिर्नमस्यति ।  
उभयं ज्ञातिवर्गेषु दृश्यते साध्वसाधु च ॥ ३७ ॥

सम्मानयेत् पूजयेच्च वाचा नित्यं च कर्मणा।  
कुर्याच्च प्रियमेतेभ्यो नाप्रियं किञ्चिदाचरेत् ॥ ३८ ॥

विश्वस्तवदविश्वस्तस्तेषु वर्तेत सर्वदा ।  
न हि दोषो गुणो वेति निरूप्यस्तेषु दृश्यते ॥ ३९ ॥

अस्यैवं वर्तमानस्य पुरुषस्याप्रमादिनः ।  
अमित्राः संप्रसीदन्ति तथा मित्रीभवन्त्यपि ॥ ४० ॥

य एवं वर्तते नित्यं ज्ञातिसम्बन्धिमण्डले।  
मित्रेष्वमित्रे मध्यस्थे चिरं यशसि तिष्ठति ॥ ४१ ॥