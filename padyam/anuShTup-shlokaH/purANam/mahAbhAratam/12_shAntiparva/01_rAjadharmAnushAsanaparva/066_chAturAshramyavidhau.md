+++
title_full = "066 राजधर्मके पालनसे चारों आश्रमोंके धर्मका फल मिलनेका कथन"
title = "०६६ चातुराश्रम्यविधौ"

+++


श्रुता मे कथिताः पूर्वे चत्वारो मानवाश्रमाः।  
व्याख्यानयित्वा व्याख्यानमेषामाचक्ष्व पृच्छतः ॥ १ ॥

विदिताः सर्व एवेह धर्मास्तव युधिष्ठिर।  
यथा मम महाबाहो विदिताः साधुसम्मताः ॥ २ ॥

यत्तु लिङ्गान्तरगतं पृच्छसे मां युधिष्ठिर।  
धर्मं धर्मभृतां श्रेष्ठ तन्निबोध नराधिप ॥ ३ ॥

सर्वाण्येतानि कौन्तेय विद्यन्ते मनुजर्षभ।  
साध्वाचारप्रवृत्तानां चातुराश्रम्यकारिणाम् ॥ ४ ॥  
अकामद्वेषयुक्तस्य दण्डनीत्या युधिष्ठिर ।  
समदर्शिनश्च भूतेषु भैक्ष्याश्रमपदं भवेत् ॥ ५ ॥

वेत्ति ज्ञानविसर्गं च निग्रहानुग्रहं तथा।  
यथोक्तवृत्तेर्धीरस्य क्षेमाश्रमपदं भवेत् ॥ ६ ॥

अर्हान् पूजयतो नित्यं संविभागेन पाण्डव।  
सर्वतस्तस्य कौन्तेय भैक्ष्याश्रमपदं भवेत् ॥ ७ ॥

ज्ञातिसम्बन्धिमित्राणि व्यापन्नानि युधिष्ठिर ।  
समभ्युद्धरमाणस्य दीक्षाश्रमपदं भवेत् ॥ ८ ॥

लोकमुख्येषु सत्कारं लिङ्गिमुख्येषु चासकृत्।  
कुर्वतस्तस्य कौन्तेय वन्याश्रमपदं भवेत् ॥ ९ ॥

आह्निकं पितृयज्ञांश्च भूतयज्ञान् समानुषान्।  
कुर्वतः पार्थ विपुलान् वन्याश्रमपदं भवेत् ॥ १० ॥

संविभागेन भूतानामतिथीनां तथार्चनात् ।  
देवयज्ञैश्च राजेन्द्र वन्याश्रमपदं भवेत् ॥ ११ ॥

मर्दनं परराष्ट्राणां शिष्टार्थं सत्यविक्रम।  
कुर्वतः पुरुषव्याघ्र वन्याश्रमपदं भवेत् ॥ १२ ॥

पालनात् सर्वभूतानां स्वराष्ट्रपरिपालनात् ।  
दीक्षा बहुविधा राजन् सत्याश्रमपदं भवेत् ॥ १३ ॥

वेदाध्ययननित्यत्वं क्षमाथाचार्यपूजनम् ।  
अथोपाध्यायशुश्रूषा ब्रह्माश्रमपदं भवेत् ॥ १४ ॥

आह्निकं जपमानस्य देवान् पूजयतः सदा।  
धर्मेण पुरुषव्याघ्र धर्माश्रमपदं भवेत् ॥ १५ ॥

मृत्युर्वा रक्षणं वेति यस्य राज्ञो विनिश्चयः।  
प्राणद्यूते ततस्तस्य ब्रह्माश्रमपदं भवेत् ॥ १६ ॥

अजिह्ममशठं मार्गं वर्तमानस्य भारत।  
सर्वदा सर्वभूतेषु ब्रह्माश्रमपदं भवेत् ॥ १७ ॥

वानप्रस्थेषु विप्रेषु त्रैविद्येषु च भारत।  
प्रयच्छतोऽर्थात् विपुलान् वन्याश्रमपदं भवेत् ॥ १८ ॥

सर्वभूतेष्वनुक्रोशं कुर्वतस्तस्य भारत ।  
आनृशंस्यप्रवृत्तस्य सर्वावस्थं पदं भवेत् ॥ १९ ॥

बालवृद्धेषु कौन्तेय सर्वावस्थं युधिष्ठिर।  
अनुक्रोशक्रिया पार्थ सर्वावस्थं पदं भवेत् ॥ २० ॥

बलात्कृतेषु भूतेषु परित्राणं कुरूद्वह।  
शरणागतेषु कौरव्य कुर्वन् गार्हस्थ्यमावसेत् ॥ २१ ॥

चराचराणां भूतानां रक्षणं चापि सर्वशः।  
यथार्हपूजां च तथा कुर्वन् गार्हस्थ्यमावसेत् ॥ २२ ॥

ज्येष्ठानुज्येष्ठपत्नीनां भ्रातॄणां पुत्रनप्तृणाम् ।  
निग्रहानुग्रहौ पार्थ गार्हस्थ्यमिति तत् तपः ॥ २३ ॥

साधूनामर्चनीयानां पूजा सुविदितात्मनाम् ।  
पालनं पुरुषव्याघ्र गृहाश्रमपदं भवेत् ॥ २४ ॥

आश्रमस्थानि भूतानि यस्तु वेश्मनि भारत।  
आददीतेह भोज्येन तद् गार्हस्थ्यं युधिष्ठिर ॥ २५ ॥

यः स्थितः पुरुषो धर्मे धात्रा सृष्टे यथार्थवत्।  
आश्रमाणां हि सर्वेषां फलं प्राप्नोत्यनामयम् ॥ २६ ॥

यस्मिन्न नश्यन्ति गुणाः कौन्तेय पुरुषे सदा।  
आश्रमस्थं तमप्याहुर्नरश्रेष्ठं युधिष्ठिर ॥ २७ ॥

स्थानमानं कुले मानं वयोमानं तथैव च।  
कुर्वन् वसति सर्वेषु ह्याश्रमेषु युधिष्ठिर ॥ २८ ॥

देशधर्मांश्च कौन्तेय कुलधर्मांस्तथैव च।  
पालयन् पुरुषव्याघ्र राजा सर्वाश्रमी भवेत् ॥ २९ ॥

काले विभूतिं भूतानामुपहारांस्तथैव च।  
अर्हयन् पुरुषव्याघ्र साधूनामाश्रमे वसेत् ॥ ३० ॥

दशधर्मगतश्चापि यो धर्मं प्रत्यवेक्षते।  
सर्वलोकस्य कौन्तेय राजा भवति सोऽऽश्रमी ॥ ३१ ॥

ये धर्मकुशला लोके धर्मं कुर्वन्ति भारत।  
पालिता यस्य विषये धर्मांशस्तस्य भूपतेः ॥ ३२ ॥

धर्मारामान् धर्मपरान् ये न रक्षन्ति मानवान्।  
पार्थिवाः पुरुषव्याघ्र तेषां पापं हरन्ति ते ॥ ३३ ॥

ये चाप्यत्र सहायाः स्युः पार्थिवानां युधिष्ठिर।  
ते चैवांशहराः सर्वे धर्मे परकृतेऽनघ ॥ ३४ ॥

सर्वाश्रमपदेऽप्याहुर्गार्हस्थ्यं दीप्तनिर्णयम् ।  
पावनं पुरुषव्याघ्र यं धर्मं पर्युपास्महे ॥ ३५ ॥

आत्मोपमस्तु भूतेषु यो वै भवति मानवः।  
न्यस्तदण्डो जितक्रोधः प्रेत्येह लभते सुखम् ॥ ३६ ॥

धर्मे स्थिता सत्त्ववीर्या धर्मसेतुवटारका।  
त्यागवाताध्वगा शीघ्रा नौस्तं संतारयिष्यति ॥ ३७ ॥

यदा निवृत्तः सर्वस्मात् कामो योऽस्य हृदि स्थितः।  
तदा भवति सत्त्वस्थस्ततो ब्रह्म समश्नुते ॥ ३८ ॥

सुप्रसन्नस्तु भावेन योगेन च नराधिप।  
धर्मं पुरुषशार्दूल प्राप्स्यते पालने रतः ॥ ३९ ॥

वेदाध्ययनशीलानां विप्राणां साधुकर्मणाम् ।  
पालने यत्नमातिष्ठ सर्वलोकस्य चैव ह ॥ ४० ॥

वने चरन्ति ये धर्ममाश्रमेषु च भारत।  
रक्षणात् तच्छतगुणं धर्मं प्राप्नोति पार्थिवः ॥ ४१ ॥

एष ते विविधो धर्मः पाण्डवश्रेष्ठ कीर्तितः।  
अनुतिष्ठ त्वमेनं वै पूर्वदृष्टं सनातनम् ॥ ४२ ॥

चातुराश्रम्यमैकाग्र्यं चातुर्वर्ण्यं च पाण्डव।  
धर्मं पुरुषशार्दूल प्राप्स्यसे पालने रतः ॥ ४३ ॥