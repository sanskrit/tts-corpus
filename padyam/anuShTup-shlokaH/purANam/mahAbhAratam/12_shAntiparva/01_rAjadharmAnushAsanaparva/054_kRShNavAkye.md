+++
title_full = "054 भगवान् श्रीकृष्ण और भीष्मजीकी बातचीत"
title = "०५४ कृष्णवाक्ये"

+++


धर्मात्मनि महावीर्ये सत्यसंधे जितात्मनि।  
देवव्रते महाभागे शरतल्पगतेऽच्युते ॥ १ ॥  
शयाने वीरशयने भीष्मे शान्तनुनन्दने।  
गाङ्गेये पुरुषव्याघ्रे पाण्डवैः पर्युपासिते ॥ २ ॥  
काः कथाः समवर्तन्त तस्मिन् वीरसमागमे।  
हतेषु सर्वसैन्येषु तन्मे शंस महामुने ॥ ३ ॥

शरतल्पगते भीष्मे कौरवाणां धुरन्धरे।  
आजग्मुर्ऋषयः सिद्धा नारदप्रमुखा नृप ॥ ४ ॥

हतशिष्टाश्च राजानो युधिष्ठिरपुरोगमाः ।  
धृतराष्ट्रश्च कृष्णश्च भीमार्जुनयमास्तथा ॥ ५ ॥  
तेऽभिगम्य महात्मानो भरतानां पितामहम्।  
अन्वशोचन्त ग्ण्ङ्गेयमादित्यं पतितं यथा ॥ ६ ॥

मुहूर्तमिव च ध्यात्वा नारदो देवदर्शनः।  
उवाच पाण्डवान् सर्वान् हतशिष्टांश्च पार्थिवान् ॥ ७ ॥

प्राप्तकालं समाचक्षे भीष्मोऽयमनुयुज्यताम् ।  
अस्तमेति हि गाङ्गेयो भानुमानिव भारत ॥ ८ ॥

अयं प्राणानुत्सिसृक्षुस्तं सर्वेऽभ्यनुपृच्छत ।  
कृत्स्नान्‌ हि विविधान् धर्मांश्चातुर्वर्ण्यस्य वेत्त्ययम् ॥ ९ ॥

एष वृद्धः पराल्लोँकान् सम्प्राप्नोति तनुं त्यजन्।  
तं शीघ्रमनुयुञ्जीध्वं संशयान् मनसि स्थितान् ॥ १० ॥

एवमुक्ते नारदेन भीष्ममीयुर्नराधिपाः ।  
प्रष्टुं चाशक्नुवन्तस्ते वीक्षांचक्रुः परस्परम् ॥ ११ ॥

अथोवाच हृषीकेशं पाण्डुपुत्रो युधिष्ठिरः।  
नान्यस्तु देवकीपुत्राच्छक्तः प्रष्टुं पितामहम् ॥ १२ ॥

प्रव्याहर यदुश्रेष्ठ त्वमग्रे मधुसूदन।  
त्वं हि नस्तात सर्वेषां सर्वधर्मविदुत्तमः ॥ १३ ॥

एवमुक्तः पाण्डवेन भगवान् केशवस्तदा।  
अभिगम्य दुराधर्षं प्रव्याहारयदच्युतः ॥ १४ ॥

कच्चित् सुखेन रजनी व्युष्टा ते राजसत्तम।  
विस्पष्टलक्षणा बुद्धिः कच्चिच्चोपस्थिता तव ॥ १५ ॥

कच्चिज्ज्ञानानि सर्वाणि प्रतिभान्ति च तेऽनघ।  
न ग्लायते च हृदयं न च ते व्याकुलं मनः॥१६॥

दाहो मोहः श्रमश्चैव क्लमो ग्लानिस्तथा रुजा।  
तव प्रसादाद् वार्ष्णेय सद्यः प्रतिगतानि मे ॥ १७ ॥

यच्च भूतं भविष्यच्च भवच्च परमद्युते।  
तत् सर्वमनुपश्यामि पाणौ फलमिवार्पितम् ॥ १८ ॥

वेदोक्ताश्चैव ये धर्मा वेदान्ताधिगताश्च ये।  
तान् सर्वान् सम्प्रपश्यामि वरदानात् तवाच्युत ॥ १९ ॥

शिष्टैश्व धर्मो यः प्रोक्तः स च मे हृदि वर्तते।  
देशजातिकुलानां च धर्मज्ञोऽस्मि जनार्दन ॥ २० ॥

चतुर्ष्वाश्रमधर्मेषु योऽर्थः स च हृदि स्थितः।  
राजधर्मांश्च सकलानवगच्छामि केशव ॥ २१ ॥

यच्च यत्र च वक्तव्यं तद् वक्ष्यामि जनार्दन।  
तव प्रसादाद्धि शुभा मनो मे बुद्धिराविशत् ॥ २२ ॥

युवेवास्मि समावृत्तस्त्वदनुध्यानबृंहितः ।  
वक्तुं श्रेयः समर्थोऽस्मि त्वत्प्रसादाज्जनार्दन ॥ २३ ॥

स्वयं किमर्थं तु भवान् श्रेयो न प्राह पाण्डवम्।  
किं ते विवक्षितं चात्र तदाशु वद माधव ॥ २४ ॥

यशसः श्रेयसश्चैव मूलं मां विद्धि कौरव।  
मत्तः सर्वेऽभिनिर्वृत्ता भावाः सदसदात्मकाः ॥ २५ ॥

शीतांशुश्चन्द्र इत्युक्ते लोके को विस्मयिष्यति।  
तथैव यशसा पूर्णे मयि को विस्मयिष्यति ॥ २६ ॥

आधेयं तु मया भूयो यशस्तव महाद्युते।  
ततो मे विपुला बुद्धिस्त्वयि भीष्म समर्पिता ॥ २७ ॥

यावद्धि पृथिवीपाल पृथ्वीयं स्थास्यति ध्रुवा।  
तावत् तवाक्षया कीर्तिर्लोकाननुचरिष्यति ॥ २८ ॥

यच्च त्वं वक्ष्यसे भीष्म पाण्डवायानुपृच्छते।  
वेदप्रवाद इव ते स्थास्यते वसुधातले ॥ २९ ॥

यश्चैतेन प्रमाणेन योक्ष्यत्यात्मानमात्मना ।  
स फलं सर्वपुण्यानां प्रेत्य चानुभविष्यति ॥ ३० ॥

एतस्मात् कारणाद् भीष्म मतिर्दिव्या मया हि ते।  
दत्ता यशो विप्रथयेत् कथं भूयस्तवेति ह ॥ ३१ ॥

यावद्धि प्रथते लोके पुरुषस्य यशो भुवि।  
तावत् तस्याक्षयं स्थानं भवतीति विनिश्चिता ॥ ३२ ॥

राजानो हतशिष्टास्त्वां राजन्नभित आसते।  
धर्माननुयुयुक्षन्तस्तेभ्यः प्रब्रूहि भारत ॥ ३३ ॥

भवान् हि वयसा वृद्धः श्रुताचारसमन्वितः।  
कुशलो राजधर्माणां सर्वेषामपराश्च ये ॥ ३४ ॥

जन्मप्रभृति ते कश्चिद् वृजिनं न ददर्श ह।  
ज्ञातारं सर्वधर्माणां त्वां विदुः सर्वपार्थिवाः ॥ ३५ ॥

तेभ्यः पितेव पुत्रेभ्यो राजन् ब्रूहि परं नयम्।  
ऋषयश्चैव देवाश्च त्वया नित्यमुपासिताः ॥ ३६ ॥  
तस्माद् वक्तव्यमेवेदं त्वयावश्यमशेषतः ।

धर्मं शुश्रूषमाणेभ्यः पृष्टेन च सता पुनः ॥ ३७ ॥  
वक्तव्यं विदुषा चेति धर्ममाहुर्मनीषिणः।

अप्रतिब्रुवतः कष्टो दोषो हि भविता प्रभो ॥ ३८ ॥  
तस्मात् पुत्रैश्च पौत्रैश्च धर्मान्‌ पृष्टान् सनातनान्।  
विद्वाञ्जिज्ञासमानैस्त्वं प्रब्रूहि भरतर्षभ ॥ ३९ ॥