+++
title_full = "092 राजाके धर्मपूर्वक आचारके विषयमें वामदेवजीका वसुमनाको उपदेश"
title = "०९२ वामदेवगीतासु"

+++


कथं धर्मे स्थातुमिच्छन् राजा वर्तेत धार्मिकः।  
पृच्छामि त्वां कुरुश्रेष्ठ तन्मे ब्रूहि पितामह ॥ १ ॥

अत्राप्युदाहरन्तीममितिहासं पुरातनम् ।  
गीतं दृष्टार्थतत्त्वेन वामदेवेन धीमता ॥ २ ॥

राजा वसुमना नाम ज्ञानवान् धृतिमान् शुचिः।  
महर्षिं परिपप्रच्छ वामदेवं तपस्विनम् ॥ ३ ॥

धर्मार्थसहितैर्वाक्यैर्भगवन्ननुशाधि माम् ।  
येन वृत्तेन वै तिष्ठन् न हीयेयं स्वधर्मतः ॥ ४ ॥

तमब्रवीद् वामदेवस्तेजस्वी तपतां वरः।  
हेमवर्णं सुखासीनं ययातिमिव नाहुषम् ॥ ५ ॥

धर्ममेवानुवर्तस्व न धर्माद् विद्यते परम्।  
धर्मे स्थिता हि राजानो जयन्ति पृथिवीमिमाम् ॥ ६ ॥

अर्थसिद्धेः परं धर्मं मन्यते यो महीपतिः।  
वृद्ध्यां च कुरुते बुद्धिं स धर्मेण विराजते ॥ ७ ॥

अधर्मदर्शी यो राजा बलादेव प्रवर्तते।  
क्षिप्रमेवापयातोऽस्मादुभौ प्रथममध्यमौ ॥ ८ ॥

असत्पापिष्ठसचिवो वध्यो लोकस्य धर्महा।  
सहैव परिवारेण क्षिप्रमेवावसीदति ॥ ९ ॥

अर्थानामननुष्ठाता कामचारी विकत्थनः ।  
अपि सर्वां महीं लब्ध्वा क्षिप्रमेव विनश्यति ॥ १० ॥

अथाददानः कल्याणमनसूयुर्जितेन्द्रियः ।  
वर्धते मतिमान् राजा स्रोतोभिरिव सागरः ॥ ११ ॥

न पूर्णोऽस्मीति मन्येत धर्मतः कामतोऽर्थतः।  
बुद्धितो मित्रतश्चापि सततं वसुधाधिपः ॥ १२ ॥

एतेष्वेव हि सर्वेषु लोकयात्रा प्रतिष्ठिता।  
एतानि शृण्वल्ँलभते यशः कीर्तिं श्रियं प्रजाः ॥ १३ ॥

एवं यो धर्मसंरम्भी धर्मार्थपरिचिन्तकः।  
अर्थान् समीक्ष्य भजते स ध्रुवं महदश्नुते ॥ १४ ॥

अदाता ह्यनतिस्नेहो दण्डेनावर्तयन् प्रजाः।  
साहसप्रकृती राजा क्षिप्रमेव विनश्यति ॥ १५ ॥

अथ पापकृतं बुद्ध्या न च पश्यत्यबुद्धिमान्।  
अकीर्त्याभिसमायुक्तो भूयो नरकमश्नुते ॥ १६ ॥

अथ मानयितुर्दाम्नः श्लक्ष्णस्य वशवर्तिनः।  
व्यसनं स्वमिवोत्पन्नं विजिघांसन्ति मानवाः ॥ १७ ॥

यस्य नास्ति गुरुर्धर्मे न चान्यानपि पृच्छति।  
सुखतन्त्रोऽर्थलाभेषु न चिरं सुखमश्नुते ॥ १८ ॥

गुरुप्रधानो धर्मेषु स्वयमर्थानवेक्षिता ।  
धर्मप्रधानो लाभेषु स चिरं सुखमश्नुते ॥ १९ ॥