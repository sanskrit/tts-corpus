+++
title_full = "047 भीष्मद्वारा भगवान् श्रीकृष्णकी स्तुति—भीष्मस्तवराज"
title = "०४७ भीष्मस्तवराजे"

+++


शरतल्पे शयानस्तु भरतानां पितामहः।  
कथमुत्सृष्टवान् देहं कं च योगमधारयत् ॥ १ ॥

शृणुष्वावहितो राजन् शुचिर्भूत्वा समाहितः।  
भीष्मस्य कुरुशार्दूल देहोत्सर्गं महात्मनः ॥ २ ॥

(शुक्लपक्षस्य चाष्टम्यां माघमासस्य पार्थिव।  
प्राजापत्ये च नक्षत्रे मध्यं प्राप्ते दिवाकरे॥)  
निवृत्तमात्रे त्वयन उत्तरे वै दिवाकरे।  
समावेशयदात्मानमात्मन्येव समाहितः ॥ ३ ॥

विकीर्णांशुरिवादित्यो भीष्मः शरशतैश्चितः ।  
शुशुभे परया लक्ष्म्या वृतो ब्राह्मणसत्तमैः ॥ ४ ॥

व्यासेन वेदविदुषा नारदेन सुरर्षिणा।  
देवस्थानेन वात्स्येन तथाश्मकसुमन्तुना ॥ ५ ॥  
तथा जैमिनिना चैव पैलेन च महात्मना।  
शाण्डिल्यदेवलाभ्यां च मैत्रेयेण च धीमता ॥ ६ ॥  
असितेन वसिष्ठेन कौशिकेन महात्मना।  
हारीतलोमशाभ्यां च तथाऽऽत्रेयेण धीमता ॥ ७ ॥  
बृहस्पतिश्च शुक्रश्च च्यवनश्च महामुनिः।  
सनत्कुमारः कपिलो वाल्मीकिस्तुम्बुरुः कुरुः ॥ ८ ॥  
मौद्‌गल्यो भार्गवो रामस्तृणबिन्दुर्महामुनिः ।  
पिप्पलादोऽथ वायुश्च संवर्तः पुलहः कचः ॥ ९ ॥  
काश्यपश्च पुलस्त्यश्च क्रतुर्दक्षः पराशरः।  
मरीचिरंगिराः काश्यो गौतमो गालवो मुनिः ॥ १० ॥  
धौम्यो विभाण्डो माण्डव्यो धौम्रः कृष्णानुभौतिकः।  
उलूकः परमो विप्रो मार्कण्डेयो महामुनिः ॥ ११ ॥  
भास्करिः पूरणः कृष्णः सूतः परमधार्मिकः।  
एतैश्चान्यैर्मुनिगणैर्महाभागैर्महात्मभिः ॥ १२ ॥  
श्रद्धादमशमोपेतैर्वृतश्चन्द्र इव ग्रहैः ।

भीष्मस्तु पुरुषव्याघ्रः कर्मणा मनसा गिरा ॥ १३ ॥  
शरतल्पगतः कृष्णं प्रदध्यौ प्राञ्जलिः शुचिः।

स्वरेण हृष्टपुष्टेन तुष्टाव मधुसूदनम् ॥ १४ ॥  
योगेश्वरं पद्‌मनाभं विष्णुं जिष्णुं जगत्पतिम्।  
कृताञ्जलिपुटो भूत्वा वाग्विदां प्रवरः प्रभुः ॥ १५ ॥  
भीष्मः परमधर्मात्मा वासुदेवमथास्तुवत् ।

आरिराधयिषुः कृष्णं वाचं जिगदिषामि याम् ॥ १६ ॥  
तया व्याससमासिन्या प्रीयतां पुरुषोत्तमः।

शुचिं शुचिपदं हंसं तत्पदं परमेष्ठिनम् ॥ १७ ॥  
युक्त्या सर्वात्मनाऽऽत्मानं तं प्रपद्ये प्रजापतिम्।

अनाद्यन्तं परं ब्रह्म न देवा नर्षयो विदुः ॥ १८ ॥  
एको यं वेद भगवान् धाता नारायणो हरिः।

नारायणादृषिगणास्तथा सिद्धमहोरगाः ॥ १९ ॥  
देवा देवर्षयश्चैव यं विदुः परमव्ययम्।

देवदानवगन्धर्वा यक्षराक्षसपन्नगाः ॥ २० ॥  
यं न जानन्ति को ह्येष कुतो वा भगवानिति।

यस्मिन् विश्वानि भूतानि तिष्ठन्ति च विशन्ति च ॥ २१ ॥  
गुणभूतानि भूतेशे सूत्रे मणिगणा इव।

यस्मिन् नित्ये तते तन्तौ दृढे स्रगिव तिष्ठति ॥ २२ ॥  
सदसद्ग्रथितं विश्वं विश्वाङ्गे विश्वकर्मणि।

हरिं सहस्रशिरसं सहस्रचरणेक्षणम् ॥ २३ ॥  
सहस्रबाहुमुकुटं सहस्रवदनोज्ज्वलम् ।

प्राहुर्नारायणं देवं यं विश्वस्य परायणम् ॥ २४ ॥  
अणीयसामणीयांसं स्थविष्ठं च स्थवीयसाम्।  
गरीयसां गरिष्ठं च श्रेष्ठं च श्रेयसामपि ॥ २५ ॥

यं वाकेष्वनुवाकेषु निषत्सूपनिषत्सु च।  
गृणन्ति सत्यकर्माणं सत्यं सत्येषु सामसु ॥ २६ ॥

चतुर्भिश्चतुरात्मानं सत्त्वस्थं सात्वतां पतिम्।  
यं दिव्यैर्देवमर्चन्ति गुह्यैः परमनामभिः ॥ २७ ॥

यस्मिन् नित्यं तपस्तप्तं यदङ्गेष्वनुतिष्ठति।  
सर्वात्मा सर्ववित् सर्वः सर्वज्ञः सर्वभावनः ॥ २८ ॥

यं देवं देवकी देवी वसुदेवादजीजनत्।  
भौमस्य ब्रह्मणो गुप्त्यै दीप्तमग्निमिवारणिः ॥ २९ ॥

यमनन्यो व्यपेताशीरात्मानं वीतकल्मषम् ।  
दृष्ट्यानन्त्याय गोविन्दं पश्यत्यात्मानमात्मनि ॥ ३० ॥  
अतिवाय्विन्द्रकर्माणमतिसूर्यातितेजसम् ।  
अतिबुद्धीन्द्रियात्मानं तं प्रपद्ये प्रजापतिम् ॥ ३१ ॥

पुराणे पुरुषं प्रोक्तं ब्रह्म प्रोक्तं युगादिषु।  
क्षये संकर्षणं प्रोक्तं तमुपास्यमुपास्महे ॥ ३२ ॥

यमेकं बहुधाऽऽत्मानं प्रादुर्भूतमधोक्षजम् ।  
नान्यभक्ताः क्रियावन्तो यजन्ते सर्वकामदम् ॥ ३३ ॥  
यमाहुर्जगतः कोशं यस्मिन् संनिहिताः प्रजाः।  
यस्मिल्ँलोकाः स्फुरन्तीमे जले शकुनयो यथा ॥ ३४ ॥  
ऋतमेकाक्षरं ब्रह्म यत् तत् सदसतोः परम्।  
अनादिमध्यपर्यन्तं न देवा नर्षयो विदुः ॥ ३५ ॥  
यं सुरासुरगन्धर्वाः सिद्धा ऋषिमहोरगाः।  
प्रयता नित्यमर्चन्ति परमं दुःखभेषजम् ॥ ३६ ॥  
अनादिनिधनं देवमात्मयोनिं सनातनम् ।  
अप्रेक्ष्यमनभिज्ञेयं हरिं नारायणं प्रभुम् ॥ ३७ ॥

यं वै विश्वस्य कर्तारं जगतस्तस्थुषां पतिम्।  
वदन्ति जगतोऽध्यक्षमक्षरं परमं पदम् ॥ ३८ ॥

हिरण्यवर्णं यं गर्भमदितेर्दैत्यनाशनम् ।  
एकं द्वादशधा जज्ञे तस्मै सूर्यात्मने नमः ॥ ३९ ॥

शुक्ले देवान् पितॄन् कृष्णे तर्पयत्यमृतेन यः।  
यश्च राजा द्विजातीनां तस्मै सोमात्मने नमः ॥ ४० ॥

(हुताशनमुखैर्देवैर्धार्यते सकलं जगत् ।  
हविःप्रथमभोक्ता यस्तस्मै होत्रात्मने नमः॥)

महतस्तमसः पारे पुरुषं ह्यतितेजसम्।  
यं ज्ञात्वा मृत्युमत्येति तस्मै ज्ञेयात्मने नमः ॥ ४१ ॥

यं बृहन्तं बृहत्युक्थे यमग्नौ यं महाध्वरे।  
यं विप्रसंघा गायन्ति तस्मै वेदात्मने नमः ॥ ४२ ॥

ऋग्यजुःसामधामानं दशार्धहविरात्मकम् ।  
यं सप्ततन्तुं तन्वन्ति तस्मै यज्ञात्मने नमः ॥ ४३ ॥

चतुर्भिश्च चतुर्भिश्च द्वाभ्यां पञ्चभिरेव च।  
हूयते च पुनर्द्वाभ्यां तस्मै होमात्मने नमः ॥ ४४ ॥

यः सुपर्णा यजुर्नामच्छन्दोगात्रस्त्रिवृच्छिराः ।  
रथन्तरं बृहत् साम तस्मै स्तोत्रात्मने नमः ॥ ४५ ॥

यः सहस्रसमे सत्रे जज्ञे विश्वसृजामृषिः।  
हिरण्यपक्षः शकुनिस्तस्मै हंसात्मने नमः ॥ ४६ ॥

पादाङ्गं संधिपर्वाणं स्वरव्यञ्जनभूषणम् ।  
यमाहुरक्षरं दिव्यं तस्मै वागात्मने नमः ॥ ४७ ॥

पज्ञाङ्गो यो वराहो वै भूत्वा गामुज्जहार ह।  
लोकत्रयहितार्थाय तस्मै वीर्यात्मने नमः ॥ ४८ ॥

यः शेते योगमास्थाय पर्यङ्के नागभूषिते।  
फणासहस्ररचिते तस्मै निद्रात्मने नमः ॥ ४९ ॥

(विश्वे च मरुतश्चैव रुद्रादित्याश्विनावपि।  
वसवः सिद्धसाध्याश्च तस्मै देवात्मने नमः॥

अव्यक्तबुद्ध्यहंकारमनोबुद्धीन्द्रियाणि च ।  
तन्मात्राणि विशेषाश्च तस्मै तत्त्वात्मने नमः॥

भूतं भव्यं भविष्यच्च भूतादिप्रभवाप्ययः।  
योऽग्रजः सर्वभूतानां तस्मै भूतात्मने नमः॥

यं हि सूक्ष्मं विचिन्वन्ति परं सूक्ष्मविदो जनाः।  
सूक्ष्मात् सूक्ष्मं च यद् ब्रह्म तस्मै सूक्ष्मात्मने नमः॥

मत्स्यो भूत्वा विरिञ्चाय येन वेदाः समाहृताः।  
रसातलगतः शीघ्रं तस्मै मत्स्यात्मने नमः॥

मन्दराद्रिर्धृतो येन प्राप्ते ह्यमृतमन्थने।  
अतिकर्कशदेहाय तस्मै कूर्मात्मने नमः॥

वाराहं रूपमास्थाय महीं सवनपर्वताम्।  
उद्धरत्येकदंष्ट्रेण तस्मै क्रोडात्मने नमः॥

नारसिंहवपुः कृत्वा सर्वलोकभयंकरम् ।  
हिरण्यकशिपुं जघ्ने तस्मै सिंहात्मने नमः॥

वामनं रूपमास्थाय बलिं संयम्य मायया।  
त्रैलोक्यं क्रान्तवान् यस्तु तस्मै क्रान्तात्मने नमः॥

जमदग्निसुतो भूत्वा रामः शस्त्रभृतां वरः।  
महीं निःक्षत्रियां चक्रे तस्मै रामात्मने नमः॥

त्रिःसप्तकृत्वो यश्चैको धर्मे व्युत्क्रान्तगौरवान्।  
जघान क्षत्रियान् संख्ये तस्मै क्रोधात्मने नमः॥

रामो दाशरथिर्भूत्वा पुलस्त्यकुलनन्दनम् ।  
जघान रावणं संख्ये तस्मै क्षत्रात्मने नमः॥

यो हली मुसली श्रीमान् नीलाम्बरधरः स्थितः।  
रामाय रौहिणेयाय तस्मै भोगात्मने नमः॥

शङ्खिने चक्रिणे नित्यं शार्ङ्गिणे पीतवाससे।  
वनमालाधरायैव तस्मै कृष्णात्मने नमः॥

वसुदेवसुतः श्रीमान् क्रीडितो नन्दगोकुले।  
कंसस्य निधनार्थाय तस्मै क्रीडात्मने नमः॥

वासुदेवत्वमागम्य यदोर्वंशसमुद्‌भवः ।  
भूभारहरणं चक्रे तस्मै कृष्णात्मने नमः॥

सारथ्यमर्जुनस्याजौ कुर्वन् गीतामृतं ददौ।  
लोकत्रयोपकाराय तस्मै ब्रह्मात्मने नमः॥

दानवांस्तु वशे कृत्वा पुनर्बुद्धत्वमागतः।  
सर्गस्य रक्षणार्थाय तस्मै बुद्धात्मने नमः॥

हनिष्यति कलौ प्राप्ते म्लेच्छांस्तुरगवाहनः।  
धर्मसंस्थापको यस्तु तस्मै कल्क्यात्मने नमः॥

तारामये कालनेमिं हत्वा दानवपुङ्गवम्।  
ददौ राज्यं महेन्द्राय तस्मै मुख्यात्मने नमः॥

यः सर्वप्राणिनां देहे साक्षिभूतो ह्यवस्थितः।  
अक्षरः क्षरमाणानां तस्मै साक्ष्यात्मने नमः॥

नमोऽस्तु ते महादेव नमस्ते भक्तवत्सल।  
सुब्रह्मण्य नमस्तेऽस्तु प्रसीद परमेश्वर॥  
अव्यक्तव्यक्तरूपेण व्याप्तं सर्वं त्वया विभो।

नारायणं सहस्राक्षं सर्वलोकमहेश्वरम् ॥  
हिरण्यनाभं यज्ञाङ्गममृतं विश्वतोमुखम् ।  
प्रपद्ये पुण्डरीकाक्षं प्रपद्ये पुरुषोत्तमम्॥

सर्वदा सर्वकार्येषु नास्ति तेषाममङ्गलम्।  
येषां हृदिस्थो देवेशो मङ्गलायतनं हरिः॥

मङ्गलं भगवान् विष्णुर्मङ्गलं मधुसूदनः।  
मङ्गलं पुण्डरीकाक्षो मङ्गलं गरुडध्वजः॥)

यस्तनोति सतां सेतुमृतेनामृतयोनिना ।  
धर्मार्थव्यवहाराङ्गैस्तस्मै सत्यात्मने नमः ॥ ५० ॥

यं पृथग्धर्मचरणाः पृथग्धर्मफलैषिणः ।  
पृथग्धर्मैः समर्चन्ति तस्मै धर्मात्मने नमः ॥ ५१ ॥

यतः सर्वे प्रसूयन्ते ह्यनङ्गात्माङ्गदेहिनः।  
उन्मादः सर्वभूतानां तस्मै कामात्मने नमः ॥ ५२ ॥

यं च व्यक्तस्थमव्यक्तं विचिन्वन्ति महर्षयः।  
क्षेत्रे क्षेत्रज्ञमासीनं तस्मै क्षेत्रात्मने नमः ॥ ५३ ॥

यं त्रिधाऽऽत्मानमात्मस्थं वृतं षोडशभिर्गुणैः।  
प्राहुः सप्तदशं सांख्यास्तस्मै सांख्यात्मने नमः ॥ ५४ ॥

यं विनिद्रा जितश्वासाः सत्त्वस्थाः संयतेन्द्रियाः।  
ज्योतिः पश्यन्ति युञ्जानास्तस्मै योगात्मने नमः ॥ ५५ ॥

अपुण्यपुण्योपरमे यं पुनर्भवनिर्भयाः ।  
शान्ताः संन्यासिनो यान्ति तस्मै मोक्षात्मने नमः ॥ ५६ ॥

योऽसौ युगसहस्रान्ते प्रदीप्तार्चिर्विभावसुः ।  
सम्भक्षयति भूतानि तस्मै घोरात्मने नमः ॥ ५७ ॥

सम्भक्ष्य सर्वभूतानि कृत्वा चैकार्णवं जगत्।  
बालः स्वपिति यश्चैकस्तस्मै मायात्मने नमः ॥ ५८ ॥

तद् यस्य नाभ्यां सम्भूतं यस्मिन् विश्वं प्रतिष्ठितम्।  
पुष्करे पुष्कराक्षस्य तस्मै पद्मात्मने नमः ॥ ५९ ॥

सहस्रशिरसे चैव पुरुषायामितात्मने ।  
चतुःसमुद्रपर्याययोगनिद्रात्मने नमः ॥ ६० ॥

यस्य केशेषु जीमूता नद्यः सर्वाङ्गसंधिषु।  
कुक्षौ समुद्राश्चत्वारस्तस्मै तोयात्मने नमः ॥ ६१ ॥

यस्मात् सर्वाः प्रसूयन्ते सर्गप्रलयविक्रियाः।  
यस्मिंश्चैव प्रलीयन्ते तस्मै हेत्वात्मने नमः ॥ ६२ ॥

यो निषण्णो भवेद् रात्रौ दिवा भवति विष्ठितः।  
इष्टानिष्टस्य च द्रष्टा तस्मै द्रष्ट्रात्मने नमः ॥ ६३ ॥

अकुण्ठं सर्वकार्येषु धर्मकार्यार्थमुद्यतम् ।  
वैकुण्ठस्य च तद् रूपं तस्मै कार्यात्मने नमः ॥ ६४ ॥

त्रिःसप्तकृत्वो यः क्षत्रं धर्मव्युत्क्रान्तगौरवम्।  
क्रुद्धो निजघ्ने समरे तस्मै क्रौर्यात्मने नमः ॥ ६५ ॥

विभज्य पञ्चधाऽऽत्मानं वायुर्भूत्वा शरीरगः।  
यश्चेष्टयति भूतानि तस्मै वाय्वात्मने नमः ॥ ६६ ॥

युगेष्वावर्तते योगैर्मासर्त्वयनहायनैः ।  
सर्गप्रलययोः कर्ता तस्मै कालात्मने नमः ॥ ६७ ॥

ब्रह्म वक्त्रं भुजौ क्षत्रं कृत्स्नमूरूदरं विशः।  
पादौ यस्याश्रिताः शूद्रास्तस्मै वर्णात्मने नमः ॥ ६८ ॥

यस्याग्निरास्यं द्यौर्मूर्धा खं नाभिश्चरणौ क्षितिः।  
सूर्यश्चक्षुर्दिशः श्रोत्रे तस्मै लोकात्मने नमः ॥ ६९ ॥

परः कालात् परो यज्ञात् परात् परतरश्च यः।  
अनादिरादिर्विश्वस्य तस्मै विश्वात्मने नमः ॥ ७० ॥

(वैद्युतो जाठरश्चैव पावकः शुचिरेव च।  
दहनः सर्वभक्षाणां तस्मै वह्न्यात्मने नमः॥)

विषये वर्तमानानां यं ते वैशेषिकैर्गुणैः।  
प्राहुर्विषयगोप्तारं तस्मै गोप्त्रात्मने नमः ॥ ७१ ॥

अन्नपानेन्धनमयो रसप्राणविवर्धनः ।  
यो धारयति भूतानि तस्मै प्राणात्मने नमः ॥ ७२ ॥

प्राणानां धारणार्थाय योऽन्नं भुङ्क्ते चतुर्विधम्।  
अन्तर्भूतः पचत्यग्निस्तस्मै पाकात्मने नमः ॥ ७३ ॥

पिङ्गेक्षणसटं यस्य रूपं दंष्ट्रानखायुधम्।  
दानवेन्द्रान्तकरणं तस्मै दृप्तात्मने नमः ॥ ७४ ॥

यं न देवा न गन्धर्वा न दैत्या न च दानवाः।  
तत्त्वतो हि विजानन्ति तस्मै सूक्ष्मात्मने नमः ॥ ७५ ॥

रसातलगतः श्रीमाननन्तो भगवान् विभुः।  
जगद् धारयते कृत्स्नं तस्मै वीर्यात्मने नमः ॥ ७६ ॥

यो मोहयति भूतानि स्नेहपाशानुबन्धनैः।  
सर्गस्य रक्षणार्थाय तस्मै मोहात्मने नमः ॥ ७७ ॥

आत्मज्ञानमिदं ज्ञानं ज्ञात्वा पञ्चस्ववस्थितम्।  
यं ज्ञानेनाभिगच्छन्ति तस्मै ज्ञानात्मने नमः ॥ ७८ ॥

अप्रमेयशरीराय सर्वतोबुद्धिचक्षुषे ।  
अनन्तपरिमेयाय तस्मै दिव्यात्मने नमः ॥ ७९ ॥

जटिने दण्डिने नित्यं लम्बोदरशरीरिणे।  
कमण्डलूनिषङ्गाय तस्मै ब्रह्मात्मने नमः ॥ ८० ॥

शूलिने त्रिदशेशाय त्र्यम्बकाय महात्मने।  
भस्मदिग्धाङ्गलिङ्गाय तस्मै रुद्रात्मने नमः ॥ ८१ ॥

चन्द्रार्धकृतशीर्षाय व्यालयज्ञोपवीतिने ।  
पिनाकशूलहस्ताय तस्मा उग्रात्मने नमः ॥ ८२ ॥

सर्वभूतात्मभूताय भूतादिनिधनाय च ।  
अक्रोधद्रोहमोहाय तस्मै शान्तात्मने नमः ॥ ८३ ॥

यस्मिन् सर्वं यतः सर्वं यः सर्वं सर्वतश्च यः।  
यश्च सर्वमयो नित्यं तस्मै सर्वात्मने नमः ॥ ८४ ॥

विश्वकर्मन् नमस्तेऽस्तु विश्वात्मन् विश्वसम्भव।  
अपवर्गोऽसि भूतानां पञ्चानां परतः स्थितः ॥ ८५ ॥

नमस्ते त्रिषु लोकेषु नमस्ते परतस्त्रिषु।  
नमस्ते दिक्षु सर्वासु त्वं हि सर्वमयो निधिः ॥ ८६ ॥

नमस्ते भगवन् विष्णो लोकानां प्रभवाप्यय।  
त्वं हि कर्ता हृषीकेश संहर्ता चापराजितः ॥ ८७ ॥

न हि पश्यामि ते भावं दिव्यं हि त्रिषु वर्त्मसु।  
त्वां तु पश्यामि तत्त्वेन यत् ते रूपं सनातनम्॥८८॥

दिवं ते शिरसा व्याप्तं पद्‌भ्यां देवी वसुन्धरा।  
विक्रमेण त्रयो लोकाः पुरुषोऽसि सनातनः ॥ ८९ ॥

दिशो भुजा रविश्चक्षुर्वीर्ये शुक्रः प्रतिष्ठितः।  
सप्त मार्गा निरुद्धास्ते वायोरमिततेजसः ॥ ९० ॥

अतसीपुष्पसंकाशं पीतवाससमच्युतम् ।  
ये नमस्यन्ति गोविन्दं न तेषां विद्यते भयम् ॥ ९१ ॥

एकोऽपि कृष्णस्य कृतः प्रणामो  
दशाश्वमेधावभृथेन तुल्यः ।  
दशाश्वमेधी पुनरेति जन्म  
कृष्णप्रणामी न पुनर्भवाय ॥ ९२ ॥

कृष्णव्रताः कृष्णमनुस्मरन्तो  
रात्रौ च कृष्णं पुनरुत्थिता ये।  
ते कृष्णदेहाः प्रविशन्ति कृष्ण-  
माज्यं यथा मन्त्रहुतं हुताशे ॥ ९३ ॥

नमो नरकसंत्रासरक्षामण्डलकारिणे ।  
संसारनिम्नगावर्ततरिकाष्ठाय विष्णवे ॥ ९४ ॥

नमो ब्रह्मण्यदेवाय गोब्राह्मणहिताय च।  
जगद्धिताय कृष्णाय गोविन्दाय नमो नमः ॥ ९५ ॥

प्राणकान्तारपाथेयं संसारोच्छेदभेषजम् ।  
दुःखशोकपरित्राणं हरिरित्यक्षरद्वयम् ॥ ९६ ॥

यथा विष्णुमयं सत्यं यथा विष्णुमयं जगत्।  
यथा विष्णुमयं सर्वं पाप्मा मे नश्यतां तथा ॥ ९७ ॥

त्वां प्रपन्नाय भक्ताय गतिमिष्टां जिगीषवे।  
यच्छ्रेयः पुण्डरीकाक्ष तद् ध्यायस्व सुरोत्तम ॥ ९८ ॥

इति विद्यातपोयोनिरयोनिर्विष्णुरीडितः ।  
वाग्यज्ञेनार्चितो देवः प्रीयतां मे जनार्दनः ॥ ९९ ॥

नारायणः परं ब्रह्म नारायणपरं तपः।  
नारायणः परो देवः सर्वं नारायणः सदा ॥ १०० ॥

एतावदुक्त्वा वचनं भीष्मस्तद्‌गतमानसः ।  
नम इत्येव कृष्णाय प्रणाममकरोत् तदा ॥ १०१ ॥

अभिगम्य तु योगेन भक्तिं भीष्मस्य माधवः।  
त्रैलोक्यदर्शनं ज्ञानं दिव्यं दत्त्वा ययौ हरिः ॥ १०२ ॥

(यं योगिनः प्राप्तवियोगकाले  
यत्नेन चित्ते विनिवेशयन्ति ।  
स तं पुरस्ताद्धरिमीक्षमाणः  
प्राणाञ्जहौ प्राप्तफलो हि भीष्मः॥)

तस्मिन्नुपरते शब्दे ततस्ते ब्रह्मवादिनः।  
भीष्मं वाग्भिर्बाष्पकण्ठास्तमानर्चुर्महामतिम् ॥ १०३ ॥

ते स्तुवन्तश्च विप्राग्य्राः केशवं पुरुषोत्तमम्।  
भीष्मं च शनकैः सर्वे प्रशशंसुः पुनः पुनः ॥ १०४ ॥

विदित्वा भक्तियोगं तु भीष्मस्य पुरुषोत्तमः।  
सहसोत्थाय संहृष्ठो यानमेवान्वपद्यत ॥ १०५ ॥

केशवः सात्यकिश्चापि रथेनैकेन जग्मतुः।  
अपरेण महात्मानौ युधिष्ठिरधनंजयौ ॥ १०६ ॥

भीमसेनो यमौ चोभौ रथमेकं समाश्रिताः।  
कृपो युयुत्सुः सूतश्च संजयश्च परंतपः ॥ १०७ ॥

ते रथैर्नगराकारैः प्रयाताः पुरुषर्षभाः।  
नेमिघोषेण महता कम्पयन्तो वसुन्धराम् ॥ १०८ ॥

ततो गिरः पुरुषवरस्तवान्विता  
द्विजेरिताः पथि सुमनाः स शुश्रुवे।  
कृताञ्जलिं प्रणतमथापरं जनं  
स केशिहा मुदितमनाभ्यनन्दत ॥ १०९ ॥

(इति स्मरन् पठति च शार्ङ्गधन्वनः  
शृणोति वा यदुकुलनन्दनस्तवम् ।  
स चक्रभृत्प्रतिहतसर्वकिल्बिषो  
जनार्दनं प्रविशति देहसंक्षये ॥

स्तवराजः समाप्तोऽयं विष्णोरद्भुतकर्मणः ।  
गाङ्गेयेन पुरा गीतो महापातकनाशनः॥

इमं नरः स्तवराजं मुमुक्षुः  
पठन् शुचिः कलुषितकल्मषापहम् ।  
अतीत्य लोकानमलान् सनातनान्  
पदं स गच्छत्यमृतं महात्मनः॥)