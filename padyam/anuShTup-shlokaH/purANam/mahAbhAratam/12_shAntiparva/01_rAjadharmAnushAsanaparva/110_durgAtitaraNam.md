+++
title_full = "110 सदाचार और ईश्वरभक्ति आदिको दुःखोंसे छूटनेका उपाय बताना"
title = "११० दुर्गातितरणम्"

+++


क्लिश्यमानेषु भूतेषु तैस्तैर्भावैस्ततस्ततः ।  
दुर्गाण्यतितरेद् येन तन्मे ब्रूहि पितामह ॥ १ ॥

आश्रमेषु यथोक्तेषु यथोक्तं ये द्विजातयः।  
वर्तन्ते संयतात्मानो दुर्गाण्यतितरन्ति ते ॥ २ ॥

ये दम्भान्नाचरन्ति स्म येषां वृत्तिश्च संयता।  
विषयांश्च निगृह्णन्ति दुर्गाण्यतितरन्ति ते ॥ ३ ॥

प्रत्याहुर्नोच्यमाना ये न हिंसन्ति च हिंसिताः।  
प्रयच्छन्ति न याचन्ते दुर्गाण्यतितरन्ति ते ॥ ४ ॥

वासयन्त्यतिथीन् नित्यं नित्यं ये चानसूयकाः।  
नित्यं स्वाध्यायशीलाश्च दुर्गाण्यतितरन्ति ते ॥ ५ ॥

मातापित्रोश्च ये वृत्तिं वर्तन्ते धर्मकोविदाः।  
वर्जयन्ति दिवा स्वप्नं दुर्गाण्यतितरन्ति ते ॥ ६ ॥

ये वा पापं न कुर्वन्ति कर्मणा मनसा गिरा।  
निक्षिप्तदण्डा भूतेषु दुर्गाण्यतितरन्ति ते ॥ ७ ॥

ये न लोभान्नयन्त्यर्थान् राजानो रजसान्विताः।  
विषयान् परिरक्षन्ति दुर्गाण्यतितरन्ति ते ॥ ८ ॥

स्वेषु दारेषु वर्तन्ते न्यायवृत्तिमृतावृतौ।  
अग्निहोत्रपराः सन्तो दुर्गाण्यतितरन्ति ते ॥ ९ ॥

आहवेषु च ये शूरास्त्यक्त्वा मरणजं भयम्।  
धर्मेण जयमिच्छन्ति दुर्गाण्यतितरन्ति ते ॥ १० ॥

ये वदन्तीह सत्यानि प्राणत्यागेऽप्युपस्थिते।  
प्रमाणभूता भूतानां दुर्गाण्यतितरन्ति ते ॥ ११ ॥

कर्माण्यकुहकार्थानि येषां वाचश्च सूनृताः।  
येषामर्थाश्च सम्बद्धा दुर्गाण्यतितरन्ति ते ॥ १२ ॥

अनध्यायेषु ये विप्राः स्वाध्यायं नेह कुर्वते।  
तपोनिष्ठाः सुतपसो दुर्गाण्यतितरन्ति ते ॥ १३ ॥

ये तपश्च तपस्यन्ति कौमारब्रह्मचारिणः।  
विद्यावेदव्रतस्नाता दुर्गाण्यतितरन्ति ते ॥ १४ ॥

ये च संशान्तरजसः संशान्ततमसश्च ये।  
सत्त्वे स्थिता महात्मानो दुर्गाण्यतितरन्ति ते ॥ १५ ॥

येषां न कश्चित् त्रसति न त्रसन्ति हि कस्यचित्।  
येषामात्मसमो लोको दुर्गाण्यतितरन्ति ते ॥ १६ ॥

परश्रिया न तप्यन्ति ये सन्तः पुरुषर्षभाः।  
ग्राम्यादर्थान्निवृत्ताश्च दुर्गाण्यतितरन्ति ते ॥ १७ ॥

सर्वान् देवान् नमस्यन्ति सर्वधर्मांश्च शृण्वते।  
ये श्रद्दधानाः शान्ताश्च दुर्गाण्यतितरन्ति ते ॥ १८ ॥

ये न मानित्वमिच्छन्ति मानयन्ति च ये परान्।  
मान्यमानान् नमस्यन्ति दुर्गाण्यतितरन्ति ते ॥ १९ ॥

ये च श्राद्धानि कुर्वन्ति तिथ्यां तिथ्यां प्रजार्थिनः।  
सुविशुद्धेन मनसा दुर्गाण्यतितरन्ति ते ॥ २० ॥

ये क्रोधं संनियच्छन्ति क्रुद्धान्संशमयन्ति च।  
न च कुप्यन्ति भूतानां दुर्गाण्यतितरन्ति ते ॥ २१ ॥

मधु मांसं च ये नित्यं वर्जयन्तीह मानवाः।  
जन्मप्रभृति मद्यं च दुर्गाण्यतितरन्ति ते ॥ २२ ॥

यात्रार्थं भोजनं येषां संतानार्थं च मैथुनम्।  
वाक् सत्यवचनार्थाय दुर्गाण्यतितरन्ति ते ॥ २३ ॥

ईश्वरं सर्वभूतानां जगतः प्रभवाप्ययम्।  
भक्ता नारायणं देवं दुर्गाण्यतितरन्ति ते ॥ २४ ॥

य एष पद्‌मरक्ताक्षः पीतवासा महाभुजः।  
सुहृद् भ्राता च मित्रं च सम्बन्धी च तथाच्युतः॥२५॥

य इमान् सकलाल्लोँकांश्चर्मवत् परिवेष्टयेत्।  
इच्छन् प्रभुरचिन्त्यात्मा गोविन्दः पुरुषोत्तमः ॥ २६ ॥

स्थितः प्रियहिते जिष्णोः स एष पुरुषोत्तमः।  
राजंस्तव च दुर्धर्षो वैकुण्ठः पुरुषर्षभ ॥ २७ ॥

य एनं संश्रयन्तीह भक्ता नारायणं हरिम्।  
ते तरन्तीह दुर्गाणि न चात्रास्ति विचारणा ॥ २८ ॥

(अस्मिन्नर्पितकर्माणः सर्वभावेन भारत ।  
कृष्णे कमलपत्राक्षे दुर्गाण्यतितरन्ति ते॥

ब्रह्माणं लोककर्तारं ये नमस्यन्ति सत्पतिम्।  
यष्टव्यं क्रतुभिर्देवं दुर्गाण्यतितरन्ति ते॥

यं विष्णुरिन्द्रः शम्भुश्च ब्रह्मा लोकपितामहः।  
स्तुवन्ति विविधैः स्तोत्रैर्देवदेवं महेश्वरम्॥  
तमर्चयन्ति ये शश्वद् दुर्गाण्यतितरन्ति ते॥)

दुर्गातितरणं ये च पठन्ति श्रावयन्ति च।  
कथयन्ति च विप्रेभ्यो दुर्गाण्यतितरन्ति ते ॥ २९ ॥

इति कृत्यसमुद्देशः कीर्तितस्ते मयानघ।  
तरन्ते येन दुर्गाणि परत्रेह च मानवाः ॥ ३० ॥