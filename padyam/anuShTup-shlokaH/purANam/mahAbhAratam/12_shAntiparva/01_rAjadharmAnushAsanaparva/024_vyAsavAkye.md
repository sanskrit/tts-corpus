+++
title_full = "024 व्यासजीका युधिष्ठिरको राजा हयग्रीवका चरित्र सुनाकर उन्हें राजोचित कर्तव्यका पालन करनेके लिये जोर देना"
title = "०२४ व्यासवाक्ये"

+++


पुनरेव महर्षिस्तं कृष्णद्वैपायनो मुनिः।  
अजातशत्रुं कौन्तेयमिदं वचनमब्रवीत् ॥ १ ॥

अरण्ये वसतां तात भ्रातॄणां ते मनस्विनाम्।  
मनोरथा महाराज ये तत्रासन् युधिष्ठिर ॥ २ ॥  
तानिमे भरतश्रेष्ठ प्राप्नुवन्तु महारथाः।

प्रशाधि पृथिवीं पार्थ ययातिरिव नाहुषः ॥ ३ ॥  
अरण्ये दुःखवसतिरनुभूता तपस्विभिः ।  
दुःखस्यान्ते नरव्याघ्र सुखान्यनुभवन्तु वै ॥ ४ ॥

धर्ममर्थं च कामं च भ्रातृभिः सह भारत।  
अनुभूय ततः पश्चात् प्रस्थातासि विशाम्पते ॥ ५ ॥

अर्थिनां च पितॄणां च देवतानां च भारत।  
आनृण्यं गच्छ कौन्तेय तत् सर्वं च करिष्यसि ॥ ६ ॥

सर्वमेधाश्वमेधाभ्यां यजस्व कुरुनन्दन ।  
ततः पश्चान्महाराज गमिष्यसि परां गतिम् ॥ ७ ॥

भ्रातॄंश्च सर्वान् क्रतुभिः संयोज्य बहुदक्षिणैः।  
सम्प्राप्तः कीर्तिमतुलां पाण्डवेय भविष्यसि ॥ ८ ॥

विद्मस्ते पुरुषव्याघ्र वचनं कुरुसत्तम।  
शृणुष्वैवं यथा कुर्वन् न धर्माच्च्यवसे नृप ॥ ९ ॥

आददानस्य विजयं विग्रहं च युधिष्ठिर।  
समानधर्मकुशलाः स्थापयन्ति नरेश्वर ॥ १० ॥

(प्रत्यक्षमनुमानं च उपमानं तथाऽऽगमः।  
अर्थापत्तिस्तथैतिह्यं संशयो निर्णयस्तथा ॥  
आकारो हीङ्गितश्चैव गतिश्चेष्टा च भारत।  
प्रतिज्ञा चैव हेतुश्च दृष्टान्तोपनयौ तथा॥  
उक्तं निगमनं तेषां प्रमेयं च प्रयोजनम्।  
एतानि साधनान्याहुर्बहुवर्गप्रसिद्धये ॥

प्रत्यक्षमनुमानं च सर्वेषां योनिरिष्यते।  
प्रमाणज्ञो हि शक्नोति दण्डनीतौ विचक्षणः॥  
अप्रमाणवतां नीतो दण्डो हन्यान्महीपतिम्।)

देशकालप्रतीक्षी यो दस्यून् मर्षयते नृपः।  
शास्त्रजां बुद्धिमास्थाय युज्यते नैनसा हि सः ॥ ११ ॥

आदाय बलिषड्भागं यो राष्ट्रं नाभिरक्षति।  
प्रतिगृह्णाति तत् पापं चतुर्थांशेन भूमिपः ॥ १२ ॥

निबोध च यथाऽऽतिष्ठन् धर्मान्न च्यवते नृपः।  
निग्रहाद् धर्मशास्त्राणामनुरुद्ध्यन्नपेतभीः ॥ १३ ॥

कामक्रोधावनादृत्य पितेव समदर्शनः ।  
शास्त्रजां बुद्धिमास्थाय युज्यते नैनसा हि सः ॥ १४ ॥

दैवेनाभ्याहतो राजा कर्मकाले महाद्युते।  
न साधयति यत् कर्म न तत्राहुरतिक्रमम् ॥ १५ ॥

तरसा बुद्धिपूर्वं वा निग्राह्या एव शत्रवः।  
पापैः सह न संदध्याद् राज्यं पण्यं न कारयेत्॥१६॥

शूराश्चार्याश्च सत्कार्या विद्वांसश्च युधिष्ठिर।  
गोमिनो धनिनश्चैव परिपाल्या विशेषतः ॥ १७ ॥

व्यवहारेषु धर्मेषु योक्तव्याश्च बहुश्रुताः।  
(प्रमाणज्ञा महीपाल न्यायशास्त्रावलम्बिनः ।  
वेदार्थतत्त्वविद् राजंस्तर्कशास्त्रबहुश्रुताः ॥  
मन्त्रे च व्यवहारे च नियोक्तव्या विजानता।

तर्कशास्त्रकृता बुद्धिर्धर्मशास्त्रकृता च या॥  
दण्डनीतिकृता चैव त्रैलोक्यमपि साधयेत्।

नियोज्या वेदतत्त्वज्ञा यज्ञकर्मसु पार्थिव॥  
वेदज्ञा ये च शास्त्रज्ञास्ते च राजन् सुबुद्धयः।

आन्वीक्षिकीत्रयीवार्तादण्डनीतिषु पारगाः ।  
ते तु सर्वत्र योक्तव्यास्ते च बुद्धेः परं गताः॥)  
गुणयुक्तेऽपि नैकस्मिन् विश्वसेत विचक्षणः ॥ १८ ॥

अरक्षिता दुर्विनीतो मानी स्तब्धोऽभ्यसूयकः।  
एनसा युज्यते राजा दुर्दान्त इति चोच्यते ॥ १९ ॥

येऽरक्ष्यमाणा हीयन्ते दैवेनाभ्याहता नृप।  
तस्करैश्चापि हीयन्ते सर्वं तद् राजकिल्बिषम् ॥ २० ॥

सुमन्त्रिते सुनीते च सर्वतश्चोपपादिते।  
पौरुषे कर्मणि कृते नास्त्यधर्मो युधिष्ठिर ॥ २१ ॥

विच्छिद्यन्ते समारब्धा सिद्ध्यन्ते चापि दैवतः।  
कृते पुरुषकारे तु नैनः स्पृशति पार्थिवम् ॥ २२ ॥

अत्र ते राजशार्दूल वर्तयिष्ये कथामिमाम्।  
यद् वृत्तं पूर्वराजर्षेर्हयग्रीवस्य पाण्डव ॥ २३ ॥

शत्रून् हत्वा हतस्याजौ शूरस्याक्लिष्टकर्मणः।  
असहायस्य संग्रामे निर्जितस्य युधिष्ठिर ॥ २४ ॥

यत् कर्म वै निग्रहे शात्रवाणां  
योगश्चाग्र्यः पालने मानवानाम् ।  
कृत्वा कर्म प्राप्य कीर्तिं स युद्धाद्  
वाजिग्रीवो मोदते स्वर्गलोके ॥ २५ ॥

संयुक्तात्मा समरेष्वाततायी  
शस्त्रैश्छिन्नो दस्युभिर्वध्यमानः ।  
अश्वग्रीवः कर्मशीलो महात्मा  
संसिद्धार्थो मोदते स्वर्गलोके ॥ २६ ॥

धनुर्यूपो रशना ज्या शरः स्रुक्  
स्रुवः खड्गो रुधिरं यत्र चाज्यम्।  
रथो वेदी कामगो युद्धमग्नि-  
श्चातुर्होत्रं चतुरो वाजिमुख्याः ॥ २७ ॥  
हुत्वा तस्मिन् यज्ञवह्नावथारीन्  
पापान्मुक्तो राजसिंहस्तरस्वी ।  
प्राणान् हुत्वा चावभृथे रणे स  
वाजिग्रीवो मोदते देवलोके ॥ २८ ॥

राष्ट्रं रक्षन् बुद्धिपूर्वं नयेन  
संत्यक्तात्मा यज्ञशीलो महात्मा ।  
सर्वाल्लोँकान् व्याप्य कीर्त्या मनस्वी  
वाजिग्रीवो मोदते देवलोके ॥ २९ ॥

दैवीं सिद्धिं मानुषीं दण्डनीतिं  
योगन्यासैः पालयित्वा महीं च।  
तस्माद् राजा धर्मशीलो महात्मा  
वाजिग्रीवो मोदते देवलोके ॥ ३० ॥

विद्वांस्त्यागी श्रद्दधानः कृतज्ञ-  
स्त्यक्त्वा लोकं मानुषं कर्म कृत्वा।  
मेधाविनां विदुषां सम्मतानां  
तनुत्यजां लोकमाक्रम्य राजा ॥ ३१ ॥

सम्यग् वेदान् प्राप्य शास्त्राण्यधीत्य  
सम्यग् राज्यं पालयित्वा महात्मा।  
चातुर्वर्ण्यं स्थापयित्वा स्वधर्मे  
वाजिग्रीवो मोदते देवलोके ॥ ३२ ॥

जित्वा संग्रामान् पालयित्वा प्रजाश्च  
सोमं पीत्वा तर्पयित्वा द्विजाग्र्यान्।  
युक्त्या दण्डं धारयित्वा प्रजानां  
युद्धे क्षीणो मोदते देवलोके ॥ ३३ ॥

वृत्तं यस्य श्लाघनीयं मनुष्याः  
सन्तो विद्वांसोऽर्हयन्त्यर्हणीयम् ।  
स्वर्गं जित्वा वीरलोकानवाप्य  
सिद्धिं प्राप्तः पुण्यकीर्तिर्महात्मा ॥ ३४ ॥