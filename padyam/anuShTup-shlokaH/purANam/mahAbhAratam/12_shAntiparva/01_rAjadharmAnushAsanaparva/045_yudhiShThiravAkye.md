+++
title_full = "045 युधिष्ठिरके द्वारा ब्राह्मणों तथा आश्रितोंका सत्कार एवं दान और श्रीकृष्णके पास जाकर उनकी स्तुति करते हुए कृतज्ञता-प्रकाशन"
title = "०४५ युधिष्ठिरवाक्ये"

+++


प्राप्य राज्यं महाबाहुर्धर्मपुत्रो युधिष्ठिरः।  
यदन्यदकरोद् विप्र तन्मे वक्तुमिहार्हसि ॥ १ ॥

भगवान् वा हृषीकेशस्त्रैलोक्यस्य परो गुरुः।  
ऋषे यदकरोद् वीरस्तच्च व्याख्यातुमर्हसि ॥ २ ॥

शृणु तत्त्वेन राजेन्द्र कीर्त्यमानं मयानघ।  
वासुदेवं पुरस्कृत्य यदकुर्वत पाण्डवाः ॥ ३ ॥

प्राप्य राज्यं महाराज कुन्तीपुत्रो युधिष्ठिरः।  
चातुर्वर्ण्यं यथायोग्यं स्वे स्वे स्थाने न्यवेशयत् ॥ ४ ॥

ब्राह्मणानां सहस्रं च स्नातकानां महात्मनाम्।  
सहस्रं निष्कमेकैकं दापयामास पाण्डवः ॥ ५ ॥

तथाऽनुजीविनो भृत्यान् संश्रितानतिथीनपि ।  
कामैः संतर्पयामास कृपणांस्तर्ककानपि ॥ ६ ॥

पुरोहिताय धौम्याय प्रादादयुतशः स गाः।  
धनं सुवर्णं रजतं वासांसि विविधान्यपि ॥ ७ ॥

कृपाय च महाराज गुरुवृत्तिमवर्तत।  
विदुराय च राजासौ पूजां चक्रे यतव्रतः ॥ ८ ॥

भक्ष्यान्नपानैर्विविधैर्वासोभिः शयनासनैः ।  
सर्वान् संतोषयामास संश्रितान् ददतां वरः ॥ ९ ॥

लब्धप्रशमनं कृत्वा स राजा राजसत्तम।  
युयुत्सोर्धार्तराष्ट्रस्य पूजां चक्रे महायशाः ॥ १० ॥  
धृतराष्ट्राय तद् राज्यं गान्धार्यै विदुराय च।  
निवेद्य सुस्थवद् राजा सुखमास्ते युधिष्ठिरः ॥ ११ ॥

तथा सर्वं स नगरं प्रसाद्य भरतर्षभ।  
वासुदेवं महात्मानमभ्यगच्छत् कृताञ्जलिः ॥ १२ ॥

ततो महति पर्यङ्के मणिकाञ्चनभूषिते।  
ददर्श कृष्णमासीनं नीलमेघसमद्युतिम् ॥ १३ ॥  
जाज्वल्यमानं वपुषा दिव्याभरणभूषितम् ।  
पीतकौशेयवसनं हेम्नेवोपगतं मणिम् ॥ १४ ॥

कौस्तुभेनोरसिस्थेन मणिनाभिविराजितम् ।  
उद्यतेवोदयं शैलं सूर्येणाभिविराजितम् ॥ १५ ॥

नौपम्यं विद्यते तस्य त्रिषु लोकेषु किंचन।  
सोऽभिगम्य महात्मानं विष्णुं पुरुषविग्रहम् ॥ १६ ॥  
उवाच मधुरं राजा स्मितपूर्वमिदं तदा।

सुखेन ते निशा कच्चिद् व्युष्टा बुद्धिमतां वर ॥ १७ ॥  
कच्चिज्ज्ञानानि सर्वाणि प्रसन्नानि तवाच्युत।

तथैवोपश्रिता देवी बुद्धिर्बुद्धिमतां वर ॥ १८ ॥  
वयं राज्यमनुप्राप्ताः पृथिवी च वशे स्थिता।  
तव प्रसादाद् भगवंस्त्रिलोकगतिविक्रम ॥ १९ ॥  
जयं प्राप्ता यशश्चाग्र्यं न च धर्मच्युता वयम्।

तं तथा भाषमाणं तु धर्मराजमरिंदमम्।  
नोवाच भगवान् किंचिद् ध्यानमेवान्वपद्यत ॥ २० ॥