+++
title_full = "083 सभासद् आदिके लक्षण, गुप्त सलाह सुननेके अधिकारी और अनधिकारी तथा गुप्त-मन्त्रणाकी विधि एवं स्थानका निर्देश"
title = "०८३ सभ्यादिलक्षणकथने"

+++


सभासदः सहायाश्च सुहृदश्च विशाम्पते।  
परिच्छदास्तथामात्याः कीदृशाः स्युः पितामह ॥ १ ॥

ह्रीनिषेवास्तथा दान्ताः सत्यार्जवसमन्विताः ।  
शक्ताः कथयितुं सम्यक् ते तव स्युः सभासदः ॥ २ ॥

अमात्यांश्चातिशूरांश्च ब्राह्मणांश्च परिश्रुतान् ।  
सुसंतुष्टांश्च कौन्तेय महोत्साहांश्च कर्मसु ॥ ३ ॥  
एतान् सहायाल्ँलिप्सेथाः सर्वास्वापत्सु भारत।

कुलीनः पूजितो नित्यं न हि शक्तिं निगूहति ॥ ४ ॥  
प्रसन्नमप्रसन्नं वा पीडितं हतमेव वा।  
आवर्तयति भूयिष्ठं तदेव ह्यनुपालितम् ॥ ५ ॥

कुलीना देशजाः प्राज्ञा रूपवन्तो बहुश्रुताः।  
प्रगल्भाश्चानुरक्ताश्च ते तव स्युः परिच्छदाः ॥ ६ ॥

दौष्कुलेयाश्च लुब्धाश्च नृशंसा निरपत्रपाः।  
ते त्वां तात निषेवेयुर्यावदार्द्रकपाणयः ॥ ७ ॥

कुलीनात् शीलसम्पन्नानिङ्गितज्ञाननिष्ठुरान् ।  
देशकालविधानज्ञान् भर्तृकार्यहितैषिणः ॥ ८ ॥  
नित्यमर्थेषु सर्वेषु राजा कुर्वीत मन्त्रिणः।

अर्थमानार्घ्यसत्कारैर्भोगैरुच्चावचैः प्रियान् ॥ ९ ॥  
यानर्थभाजो मन्येथास्ते ते स्युः सुखभागिनः।

अभिन्नवृत्ता विद्वांसः सद्‌वृत्ताश्चरितव्रताः ।  
न त्वां नित्यार्थिनो जह्युरक्षुद्राः सत्यवादिनः ॥ १० ॥

अनार्या ये न जानन्ति समयं मन्दचेतसः।  
तेभ्यः परिजुगुप्सेथा ये चापि समयच्युताः ॥ ११ ॥

नैकमिच्छेद् गणं हित्वा स्वाच्चेदन्यतरग्रहः।  
यस्त्वेको बहुभिः श्रेयान् कामं तेन गणं त्यजेत् ॥ १२ ॥

श्रेयसो लक्षणं चैतद् विक्रमो यस्य दृश्यते।  
कीर्तिप्रधानो यश्च स्यात् समये यश्च तिष्ठति ॥ १३ ॥  
समर्थान् पूजयेद् यश्च नास्पर्धैः स्पर्धते च यः।  
न च कामाद् भयात् क्रोधाल्लोभाद् वा धर्ममुत्सृजेत् ॥ १४ ॥  
अमानी सत्यवान् क्षान्तो जितात्मा मानसंयुतः।  
स ते मन्त्रसहायः स्यात् सर्वावस्थापरीक्षितः ॥ १५ ॥

कुलीनः कुलसम्पन्नस्तितिक्षुर्दक्ष आत्मवान् ।  
शूरः कृतज्ञः सत्यश्च श्रेयसः पार्थ लक्षणम् ॥ १६ ॥

तस्यैवं वर्तमानस्य पुरुषस्य विजानतः।  
अमित्राः सम्प्रसीदन्ति तथा मित्रीभवन्त्यपि ॥ १७ ॥

अत ऊर्ध्वममात्यानां परीक्षेत गुणागुणम्।  
संयतात्मा कृतप्रज्ञो भूतिकामश्च भूमिपः ॥ १८ ॥

सम्बन्धिपुरुषैराप्तैरभिजातैः स्वदेशजैः ।  
अहार्यैरव्यभीचारैः सर्वशः सुपरीक्षितैः ॥ १९ ॥  
यौनाः श्रौतास्तथा मौलास्तथैवाप्यनहंकृताः ।  
कर्तव्या भूतिकामेन पुरुषेण बुभूषता ॥ २० ॥

येषां वैनयिकी बुद्धिः प्रकृतिश्चैव शोभना।  
तेजो धैर्यं क्षमा शौचमनुरागः स्थितिर्धृतिः ॥ २१ ॥  
परीक्ष्य च गुणान् नित्यं प्रौढभावान् धुरंधरान्।  
पञ्चोपधाव्यतीतांश्च कुर्याद् राजार्थकारिणः ॥ २२ ॥

पर्याप्तवचनान् वीरान् प्रतिपत्तिविशारदान् ।  
कुलीनात् सत्त्वसम्पन्नानिङ्गितज्ञाननिष्ठुरान् ॥ २३ ॥  
देशकालविधानज्ञान् भर्तृकार्यहितैषिणः ।  
नित्यमर्थेषु सर्वेषु राजन् कुर्वीत मन्त्रिणः ॥ २४ ॥

हीनतेजोऽभिसंसृष्टो नैव जातु व्यवस्यति।  
अवश्यं जनयत्येव सर्वकर्मसु संशयम् ॥ २५ ॥

एवमल्पश्रुतो मन्त्री कल्याणाभिजनोऽप्युत ।  
धर्मार्थकामसंयुक्तो नालं मन्त्रं परीक्षितुम् ॥ २६ ॥

तथैवानभिजातोऽपि काममस्तु बहुश्रुतः ।  
अनायक इवाचक्षुर्मुह्यत्यणुषु कर्मसु ॥ २७ ॥

यो वाप्यस्थिरसंकल्पो बुद्धिमानागतागमः ।  
उपायज्ञोऽपि नालं स कर्म प्रापयितुं चिरम् ॥ २८ ॥

केवलात् पुनरादानात् कर्मणो नोपपद्यते।  
परामर्शो विशेषाणामश्रुतस्येह दुर्मतेः ॥ २९ ॥

मन्त्रिण्यननुरक्ते तु विश्वासो नोपपद्यते।  
तस्मादननुरक्ताय नैव मन्त्रं प्रकाशयेत् ॥ ३० ॥

व्यथयेद्धि स राजानं मन्त्रिभिः सहितोऽनृजुः।  
मारुतोपहितच्छिद्रैः प्रविश्याग्निरिव द्रुमम् ॥ ३१ ॥

संक्रुद्धश्चैकदा स्वामी स्थानाच्चैवापकर्षति ।  
वाचा क्षिपति संरब्धः पुनः पश्चात् प्रसीदति ॥ ३२ ॥

तानि तान्यनुरक्तेन शक्यानि हि तितिक्षितुम्।  
मन्त्रिणां च भवेत् क्रोधो विस्फूर्जितमिवाशनेः ॥ ३३ ॥

यस्तु संसहते तानि भर्तुः प्रियचिकीर्षया।  
समानसुखदुःखं तं पृच्छेदर्थेषु मानवम् ॥ ३४ ॥

अनृजुस्त्वनुरक्तोऽपि सम्पन्नश्चेतरैर्गुणैः ।  
राज्ञः प्रज्ञानयुक्तोऽपि न मन्त्रं श्रोतुमर्हति ॥ ३५ ॥

योऽमित्रैः सह सम्बद्धो न पौरान् बहु मन्यते।  
असुहृत् तादृशो ज्ञेयो न मन्त्रं श्रोतुमर्हति ॥ ३६ ॥

अविद्वानशुचिः स्तब्धः शत्रुसेवी विकत्थनः।  
असुहृत् क्रोधनो लुब्धो न मन्त्रं श्रोतुमर्हति ॥ ३७ ॥

आगन्तुश्चानुरक्तोऽपि काममस्तु बहुश्रुतः ।  
सत्कृतः संविभक्तो वा न मन्त्रं श्रोतुमर्हति ॥ ३८ ॥

विधर्मतो विप्रकृतः पिता यस्याभवत् पुरा।  
सत्कृतः स्थापितः सोऽपि न मन्त्रं श्रोतुमर्हति ॥ ३९ ॥

यः स्वल्पेनापि कार्येण सुहृदाक्षारितो भवेत्।  
पुनरन्यैर्गुणैर्युक्तो न मन्त्रं श्रोतुमर्हति ॥ ४० ॥

कृतप्रज्ञश्च मेधावी बुधो जानपदः शुचिः।  
सर्वकर्मसु यः शुद्धः स मन्त्रं श्रोतुमर्हति ॥ ४१ ॥

ज्ञानविज्ञानसम्पन्नः प्रकृतिज्ञः परात्मनोः ।  
सुहृदात्मसमो राज्ञः स मन्त्रं श्रोतुमर्हति ॥ ४२ ॥

सत्यवाक् शीलसम्पन्नो गम्भीरः सत्रपो मृदुः।  
पितृपैतामहो यः स्यात् स मन्त्रं श्रोतुमर्हति ॥ ४३ ॥

संतुष्टः सम्मतः सत्यः शौटीरो द्वेष्यपापकः।  
मन्त्रवित् कालविच्छूरः स मन्त्रं श्रोतुमर्हति ॥ ४४ ॥

सर्वलोकमिमं शक्तः सान्त्वेन कुरुते वशे।  
तस्मै मन्त्रः प्रयोक्तव्यो दण्डमाधित्सता नृप ॥ ४५ ॥

पौरजानपदा यस्मिन् विश्वासं धर्मतो गताः।  
योद्धा नयविपश्चिच्च स मन्त्रं श्रोतुमर्हति ॥ ४६ ॥

तस्मात् सर्वैर्गुणैरेतैरुपपन्नाः सुपूजिताः ।  
मन्त्रिणः प्रकृतिज्ञाः स्युस्त्र्यवरा महदीप्सवः ॥ ४७ ॥

स्वासु प्रकृतिषुच्छिद्रं लक्षयेरन् परस्य च।  
मन्त्रिणां मन्त्रमूलं हि राज्ञो राष्ट्रं विवर्धते ॥ ४८ ॥

नास्य च्छिद्रं परः पश्येच्छिद्रेषु परमन्वियात्।  
गूहेत् कूर्म इवाङ्गानि रक्षेद् विवरमात्मनः ॥ ४९ ॥

मन्त्रगूढा हि राज्यस्य मन्त्रिणो ये मनीषिणः।  
मन्त्रसंहननो राजा मन्त्राङ्गानीतरे जनाः ॥ ५० ॥

राज्यं प्रणिधिमूलं हि मन्त्रसारं प्रचक्षते।  
स्वामिनं त्वनुवर्तन्ते वृत्त्यर्थमिह मन्त्रिणः ॥ ५१ ॥

संविनीय मदक्रोधौ मानमीर्ष्यां च निर्वृताः।  
नित्यं पञ्चोपधातीतैर्मन्त्रयेत् सह मन्त्रिभिः ॥ ५२ ॥

तेषां त्रयाणां विविधं विमर्शं  
विबुद्ध्य चित्तं विनिवेश्य तत्र।  
स्वनिश्चयं तं परनिश्चयं च  
निवेदयेदुत्तरमन्त्रकाले ॥ ५३ ॥

धर्मार्थकामज्ञमुपेत्य पृच्छेद्  
युक्तो गुरुं ब्राह्मणमुत्तरार्थम् ।  
निष्ठा कृता तेन यदा सहः स्यात्  
तं मन्त्रमार्गं प्रणयेदसक्तः ॥ ५४ ॥

एवं सदा मन्त्रयितव्यमाहु-  
र्ये मन्त्रतत्त्वार्थविनिश्चयज्ञाः ।  
तस्मात् तमेवं प्रणयेत् सदैव  
मन्त्रं प्रजासंग्रहणे समर्थम् ॥ ५५ ॥

न वामनाः कुब्जकृशा न खञ्जा  
नान्धो जडः स्त्री च नपुंसकं च।  
न चात्र तिर्यक् च पुरो न पश्चा-  
न्नोर्ध्वं न चाधः प्रचरेत् कथंचित् ॥ ५६ ॥

आरुह्य वा वेश्म तथैव शून्यं  
स्थलं प्रकाशं कुशकाशहीनम् ।  
वागङ्गदोषान् परिहृत्य सर्वान्  
सम्मन्त्रयेत् कार्यमहीनकालम् ॥ ५७ ॥