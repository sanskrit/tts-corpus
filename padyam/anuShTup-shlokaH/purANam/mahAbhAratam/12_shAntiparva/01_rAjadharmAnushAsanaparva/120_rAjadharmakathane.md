+++
title_full = "120 राजधर्मका साररूपमें वर्णन"
title = "१२० राजधर्मकथने"

+++


राजवृत्तान्यनेकानि त्वया प्रोक्तानि भारत।  
पूर्वैः पूर्वनियुक्तानि राजधर्मार्थवेदिभिः ॥ १ ॥

तदेव विस्तरेणोक्तं पूर्वदृष्टं सतां मतम्।  
प्रणेयं राजधर्माणां प्रब्रूहि भरतर्षभ ॥ २ ॥

रक्षणं सर्वभूतानामिति क्षात्रं परं मतम्।  
तद् यथा रक्षणं कुर्यात् तथा शृणु महीपते ॥ ३ ॥

यथा बर्हाणि चित्राणि बिभर्ति भुजगाशनः।  
तथा बहुविधं राजा रूपं कुर्वीत धर्मवित् ॥ ४ ॥

तैक्ष्ण्यं जिह्मत्वमादाल्भ्यं सत्यमार्जवमेव च।  
मध्यस्थः सत्त्वमातिष्ठंस्तथा वै सुखमृच्छति ॥ ५ ॥

यस्मिन्नर्थे हितं यत् स्यात् तद्वर्णं रूपमादिशेत्।  
बहुरूपस्य राज्ञो हि सूक्ष्मोऽप्यर्थो न सीदति ॥ ६ ॥

नित्यं रक्षितमन्त्रः स्वाद् यथा मूकः शरच्छिखी।  
श्लक्ष्णाक्षरतनुः श्रीमान् भवेच्छास्त्रविशारदः ॥ ७ ॥

आपद्‌द्वारेषु युक्तः स्याज्जलप्रस्रवणेष्विव ।  
शैलवर्षोदकानीव द्विजान् सिद्धान् समाश्रयेत्।  
अर्थकामः शिखां राजा कुर्याद्धर्मध्वजोपमाम् ॥ ८ ॥

नित्यमुद्यतदण्डः स्यादाचरेदप्रमादतः ।  
लोके चायव्ययौ दृष्ट्वा बृहद्‌वृक्षमिवास्रवत् ॥ ९ ॥

मृजावान् स्यात् स्वयूथ्येषु भौमानि चरणैः क्षिपेत्।  
जातपक्षः परिस्पन्देत् प्रेक्षेद् वैकल्यमात्मनः ॥ १० ॥

दोषान् विवृणुयाच्छत्रोः परपक्षान् विधूनयेत्।  
काननेष्विव पुष्पाणि बहिरर्थान् समाचरन् ॥ ११ ॥

उच्छ्रितान् नाशयेत् स्फीतान् नरेन्द्रानचलोपमान्।  
श्रयेच्छायामविज्ञातां गुप्तं रणमुपाश्रयेत् ॥ १२ ॥

प्रावृषीवासितग्रीवो मज्जेत निशि निर्जने।  
मायूरेण गुणेनैव स्त्रीभिश्चालक्षितश्चरेत् ॥ १३ ॥

न जह्याच्च तनुत्राणं रक्षेदात्मानमात्मना।  
चारभूमिष्वभिगतान् पाशांश्च परिवर्जयेत् ॥ १४ ॥

प्रणयेद् वापि तां भूमिं प्रणश्येद् गहने पुनः।  
हन्यात्क्रुद्धानतिविषास्तान्‌ जिह्मगतयोऽहितान् ॥ १५ ॥

नाशयेद् बलबर्हाणि संनिवासान् निवासयेत्।  
सदा बर्हिनिभः कामं प्रशस्तं कृतमाचरेत्।  
सर्वतश्चाददेत् प्रज्ञां पतंगं गहनेष्विव ॥ १६ ॥

एवं मयूरवद् राजा स्वराज्यं परिपालयेत्।  
आत्मवृद्धिकरीं नीतिं विदधीत विचक्षणः ॥ १७ ॥

आत्मसंयमनं बुद्ध्या परबुद्ध्यावधारणम् ।  
बुद्ध्या चात्मगुणप्राप्तिरेतच्छास्त्रनिदर्शनम् ॥ १८ ॥

परं विश्वासयेत् साम्ना स्वशक्तिं चोपलक्षयेत्।  
आत्मनः परिमर्शेन बुद्धिं बुद्ध्या विचारयेत् ॥ १९ ॥

सान्त्वयोगमतिः प्राज्ञः कार्याकार्यप्रयोजकः ।  
निगूढबुद्धेर्धीरस्य वक्तव्ये वा कृतं तथा ॥ २० ॥

स निकृष्टां कथां प्राज्ञो यदि बुद्ध्या बृहस्पतिः।  
स्वभावमेष्यते तप्तं कृष्णायसमिवोदके ॥ २१ ॥

अनुयुञ्जीत कृत्यानि सर्वाण्येव महीपतिः।  
आगमैरुपदिष्टानि स्वस्य चैव परस्य च ॥ २२ ॥

मृदुशीलं तथा प्राज्ञं शूरं चार्थविधानवित्।  
स्वकर्मणि नियुञ्जीत ये चान्ये च बलाधिकाः ॥ २३ ॥

अथ दृष्ट्वा नियुक्तानि स्वानुरूपेषु कर्मसु।  
सर्वांस्ताननुवर्तेत स्वरांस्तन्त्रीरिवायता ॥ २४ ॥

धर्माणामविरोधेन सर्वेषां प्रियमाचरेत् ।  
ममायमिति राजा यः स पर्वत इवाचलः ॥ २५ ॥

व्यवसायं समाधाय सूर्यो रश्मीनिवायतान्।  
धर्ममेवाभिरक्षेत कृत्वा तुल्ये प्रियाप्रिये ॥ २६ ॥

कुलप्रकृतिदेशानां धर्मज्ञान् मृदुभाषिणः ।  
मध्ये वयसि निर्दोषान्‌ हिते युक्तानविक्लवान् ॥ २७ ॥  
अलुब्धान्‌ शिक्षितान्‌ दान्तान्‌ धर्मेषु परिनिष्ठितान्।  
स्थापयेत् सर्वकार्येषु राजा धर्मार्थरक्षिणः ॥ २८ ॥

एतेन च प्रकारेण कृत्यानामागतिं गतिम्।  
युक्तः समनुतिष्ठेत तुष्टश्चारैरुपस्कृतः ॥ २९ ॥

अमोघक्रोधहर्षस्य स्वयं कृत्यान्ववेक्षितुः ।  
आत्मप्रत्ययकोशस्य वसुदैव वसुन्धरा ॥ ३० ॥

व्यक्तश्चानुग्रहो यस्य यथार्थश्चापि निग्रहः।  
गुप्तात्मा गुप्तराष्ट्रश्च स राजा राजधर्मवित् ॥ ३१ ॥

नित्यं राष्ट्रमवेक्षेत गोभिः सूर्य इवोदितः।  
चरान् स्वनुचरान् विद्यात्‌ तथा बुद्ध्या स्वयं चरेत् ॥ ३२ ॥

कालं प्राप्तमुपादद्यान्नार्थं राजा प्रसूचयेत्।  
अहन्यहनि संदुह्यान्महीं गामिव बुद्धिमान् ॥ ३३ ॥

यथा क्रमेण पुष्पेभ्यश्चिनोति मधु षट्‌पदः।  
तथा द्रव्यमुपादाय राजा कुर्वीत संचयम् ॥ ३४ ॥

यद्धि गुप्तावशिष्टं स्यात् तद्वित्तं धर्मकामयोः।  
संचयान्न विसर्गी स्याद् राजा शास्त्रविदात्मवान् ॥ ३५ ॥

नार्थमल्पं परिभवेन्नावमन्येत शात्रवान् ।  
बुद्ध्या तु बुद्ध्येदात्मानं न चाबुद्धिषु विश्वसेत् ॥ ३६ ॥

धृतिर्दाक्ष्यं संयमो बुद्धिरात्मा  
धैर्यं शौर्यं देशकालाप्रमादः ।  
अल्पस्य वा बहुनो वा विवृद्धौ  
धनस्यैतान्यष्ट समिन्धनानि ॥ ३७ ॥

अग्निः स्तोको वर्धतेऽप्याज्यसिक्तो  
बीजं चैकं रोहसहस्रमेति ।  
आयव्ययौ विपुलौ संनिशाम्य  
तस्मादल्पं नावमन्येत वित्तम् ॥ ३८ ॥

बालोऽप्यबालः स्थविरो रिपुर्यः  
सदा प्रमत्तं पुरुषं निहन्यात्।  
कालेनान्यस्तस्य मूलं हरेत  
कालज्ञाता पार्थिवानां वरिष्ठः ॥ ३९ ॥

हरेत कीर्तिं धर्ममस्योपरुन्ध्या-  
दर्थे दीर्घं वीर्यमस्योपहन्यात् ।  
रिपुर्द्वेष्टा दुर्बलो वा बली वा  
तस्माच्छत्रोर्नैव हीयेद् यतात्मा ॥ ४० ॥

क्षयं वृद्धिं पालनं संचयं वा  
बुद्‌ध्वाप्युभौ संहतौ सर्वकामौ ।  
ततश्चान्यन्मतिमान् संदधीत  
तस्माद् राजा बुद्धिमत्तां श्रयेत ॥ ४१ ॥

बुद्धिर्दीप्ता बलवन्तं हिनस्ति  
बलं बुद्ध्या पाल्यते वर्धमानम्।  
शत्रुर्बुद्ध्या सीदते वर्धमानो  
बुद्धेः पश्चात्‌ कर्म यत्तत् प्रशस्तम् ॥ ४२ ॥

सर्वान् कामान् कामयानो हि धीरः  
सत्त्वेनाल्पेनाप्नुते हीनदोषः ।  
यश्चात्मानं प्रार्थयतेऽर्थ्यमानैः  
श्रेयःपात्रं पूरयते च नाल्पम् ॥ ४३ ॥

तस्माद् राजा प्रगृहीतः प्रजासु  
मूलं लक्ष्म्याः सर्वशो ह्याददीत।  
दीर्घं कालं ह्यपि सम्पीड्यमानो  
विद्युत्सम्पातमपि वा नोर्जितः स्यात् ॥ ४४ ॥

विद्या तपो वा विपुलं धनं वा  
सर्वं ह्येतद् व्यवसायेन शक्यम्।  
बुद्ध्यायत्तं तन्निवसेद् देहवत्सु  
तस्माद् विद्याद् व्यवसायं प्रभूतम् ॥ ४५ ॥

यत्रासते मतिमन्तो मनस्विनः  
शक्रो विष्णुर्यत्र सरस्वती च।  
वसन्ति भूतानि च यत्र नित्यं  
तस्माद् विद्वान् नावमन्येत देहम् ॥ ४६ ॥

लुब्धं हन्यात् सम्प्रदानेन नित्यं  
लुब्धस्तृप्तिं परवित्तस्य नैति ।  
सर्वो लुब्धः कर्मगुणोपभोगे  
योऽर्थैर्हीनो धर्मकामौ जहाति ॥ ४७ ॥

धनं भोगं पुत्रदारं समृद्धिं  
सर्वं लुब्धः प्रार्थयते परेषाम्।  
लुब्धे दोषाः सम्भवन्तीह सर्वे  
तस्माद् राजा न प्रगृह्णीत लुब्धम् ॥ ४८ ॥

संदर्शनेन पुरुषं जघन्यमपि चोदयेत्।  
आरम्भान् द्विषतां प्राज्ञः सर्वार्थांश्च प्रसूदयेत् ॥ ४९ ॥

धर्मान्वितेषु विज्ञाता मन्त्री गुप्तश्च पाण्डव।  
आप्तो राजा कुलीनश्च पर्याप्तो राजसंग्रहे ॥ ५० ॥

विधिप्रयुक्तान् नरदेवधर्मा-  
नुक्तान् समासेन निबोध बुद्ध्या।  
इमान् विदध्याद् व्यतिसृत्य यो वै  
राजा महीं पालयितुं स शक्तः ॥ ५१ ॥

अनीतिजं यस्य विधानजं सुखं  
हठप्रणीतं विधिवत्प्रदृश्यते ।  
न विद्यते तस्य गतिर्महीपते-  
र्न विद्यते राज्यसुखं ह्यनुत्तमम् ॥ ५२ ॥

धनैर्विशिष्टान् मतिशीलपूजितान्  
गुणोपपन्नान् युधि दृष्टविक्रमान् ।  
गुणेषु दृष्ट्वा न चिरादिवात्मवान्  
यतोऽभिसंधाय निहन्ति शात्रवान् ॥ ५३ ॥

पश्येदुपायान् विविधैः क्रियापथै-  
र्न चानुपायेन मतिं निवेशयेत्।  
श्रियं विशिष्टां विपुलं यशो धनं  
न दोषदर्शी पुरुषः समश्नुते ॥ ५४ ॥

प्रीतिप्रवृत्तौ विनिवर्तितौ यथा  
सुहृत्सु विज्ञाय निवृत्य चोभयोः।  
यदेव मित्रं गुरुभारमावहेत्  
तदेव सुस्निग्धमुदाहरेद् बुधः ॥ ५५ ॥

एतान् मयोक्ताश्चर राजधर्मान्  
नॄणां च गुप्तौ मतिमादधत्स्व।  
अवाप्स्यसे पुण्यफलं सुखेन  
सर्वो हि लोको नृप धर्ममूलः ॥ ५६ ॥