+++
title_full = "019 युधिष्ठिरद्वारा अपने मतकी यथार्थताका प्रतिपादन"
title = "०१९ युधिष्ठिरवाक्ये"

+++


वेदाहं तात शास्त्राणि अपराणि पराणि च।  
उभयं वेदवचनं कुरु कर्म त्यजेति च ॥ १ ॥

आकुलानि च शास्त्राणि हेतुभिश्चिन्तितानि च।  
निश्चयश्चैव यो मन्त्रे वेदाहं तं यथाविधि ॥ २ ॥

त्वं तु केवलमस्त्रज्ञो वीरव्रतसमन्वितः।  
शास्त्रार्थं तत्त्वतो गन्तुं न समर्थः कथंचन ॥ ३ ॥

शास्त्रार्थसूक्ष्मदर्शी यो धर्मनिश्चयकोविदः ।  
तेनाप्येवं न वाच्योऽहं यदि धर्मं प्रपश्यसि ॥ ४ ॥

भ्रातृसौहृदमास्थाय यदुक्तं वचनं त्वया।  
न्याय्यं युक्तं च कौन्तेय प्रीतोऽहं तेन तेऽर्जुन ॥ ५ ॥

युद्धधर्मेषु सर्वेषु क्रियाणां नैपुणेषु च।  
न त्वया सदृशः कश्चित् त्रिषु लोकेषु विद्यते ॥ ६ ॥

धर्मं सूक्ष्मतरं वाच्यं तत्र दुष्प्रतरं त्वया।  
धनञ्जय न मे बुद्धिमभिशङ्कितुमर्हसि ॥ ७ ॥

युद्धशास्त्रविदेव त्वं न वृद्धाः सेवितास्त्वया।  
संक्षिप्तविस्तरविदां न तेषां वेत्सि निश्चयम् ॥ ८ ॥

तपस्त्यागोऽविधिरिति निश्चयस्त्वेष धीमताम् ।  
परं परं ज्याय एषां येषां नैश्रेयसी मतिः ॥ ९ ॥

यस्त्वेतन्मन्यसे पार्थ न ज्यायोऽस्ति धनादिति।  
तत्र ते वर्तयिष्यामि यथा नैतत् प्रधानतः ॥ १० ॥

तपःस्वाध्यायशीला हि दृश्यन्ते धार्मिका जनाः।  
ऋषयस्तपसा युक्ता येषां लोकाः सनातनाः ॥ ११ ॥

अजातशत्रवो धीरास्तथान्ये वनवासिनः ।  
अरण्ये बहवश्चैव स्वाध्यायेन दिवं गताः ॥ १२ ॥

उत्तरेण तु पन्थानमार्या विषयनिग्रहात्।  
अबुद्धिजं तमस्त्यक्त्वा लोकांस्त्यागवतां गताः ॥ १३ ॥

दक्षिणेन तु पंथानं यं भास्वन्तं प्रचक्षते।  
एते क्रियावतां लोका ये श्मशानानि भेजिरे ॥ १४ ॥

अनिर्देश्या गतिः सा तु यां प्रपश्यन्ति मोक्षिणः।  
तस्माद् योगः प्रधानेष्टः स तु दुःखं प्रवेदितुम् ॥ १५ ॥

अनुस्मृत्य तु शास्त्राणि कवयः समवस्थिताः।  
अपीह स्यादपीह स्यात् सारासारदिदृक्षया ॥ १६ ॥

वेदवादानतिक्रम्य शास्त्राण्यारण्यकानि च ।  
विपाट्य कदलीस्तम्भं सारं ददृशिरे न ते ॥ १७ ॥

अथैकान्तव्युदासेन शरीरे पाञ्चभौतिके ।  
इच्छाद्वेषसमासक्तमात्मानं प्राहुरिङ्गितैः ॥ १८ ॥

अग्राह्यं चक्षुषा सूक्ष्ममनिर्देश्यं च तद्‌गिरा।  
कर्महेतुपुरस्कारं भूतेषु परिवर्तते ॥ १९ ॥

कल्याणगोचरं कृत्वा मनस्तृष्णां निगृह्य च।  
कर्मसंततिमुत्सृज्य स्यान्निरालम्बनः सुखी ॥ २० ॥

अस्मिन्नेवं सूक्ष्मगम्ये मार्गे सद्भिर्निषेविते।  
कथमर्थमनर्थाढ्यमर्जुन त्वं प्रशंससि ॥ २१ ॥

पूर्वशास्त्रविदोऽप्येवं जनाः पश्यन्ति भारत।  
क्रियासु निरता नित्यं दाने यज्ञे च कर्मणि ॥ २२ ॥

भवन्ति सुदुरावर्ता हेतुमन्तोऽपि पण्डिताः।  
दृढपूर्वे स्मृता मूढा नैतदस्तीतिवादिनः ॥ २३ ॥

अनृतस्यावमन्तारो वक्तारो जनसंसदि ।  
चरन्ति वसुधां कृत्स्नां बावदूका बहुश्रुताः ॥ २४ ॥

पार्थ यान्न विजानीमः कस्तान् ज्ञातुमिहार्हति।  
एवं प्राज्ञाः श्रुताश्चापि महान्तः शास्त्रवित्तमाः ॥ २५ ॥

तपसा महदाप्नोति बुद्ध्या वै विन्दते महत्।  
त्यागेन सुखमाप्नोति सदा कौन्तेय तत्त्ववित् ॥ २६ ॥