+++
title_full = "130 आपत्तिके समय राजाका धर्म"
title = "१३०"

+++


मित्रैः प्रहीयमाणस्य बह्वमित्रस्य का गतिः।  
राज्ञः संक्षीणकोशस्य बलहीनस्य भारत ॥ १ ॥

दुष्टामात्यसहायस्य च्युतमन्त्रस्य सर्वतः ।  
राज्यात् प्रच्यवमानस्य गतिमग्य्रामपश्यतः ॥ २ ॥

परचक्राभियातस्य परराष्ट्राणि मृद्‌नतः ।  
विग्रहे वर्तमानस्य दुर्बलस्य बलीयसा ॥ ३ ॥

असंविहितराष्ट्रस्य देशकालावजानतः ।  
अप्राप्यं च भवेत् सान्त्वं भेदो वाप्यतिपीडनात्।  
जीवितं त्वर्थहेतुर्वा तत्र किं सुकृतं भवेत् ॥ ४ ॥

गुह्यं धर्मज मा प्राक्षीरतीव भरतर्षभ।  
अपृष्टो नोत्सहे वक्तुं धर्ममेतं युधिष्ठिर ॥ ५ ॥

धर्मो ह्यणीयान् वचनाद् बुद्धिश्च भरतर्षभ।  
श्रुत्वोपास्य सदाचारैः साधुर्भवति स क्वचित् ॥ ६ ॥

कर्मणा बुद्धिपूर्वेण भवत्याढ्यो न वा पुनः।  
तादृशोऽयमनुप्रश्नः संव्यवस्यः स्वया धिया ॥ ७ ॥

उपायं धर्मबहुलं यात्रार्थं शृणु भारत।  
नाहमेतादृशं धर्मं बुभूषे धर्मकारणात् ॥ ८ ॥

दुःखादान इह ह्येष स्यात् तु पश्चात् क्षयोपमः।  
अभिगम्यमतीनां हि सर्वासामेव निश्चयः ॥ ९ ॥

यथा यथा हि पुरुषो नित्यं शास्त्रमवेक्षते।  
तथा तथा विजानाति विज्ञानमथ रोचते ॥ १० ॥

अविज्ञानादयोगो हि पुरुषस्योपजायते ।  
विज्ञानादपि योगश्च योगो भूतिकरः परः ॥ ११ ॥

अशंकमानो वचनमनसूयुरिदं शृणु ।  
राज्ञः कोशक्षयादेव जायते बलसंक्षयः ॥ १२ ॥

कोशं च जनयेद् राजा निर्जलेभ्यो यथा जलम्।  
कालं प्राप्यानुगृह्णीयादेष धर्मः सनातनः।  
उपायधर्मं प्राप्येमं पूर्वैराचरितं जनैः ॥ १३ ॥

अन्यो धर्मः समर्थानामापत्स्वन्यश्च भारत।  
प्राक्‌कोशात् प्राप्यते धर्मो वृत्तिर्धर्माद् गरीयसी ॥ १४ ॥

धर्मं प्राप्य न्यायवृत्तिं न बलीयान् न विन्दति।  
यस्माद् बलस्योपपत्तिरेकान्तेन न विद्यते ॥ १५ ॥  
तस्मादापत्स्वधर्मोऽपि श्रूयते धर्मलक्षणः ।  
अधर्मो जायते तस्मिन्निति वै कवयो विदुः ॥ १६ ॥

अनन्तरं क्षत्रियस्य तत्र किं विचिकित्स्यते।  
यथास्य धर्मो न ग्लायेन्नेयाच्छत्रुवशं यथा।  
तत् कर्तव्यमिहेत्याहुर्नात्मानवसादयेत् ॥ १७ ॥

सर्वात्मनैव धर्मस्य न परस्य न चात्मनः।  
सर्वोपायैरुज्जिहीर्षेदात्मानमिति निश्चयः ॥ १८ ॥

तत्र धर्मविदां तात निश्चयो धर्मनैपुणम्।  
उद्यमो नैपुणं क्षात्रे बाहुवीर्यादिति श्रुतिः ॥ १९ ॥

क्षत्रियो वृत्तिसंरोधे कस्य नादातुमर्हति।  
अन्यत्र तापसस्वाच्च ब्राह्मणस्वाच्च भारत ॥ २० ॥

यथा वै ब्राह्मणः सीदन्नयाज्यमपि याजयेत्।  
अभोज्यान्नानि चाश्नीयात् तथेदं नात्र संशयः ॥ २१ ॥

पीडितस्य किमद्वारमुत्पथो विधृतस्य च।  
अद्वारतः प्रद्रवति यदा भवति पीडितः ॥ २२ ॥

यस्य कोशबलग्लान्या सर्वलोकपराभवः ।  
भैक्ष्यचर्या न विहिता न च विट् शूद्रजीविका ॥ २३ ॥

स्वधर्मानन्तरा वृत्तिर्जात्याननुपजीवतः ।  
जहतः प्रथमं कल्पमनुकल्पेन जीवनम् ॥ २४ ॥

आपद्‌गतेन धर्माणामन्यायेनोपजीवनम् ।  
अपि ह्येतद् ब्राह्मणेषु दृष्टं वृत्तिपरिक्षये ॥ २५ ॥

क्षत्रिये संशयः कस्मादित्येवं निश्चितं सदा।  
आददीत विशिष्टेभ्यो नावसीदेत् कथंचन ॥ २६ ॥

हन्तारं रक्षितारं च प्रजानां क्षत्रियं विदुः।  
तस्मात् संरक्षता कार्यमादानं क्षत्रबन्धुना ॥ २७ ॥

अन्यत्र राजन् हिंसाया वृत्तिर्नेहास्ति कस्यचित्।  
अप्यरण्यसमुत्थस्य एकस्य चरतो मुनेः ॥ २८ ॥

न शंखलिखितां वृत्तिं शक्यमास्थाय जीवितुम्।  
विशेषतः कुरुश्रेष्ठ प्रजापालनमीप्सया ॥ २९ ॥

परस्परं हि संरक्षा राज्ञा राष्ट्रेण चापदि।  
नित्यमेव हि कर्तव्या एष धर्मः सनातनः ॥ ३० ॥

राजा राष्ट्रं यथाऽऽपत्सु द्रव्यौघैरपि रक्षति।  
राष्ट्रेण राजा व्यसने रक्षितव्यस्तथा भवेत् ॥ ३१ ॥

कोशं दण्डं बलं मित्रं यदन्यदपि संचितम्।  
न कुर्वीतान्तरं राष्ट्रे राजा परिगतः क्षुधा ॥ ३२ ॥

बीजं भक्तेन सम्पाद्यमिति धर्मविदो विदुः।  
अत्रैतच्छम्बरस्याहुर्महामायस्य दर्शनम् ॥ ३३ ॥

धिक् तस्य जीवितं राज्ञो राष्ट्रं यस्यावसीदति।  
अवृत्त्यान्यमनुष्योऽपि यो वैदेशिक इत्यपि ॥ ३४ ॥

राज्ञः कोशबलं मूलं कोशमूलं पुनर्बलम्।  
तन्मूलं सर्वधर्माणां धर्ममूलाः पुनः प्रजाः ॥ ३५ ॥

नान्यानपीडयित्वेह कोशः शक्यः कुतो बलम्।  
तदर्थं पीडयित्वा च दोषं प्राप्तुं न सोऽर्हति ॥ ३६ ॥

अकार्यमपि यज्ञार्थं क्रियते यज्ञकर्मसु।  
एतस्मात् कारणाद् राजा न दोषं प्राप्तमर्हति ॥ ३७ ॥

अर्थार्थमन्यद् भवति विपरीतमथापरम् ।  
अनर्थार्थमथाप्यन्यत् तत् सर्वं ह्यर्थकारणम्।  
एवं बुद्ध्या सम्प्रपश्येन्मेधावी कार्यनिश्चयम् ॥ ३८ ॥

यज्ञार्थमन्यद् भवति यज्ञोऽन्यार्थस्तथा परः।  
यज्ञस्यार्थार्थमेवान्यत् तत् सर्वं यज्ञसाधनम् ॥ ३९ ॥

उपमामत्र वक्ष्यामि धर्मतत्त्वप्रकाशिनीम् ।  
यूपं छिन्दन्ति यज्ञार्थं तत्र ये परिपन्थिनः ॥ ४० ॥  
द्रुमाः केचन सामन्ता ध्रुवं छिन्दन्ति तानपि।  
ते चापि निपतन्तोऽन्यान् निघ्नन्त्येव वनस्पतीन् ॥ ४१ ॥

एवं कोशस्य महतो ये नराः परिपन्थिनः।  
तानहत्वा न पश्यामि सिद्धिमत्र परंतप ॥ ४२ ॥

धनेन जयते लोकावुभौ परमिमं तथा।  
सत्यं च धर्मवचनं यथा नास्त्यधनस्तथा ॥ ४३ ॥

सर्वोपायैराददीत धनं यज्ञप्रयोजनम् ।  
न तुल्यदोषः स्यादेवं कार्याकार्येषु भारत ॥ ४४ ॥

नैतौ सम्भवतो राजन् कथंचिदपि पार्थिव।  
न ह्यरण्येषु पश्यामि धनवृद्धानहं क्वचित् ॥ ४५ ॥

यदिदं दृश्यते वित्तं पृथिव्यामिह किंचन।  
ममेदं स्यान्ममेदं स्यादित्येवं कांक्षते जनः ॥ ४६ ॥

न च राज्यसमो धर्मः कश्चिदस्ति परंतप।  
धर्मः संशब्दितो राज्ञामापदर्थमतोऽन्यथा ॥ ४७ ॥

दानेन कर्मणा चान्ये तपसान्ये तपस्विनः।  
बुद्ध्या दाक्ष्येण चैवान्ये विन्दन्ति धनसंचयान् ॥ ४८ ॥

अधनं दुर्बलं प्राहुर्धनेन बलवान् भवेत्।  
सर्वं धनवता प्राप्यं सर्वं तरति कोशवान् ॥ ४९ ॥

कोशेन धर्मः कामश्च परलोकस्तथा ह्ययम्।  
तं च धर्मेण लिप्सेत नाधर्मेण कदाचन ॥ ५० ॥