+++
title_full = "111 मनुष्यके स्वभावकी पहचान बतानेवाली बाघ और सियारकी कथा"
title = "१११ व्याघ्रगोमायुसंवादे"

+++


असौम्याः सौम्यरूपेण सौम्याश्चासौम्यदर्शनाः ।  
ईदृशान् पुरुषांस्तात कथं विद्यामहे वयम् ॥ १ ॥

अत्राप्युदाहरन्तीममितिहासं पुरातनम् ।  
व्याघ्रगोमायुसंवादं तं निबोध युधिष्ठिर ॥ २ ॥

पुरिकायां पुरि पुरा श्रीमत्यां पौरिको नृपः।  
परहिंसारतिः क्रूरो बभूव पुरुषाधमः ॥ ३ ॥

स त्वायुषि परिक्षीणे जगामानीप्सितां गतिम्।  
गोमायुत्वं च सम्प्रातो दूषितः पूर्वकर्मणा ॥ ४ ॥

संस्मृत्य पूर्वभूतिं च निर्वेदं परमं गतः।  
न भक्षयति मांसानि परैरुपहृतान्यपि ॥ ५ ॥

अहिंस्रः सर्वभूतेषु सत्यवाक् सुदृढव्रतः।  
स चकार यथाकालमाहारं पतितैः फलैः ॥ ६ ॥

(पर्णाहारः कदाचिच्च नियमव्रतवानपि ।  
कदाचिदुदकेनापि वर्तयन्ननुयन्त्रितः ॥)

श्मशाने तस्य चावासो गोमायोः सम्मतोऽभवत्।  
जन्मभूम्यनुरोधाच्च नान्यवासमरोचयत् ॥ ७ ॥

तस्य शौचममृष्यन्तस्ते सर्वे सहजातयः।  
चालयन्ति स्म तां बुद्धिं वचनैः प्रश्रयोत्तरैः ॥ ८ ॥

वसन् पितृवने रौद्रे शौचे वर्तितुमिच्छसि।  
इयं विप्रतिपत्तिस्ते यदा त्वं पिशिताशनः ॥ ९ ॥

तत्समानो भवास्माभिर्भोज्यं दास्यामहे वयम्।  
भुङ्क्ष्व शौचं परित्यज्य यद्धि भुक्तं सदास्तु ते ॥ १० ॥

इति तेषां वचः श्रुत्वा प्रत्युवाच समाहितः।  
मधुरैः प्रसृतैर्वाक्यैर्हेतुमद्भिरनिष्ठुरैः ॥ ११ ॥

अप्रमाणा प्रसूतिर्मे शीलतः क्रियते कुलम्।  
प्रार्थयामि च तत्कर्म येन विस्तीर्यते यशः ॥ १२ ॥

श्मशाने यदि मे वासः समाधिर्मे निशम्यताम्।  
आत्मा फलति कर्माणि नाश्रमो धर्मकारणम् ॥ १३ ॥

आश्रमे यो द्विजं हन्याद् गां वा दद्यादनाश्रमे।  
किं तु तत्पातकं न स्यात् तद्वा दत्तं वृथा भवेत्॥१४॥

भवन्तः स्वार्थलोभेन केवलं भक्षणे रताः।  
अनुबन्धे त्रयो दोषास्तान् न पश्यन्ति मोहिताः ॥ १५ ॥

अप्रत्ययकृतां गर्ह्यामर्थापनयदूषिताम् ।  
इह चामुत्र चानिष्टां तस्माद् वृत्तिं न रोचये ॥ १६ ॥

तं शुचिं पण्डितं मत्वा शार्दूलः ख्यातविक्रमः।  
कृत्वाऽऽत्मसदृशीं पूजां साचिव्येऽवरयत् स्वयम् ॥ १७ ॥

सौम्य विज्ञातरूपस्त्वं गच्छ यात्रां मया सह।  
व्रियन्तामीप्सिता भोगाः परिहार्याश्च पुष्कलाः ॥ १८ ॥

तीक्ष्णा इति वयं ख्याता भवन्तं ज्ञापयामहे।  
मृदुपूर्वं हितं चैव श्रेयश्चाधिगमिष्यसि ॥ १९ ॥

अथ सम्पूज्य तद् वाक्यं मृगेन्द्रस्य महात्मनः।  
गोमायुः संश्रितं वाक्यं बभाषे किंचिदानतः ॥ २० ॥

सदृशं मृगराजैतत् तव वाक्यं मदन्तरे।  
यत्‌ सहायान् मृगयसे धर्मार्थकुशलान् शुचीन् ॥ २१ ॥

न शक्यं ह्यनमात्येन महत्त्वमनुशासितुम्।  
दुष्टामात्येन वा वीर शरीरपरिपन्थिना ॥ २२ ॥

सहायाननुरक्तांश्च नयज्ञानुपसंहितान् ।  
परस्परमसंसृष्टान् विजिगीषूनलोलुपान् ॥ २३ ॥  
अनतीतोपधान् प्राज्ञान्‌ हिते युक्तान् मनस्विनः।  
पूजयेथा महाभाग यथाऽऽचार्यान्‌ यथा पितॄन् ॥ २४ ॥

न त्वेव मम संतोषाद् रोचतेऽन्यन्मृगाधिप।  
न कामये सुखान् भोगानैश्वर्यं च तदाश्रयम् ॥ २५ ॥

न योक्ष्यति हि मे शीलं तव भृत्यैः पुरातनैः।  
ते त्वां विभेदयिष्यन्ति दुःशीलाश्च मदन्तरे ॥ २६ ॥

संश्रयः श्लाघनीयस्त्वमन्येषामपि भास्वताम् ।  
कृतात्मा सुमहाभागः पापकेष्वप्यदारुणः ॥ २७ ॥

दीर्घदर्शी महोत्साहः स्थूललक्ष्यो महाबलः।  
कृती चामोघकर्तासि भाग्यैश्च समलंकृतः ॥ २८ ॥

किं तु स्वेनास्मि संतुष्टो दुःखवृत्तिरनुष्ठिता।  
सेवायां चापि नाभिज्ञः स्वच्छन्देन वनेचरः ॥ २९ ॥

राजोपक्रोशदोषाश्च सर्वे संश्रयवासिनाम् ।  
व्रतचर्या तु निःसंगा निर्भया वनवासिनाम् ॥ ३० ॥

नृपेणाहूयमानस्य यत् तिष्ठति भयं हृदि।  
न तत् तिष्ठति तुष्टानां वने मूलफलाशिनाम् ॥ ३१ ॥

पानीयं वा निरायासं स्वाद्वन्नं वा भयोत्तरम्।  
विचार्य खलु पश्यामि तत्सुखं यत्र निर्वृतिः ॥ ३२ ॥

अपराधैर्न तावन्तो भृत्याः शिष्टा नराधिपैः।  
उपघातैर्यथा भृत्या दूषिता निधनं गताः ॥ ३३ ॥

यदि त्वेतन्मया कार्यं मृगेन्द्र यदि मन्यसे।  
समयं कृतमिच्छामि वर्तितव्यं यथा मयि ॥ ३४ ॥

मदीया माननीयास्ते श्रोतव्यं च हितं वचः।  
कल्पिता या च मे वृत्तिः सा भवेत् त्वयि सुस्थिरा॥३५॥

न मन्त्रयेयमन्यैस्ते सचिवैः सह कर्हिचित्।  
नीतिमन्तः परीप्सन्तो वृथा ब्रूयुः परे मयि ॥ ३६ ॥

एक एकेन संगम्य रहो ब्रूयां हितं वचः।  
न च ते ज्ञातिकार्येषु प्रष्टव्योऽहं हिताहिते ॥ ३७ ॥

मया सम्मन्त्र्य पश्चाच्च न हिंस्याः सचिवास्त्वया।  
मदीयानां च कुपितो मा त्वं दण्डं निपातयेः ॥ ३८ ॥

एवमस्त्विति तेनासौ मृगेन्द्रेणाभिपूजितः ।  
प्राप्तवान् मतिसाचिव्यं गोमायुर्व्याघ्रयोनितः ॥ ३९ ॥

तं तथा सुकृतं दृष्ट्वा पूज्यमानं स्वकर्मसु।  
प्राद्विषन् कृतसंघाताः पूर्वभृत्या मुहुर्मुहुः ॥ ४० ॥

मित्रबुद्ध्या च गोमायुं सान्त्वयित्वा प्रसाद्य च।  
दोषैस्तु समतां नेतुमैच्छन्नशुभबुद्धयः ॥ ४१ ॥

अन्यथा ह्युषिताः पूर्वं परद्रव्याभिहारिणः।  
अशक्ताः किञ्चिदादातुं द्रव्यं गोमायुयन्त्रिताः ॥ ४२ ॥

व्युत्थानं च विकांक्षद्भिः कथाभिः प्रतिलोभ्यते।  
धनेन महता चैव बुद्धिरस्य विलोभ्यते ॥ ४३ ॥

न चापि स महाप्राज्ञस्तस्माद् धैर्याच्चचाल ह।  
अथास्य समयं कृत्वा विनाशाय तथा परे ॥ ४४ ॥

ईप्सितं तु मृगेन्द्रस्य मांसं यत् यत्र संस्कृतम्।  
अपनीय स्वयं तद्धि तैर्न्यस्तं तस्य वेश्मनि ॥ ४५ ॥

यदर्थं चाप्यपहृतं येन तच्चैव मन्त्रितम्।  
तस्य तद् विदितं सर्वं कारणार्थं च मर्षितम् ॥ ४६ ॥

समयोऽयं कृतस्तेन साचिव्यमुपगच्छता ।  
नोपघातस्त्वया कार्यो राजन् मैत्रीमिहेच्छता ॥ ४७ ॥

क्षुधितस्य मृगेन्द्रस्य भोक्तुमभ्युत्थितस्य च।  
भोजनायोपहर्तव्यं तन्मांसं नोपदृश्यते ॥ ४८ ॥

मृगराजेन चाज्ञप्तं दृश्यतां चोर इत्युत।  
कृतकैश्चापि तन्मांसं मृगेन्द्रायोपवर्णितम् ॥ ४९ ॥  
सचिवेनापनीतं ते विदुषा प्राज्ञमानिना।

सरोषस्त्वथ शार्दूलः श्रुत्वा गोमायुचापलम् ॥ ५० ॥  
बभूवामर्षितो राजा वधं चास्य व्यरोचयत्।

छिद्रं तु तस्य तद् दृष्ट्वा प्रोचुस्ते पूर्वमन्त्रिणः ॥ ५१ ॥  
सर्वेषामेव सोऽस्माकं वृत्तिभङ्गे प्रवर्तते।  
निश्चित्यैव पुनस्तस्य ते कर्माण्यपि वर्णयन् ॥ ५२ ॥

इदं तस्येदृशं कर्म किं तेन न कृतं भवेत्।  
श्रुतश्च स्वामिना पूर्वं यादृशो नैव तादृशः ॥ ५३ ॥

वाङ्‌मात्रेणैव धर्मिष्ठः स्वभावेन तु दारुणः।  
धर्मच्छद्‌मा ह्ययं पापो वृथाचारपरिग्रहः ॥ ५४ ॥

कार्यार्थं भोजनार्थेषु व्रतेषु कृतवान् श्रमम्।  
यदि विप्रत्ययो ह्येष तदिदं दर्शयाम ते ॥ ५५ ॥

तन्मांसं चैव गोमायोस्तैः क्षणादाशु ढौकितम्।  
मांसापनयनं ज्ञात्वा व्याघ्रः श्रुत्वा च तद्वचः ॥ ५६ ॥  
आज्ञापयामास तदा गोमायुर्वध्यतामिति ।

शार्दूलस्य वचः श्रुत्वा शार्दूलजननी ततः ॥ ५७ ॥  
मृगराजं हितैर्वाक्यैः सम्बोधयितुमागमत् ।  
पुत्र नैतत् त्वया ग्राह्यं कपटारम्भसंयुतम् ॥ ५८ ॥

कर्मसंघर्षजैर्दोषैर्दुष्येताशुचिभिः शुचिः ।  
नोच्छ्रितं सहते कश्चित् प्रक्रिया वैरकारिका ॥ ५९ ॥

शुचेरपि हि युक्तस्य दोष एव निपात्यते।  
मुनेरपि वनस्थस्य स्वानि कर्माणि कुर्वतः ॥ ६० ॥  
उत्पाद्यन्ते त्रयः पक्षा मित्रोदासीनशत्रवः।

लुब्धानां शुचयो द्वेष्याः कातराणां तरस्विनः ॥ ६१ ॥  
मूर्खाणां पण्डिता द्वेष्या दरिद्राणां महाधनाः।  
अधार्मिकाणां धर्मिष्ठा विरूपाणां सुरूपिणः ॥ ६२ ॥

बहवः पण्डिता मूर्खा लुब्धा मायोपजीविनः।  
कुर्युर्दोषमदोषस्य बृहस्पतिमतेरपि ॥ ६३ ॥

शून्यात् तच्च गृहान्मांसं यद्यप्यपहृतं तव।  
नेच्छते दीयमानं च साधु तावद् विमृश्यताम् ॥ ६४ ॥

असभ्याः सभ्यसंकाशाः सभ्याश्चासभ्यदर्शनाः ।  
दृश्यन्ते विविधा भावास्तेषु युक्तं परीक्षणम् ॥ ६५ ॥

तलवद् दृश्यते व्योम खद्योतो हव्यवाडिव।  
न चैवास्ति तलं व्योम्नि खद्योते न हुताशनः ॥ ६६ ॥

तस्मात् प्रत्यक्षदृष्टोऽपि युक्तो ह्यर्थः परीक्षितुम्।  
परीक्ष्य ज्ञापयन्नर्थान्न पश्चात् परितप्यते ॥ ६७ ॥

न दुष्करमिदं पुत्र यत् प्रभुर्घातयेत् परम्।  
श्लाघनीया यशस्या च लोके प्रभवतां क्षमा ॥ ६८ ॥

स्थापितोऽयं त्वया पुत्र सामन्तेष्वपि विश्रुतः।  
दुःखेनासाद्यते पात्रं धार्यतामेष ते सुहृत् ॥ ६९ ॥

दूषितं परदोषैर्हि गृह्णीते योऽन्यथा शुचिम्।  
स्वयं संदूषितामात्यः क्षिप्रमेव विनश्यति ॥ ७० ॥

तस्मादप्यरिसंघाताद् गोमायोः कश्चिदागतः ।  
धर्मात्मा तेन चाख्यातं यथैतत् कपटं कृतम् ॥ ७१ ॥

ततो विज्ञातचरितः सत्कृत्य स विमोक्षितः।  
परिष्वक्तश्च सस्नेहं मृगेन्द्रेण पुनः पुनः ॥ ७२ ॥

अनुज्ञाप्य मृगेन्द्रं तु गोमायुर्नीतिशास्त्रवित्।  
तेनामर्षेण संतप्तः प्रायमासितुमैच्छत ॥ ७३ ॥

शार्दूलस्तं तु गोमायुं स्नेहात् प्रोत्फुल्ललोचनः।  
अवारयत् स धर्मिष्ठं पूजया प्रतिपूजयन् ॥ ७४ ॥

तं स गोमायुरालोक्य स्नेहादागतसम्भ्रमम्।  
उवाच प्रणतो वाक्यं बाष्पगद्‌गदया गिरा ॥ ७५ ॥

पूजितोऽहं त्वया पूर्वं पश्चाच्चैव विमानितः।  
परेषामास्पदं नीतो वस्तुं नार्हाम्यहं त्वयि ॥ ७६ ॥

असंतुष्टाश्च्युताः स्थानान्मानात् प्रत्यवरोपिताः ।  
स्वयं चोपहृता भृत्या ये चाप्युपहिताः परैः ॥ ७७ ॥  
परिक्षीणाश्च लुब्धाश्च क्रुद्धा भीताः प्रतारिताः।  
हृतस्वा मानिनो ये च त्यक्तादाना महेप्सवः ॥ ७८ ॥  
संतापिताश्च ये केचिद् व्यसनौघप्रतीक्षिणः।  
अन्तर्हिताः सोपहितास्ते सर्वे परसाधनाः ॥ ७९ ॥

अवमानेन युक्तस्य स्थानभ्रष्टस्य वा पुनः।  
कथं यास्यसि विश्वासमहं तिष्ठामि वा कथम् ॥ ८० ॥

समर्थ इति संगृह्य स्थापयित्वा परीक्षितः।  
कृतं च समयं भित्त्वा त्वयाहमवमानितः ॥ ८१ ॥

प्रथमं यः समाख्यातः शीलवानिति संसदि।  
न वाच्यं तस्य वैगुण्यं प्रतिज्ञां परिरक्षता ॥ ८२ ॥

एवं चावमतस्येह विश्वासं मे न यास्यसि।  
त्वयि चापेतविश्वास ममोद्वेगो भविष्यति ॥ ८३ ॥

शंकितस्त्वमहं भीतः परच्छिद्रानुदर्शिनः ।  
अस्निग्धाश्चैव दुस्तोषाः कर्म चैतद् बहुच्छलम् ॥ ८४ ॥

दुःखेन श्लिष्यते भिन्नं श्लिष्टं दुःखेन भिद्यते।  
भिन्ना श्लिष्टा तु या प्रीतिर्न सा स्नेहेन वर्तते॥८५॥

कश्चिदेव हिते भर्तुर्दृश्यते न परात्मनोः।  
कार्यापेक्षा हि वर्तन्ते भावस्निग्धाः सुदुर्लभाः ॥ ८६ ॥

सुदुःखं पुरुषज्ञानं चित्तं ह्येषां चलाचलम्।  
समर्थो वाप्यशङ्को वा शतेष्वेकोऽधिगम्यते ॥ ८७ ॥

अकस्मात् प्रक्रिया नॄणामकस्माच्चापकर्षणम् ।  
शुभाशुभे महत्त्वं च प्रकार्तुं बुद्धिलाघवम् ॥ ८८ ॥

एवंविधं सान्त्वमुक्त्वा धर्मकामार्थहेतुमत् ।  
प्रसादयित्वा राजानं गोमायुर्वनमभ्यगात् ॥ ८९ ॥

अगृह्यानुनयं तस्य मृगेन्द्रस्य च बुद्धिमान्।  
गोमायुः प्रायमास्थाय त्यक्त्वा देहं दिवं ययौ ॥ ९० ॥