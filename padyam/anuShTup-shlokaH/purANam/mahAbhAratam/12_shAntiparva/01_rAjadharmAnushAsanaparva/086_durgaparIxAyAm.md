+++
title_full = "086 राजाके निवासयोग्य नगर एवं दुर्गका वर्णन, उसके लिये प्रजापालनसम्बन्धी व्यवहार तथा तपस्वीजनोंके समादरका निर्देश"
title = "०८६ दुर्गपरीक्षायाम्"

+++


कथंविधं पुरं राजा स्वयमावस्तुमर्हति।  
कृतं वा कारयित्वा वा तन्मे ब्रूहि पितामह ॥ १ ॥

वस्तव्यं यत्र कौन्तेय सपुत्रज्ञातिबन्धुना।  
न्याय्यं तत्र परिप्रष्टुं वृत्तिं गुप्तिं च भारत ॥ २ ॥

तस्मात् ते वर्तयिष्यामि दुर्गकर्म विशेषतः।  
श्रुत्वा तथा विधातव्यमनुष्ठेयं च यत्नतः ॥ ३ ॥

षड्‌विधं दुर्गमास्थाय पुराण्यथ निवेशयेत्।  
सर्वसम्पत्प्रधानं यद् बाहुल्यं चापि सम्भवेत् ॥ ४ ॥

धन्वदुर्गं महीदुर्गं गिरिदुर्गं तथैव च।  
मनुष्यदुर्गं अब्दुर्गं वनदुर्गं च तानि षट् ॥ ५ ॥

यत्पुरं दुर्गसम्पन्नं धान्यायुधसमन्वितम् ।  
दृढप्राकारपरिखं हस्त्यश्वरथसंकुलम् ॥ ६ ॥  
विद्वांसः शिल्पिनो यत्र निचयाश्च सुसंचिताः।  
धार्मिकश्च जनो यत्र दाक्ष्यमुत्तममास्थितः ॥ ७ ॥  
ऊर्जस्विनरनागाश्वं चत्वरापणशोभितम् ।  
प्रसिद्धव्यवहारं च प्रशान्तमकुतोभयम् ॥ ८ ॥  
सुप्रभं सानुनादं च सुप्रशस्तनिवेशनम्।  
शुराढ्यजनसम्पन्नं ब्रह्मघोषानुनादितम् ॥ ९ ॥  
समाजोत्सवसम्पन्नं सदा पूजितदैवतम् ।  
वश्यामात्यबलो राजा तत्पुरं स्वयमाविशेत् ॥ १० ॥

तत्र कोशं बलं मित्रं व्यवहारं च वर्धयेत्।  
पुरे जनपदे चैव सर्वदोषान् निवर्तयेत् ॥ ११ ॥

भाण्डागारायुधागारं प्रयत्नेनाभिवर्धयेत् ।  
निचयान् वर्धयेत् सर्वांस्तथा यन्त्रायुधालयान् ॥ १२ ॥

काष्ठलोहतुषाङ्गारदारुशृङ्गास्थिवैणवान् ।  
मज्जा स्नेहवसा क्षौद्रमौषधग्राममेव च ॥ १३ ॥  
शणं सर्जरसं धान्यमायुधानि शरांस्तथा।  
चर्म स्नायुं तथा वेत्रं मुञ्जबल्वजबन्धनान् ॥ १४ ॥

आशयाश्चोदपानाश्च प्रभूतसलिलाकराः ।  
निरोद्धव्याः सदा राज्ञा क्षीरिणश्च महीरुहाः ॥ १५ ॥

सत्कृताश्च प्रयत्नेन आचार्यर्त्विक्‌पुरोहिताः ।  
महेष्वासाः स्थपतयः सांवत्सरचिकित्सकाः ॥ १६ ॥

प्राज्ञा मेधाविनो दान्ता दक्षाः शूरा बहुश्रुताः।  
कुलीनाः सत्त्वसम्पन्ना युक्ताः सर्वेषु कर्मसु ॥ १७ ॥

पूजयेद् धार्मिकान् राजा निगृह्णीयादधार्मिकान्।  
नियुञ्ज्याच्च प्रयत्नेन सर्ववर्णान् स्वकर्मसु ॥ १८ ॥

बाह्यमाभ्यन्तरं चैव पौरजानपदं तथा।  
चारैः सुविदितं कृत्वा ततः कर्म प्रयोजयेत् ॥ १९ ॥

चरान्मन्त्रं च कोशं च दण्डं चैव विशेषतः।  
अनुतिष्ठेत् स्वयं राजा सर्वं ह्यत्र प्रतिष्ठितम् ॥ २० ॥

उदासीनारिमित्राणां सर्वमेव चिकीर्षितम् ।  
पुरे जनपदे चैव ज्ञातव्यं चारचक्षुषा ॥ २१ ॥

ततस्तेषां विधातव्यं सर्वमेवाप्रमादतः ।  
भक्तान् पूजयता नित्यं द्विषतश्च निगृह्णता ॥ २२ ॥

यष्टव्यं क्रतुभिर्नित्यं दातव्यं चाप्यपीडया।  
प्रजानां रक्षणं कार्यं न कार्यं धर्मबाधकम् ॥ २३ ॥

कृपणानाथवृद्धानां विधवानां च योषिताम्।  
योगक्षेमं च वृत्तिं च नित्यमेव प्रकल्पयेत् ॥ २४ ॥

आश्रमेषु यथाकालं चैलभाजनभोजनम् ।  
सदैवोपहरेद् राजा सत्कृत्याभ्यर्च्य मान्य च ॥ २५ ॥

आत्मानं सर्वकार्याणि तापसे राष्ट्रमेव च।  
निवेदयेत् प्रयत्नेन तिष्ठेत् प्रह्वश्च सर्वदा ॥ २६ ॥

सर्वार्थत्यागिनं राजा कुले जातं बहुश्रुतम्।  
पूजयेत् तादृशं दृष्ट्वा शयनासनभोजनैः ॥ २७ ॥

तस्मिन् कुर्वीत विश्वासं राजा कस्याञ्चिदापदि।  
तापसेषु हि विश्वासमपि कुर्वन्ति दस्यवः ॥ २८ ॥

तस्मिन् निधीनादधीत प्रज्ञां पर्याददीत च।  
न चाप्यभीक्ष्णं सेवेत भृशं वा प्रतिपूजयेत् ॥ २९ ॥

अन्यः कार्यः स्वराष्ट्रेषु परराष्ट्रेषु चापरः।  
अटवीषु परः कार्यः सामन्तनगरेष्वपि ॥ ३० ॥

तेषु सत्कारमानाभ्यां संविभागांश्च कारयेत्।  
परराष्ट्राटवीस्थेषु यथा स्वविषये तथा ॥ ३१ ॥

ते कस्याञ्चिदवस्थायां शरणं शरणार्थिने।  
राज्ञे दद्युर्यथाकामं तापसाः संशितव्रताः ॥ ३२ ॥

एष ते लक्षणोद्देशः संक्षेपेण प्रकीर्तितः।  
यादृशे नगरे राजा स्वयमावस्तुमर्हति ॥ ३३ ॥