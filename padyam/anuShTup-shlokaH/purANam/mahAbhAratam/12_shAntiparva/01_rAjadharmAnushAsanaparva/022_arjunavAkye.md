+++
title_full = "022 क्षत्रियधर्मकी प्रशंसा करते हुए अर्जुनका पुनः राजा युधिष्ठिरको समझाना"
title = "०२२ अर्जुनवाक्ये"

+++


अस्मिन्नेवान्तरे वाक्यं पुनरेवार्जुनोऽब्रवीत् ।  
निर्विण्णमनसं ज्येष्ठमिदं भ्रातरमच्युतम् ॥ १ ॥

क्षत्रधर्मेण धर्मज्ञ प्राप्य राज्यं सुदुर्लभम्।  
जित्वा चारीन् नरश्रेष्ठ तप्यते किं भृशं भवान् ॥ २ ॥

क्षत्रियाणां महाराज संग्रामे निधनं मतम्।  
विशिष्टं बहुभिर्यज्ञैः क्षत्रधर्ममनुस्मर ॥ ३ ॥

ब्राह्मणानां तपस्त्यागः प्रेत्य धर्मविधिः स्मृतः।  
क्षत्रियाणां च निधनं संग्रामे विहितं प्रभो ॥ ४ ॥

क्षात्रधर्मो महारौद्रः शस्त्रनित्य इति स्मृतः।  
वधश्च भरतश्रेष्ठ काले शस्त्रेण संयुगे ॥ ५ ॥

ब्राह्मणस्यापि चेद् राजन् क्षत्रधर्मेण वर्ततः।  
प्रशस्तं जीवितं लोके क्षत्रं हि ब्रह्मसम्भवम् ॥ ६ ॥

न त्यागो न पुनर्यज्ञो न तपो मनुजेश्वर।  
क्षत्रियस्य विधीयन्ते न परस्वोपजीवनम् ॥ ७ ॥

स भवान् सर्वधर्मज्ञो धर्मात्मा भरतर्षभ।  
राजा मनीषी निपुणो लोके दृष्टपरावरः ॥ ८ ॥

त्यक्त्वा संतापजं शोकं दंशितो भव कर्मणि।  
क्षत्रियस्य विशेषेण हृदयं वज्रसंनिभम् ॥ ९ ॥

जित्वारीन् क्षत्रधर्मेण प्राप्य राज्यमकण्टकम्।  
विजितात्मा मनुष्येन्द्र यज्ञदानपरो भव ॥ १० ॥

इन्द्रो वै ब्रह्मणः पुत्रः क्षत्रियः कर्मणाभवत्।  
ज्ञातीनां पापवृत्तीनां जघान नवतीर्नव ॥ ११ ॥

तच्चास्य कर्म पूज्यं च प्रशस्यं च विशाम्पते।  
तेनेन्द्रत्वं समापेदे देवानामिति नः श्रुतम् ॥ १२ ॥

स त्वं यज्ञैर्महाराज यजस्व बहुदक्षिणैः।  
यथैवेन्द्रो मनुष्येन्द्र चिराय विगतज्वरः ॥ १३ ॥

मा त्वमेवं गते किंचिच्छोचेथाः क्षत्रियर्षभ।  
गतास्ते क्षत्रधर्मेण शस्त्रपूताः परां गतिम् ॥ १४ ॥

भवितव्यं तथा तच्च यद् वृत्तं भरतर्षभ।  
दिष्टं हि राजशार्दूल न शक्यमतिवर्तितुम् ॥ १५ ॥