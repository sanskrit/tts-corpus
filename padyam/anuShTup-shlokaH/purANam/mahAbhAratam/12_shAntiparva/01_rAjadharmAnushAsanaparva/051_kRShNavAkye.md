+++
title_full = "051 भीष्मके द्वारा श्रीकृष्णकी स्तुति तथा श्रीकृष्णका भीष्मकी प्रशंसा करते हुए उन्हें युधिष्ठिरके लिये धर्मोपदेश करनेका आदेश"
title = "०५१ कृष्णवाक्ये"

+++


श्रुत्वा तु वचनं भीष्मो वासुदेवस्य धीमतः।  
किंचिदुन्नाम्य वदनं प्राञ्जलिर्वाक्यमब्रवीत् ॥ १ ॥

नमस्ते भगवन् कृष्ण लोकानां प्रभवाप्यय।  
त्वं हि कर्ता हृषीकेश संहर्ता चापराजितः ॥ २ ॥

विश्वकर्मन् नमस्तेऽस्तु विश्वात्मन् विश्वसम्भव।  
अपवर्गोऽसि भूतानां पञ्चानां परतः स्थितः ॥ ३ ॥

नमस्ते त्रिषु लोकेषु नमस्ते परतस्त्रिषु।  
योगेश्वर नमस्तेऽस्तु त्वं हि सर्वपरायणः ॥ ४ ॥

मत्संश्रितं यदाऽऽत्थ त्वं वचः पुरुषसत्तम।  
तेन पश्यामि ते दिव्यान् भावान् हि त्रिषु वर्त्मसु॥५॥

तच्च पश्यामि गोविन्द यत् ते रूपं सनातनम्।  
सप्त मार्गा निरुद्धास्ते वायोरमिततेजसः ॥ ६ ॥

दिवं ते शिरसा व्याप्तं पद्भ्यां देवी वसुन्धरा।  
दिशो भुजा रविश्चक्षुर्वीर्ये शुक्रः प्रतिष्ठितः ॥ ७ ॥

अतसीपुष्पसंकाशं पीतवाससमच्युतम् ।  
वपुर्ह्यनुमिमीमस्ते मेघस्येव सविद्युतः ॥ ८ ॥

त्वत्प्रपन्नाय भक्ताय गतिमिष्टां जिगीषवे।  
यच्छ्रेयः पुण्डरीकाक्ष तद् ध्यायस्व सुरोत्तम ॥ ९ ॥

यतः खलु परा भक्तिर्मयि ते पुरुषर्षभ।  
ततो मया वपुर्दिव्यं त्वयि राजन् प्रदर्शितम् ॥ १० ॥

न ह्यभक्ताय राजेन्द्र भक्तायानृजवे न च।  
दर्शयाम्यहमात्मानं न चाशान्ताय भारत ॥ ११ ॥

भवांस्तु मम भक्तश्च नित्यं चार्जवमास्थितः।  
दमे तपसि सत्ये च दाने च निरतः शुचिः॥१२॥

अर्हस्त्वं भीष्म मां द्रष्टुं तपसा स्वेन पार्थिव।  
तव ह्युपस्थिता लोका येभ्यो नावर्तते पुनः ॥ १३ ॥

पञ्चाशतं षट् च कुरुप्रवीर  
शेषं दिनानां तव जीवितस्य।  
ततः शुभैः कर्मफलोदयैस्त्वं  
समेष्यसे भीष्म विमुच्य देहम् ॥ १४ ॥

एते हि देवा वसवो विमाना-  
न्यास्थाय सर्वे ज्वलिताग्निकल्पाः ।  
अन्तर्हितास्त्वां प्रतिपालयन्ति  
काष्ठां प्रपद्यन्तमुदक्पतङ्गम् ॥ १५ ॥

व्यावर्तमाने भगवत्युदीचीं  
सूर्ये दिशं कालवशात् प्रपन्ने।  
गन्तासि लोकान् पुरुषप्रवीर  
नावर्तते यानुपलभ्य विद्वान् ॥ १६ ॥

अमुं च लोकं त्वयि भीष्म याते  
ज्ञानानि नङ्‌क्ष्यन्त्यखिलेन वीर ।  
अतस्तु सर्वे त्वयि संनिकर्षं  
समागता धर्मविवेचनाय ॥ १७ ॥

तज्ज्ञातिशोकोपहतश्रुताय  
सत्याभिसंधाय युधिष्ठिराय ।  
प्रब्रूहि धर्मार्थसमाधियुक्तं  
सत्यं वचोऽस्यापनुदाशु शोकम् ॥ १८ ॥