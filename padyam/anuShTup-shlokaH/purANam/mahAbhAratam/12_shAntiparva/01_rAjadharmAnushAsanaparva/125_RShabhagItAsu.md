+++
title_full = "125 युधिष्ठिरका आशाविषयक प्रश्न—उत्तरमें राजा सुमित्र और ऋषभ नामक ऋषिके इतिहासका आरम्भ, उसमें राजा सुमित्रका एक मृगके पीछे दौड़ना"
title = "१२५ ऋषभगीतासु"

+++


शीलं प्रधानं पुरुषे कथितं ते पितामह।  
कथं त्वाशा समुत्पन्ना या चाशा तद् वदस्व मे॥१॥

संशयो मे महानेष समुत्पन्नः पितामह।  
छेत्ता च तस्य नान्योऽस्ति त्वत्तः परपुरञ्जय ॥ २ ॥

पितामहाशा महती ममासीद्धि सुयोधने।  
प्राप्ते युद्धे तु तद् युक्तं तत् कर्तायमिति प्रभो॥३॥

सर्वस्याशा सुमहती पुरुषस्योपजायते ।  
तस्यां विहन्यमानायां दुःखो मृत्युर्न संशयः ॥ ४ ॥

सोऽहं हताशो दुर्बुद्धिः कृतस्तेन दुरात्मना।  
धार्तराष्ट्रेण राजेन्द्र पश्य मन्दात्मतां मम ॥ ५ ॥

आशां महत्तरां मन्ये पर्वतादपि सद्रुमात्।  
आकाशादपि वा राजन्नप्रमेयैव वा पुनः ॥ ६ ॥

एषा चैव कुरुश्रेष्ठ दुर्विचिन्त्या सुदुर्लभा।  
दुर्लभत्वाच्च पश्यामि किमन्यद् दुर्लभं ततः ॥ ७ ॥

अत्र ते वर्तयिष्यामि युधिष्ठिर निबोध तत्।  
इतिहासं सुमित्रस्य निर्वृत्तमृषभस्य च ॥ ८ ॥

सुमित्रो नाम राजर्षिर्हैहयो मृगयां गतः।  
ससार स मृगं विद्ध्वा बाणेनानतपर्वणा ॥ ९ ॥

स मृगो बाणमादाय ययावमितविक्रमः।  
स च राजा बलात् तूर्णं ससार मृगयूथपम् ॥ १० ॥

ततो निम्नं स्थलं चैव स मृगोऽद्रवदाशुगः।  
मुहूर्तमिव राजेन्द्र समेन स पथागमत् ॥ ११ ॥

ततः स राजा तारुण्यादौरसेन बलेन च।  
ससार बाणासनभृत् सखड्‌गोऽसौ तनुत्रवान् ॥ १२ ॥

ततो नदान् नदीश्चैव पल्वलानि वनानि च।  
अतिक्रम्याभ्यतिक्रम्य ससारैको वनेचरः ॥ १३ ॥

स तु कामान्मृगो राजन्नासाद्यासाद्य तं नृपम्।  
पुनरभ्येति जवनो जवेन महता ततः ॥ १४ ॥

स तस्य बाणैर्बहुभिः समभ्यस्तो वनेचरः।  
प्रक्रीडन्निव राजेन्द्र पुनरभ्येति चान्तिकम् ॥ १५ ॥

पुनश्च जवमास्थाय जवनो मृगयूथपः।  
अतीत्यातीत्य राजेन्द्र पुनरभ्येति चान्तिकम् ॥ १६ ॥

तस्य मर्मच्छिदं घोरं तीक्ष्णं चामित्रकर्शनः।  
समादाय शरं श्रेष्ठं कार्मुके तु तथासृजत् ॥ १७ ॥

ततो गव्यूतिमात्रेण मृगयूथपयूथपः ।  
तस्य बाणपथं मुक्त्वा तस्थिवान् प्रहसन्निव ॥ १८ ॥

तस्मिन् निपतिते बाणे भूमौ ज्वलिततेजसि।  
प्रविवेश महारण्यं मृगो राजाप्यथाद्रवत् ॥ १९ ॥