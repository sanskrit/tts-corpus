+++
title_full = "011 अर्जुनका पक्षिरूपधारी इन्द्र और ऋषि-बालकोंके संवादका उल्लेखपूर्वक गृहस्थ-धर्मके पालनपर जोर देना"
title = "०११ ऋषिशकुनिसंवादकथने"

+++


अत्रैवोदाहरन्तीममितिहासं पुरातनम् ।  
तापसैः सह संवादं शक्रस्य भरतर्षभ ॥ १ ॥

केचिद् गृहान् परित्यज्य वनमभ्यागमन् द्विजाः।  
अजातश्मश्रवो मन्दाः कुले जाताः प्रवव्रजुः ॥ २ ॥

धर्मोऽयमिति मन्वानाः समृद्धा ब्रह्मचारिणः।  
त्यक्त्वा भ्रातॄन् पितॄंश्चैव तानिन्द्रोऽन्वकृपायत ॥ ३ ॥

तानाबभाषे भगवान् पक्षी भूत्वा हिरण्मयः।  
सुदुष्करं मनुष्यैश्च यत् कृतं विघसाशिभिः ॥ ४ ॥  
पुण्यं भवति कर्मेदं प्रशस्तं चैव जीवितम्।  
सिद्धार्थास्ते गतिं मुख्यां प्राप्ता धर्मपरायणाः ॥ ५ ॥

अहो बतायं शकुनिर्विघसाशान् प्रशंसति।  
अस्मान् नूनमयं शास्ति वयं च विघसाशिनः ॥ ६ ॥

नाहं युष्मान् प्रशंसामि पंकदिग्धान् रजस्वलान्।  
उच्छिष्टभोजिनो मन्दानन्ये वै विघसाशिनः ॥ ७ ॥

इदं श्रेयः परमिति वयमेवाभ्युपास्महे।  
शकुने ब्रूहि यच्छ्रेयो भृशं ते श्रद्दधामहे ॥ ८ ॥

यदि मां नाभिशंकध्वं विभज्यात्मानमात्मना।  
ततोऽहं वः प्रवक्ष्यामि याथातथ्यं हितं वचः ॥ ९ ॥

शृणुमस्ते वचस्तात पन्थानो विदितास्तव।  
नियोगे चैव धर्मात्मन् स्थातुमिच्छाम शाधि नः ॥ १० ॥

चतुष्पदां गौः प्रवरा लोहानां काञ्चनं वरम्।  
शब्दानां प्रवरो मन्त्रो ब्राह्मणो द्विपदां वरः ॥ ११ ॥

मन्त्रोऽयं जातकर्मादिर्ब्राह्मणस्य विधीयते ।  
जीवतोऽपि यथाकालं श्मशाननिधनादिभिः ॥ १२ ॥

कर्माणि वैदिकान्यस्य स्वर्ग्यः पन्थास्त्वनुत्तमः।  
अथ सर्वाणि कर्माणि मन्त्रसिद्धानि चक्षते ॥ १३ ॥  
आम्नायदृढवादीनि तथा सिद्धिरिहेष्यते ।  
मासार्धमासा ऋतव आदित्यशशितारकम् ॥ १४ ॥  
ईहन्ते सर्वभूतानि तदिदं कर्मसंज्ञितम्।  
सिद्धिक्षेत्रमिदं पुण्यमयमेवाश्रमो महान् ॥ १५ ॥

अथ ये कर्म निन्दन्तो मनुष्याः कापथं गताः।  
मूढानामर्थहीनानां तेषामेनस्तु विद्यते ॥ १६ ॥

देववंशान् पितृवंशान् ब्रह्मवंशांश्च शाश्वतान्।  
संत्यज्य मूढा वर्तन्ते ततो यान्त्यश्रुतीपथम् ॥ १७ ॥

एतद्वोऽस्तु तपोयुक्तं ददामीत्यृषिचोदितम् ।  
तस्मात् तत् तद् व्यवस्थानं तपस्वितप उच्यते ॥ १८ ॥

देववंशान् ब्रह्मवंशान् पितृवंशांश्च शाश्वतान्।  
संविभज्य गुरोश्चर्यां तद् वै दुष्करमुच्यते ॥ १९ ॥

देवा वै दुष्करं कृत्वा विभूतिं परमां गताः।  
तस्माद् गार्हस्थ्यमुद्वोढुं दुष्करं प्रब्रवीमि वः ॥ २० ॥

तपः श्रेष्ठं प्रजानां हि मूलमेतन्न संशयः।  
कुटुम्बविधिनानेन यस्मिन् सर्वं प्रतिष्ठितम् ॥ २१ ॥

एतद् विदुस्तपो विप्रा द्वन्द्वातीता विमत्सराः।  
तस्माद् व्रतं मध्यमं तु लोकेषु तप उच्यते ॥ २२ ॥

दुराधर्षं पदं चैव गच्छन्ति विघसाशिनः।  
सायंप्रातर्विभज्यान्नं स्वकुटुम्बे यथाविधि ॥ २३ ॥  
दत्त्वातिथिभ्यो देवेभ्यः पितृभ्यः स्वजनाय च।  
अवशिष्टानि येऽश्नन्ति तानाहुर्विघसाशिनः ॥ २४ ॥

तस्मात् स्वधर्ममास्थाय सुव्रताः सत्यवादिनः।  
लोकस्य गुरवो भूत्वा ते भवन्त्यनुपस्कृताः ॥ २५ ॥

त्रिदिवं प्राप्य शक्रस्य स्वर्गलोके विमत्सराः।  
वसन्ति शाश्वतान् वर्षाञ्जना दुष्करकारिणः ॥ २६ ॥

ततस्ते तद् वचः श्रुत्वा धर्मार्थसहितं हितम्।  
उत्सृज्य नास्तीति गता गार्हस्थ्यं समुपाश्रिताः ॥ २७ ॥

तस्मात्त्वमपि सर्वज्ञ धैर्यमालम्ब्य शाश्वतम्।  
प्रशाधि पृथिवीं कृत्स्नां हतामित्रां नरोत्तम ॥ २८ ॥