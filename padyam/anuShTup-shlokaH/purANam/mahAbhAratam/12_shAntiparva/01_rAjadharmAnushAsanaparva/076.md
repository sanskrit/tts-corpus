+++
title_full = "076 उत्तम-अधम ब्राह्मणोंके साथ राजाका बर्ताव"
title = "०७६"

+++


स्वकर्मण्यपरे युक्तास्तथैवान्ये विकर्मणि ।  
तेषां विशेषमाचक्ष्व ब्राह्मणानां पितामह ॥ १ ॥

विद्यालक्षणसम्पन्नाः सर्वत्र समदर्शिनः ।  
एते ब्रह्मसमा राजन् ब्राह्मणाः परिकीर्तिताः ॥ २ ॥

ऋग्यजुःसामसम्पन्नाः स्वेषु कर्मस्ववस्थिताः ।  
एते देवसमा राजन् ब्राह्मणानां भवन्त्युत ॥ ३ ॥

जन्मकर्मविहीना ये कदर्या ब्रह्मबन्धवः।  
एते शूद्रसमा राजन् ब्राह्मणानां भवन्त्युत ॥ ४ ॥

अश्रोत्रियाः सर्व एव सर्वे चानाहिताग्नयः।  
तान् सर्वान् धार्मिको राजा बलिं विष्टिं च कारयेत्॥५॥

आह्वायका देवलका नाक्षत्रा ग्रामयाजकाः।  
एते ब्राह्मणचाण्डाला महापथिकपञ्चमाः ॥ ६ ॥

(म्लेच्छदेशास्तु ये केचित् पापैरध्युषिता नरैः।  
गत्वा तु ब्राह्मणस्तांश्च चाण्डालः प्रेत्य चेह च॥

व्रात्यान् म्लेच्छांश्च शूद्रांश्च याजयित्वा द्विजाधमः।  
अकीर्तिमिह सम्प्राप्य नरकं प्रतिपद्यते॥

ब्राह्मणो ऋग्यजुःसाम्नां मूढः कृत्वा तु विप्लवम्।  
कल्पमेकं कृमिःसोऽथ नानाविष्ठासु जायते॥)

ऋत्विक् पुरोहितो मन्त्री दूतो वार्तानुकर्षकः।  
एते क्षत्रसमा राजन् ब्राह्मणानां भवन्त्युत ॥ ७ ॥

अश्वारोहा गजारोहा रथिनोऽथ पदातयः।  
एते वैश्यसमा राजन् ब्राह्मणानां भवन्त्युत ॥ ८ ॥

एतेभ्यो बलिमादद्याद्धीनकोशो महीपतिः ।  
ऋते ब्रह्मसमेभ्यश्च देवकल्पेभ्य एव च ॥ ९ ॥

अब्राह्मणानां वित्तस्य स्वामी राजेति वैदिकम्।  
ब्राह्मणानां च ये केचिद् विकर्मस्था भवन्त्युत ॥ १० ॥

विकर्मस्थाश्च नोपेक्ष्या विप्रा राज्ञा कथंचन।  
नियम्याः संविभज्याश्च धर्मानुग्रहकारणात् ॥ ११ ॥

यस्य स्म विषये राजन् स्तेनो भवति वै द्विजः।  
राज्ञ एवापराधं तं मन्यन्ते तद्विदो जनाः ॥ १२ ॥

अवृत्त्या यो भवेत् स्तेनो वेदवित् स्नातकस्तथा।  
राजन् स राज्ञा भर्तव्य इति वेदविदो विदुः ॥ १३ ॥

स चेन्नो परिवर्तेत कृतवृत्तिः परंतप।  
ततो निर्वासनीयः स्यात् तस्माद् देशात् सबान्धवः ॥ १४ ॥

(यज्ञः श्रुतमपैशुन्यमहिंसातिथिपूजनम् ।  
दमः सत्यं तपो दानमेतद् ब्राह्मणलक्षणम्॥)