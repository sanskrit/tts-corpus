+++
title_full = "030 महर्षि नारद और पर्वतका उपाख्यान"
title = "०३० नारदपर्वतोपाख्याने"

+++


स कथं कांचनष्ठीवी सृंजयस्य सुतोऽभवत्।  
पर्वतेन किमर्थं वा दत्तस्तेन ममार च ॥ १ ॥

यदा वर्षसहस्रायुस्तदा भवति मानवः।  
कथमप्राप्तकौमारः सृंजयस्य सुतो मृतः ॥ २ ॥

उताहो नाममात्रं वै सुवर्णष्ठीविनोऽभवत्।  
कथं वा काञ्चनष्ठीवीत्येतदिच्छामि वेदितुम् ॥ ३ ॥

अत्र ते वर्णयिष्यामि यथावृत्तं जनेश्वर।  
नारदः पर्वतश्चैव द्वावृषी लोकसत्तमौ ॥ ४ ॥

मातुलो भागिनेयश्च देवलोकादिहागतौ ।  
विहर्तुकामौ सम्प्रीत्या मानुषेषु पुरा विभो ॥ ५ ॥

हविःपवित्रभोज्येन देवभोज्येन चैव हि।  
नारदो मातुलश्चैव भागिनेयश्च पर्वतः ॥ ६ ॥

तावुभौ तपसोपेताववनीतलचारिणौ ।  
भुञ्जानौ मानुषान् भोगान् यथावत् पर्यधावताम् ॥ ७ ॥

प्रीतिमन्तौ मुदा युक्तौ समयं चैव चक्रतुः।  
यो भवेद्धृदि संकल्पः शुभो वा यदि वाशुभः ॥ ८ ॥  
अन्योन्यस्य स आख्येयो मृषा शापोऽन्यथा भवेत्।

तौ तथेति प्रतिज्ञाय महर्षी लोकपूजितौ ॥ ९ ॥  
सृंजयं श्वैत्यमभ्येत्य राजानमिदमूचतुः ।

आवां भवति वत्स्यावः कञ्चित् कालं हिताय ते ॥ १० ॥  
यथावत् पृथिवीपाल आवयोः प्रगुणीभव।

तथेति कृत्वा राजा तौ सत्कृत्योपचचार ह ॥ ११ ॥  
ततः कदाचित्तौ राजा महात्मानौ तपोधनौ।  
अब्रवीत् परमप्रीतः सुतेयं वरवर्णिनी ॥ १२ ॥  
एकैव मम कन्यैषा युवां परिचरिष्यसि।  
दर्शनीयानवद्याङ्गी शीलवृत्तसमाहिता ॥ १३ ॥  
सुकुमारी कुमारी च पद्मकिञ्जल्कसुप्रभा।

परमं सौम्यमित्युक्तं ताभ्यां राजा शशास ताम् ॥ १४ ॥  
कन्ये विप्रावुपचर देववत् पितृवच्च ह।

सा तु कन्या तथेत्युक्त्वा पितरं धर्मचारिणी ॥ १५ ॥  
यथानिदेशं राज्ञस्तौ सत्कृत्योपचचार ह।

तस्यास्तेनोपचारेण रूपेणाप्रतिमेन च ॥ १६ ॥  
नारदं हृच्छयस्तूर्णं सहसैवाभ्यपद्यत ।

ववृधे हि ततस्तस्य हृदि कामो महात्मनः ॥ १७ ॥  
यथा शुक्लस्य पक्षस्य प्रवृत्तौ चन्द्रमाः शनैः।

न च तं भागिनेयाय पर्वताय महात्मने ॥ १८ ॥  
शशंस हृच्छयं तीव्रं व्रीडमानः स धर्मवित्।

तपसा चेङ्गितैश्चैव पर्वतोऽथ बुबोध तम् ॥ १९ ॥  
कामार्तं नारदं क्रुद्धः शशापैनं ततो भृशम्।

कृत्वा समयमव्यग्रो भवान् वै सहितो मया ॥ २० ॥  
यो भवेद्धृदि संकल्पः शुभो वा यदि वाशुभः।  
अन्योन्यस्य स आख्येय इति तद्‌ वै मृषा कृतम्॥२१॥  
भवता वचनं ब्रह्मंस्तस्मादेष शपाम्यहम्।

न हि कामं प्रवर्तन्तं भवानाचष्ट मे पुरा ॥ २२ ॥  
सुकुमार्यां कुमार्यां ते तस्मादेष शपाम्यहम्।

ब्रह्मचारी गुरुर्यस्मात्‌ तपस्वी ब्राह्मणश्च सन् ॥ २३ ॥  
अकार्षीः समयभ्रंशमावाभ्यां यः कृतो मिथः।  
शप्स्ये तस्मात् सुसंक्रुद्धो भवन्तं तं निबोध मे ॥ २४ ॥

सुकुमारी च ते भार्या भविष्यति न संशयः।  
वानरं चैव ते रूपं विवाहात् प्रभृति प्रभो ॥ २५ ॥  
संद्रक्ष्यन्ति नराश्चान्ये स्वरूपेण विनाकृतम्।

स तद् वाक्यं तु विज्ञाय नारदः पर्वतं तथा॥२६॥  
अशपत्तमपि क्रोधाद् भागिनेयं स मातुलः।  
तपसा ब्रह्मचर्येण सत्येन च दमेन च ॥ २७ ॥  
युक्तोऽपि नित्यधर्मश्च न वै स्वर्गमवाप्स्यसि।

तौ तु शप्त्वा भृशं क्रुद्धौ परस्परममर्षणौ ॥ २८ ॥  
प्रतिजग्मतुरन्योन्यं क्रुद्धाविव गजोत्तमौ ।

पर्वतः पृथिवीं कृत्स्नां विचचार महामतिः ॥ २९ ॥  
पूज्यमानो यथान्यायं तेजसा स्वेन भारत।

अथ तामलभत् कन्यां नारदः सृंजयात्मजाम् ॥ ३० ॥  
धर्मेण विप्रप्रवरः सुकुमारीमनिन्दिताम् ।

सा तु कन्या यथाशापं नारदं तं ददर्श ह॥३१॥  
पाणिग्रहणमन्त्राणां नियोगादेव नारदम् ।

सुकुमारी च देवर्षिं वानरप्रतिमाननम् ॥ ३२ ॥  
नैवावामन्यत तदा प्रीतिमत्येव चाभवत्।

उपतस्थे च भर्तारं न चान्यं मनसाप्यगात् ॥ ३३ ॥  
देवं मुनिं वा यक्षं वा पतित्वे पतिवत्सला।

ततः कदाचिद् भगवान् पर्वतोऽनुचचार ह ॥ ३४ ॥  
वनं विरहितं किंचित् तत्रापश्यत् स नारदम्।

ततोऽभिवाद्य प्रोवाच नारदं पर्वतस्तदा ॥ ३५ ॥  
भवान् प्रसादं कुरुतात् स्वर्गादेशाय मे प्रभो।

तमुवाच ततो दृष्ट्वा पर्वतं नारदस्तथा ॥ ३६ ॥  
कृताञ्जलिमुपासीनं दीनं दीनतरः स्वयम्।

त्वयाहं प्रथमं शप्तो वानरस्त्वं भविष्यसि ॥ ३७ ॥  
इत्युक्तेन मया पश्चाच्छप्तस्त्वमपि मत्सरात्।  
अद्यप्रभृति वै वासं स्वर्गे नावाप्स्यसीति ह ॥ ३८ ॥  
तव नैतद्धि विसदृशं पुत्रस्थाने हि मे भवान्।

न्यवर्तयेतां तौ शापावन्योन्येन तदा मुनी ॥ ३९ ॥  
श्रीसमृद्धं तदा दृष्ट्वा नारदं देवरूपिणम्।  
सुकुमारी प्रदुद्राव परपत्यभिशङ्कया ॥ ४० ॥

तां पर्वतस्ततो दृष्ट्वा प्रद्रवन्तीमनिन्दिताम्।  
अब्रवीत् तव भर्तैष नात्र कार्या विचारणा ॥ ४१ ॥

ऋषिः परमधर्मात्मा नारदो भगवान् प्रभुः।  
तवैवाभेद्यहृदयो मा तेऽभूदत्र संशयः ॥ ४२ ॥

सानुनीता बहुविधं पर्वतेन महात्मना।  
शापदोषं च तं भर्तुः श्रुत्वा प्रकृतिमागता ॥ ४३ ॥  
पर्वतोऽथ ययौ स्वर्गं नारदोऽभ्यगमद् गृहान्।

प्रत्यक्षकर्ता सर्वस्य नारदो भगवानृषिः।  
एष वक्ष्यति ते पृष्टो यथावृत्तं नरोत्तम ॥ ४४ ॥