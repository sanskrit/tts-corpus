+++
title_full = "015 अर्जुनके द्वारा राजदण्डकी महत्ताका वर्णन"
title = "०१५ अर्जुनवाक्ये"

+++


याज्ञसेन्या वचः श्रुत्वा पुनरेवार्जुनोऽब्रवीत्।  
अनुमान्य महाबाहुं ज्येष्ठं भ्रातरमच्युतम् ॥ १ ॥

दण्डः शास्ति प्रजाः सर्वा दण्ड एवाभिरक्षति।  
दण्डः सुप्तेषु जागर्ति दण्डं धर्मं विदुर्बुधाः ॥ २ ॥

दण्डः संरक्षते धर्मं तथैवार्थं जनाधिप।  
कार्म संरक्षते दण्डस्त्रिवर्गो दण्ड उच्यते ॥ ३ ॥

दण्डेन रक्ष्यते धान्यं धनं दण्डेन रक्ष्यते।  
एवं विद्वानुपाधत्स्व भावं पश्यस्व लौकिकम् ॥ ४ ॥

राजदण्डभयादेके पापाः पापं न कुर्वते।  
यमदण्डभयादेके परलोकभयादपि ॥ ५ ॥  
परस्परभयादेके पापाः पापं न कुर्वते।  
एवं सांसिद्धिके लोके सर्वं दण्डे प्रतिष्ठितम् ॥ ६ ॥

दण्डस्यैव भयादेके न खादन्ति परस्परम्।  
अन्धे तमसि मज्जेयुर्यदि दण्डो न पालयेत् ॥ ७ ॥

यस्माददान्तान् दमयत्यशिष्टान् दण्डयत्यपि ।  
दमनाद् दण्डनाच्चैव तस्माद् दण्डं विदुर्बुधाः ॥ ८ ॥

वाचा दण्डो ब्राह्मणानां क्षत्रियाणां भुजार्पणम्।  
दानदण्डाः स्मृता वैश्या निर्दण्डः शूद्र उच्यते ॥ ९ ॥

असम्मोहाय मर्त्यानामर्थसंरक्षणाय च ।  
मर्यादा स्थापिता लोके दण्डसंज्ञा विशाम्पते ॥ १० ॥

यत्र श्यामो लोहिताक्षो दण्डश्चरति सूद्यतः।  
प्रजास्तत्र न मुह्यन्ते नेता चेत् साधु पश्यति ॥ ११ ॥

ब्रह्मचारी गृहस्थश्च वानप्रस्थश्च भिक्षुकः।  
दण्डस्यैव भयादेते मनुष्या वर्त्मनि स्थिताः ॥ १२ ॥

नाभीतो यजते राजन् नाभीतो दातुमिच्छति।  
नाभीतः पुरुषः कश्चित् समये स्थातुमिच्छति ॥ १३ ॥

नाच्छित्त्वा परमर्माणि नाकृत्वा कर्म दुष्करम्।  
नाहत्वा मत्स्यघातीव प्राप्नोति महतीं श्रियम् ॥ १४ ॥

नाघ्नतः कीर्तिरस्तीह न वित्तं न पुनः प्रजाः।  
इन्द्रो वृत्रवधेनैव महेन्द्रः समपद्यत ॥ १५ ॥

य एव देवा हन्तारस्ताल्ँलोकोऽर्चयते भृशम्।  
हन्ता रुद्रस्तथा स्कन्दः शक्रोऽग्निर्वरुणो यमः ॥ १६ ॥  
हन्ता कालस्तथा वायुर्मृत्युर्वैश्रवणो रविः।  
वसवो मरुतः साध्या विश्वेदेवाश्च भारत ॥ १७ ॥  
एतान् देवान् नमस्यन्ति प्रतापप्रणता जनाः।

न ब्रह्माणं न धातारं न पूषाणं कथंचन ॥ १८ ॥  
मध्यस्थान् सर्वभूतेषु दान्तान् शमपरायणान्।  
यजन्ते मानवाः केचित् प्रशान्ताः सर्वकर्मसु ॥ १९ ॥

न हि पश्यामि जीवन्तं लोके कञ्चिदहिंसया।  
सत्त्वैः सत्त्वा हि जीवन्ति दुर्बलैर्बलवत्तराः ॥ २० ॥

नकुलो मूषिकानत्ति बिडालो नकुलं तथा।  
बिडालमत्ति श्वा राजन् श्वानं व्यालमृगस्तथा ॥ २१ ॥

तानत्ति पुरुषः सर्वान् पश्य कालो यथागतः।  
प्राणस्यान्नमिदं सर्वं जङ्गमं स्थावरं च यत् ॥ २२ ॥

विधानं दैवविहितं तत्र विद्वान् न मुह्यति।  
यथा सृष्टोऽसि राजेन्द्र तथा भवितुमर्हसि ॥ २३ ॥

विनीतक्रोधहर्षा हि मन्दा वनमुपाश्रिताः।  
विना वधं न कुर्वन्ति तापसाः प्राणयापनम् ॥ २४ ॥

उदके बहवः प्राणाः पृथिव्यां च फलेषु च।  
न च कश्चिन्न तान् हन्ति किमन्यत् प्राणयापनात् ॥ २५ ॥

सूक्ष्मयोनीनि भूतानि तर्कगम्यानि कानिचित्।  
पक्ष्मणोऽपि निपातेन येषां स्यात् स्कन्धपर्ययः ॥ २६ ॥

ग्रामान् निष्क्रम्य मुनयो विगतक्रोधमत्सराः।  
वने कुटुम्बधर्माणो दृश्यन्ते परिमोहिताः ॥ २७ ॥

भूमिं भित्वौषधीश्छित्त्वा वृक्षादीनण्डजान् पशून्।  
मनुष्यास्तन्वते यज्ञांस्ते स्वर्गं प्राप्नुवन्ति च ॥ २८ ॥

दण्डनीत्यां प्रणीतायां सर्वे सिद्ध्यन्त्युपक्रमाः।  
कौन्तेय सर्वभूतानां तत्र मे नास्ति संशयः ॥ २९ ॥

दण्डश्चेन्न भवेल्लोके विनश्येयुरिमाः प्रजाः।  
जले मत्स्यानिवाभक्ष्यन् दुर्बलान् बलवत्तराः ॥ ३० ॥

सत्यं चेदं ब्रह्मणा पूर्वमुक्तं  
दण्डः प्रजा रक्षति साधु नीतः।  
पश्याग्नयश्च प्रतिशाम्य भीताः  
संतर्जिता दण्डभयाज्ज्वलन्ति ॥ ३१ ॥

अन्धं तम इवेदं स्यान्न प्राज्ञायत किंचन।  
दण्डश्चेन्न भवेल्लोके विभजन् साध्वसाधुनी ॥ ३२ ॥

येऽपि सम्भिन्नमर्यादा नास्तिका वेदनिन्दकाः।  
तेऽपि भोगाय कल्पन्ते दण्डेनाशु निपीडिताः ॥ ३३ ॥

सर्वो दण्डजितो लोको दुर्लभो हि शुचिर्जनः।  
दण्डस्य हि भयाद् भीतो भोगायैव प्रवर्तते ॥ ३४ ॥

चातुर्वर्ण्यप्रमोदाय सुनीतिनयनाय च ।  
दण्डो विधात्रा विहितो धर्मार्थौ भुवि रक्षितुम् ॥ ३५ ॥

यदि दण्डान्न बिभ्येयुर्वयांसि श्वापदानि च।  
अद्युः पशून् मनुष्यांश्च यज्ञार्थानि हवींषि च ॥ ३६ ॥

न ब्रह्मचार्यधीयीत कल्याणी गौर्न दुह्यते।  
न कन्योद्वहनं गच्छेद् यदि दण्डो न पालयेत् ॥ ३७ ॥

विष्वग्लोपः प्रवर्तेत भिद्येरन् सर्वसेतवः।  
ममत्वं न प्रजानीयुर्यदि दण्डो न पालयेत् ॥ ३८ ॥

न संवत्सरसत्राणि तिष्ठेयुरकुतोभयाः ।  
विधिवद् दक्षिणावन्ति यदि दण्डो न पालयेत् ॥ ३९ ॥

चरेयुर्नाश्रमे धर्मं यथोक्तं विधिमाश्रिताः।  
न विद्यां प्राप्नुयात् कश्चिद् यदि दण्डो न पालयेत्॥४०॥

न चोष्ट्रा न बलीवर्दा नाश्वाश्वतरगर्दभाः।  
युक्ता वहेयुर्यानानि यदि दण्डो न पालयेत् ॥ ४१ ॥

न प्रेष्या वचनं कुर्युर्न बाला जातु कर्हिचित्।  
न तिष्ठेद् युवती धर्मे यदि दण्डो न पालयेत्॥४२॥

दण्डे स्थिताः प्रजाः सर्वा भयं दण्डे विदुर्बुधाः।  
दण्डे स्वर्गो मनुष्याणां लोकोऽयं सुप्रतिष्ठितः ॥ ४३ ॥

न तत्र कूटं पापं वा वञ्चना वापि दृश्यते।  
यत्र दण्डः सुविहितश्चरत्यरिविनाशनः ॥ ४४ ॥

हविःश्वा प्रलिहेद् दृष्ट्वा दण्डश्चेन्नोद्यतो भवेत्।  
हरेत् काकः पुरोडाशं यदि दण्डो न पालयेत् ॥ ४५ ॥

यदीदं धर्मतो राज्यं विहितं यद्यधर्मतः।  
कार्यस्तत्र न शोको वै भुङ्क्ष्व भोगान् यजस्व च॥४६॥

सुखेन धर्मं श्रीमन्तश्चरन्ति शुचिवाससः।  
संवर्षन्तः फलैर्दानैर्भुञ्जनाश्चान्नमुत्तमम् ॥ ४७ ॥

अर्थे सर्वे समारम्भाः समायत्ता न संशयः।  
स च दण्डे समायत्तः पश्य दण्डस्य गौरवम् ॥ ४८ ॥

लोकयात्रार्थमेवेह धर्मप्रवचनं कृतम् ।  
अहिंसासाधुहिंसेति श्रेयान् धर्मपरिग्रहः ॥ ४९ ॥

नात्यन्तं गुणवत् किंचिन्न चाप्यत्यन्तनिर्गुणम्।  
उभयं सर्वकार्येषु दृश्यते साध्वसाधु वा ॥ ५० ॥

पशूनां वृषणं छित्त्वा ततो भिन्दन्ति मस्तकम्।  
वहन्ति बहवो भारान् बध्नन्ति दमयन्ति च ॥ ५१ ॥

एवं पर्याकुले लोके वितथैर्जर्जरीकृते।  
तैस्तैर्न्यायैर्महाराज पुराणं धर्ममाचर ॥ ५२ ॥

यज देहि प्रजां रक्ष धर्मं समनुपालय।  
अमित्रान् जहि कौन्तेय मित्राणि परिपालय ॥ ५३ ॥

मा च ते निघ्नतः शत्रून् मन्युर्भवतु पार्थिव।  
न तत्र किल्बिषं किंचित् कर्तुर्भवति भारत ॥ ५४ ॥

आततायी हि यो हन्यादाततायिनमागतम्।  
न तेन भ्रूणहा स स्यान्मन्युस्तं मन्युमार्छति ॥ ५५ ॥

अवध्यः सर्वभूतानामन्तरात्मा न संशयः।  
अवध्ये चात्मनि कथं वध्यो भवति कस्यचित् ॥ ५६ ॥

यथा हि पुरुषः शालां पुनः सम्प्रविशेन्नवाम्।  
एवं जीवः शरीराणि तानि तानि प्रपद्यते ॥ ५७ ॥  
देहान् पुराणानुत्सृज्य नवान् सम्प्रतिपद्यते।  
एवं मृत्युमुखं प्राहुर्जना ये तत्त्वदर्शिनः ॥ ५८ ॥