+++
title_full = "128 तनु मुनिका राजा वीरद्युम्नको आशाके स्वरूपका परिचय देना और ऋषभके उपदेशसे सुमित्रका आशाको त्याग देना"
title = "१२८ ऋषभगीतासु"

+++


वीरद्युम्न इति ख्यातो राजाहं दिक्षु विश्रुतः।  
भूरिद्युम्नं सुतं नष्टमन्वेष्टुं वनमागतः ॥ १ ॥

एकः पुत्रः स विप्राग्र्य बाल एव च मेऽनघ।  
न दृश्यते वने चास्मिंस्तमन्वेष्टुं चराम्यहम् ॥ २ ॥

इत्येवमुक्ते वचने राज्ञा मुनिरधोमुखः।  
तूष्णीमेवाभवत् तत्र न च प्रत्युक्तवान् नृपम् ॥ ३ ॥

स हि तेन पुरा विप्रो राज्ञा नात्यर्थमानितः।  
आशाकृतश्च राजेन्द्र तपो दीर्घं समाश्रितः ॥ ४ ॥  
प्रतिग्रहमहं राज्ञां न करिष्ये कथञ्चन।  
अन्येषां चैव वर्णानामिति कृत्वा धियं तदा ॥ ५ ॥

आशा हि पुरुषं बालमुत्थापयति तस्थुषी।  
तामहं व्यपनेष्यामि इति कृत्वा व्यवस्थितः।  
वीरद्युम्नस्तु तं भूयः पप्रच्छ मुनिसत्तमम् ॥ ६ ॥

आशायाः किं कृशत्वं च किं चेह भुवि दुर्लभम्।  
ब्रवीतु भगवानेतत् त्वं हि धर्मार्थदर्शिवान् ॥ ७ ॥

ततः संस्मृत्य तत् सर्वं स्मारयिष्यन्निवाब्रवीत्।  
राजानं भगवान् विप्रस्ततः कृशतनुस्तदा ॥ ८ ॥

कृशत्वेन समं राजन्नाशाया विद्यते नृप।  
तस्या वै दुर्लभत्वाच्च प्रार्थिताः पार्थिवा मया ॥ ९ ॥

कृशाकृशे मया बह्मन् गृहीते वचनात् तव।  
दुर्लभत्वं च तस्यैव वेदवाक्यमिव द्विज ॥ १० ॥

संशयस्तु महाप्राज्ञ संजातो हृदये मम।  
तन्मुने मम तत्त्वेन वक्तुमर्हसि पृच्छतः ॥ ११ ॥

त्वत्तः कृशतरं किं नु ब्रवीतु भगवानिदम्।  
यदि गुह्यं न ते किञ्चिद् विद्यते मुनिसत्तम ॥ १२ ॥

दुर्लभोऽप्यथवा नास्ति योऽर्थी धृतिमवाप्नुयात्।  
स दुर्लभतरस्तात योऽर्थिनं नावमन्यते ॥ १३ ॥

सत्कृत्य नोपकुरुते परं शक्त्या यथार्हतः।  
या सक्ता सर्वभूतेषु साऽऽशा कृशतरी मया ॥ १४ ॥

कृतघ्नेषु च या सक्ता नृशंसेष्वलसेषु च।  
अपकारिषु चासक्ता साऽऽशा कृशतरी मया ॥ १५ ॥

एकपुत्रः पिता पुत्रे नष्टे वा प्रोषितेऽपि वा।  
प्रवृत्तिं यो न जानाति साऽऽशा कृशतरी मया ॥ १६ ॥

प्रसवे चैव नारीणां वृद्धानां पुत्रकारिता।  
तथा नरेन्द्र धनिनां साऽऽशा कृशतरी मया ॥ १७ ॥

प्रदानकांक्षिणीनां च कन्यानां वयसि स्थिते।  
श्रुत्वा कथास्तथायुक्ताः साऽऽशा कृशतरी मया ॥ १८ ॥

एतच्छ्रुत्वा ततो राजन् स राजा सावरोधनः।  
संस्पृश्य पादौ शिरसा निपपात द्विजर्षभम् ॥ १९ ॥

प्रसादये त्वां भगवन् पुत्रेणेच्छामि संगमम्।  
यदेतदुक्तं भवता सम्प्रति द्विजसत्तम ॥ २० ॥  
सत्यमेतन्न संदेहो यदेतद् व्याहृतं त्वया।

ततः प्रहस्य भगवांस्तनुर्धर्मभृतां वरः ॥ २१ ॥  
पुत्रमस्यानयत् क्षिप्रं तपसा च श्रुतेन च।

स समानीय तत्पुत्रं तमुपालभ्य पार्थिवम् ॥ २२ ॥  
आत्मानं दर्शयामास धर्मं धर्मभृतां वरः।

स दर्शयित्वा चात्मानं दिव्यमद्भुतदर्शनम्।  
विपाप्मा विगतक्रोधश्चचार वनमन्तिकात् ॥ २३ ॥

एतद् दृष्टं मया राजंस्तथा च वचनं श्रुतम्।  
आशामपनयस्वाशु ततः कृशतरीमिमाम् ॥ २४ ॥

स तथोक्तस्तदा राजन् ऋषभेण महात्मना।  
सुमित्रोऽपनयत् क्षिप्रमाशां कृशतरीं ततः ॥ २५ ॥

एवं त्वमपि कौन्तेय श्रुत्वा वाणीमिमां मम।  
स्थिरो भव महाराज हिमवानिव पर्वतः ॥ २६ ॥

त्वं हि प्रष्टा च श्रोता च कृच्छ्रेष्वनुगतेष्विह।  
श्रुत्वा मम महाराज न संतप्तुमिहार्हसि ॥ २७ ॥