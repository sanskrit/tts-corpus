+++
title_full = "094 वामदेवके उपदेशमें राजा और राज्यके लिये हितकर बर्ताव"
title = "०९४ वामदेवगीतासु"

+++


अयुद्धेनैव विजयं वर्धयेद् वसुधाधिपः।  
जघन्यमाहुर्विजयं युद्धेन च नराधिप ॥ १ ॥

न चाप्यलब्धं लिप्सेत मूले नातिदृढे सति।  
न हि दुर्बलमूलस्य राज्ञो लाभो विधीयते ॥ २ ॥

यस्य स्फीतो जनपदः सम्पन्नः प्रियराजकः।  
संतुष्टपुष्टसचिवो दृढमूलः स पार्थिवः ॥ ३ ॥

यस्य योधाः सुसंतुष्टाः सान्त्विताः सूपधास्थिताः।  
अल्पेनापि स दण्डेन महीं जयति पार्थिवः ॥ ४ ॥

(दण्डो हि बलवान् यत्र तत्र साम प्रयुज्यते।  
प्रदानं सामपूर्वं च भेदमूलं प्रशस्यते॥

त्रयाणां विफलं कर्म यदा पश्येत भूमिपः।  
रन्ध्रं ज्ञात्वा ततो दण्डं प्रयुञ्जीताविचारयन्॥)

पौरजानपदा यस्य भूतेषु च दयालवः।  
सधना धान्यवन्तश्च दृढमूलः स पार्थिवः ॥ ५ ॥

(राष्ट्रकर्मकरा ह्येते राष्ट्रस्य च विरोधिनः।  
दुर्विनीता विनीताश्च सर्वे साध्याः प्रयत्नतः॥

चाण्डालम्लेच्छजात्याश्च पाषण्डाश्च विकर्मिणः ।  
बलिनश्चाश्रमाश्चैव तथा गायकनर्तकाः ॥  
यस्य राष्ट्रे वसन्त्येते धान्योपचयकारिणः।  
आयवृद्धौ सहायाश्च दृढमूलः स पार्थिवः॥)

प्रतापकालमधिकं यदा मन्येत चात्मनः।  
तदा लिप्सेत मेधावी परभूमिधनान्युत ॥ ६ ॥

भोगेषूदयमानस्य भूतेषु च दयावतः।  
वर्धते त्वरमाणस्य विषयो रक्षितात्मनः ॥ ७ ॥

तक्षेदात्मानमेवं स वनं परशुना यथा।  
यः सम्यग् वर्तमानेषु स्वेषु मिथ्या प्रवर्तते ॥ ८ ॥

नैव द्विषन्तो हीयन्ते राज्ञो नित्यमनिघ्नतः।  
क्रोधं निहन्तुं यो वेद तस्य द्वेष्टा न विद्यते॥९॥

यदार्यजनविद्विष्टं कर्म तन्नाचरेद् बुधः।  
यत्‌ कल्याणमभिध्यायेत्‌ तत्रात्मानं नियोजयेत् ॥ १० ॥

नैनमन्येऽवजानन्ति नात्मना परितप्यते ।  
कृत्यशेषेण यो राजा सुखान्यनुबुभूषति ॥ ११ ॥

इदं वृत्तं मनुष्येषु वर्तते यो महीपतिः।  
उभौ लोकौ विनिर्जित्य विजये सम्प्रतिष्ठते ॥ १२ ॥

इत्युक्तो वामदेवेन सर्वं तत् कृतवान् नृपः।  
तथा कुर्वंस्त्वमप्येतौ लोकौ जेता न संशयः ॥ १३ ॥