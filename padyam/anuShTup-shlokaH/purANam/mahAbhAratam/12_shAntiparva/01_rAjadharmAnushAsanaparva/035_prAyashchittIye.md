+++
title_full = "035 पापकर्मके प्रायश्चित्तोंका वर्णन"
title = "०३५ प्रायश्चित्तीये"

+++


तपसा कर्मणा चैव प्रदानेन च भारत।  
पुनाति पापं पुरुषः पुनश्चेन्न प्रवर्तते ॥ १ ॥

एककालं तु भुञ्जीत चरन् भैक्ष्यं स्वकर्मकृत्।  
कपालपाणिः खट्‌वाङ्गी ब्रह्मचारी सदोत्थितः ॥ २ ॥  
अनसूयुरधःशायी कर्म लोके प्रकाशयन्।  
पूर्णैर्द्वादशभिर्वर्षेर्ब्रह्महा विप्रमुच्यते ॥ ३ ॥

लक्ष्यः शस्त्रभृतां वा स्याद्‌ विदुषामिच्छयाऽऽत्मनः।  
प्रास्येदात्मानमग्नौ वा समिद्धे त्रिरवाक्‌शिराः ॥ ४ ॥  
जपन् वान्यतमं वेदं योजनानां शतं व्रजेत्।  
सर्वस्वं वा वेदविदे ब्राह्मणायोपपादयेत् ॥ ५ ॥  
धनं वा जीवनायालं गृहं वा सपरिच्छदम्।  
मुच्यते ब्रह्महत्याया गोप्ता गोब्राह्मणस्य च ॥ ६ ॥

षड्भिर्वर्षैः कृच्छ्रभोजी ब्रह्महा पूयते नरः।  
मासे मासे समश्नंस्तु त्रिभिर्वर्षैः प्रमुच्यते ॥ ७ ॥

संवत्सरेण मासाशी पूयते नात्र संशयः।  
तथैवोपवसन् राजन् स्वल्पेनापि प्रपूयते ॥ ८ ॥

क्रतुना चाश्वमेधेन पूयते नात्र संशयः।  
ये चाप्यवभृथस्नाताः केचिदेवंविधा नराः ॥ ९ ॥  
ते सर्वे धूतपाप्मानो भवन्तीति परा श्रुतिः।

ब्राह्मणार्थे हतो युद्धे मुच्यते ब्रह्महत्यया ॥ १० ॥  
गवां शतसहस्रं तु पात्रेभ्यः प्रतिपादयेत्।  
ब्रह्महा विप्रमुच्येत सर्वपापेभ्य एव च ॥ ११ ॥

कपिलानां सहस्राणि यो दद्यात् पञ्चविंशतिम्।  
दोग्ध्रीणां स च पापेभ्यः सर्वेभ्यो विप्रमुच्यते ॥ १२ ॥

गोसहस्रं सवत्सानां दोग्ध्रीणां प्राणसंशये।  
साधुभ्यो वै दरिद्रेभ्यो दत्त्वा मुच्येत किल्बिषात् ॥ १३ ॥

शतं वै यस्तु काम्बोजान् ब्राह्मणेभ्यः प्रयच्छति।  
नियतेभ्यो महीपाल स च पापात् प्रमुच्यते ॥ १४ ॥

मनोरथं तु यो दद्यादेकस्मा अपि भारत।  
न कीर्तयेत दत्त्वा यः स च पापात् प्रमुच्यते॥१५॥

सुरापानं सकृत्‌ कृत्वा योऽग्निवर्णां सुरां पिबेत्।  
स पावयत्यथात्मानमिह लोके परत्र च ॥ १६ ॥

मरुप्रपातं प्रपतन् ज्वलनं वा समाविशन्।  
महाप्रस्थानमातिष्ठन् मुच्यते सर्वकिल्बिषैः ॥ १७ ॥

बृहस्पतिसवेनेष्ट्वा सुरापो ब्राह्मणः पुनः।  
समितिं ब्राह्मणो गच्छेदिति वै ब्रह्मणः श्रुतिः ॥ १८ ॥

भूमिप्रदानं कुर्याद् यः सुरां पीत्वा विमत्सरः।  
पुनर्न च पिबेद् राजन् संस्कृतः स च शुद्‌ध्यति॥१९॥

गुरुतल्पी शिलां तप्तामायसीमभिसंविशेत् ।  
अवकृत्यात्मनः शेफं प्रव्रजेदूर्ध्वदर्शनः ॥ २० ॥  
शरीरस्य विमोक्षेण मुच्यते कर्मणोऽशुभात्।

कर्मभ्यो विप्रमुच्यन्ते यत्ताः संवत्सरं स्त्रियः ॥ २१ ॥  
महाव्रतं चरेद् यस्तु दद्यात् सर्वस्वमेव तु।  
गुर्वर्थे वा हतो युद्धे स मुच्येत् कर्मणोऽशुभात् ॥ २२ ॥

अनृतेनोपवर्ती चेत् प्रतिरोद्धा गुरोस्तथा।  
उपाहृत्य प्रियं तस्मै तस्मात् पापात् प्रमुच्यते ॥ २३ ॥

अवकीर्णिनिमित्तं तु ब्रह्महत्याव्रतं चरेत्।  
गोचर्मवासाः षण्मासांस्तथा मुच्येत किल्बिषात् ॥ २४ ॥

परदारापहारी तु परस्यापहरन् वसु।  
संवत्सरं व्रती भूत्वा तथा मुच्येत किल्बिषात् ॥ २५ ॥

धनं तु यस्यापहरेत् तस्मै दद्यात् समं वसु।  
विविधेनाभ्युपायेन तदा मुच्येत किल्बिषात् ॥ २६ ॥

कृच्छ्राद् द्वादशरात्रेण संयतात्मा व्रते स्थितः।  
परिवेत्ता भवेत् पूतः परिवित्तिस्तथैव च ॥ २७ ॥

निवेश्यं तु पुनस्तेन सदा तारयता पितॄन्।  
न तु स्त्रिया भवेद् दोषो न तु सा तेन लिप्यते॥२८॥

भोजनं ह्यन्तराशुद्धं चातुर्मास्ये विधीयते।  
स्त्रियस्तेन प्रशुध्यन्ति इति धर्मविदो विदुः ॥ २९ ॥

स्त्रियस्त्वाशङ्किताः पापा नोपगम्या विजानता।  
रजसा ता विशुध्यन्ते भस्मना भाजनं यथा ॥ ३० ॥

पादजोच्छिष्टकांस्यं यद् गवा घ्रातमथापि वा।  
गण्डूषोच्छिष्टमपि वा विशुध्येद्‌ दशभिस्तु तत् ॥ ३१ ॥

चतुष्पात् सकलो धर्मो ब्राह्मणस्य विधीयते।  
पादावकृष्टो राजन्ये तथा धर्मो विधीयते ॥ ३२ ॥  
तथा वैश्ये च शूद्रे च पादः पादो विधीयते।

विद्यादेवंविधेनैषां गुरुलाघवनिश्चयम् ॥ ३३ ॥  
तिर्यग्योनिवधं कृत्वा द्रुमाश्छित्त्वेतरान् बहून्।  
त्रिरात्रं वायुभक्षः स्यात् कर्म च प्रथयन्नरः ॥ ३४ ॥

अगम्यागमने राजन् प्रायश्चित्तं विधीयते।  
आर्द्रवस्त्रेण षण्मासान् विहार्यं भस्मशायिना ॥ ३५ ॥

एष एव तु सर्वेषामकार्याणां विधिर्भवेत्।  
ब्राह्मणोक्तेन विधिना दृष्टान्तागमहेतुभिः ॥ ३६ ॥

सावित्रीमप्यधीयीत शुचौ देशे मिताशनः।  
अहिंसो मन्दकोऽजल्पो मुच्यते सर्वकिल्बिषैः ॥ ३७ ॥

अहःसु सततं तिष्ठेदभ्याकाशं निशां स्वपन्।  
त्रिरह्नि त्रिर्निशायां च सवासा जलमाविशेत् ॥ ३८ ॥  
स्त्रीशूद्रं पतितं चापि नाभिभाषेद् व्रतान्वितः।  
पापान्यज्ञानतः कृत्वा मुच्येदेवंव्रतो द्विजः ॥ ३९ ॥

शुभाशुभफलं प्रेत्य लभते भूतसाक्षिकम्।  
अतिरिच्येत यो यत्र तत्कर्ता लभते फलम् ॥ ४० ॥

तस्माद् दानेन तपसा कर्मणा च फलं शुभम्।  
वर्धयेदशुभं कृत्वा यथा स्यादतिरेकवान् ॥ ४१ ॥

कुर्याच्छुभानि कर्माणि निवर्तेत् पापकर्मणः।  
दद्यान्नित्यं च वित्तानि तथा मुच्येत किल्बिषात् ॥ ४२ ॥

अनुरूपं हि पापस्य प्रायश्चित्तमुदाहृतम्।  
महापातकवर्जं तु प्रायश्चित्तं विधीयते ॥ ४३ ॥

भक्ष्याभक्ष्येषु चान्येषु वाच्यावाच्ये तथैव च।  
अज्ञानज्ञानयो राजन् विहितान्यनुजानतः ॥ ४४ ॥

जानता तु कृतं पापं गुरु सर्वं भवत्युत।  
अज्ञानात् स्वल्पको दोषः प्रायश्चित्तं विधीयते ॥ ४५ ॥

शक्यते विधिना पापं यथोक्तेन व्यपोहितुम्।  
आस्तिके श्रद्दधाने च विधिरेष विधीयते ॥ ४६ ॥

नास्तिकाश्रद्दधानेषु पुरुषेषु कदाचन ।  
दम्भद्वेषप्रधानेषु विधिरेष न दृश्यते ॥ ४७ ॥

शिष्टाचारश्च शिष्टश्च धर्मो धर्मभृतां वर।  
सेवितव्यो नरव्याघ्र प्रेत्येह च सुखेप्सुना ॥ ४८ ॥

स राजन् मोक्ष्यसे पापात् तेन पूर्णेन हेतुना।  
प्राणार्थं वा धनेनैषामथवा नृपकर्मणा ॥ ४९ ॥

अथवा ते घृणा काचित् प्रायश्चित्तं चरिष्यसि।  
मा त्वेवानार्यजुष्टेन मन्युना निधनं गमः ॥ ५० ॥

एवमुक्तो भगवता धर्मराजो युधिष्ठिरः।  
चिन्तयित्वा मुहूर्तेन प्रत्युवाच तपोधनम् ॥ ५१ ॥