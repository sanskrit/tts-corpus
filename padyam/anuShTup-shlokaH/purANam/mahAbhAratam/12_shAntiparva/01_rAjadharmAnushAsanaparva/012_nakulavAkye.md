+++
title_full = "012 नकुलका गृहस्थ-धर्मकी प्रशंसा करते हुए राजा युधिष्ठिरको समझाना"
title = "०१२ नकुलवाक्ये"

+++


अर्जुनस्य वचः श्रुत्वा नकुलो वाक्यमब्रवीत्।  
राजानमभिसम्प्रेक्ष्य सर्वधर्मभृतां वरम् ॥ १ ॥  
अनुरुध्य महाप्राज्ञो भ्रातुश्चित्तमरिंदम ।  
व्यूढोरस्को महाबाहुस्ताम्रास्यो मितभाषिता ॥ २ ॥

विशाखयूपे देवानां सर्वेषामग्नयश्चिताः ।  
तस्माद् विद्धि महाराज देवाः कर्मफले स्थिताः ॥ ३ ॥

अनास्तिकानां भूतानां प्राणदाः पितरश्च ये।  
तेऽपि कर्मैव कुर्वन्ति विधिं सम्प्रेक्ष्य पार्थिव ॥ ४ ॥

वेदवादापविद्धांस्तु तान् विद्धि भृशनास्तिकान्।  
न हि वेदोक्तमुत्सृज्य विप्रः सर्वेषु कर्मसु ॥ ५ ॥  
देवयानेन नाकस्य पृष्ठमाप्नोति भारत।

अत्याश्रमानयं सर्वानित्याहुर्वेदनिश्चयाः ॥ ६ ॥  
ब्राह्मणाःश्रुतिसम्पन्नास्तान् निबोध नराधिप ।

वित्तानि धर्मलब्धानि क्रतुमुख्येष्ववासृजन् ॥ ७ ॥  
कृतात्मा स महाराज स वै त्यागी स्मृतो नरः॥८॥

अनवेक्ष्य सुखादानं तथैवोर्ध्वं प्रतिष्ठितः।  
आत्मत्यागी महाराज स त्यागी तामसो मतः ॥ ९ ॥

अनिकेतः परिपतन् वृक्षमूलाश्रयो मुनिः।  
अपाचकः सदा योगी स त्यागी पार्थ भिक्षुकः ॥ १० ॥

क्रोधहर्षावनादृत्य पैशुन्यं च विशेषतः।  
विप्रो वेदानधीते यः स त्यागी पार्थ उच्यते ॥ ११ ॥

आश्रमांस्तुलया सर्वान् धृतानाहुर्मनीषिणः ।  
एकतश्च त्रयो राजन् गृहस्थाश्रम एकतः ॥ १२ ॥

समीक्ष्य तुलया पार्थ कामं स्वर्गं च भारत।  
अयं पन्था महर्षीणामियं लोकविदां गतिः ॥ १३ ॥

इति यः कुरुते भावं स त्यागी भरतर्षभ।  
न यः परित्यज्य गृहान् वनमेति विमूढवत् ॥ १४ ॥

यदा कामान् समीक्षेत धर्मवैतंसिको नरः।  
अथैनं मृत्युपाशेन कण्ठे बध्नाति मृत्युराट् ॥ १५ ॥

अभिमानकृतं कर्म नैतत् फलवदुच्यते।  
त्यागयुक्तं महाराज सर्वमेव महाफलम् ॥ १६ ॥

शमो दमस्तथा धैर्यं सत्यं शौचमथार्जवम्।  
यज्ञो धृतिश्च धर्मश्च नित्यमार्षो विधिः स्मृतः ॥ १७ ॥

पितृदेवातिथिकृते समारम्भोऽत्र शस्यते ।  
अत्रैव हि महाराज त्रिवर्गः केवलं फलम् ॥ १८ ॥

एतस्मिन् वर्तमानस्य विधावप्रतिषेधिते ।  
त्यागिनः प्रसृतस्येह नोच्छित्तिर्विद्यते क्वचित् ॥ १९ ॥

असृजद्धि प्रजा राजन् प्रजापतिरकल्मषः।  
मां यक्ष्यन्तीति धर्मात्मा यज्ञैर्विविधदक्षिणैः ॥ २० ॥

वीरुधश्चैव वृक्षांश्च यज्ञार्थं वै तथौषधीः।  
पशूंश्चैव तथा मेध्यान् यज्ञार्थानि हवींषि च ॥ २१ ॥

गृहस्थाश्रमिणस्तच्च यज्ञकर्म विरोधकम् ।  
तस्माद् गार्हस्थ्यमेवेह दुष्करं दुर्लभं तथा ॥ २२ ॥

तत् सम्प्राप्य गृहस्था ये पशुधान्यधनान्विताः।  
न यजन्ते महाराज शाश्वतं तेषु किल्बिषम् ॥ २३ ॥

स्वाध्याययज्ञा ऋषयो ज्ञानयज्ञास्तथा परे।  
अथापरे महायज्ञान् मनस्येव वितन्वते ॥ २४ ॥

एवं मनःसमाधानं मार्गमातिष्ठतो नृप।  
द्विजातेर्ब्रह्मभूतस्य स्पृहयन्ति दिवौकसः ॥ २५ ॥

स रत्नानि विचित्राणि संहृतानि ततस्ततः।  
मखेष्वनभिसंत्यज्य नास्तिक्यमभिजल्पसि ॥ २६ ॥

कुटुम्बमास्थिते त्यागं न पश्यामि नराधिप।  
राजसूयाश्वमेधेषु सर्वमेधेषु वा पुनः ॥ २७ ॥

ये चान्ये क्रतवस्तात ब्राह्मणैरभिपूजिताः।  
तैर्यजस्व महीपाल शक्रो देवपतिर्यथा ॥ २८ ॥

राज्ञः प्रमाददोषेण दस्युभिः परिमुष्यताम्।  
अशरण्यः प्रजानां यः स राजा कलिरुच्यते ॥ २९ ॥

अश्वान्‌ गाश्चैव दासीश्च करेणूश्च स्वलंकृताः।  
ग्रामाञ्जनपदांश्चैव क्षेत्राणि च गृहाणि च ॥ ३० ॥  
अप्रदाय द्विजातिभ्यो मात्सर्याविष्टचेतसः ।  
वयं ते राजकलयो भविष्याम विशाम्पते ॥ ३१ ॥

अदातारः शरण्याश्च राजकिल्बिषभागिनः ।  
दोषाणामेव भोक्तारो न सुखानां कदाचन ॥ ३२ ॥

अनिष्ट्वा च महायज्ञैरकृत्वा च पितृस्वधाम्।  
तीर्थेष्वनभिसम्प्लुत्य प्रव्रजिष्यसि चेत् प्रभो ॥ ३३ ॥  
छिन्नाभ्रमिव गन्तासि विलयं मारुतेरितम्।  
लोकयोरुभयोर्भ्रष्टो ह्यन्तराले व्यवस्थितः ॥ ३४ ॥

अन्तर्बहिश्च यत् किंचिन्मनोव्यासंगकारकम् ।  
परित्यज्य भवेत् त्यागी न हित्वा प्रतितिष्ठति ॥ ३५ ॥

एतस्मिन् वर्तमानस्य विधावप्रतिषेधिते ।  
ब्राह्मणस्य महाराज नोच्छित्तिर्विद्यते क्वचित् ॥ ३६ ॥

निहत्य शत्रूंस्तरसा समृद्धान्  
शक्रो यथा दैत्यबलानि संख्ये।  
कः पार्थ शोचेन्निरतः स्वधर्मे  
पूर्वैः स्मृते पार्थिव शिष्टजुष्टे ॥ ३७ ॥

क्षात्रेण धर्मेण पराक्रमेण  
जित्वा महीं मन्त्रविद्भ्यः प्रदाय।  
नाकस्य पृष्ठेऽसि नरेन्द्र गन्ता  
न शोचितव्यं भवताद्य पार्थ ॥ ३८ ॥