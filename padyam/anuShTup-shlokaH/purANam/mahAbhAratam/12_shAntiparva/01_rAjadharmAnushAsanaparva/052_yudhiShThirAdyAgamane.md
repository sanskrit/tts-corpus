+++
title_full = "052 भीष्मका अपनी असमर्थता प्रकट करना, भगवान्\u200cका उन्हें वर देना तथा ऋषियों एवं पाण्डवोंका दूसरे दिन आनेका संकेत करके वहाँसे विदा होकर अपने-अपने स्थानोंको जाना"
title = "०५२ युधिष्ठिराद्यागमने"

+++


ततः कृष्णस्य तद् वाक्यं धर्मार्थसहितं हितम्।  
श्रुत्वा शान्तनवो भीष्मः प्रत्युवाच कृताञ्जलिः ॥ १ ॥

लोकनाथ महाबाहो शिव नारायणाच्युत।  
तव वाक्यमुपश्रुत्य हर्षेणास्मि परिप्लुतः ॥ २ ॥

किं चाहमभिधास्यामि वाक्यं ते तव संनिधौ।  
यदा वाचोगतं सर्वं तव वाचि समाहितम् ॥ ३ ॥

यच्च किंचित् क्वचिल्लोके कर्तव्यं क्रियते च यत्।  
त्वत्तस्तन्निःसृतं देव लोके बुद्धिमतो हि ते ॥ ४ ॥

कथयेद् देवलोकं यो देवराजसमीपतः।  
धर्मकामार्थमोक्षाणां सोऽर्थं ब्रूयात् तवाग्रतः ॥ ५ ॥

शराभितापाद् व्यथितं मनो मे मधुसूदन।  
गात्राणि चावसीदन्ति न च बुद्धिः प्रसीदति ॥ ६ ॥

न च मे प्रतिभा काचिदस्ति किंचित् प्रभाषितुम्।  
पीड्यमानस्य गोविन्द विषानलसमैः शरैः ॥ ७ ॥

बलं मे प्रजहातीव प्राणाः संत्वरयन्ति च।  
मर्माणि परितप्यन्ति भ्रान्तचित्तस्तथा ह्यहम् ॥ ८ ॥

दौर्बल्यात् सज्जते वाङ् मे स कथं वक्तुमुत्सहे।  
साधु मे त्वं प्रसीदस्व दाशार्हकुलवर्धन ॥ ९ ॥

तत् क्षमस्व महाबाहो न ब्रूयां किंचिदच्युत।  
त्वत्संनिधौ च सीदेद्धि वाचस्पतिरपि ब्रुवन् ॥ १० ॥

न दिशः सम्प्रजानामि नाकाशं न च मेदिनीम्।  
केवलं तव वीर्येण तिष्ठामि मधुसूदन ॥ ११ ॥

स्वयमेव भवांस्तस्माद् धर्मराजस्य यद्धितम्।  
तद् ब्रवीत्वाशु सर्वेषामागमानां त्वमागमः ॥ १२ ॥

कथं त्वयि स्थिते कृष्णे शाश्वते लोककर्तरि।  
प्रब्रूयान्मद्विधः कश्चिद् गुरौ शिष्य इव स्थिते ॥ १३ ॥

उपपन्नमिदं वाक्यं कौरवाणां धुरन्धरे।  
महावीर्ये महासत्त्वे स्थिरे सर्वार्थदर्शिनि ॥ १४ ॥

यच्च मामात्थ गाङ्गेय बाणघातरुजं प्रति।  
गृहाणात्र वरं भीष्म मत्प्रसादकृतं प्रभो ॥ १५ ॥

न ते ग्लानिर्न ते मूर्छा न दाहो न च ते रुजा।  
प्रभविष्यन्ति गाङ्गेय क्षुत्पिपासे न चाप्युत ॥ १६ ॥

ज्ञानानि च समग्राणि प्रतिभास्यन्ति तेऽनघ।  
न च ते क्वचिदासक्तिर्बुद्धेः प्रादुर्भविष्यति ॥ १७ ॥

सत्त्वस्थं च मनो नित्यं तव भीष्म भविष्यति।  
रजस्तमोभ्यां रहितं घनैर्मुक्त इवोडुराट् ॥ १८ ॥

यद् यच्च धर्मसंयुक्तमर्थयुक्तमथापि च।  
चिन्तयिष्यसि तत्राग्य्रा बुद्धिस्तव भविष्यति ॥ १९ ॥

इमं च राजशार्दूल भूतग्रामं चतुर्विधम्।  
चक्षुर्दिव्यं समाश्रित्य द्रक्ष्यस्यमितविक्रम ॥ २० ॥

संसरन्तं प्रजाजालं संयुक्तो ज्ञानचक्षुषा।  
भीष्म द्रक्ष्यसि तत्त्वेन जले मीन इवामले ॥ २१ ॥

ततस्ते व्याससहिताः सर्व एव महर्षयः।  
ऋग्यजुःसामसहितैर्वचोभिः कृष्णमार्चयन् ॥ २२ ॥

ततः सर्वार्तवं दिव्यं पुष्पवर्षं नभस्तलात्।  
पपात यत्र वार्ष्णेयः सगाङ्गेयः सपाण्डवः ॥ २३ ॥

वादित्राणि च सर्वाणि जगुश्चप्सरसां गणाः।  
न चाहितमनिष्टं च किञ्चित्तत्र प्रदृश्यते ॥ २४ ॥

ववौ शिवः सुखो वायुः सर्वगन्धवहः शुचिः।  
शान्तायां दिशि शान्ताश्च प्रावदन् मृगपक्षिणः ॥ २५ ॥

ततो मुहूर्ताद् भगवान् सहस्रांशुर्दिवाकरः।  
दहन् वनमिवैकान्ते प्रतीच्यां प्रत्यदृश्यत ॥ २६ ॥

ततो महर्षयः सर्वे समुत्थाय जनार्दनम्।  
भीष्ममामन्त्रयाञ्चक्रू राजानं च युधिष्ठिरम् ॥ २७ ॥

ततः प्रणाममकरोत् केशवः सहपाण्डवः।  
सात्यकिः संजयश्चैव स च शारद्वतः कृपः ॥ २८ ॥

ततस्ते धर्मनिरताः सम्यक् तैरभिपूजिताः।  
श्वः समेष्याम इत्युक्त्वा यथेष्टं त्वरिता ययुः ॥ २९ ॥

तथैवामन्त्र्य गाङ्गेयं केशवः पाण्डवास्तथा।  
प्रदक्षिणमुपावृत्य रथानारुरुहुः शुभान् ॥ ३० ॥

ततो रथैः काञ्चनचित्रकूबरै-  
र्महीधराभैः समदैश्च दन्तिभिः ।  
हयैः सुपर्णैरिव चाशुगामिभिः  
पदातिभिश्चात्तशरासनादिभिः ॥ ३१ ॥  
ययौ रथानां पुरतो हि सा चमू-  
स्तथैव पश्चादतिमात्रसारिणी ।  
पुरश्च पश्चाच्च यथा महानदी  
तमृक्षवन्तं गिरिमेत्य नर्मदा ॥ ३२ ॥

ततः पुरस्ताद् भगवान् निशाकरः  
समुत्थितस्तामभिहर्षयंश्चमूम् ।  
दिवाकरापीतरसा महौषधीः  
पुनः स्वकेनैव गुणेन योजयन् ॥ ३३ ॥

ततः पुरं सुरपुरसम्मितद्युति  
प्रविश्य ते यदुवृषपाण्डवास्तदा ।  
यथोचितान् भवनवरान् समाविशन्  
श्रमान्विता मृगपतयो गुहा इव ॥ ३४ ॥