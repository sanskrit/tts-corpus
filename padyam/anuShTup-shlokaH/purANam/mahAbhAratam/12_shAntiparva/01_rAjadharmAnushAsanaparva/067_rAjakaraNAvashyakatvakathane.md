+++
title_full = "067 राष्ट्रकी रक्षा और उन्नतिके लिये राजाकी आवश्यकताका प्रतिपादन"
title = "०६७ राजकरणावश्यकत्वकथने"

+++


चातुराश्रम्यमुक्तं ते चातुर्वर्ण्यं तथैव च।  
राष्ट्रस्य यत् कृत्यतमं ततो ब्रूहि पितामह ॥ १ ॥

राष्ट्रस्यैतत् कृत्यतमं राज्ञ एवाभिषेचनम्।  
अनिन्द्रमबलं राष्ट्रं दस्यवोऽभिभवन्त्युत ॥ २ ॥

अराजकेषु राष्ट्रेषु धर्मो न व्यवतिष्ठते।  
परस्परं च खादन्ति सर्वथा धिगराजकम् ॥ ३ ॥

इन्द्रमेव प्रवृणुते यद्राजानमिति श्रुतिः।  
यथैवेन्द्रस्तथा राजा सम्पूज्यो भूतिमिच्छता ॥ ४ ॥

नाराजकेषु राष्ट्रेषु वस्तव्यमिति रोचये।  
नाराजकेषु राष्ट्रेषु हव्यमग्निर्वहत्युत ॥ ५ ॥

अथ चेदाभिवर्तेत राज्यार्थी बलवत्तरः।  
अराजकाणि राष्ट्राणि हतवीर्याणि वा पुनः ॥ ६ ॥  
प्रत्युद्‌गम्याभिपूज्यः स्यादेतदत्र सुमन्त्रितम् ।  
न हि पापात् परतरमस्ति किञ्चिदराजकात् ॥ ७ ॥

स चेत् समनुपश्येत समग्रं कुशलं भवेत्।  
बलवान् हि प्रकुपितः कुर्यान्निःशेषतामपि ॥ ८ ॥

भूयांसं लभते क्लेशं या गौर्भवति दुर्दुहा।  
अथ या सुदुहा राजन् नैव तां वितुदन्त्यपि ॥ ९ ॥

यदतप्तं प्रणमते नैतत् संतापमर्हति।  
यत् स्वयं नमते दारु न तत् संनामयन्त्यपि ॥ १० ॥

एतयोपमया वीर संनमेत बलीयसे।  
इन्द्राय स प्रणमते नमते यो बलीयसे ॥ ११ ॥

तस्माद् राजैव कर्तव्यः सततं भूतिमिच्छता।  
न धनार्थो न दारार्थस्तेषां येषामराजकम् ॥ १२ ॥

प्रीयते हि हरन् पापः परवित्तमराजके।  
यदास्य उद्धरन्त्यन्ये तदा राजानमिच्छति ॥ १३ ॥

पापा ह्यपि तदा क्षेमं न लभन्ते कदाचन।  
एकस्य हि द्वौ हरतो द्वयोश्च बहवोऽपरे ॥ १४ ॥

अदासः क्रियते दासो ह्रियन्ते च बलात् स्त्रियः।  
एतस्मात्‌ कारणाद् देवाः प्रजापालान् प्रचक्रिरे ॥ १५ ॥

राजा चेन्न भवेल्लोके पृथिव्यां दण्डधारकः।  
जले मत्स्यानिवाभक्ष्यन् दुर्बलं बलवत्तराः ॥ १६ ॥

अराजकाः प्रजाः पूर्वं विनेशुरिति नः श्रुतम्।  
परस्परं भक्षयन्तो मत्स्या इव जले कृशान् ॥ १७ ॥

समेत्य तास्ततश्चक्रुः समयानिति नः श्रुतम्।  
वाक्शूरो दण्डपरुषो यश्च स्यात् पारजायिकः ॥ १८ ॥  
यः परस्वमथादद्यात् त्याज्या नस्तादृशा इति।  
विश्वासार्थं च सर्वेषां वर्णानामविशेषतः।  
तास्तथा समयं कृत्वा समयेनावतस्थिरे ॥ १९ ॥

सहितास्तास्तदा जग्मुरसुखार्ताः पितामहम् ।  
अनीश्वरा विनश्यामो भगवन्नीश्वरं दिश ॥ २० ॥  
यं पूजयेम सम्भूय यश्च नः प्रतिपालयेत्।

ततो मनुं व्यादिदेश मनुर्नाभिननन्द ताः ॥ २१ ॥

बिभेमि कर्मणः पापाद् राज्यं हि भृशदुस्तरम्।  
विशेषतो मनुष्येषु मिथ्यावृत्तेषु नित्यदा ॥ २२ ॥

तमब्रुवन् प्रजा मा भैः कर्तॄनेनो गमिष्यति।  
पशूनामधिपञ्चाशद्धिरण्यस्य तथैव च ॥ २३ ॥  
धान्यस्य दशमं भागं दास्यामः कोशवर्धनम्।  
कन्यां शुल्के चारुरूपां विवाहेषूद्यतासु च ॥ २४ ॥

मुखेन शस्त्रपत्रेण ये मनुष्याः प्रधानतः।  
भवन्तं तेऽनुयास्यन्ति महेन्द्रमिव देवताः ॥ २५ ॥

स त्वं जातबलो राजा दुष्प्रधर्षः प्रतापवान्।  
सुखे धास्यसि नः सर्वान् कुबेर इव नैर्ऋतान् ॥ २६ ॥

यं च धर्मं चरिष्यन्ति प्रजा राज्ञा सुरक्षिताः।  
चतुर्थं तस्य धर्मस्य त्वत्संस्थं वै भविष्यति ॥ २७ ॥

तेन धर्मेण महता सुखं लब्धेन भावितः।  
पाह्यस्मान् सर्वतो राजन् देवानिव शतक्रतुः ॥ २८ ॥

विजयाय हि निर्याहि प्रतपन् रश्मिवानिव।  
मानं विधम शत्रूणां जयोऽस्तु तव सर्वदा ॥ २९ ॥

स निर्ययौ महातेजा बलेन महता वृतः।  
महाभिजनसम्पन्नस्तेजसा प्रज्वलन्निव ॥ ३० ॥

तस्य दृष्ट्वा महत्त्वं ते महेन्द्रस्येव देवताः।  
अपतत्रसिरे सर्वे स्वधर्मे च ददुर्मनः ॥ ३१ ॥

ततो महीं परिययौ पर्जन्य इव वृष्टिमान्।  
शमयन् सर्वतः पापान् स्वकर्मसु च योजयन् ॥ ३२ ॥

एवं ये भूतिमिच्छेयुः पृथिव्यां मानवाः क्वचित्।  
कुर्यू राजानमेवाग्रे प्रजानुग्रहकारणात् ॥ ३३ ॥

नमस्येरंश्च तं भक्त्या शिष्या इव गुरुं सदा।  
देवा इव च देवेन्द्रं तत्र राजानमन्तिके ॥ ३४ ॥

सत्कृतं स्वजनेनेह परोऽपि बहु मन्यते।  
स्वजनेन त्ववज्ञातं परे परिभवन्त्युत ॥ ३५ ॥

राज्ञः परैः परिभवः सर्वेषामसुखावहः।  
तस्माच्छत्रं च पत्रं च वासांस्याभरणानि च ॥ ३६ ॥  
भोजनान्यथ पानानि राज्ञे दद्युर्गृहाणि च।  
आसनानि च शय्याश्च सर्वोपकरणानि च ॥ ३७ ॥

गोप्ता तस्माद् दुराधर्षः स्मितपूर्वाभिभाषिता।  
आभाषितश्च मधुरं प्रत्याभाषेत मानवान् ॥ ३८ ॥

कृतज्ञो दृढभक्तिः स्यात् संविभागी जितेन्द्रियः।  
ईक्षितः प्रतिवीक्षेत मृदु वल्गु च सुष्ठु च ॥ ३९ ॥