+++
title_full = "005 कर्णके बल और पराक्रमका वर्णन, उसके द्वारा जरासंधकी पराजय और जरासंधका कर्णको अंगदेशमें मालिनी नगरीका राज्य प्रदान करना"
title = "००५ कर्णवीर्यकथनम्"

+++


आविष्कृतबलं कर्णं श्रुत्वा राजा स मागधः।  
आह्वयद् द्वैरथेनाजौ जरासंधो महीपतिः ॥ १ ॥

तयोः समभवद् युद्धं दिव्यास्त्रविदुषोर्द्वयोः।  
युधि नानाप्रहरणैरन्योन्यमभिवर्षतोः ॥ २ ॥

क्षीणबाणौ विधनुषौ भग्नखड्‌गौ महीं गतौ।  
बाहुभिः समसज्जेतामुभावपि बलान्वितौ ॥ ३ ॥

बाहुकण्टकयुद्धेन तस्य कर्णोऽथ युध्यतः।  
बिभेद संधिं देहस्य जरया श्लेषितस्य हि ॥ ४ ॥

स विकारं शरीरस्य दृष्ट्वा नृपतिरात्मनः।  
प्रीतोऽस्मीत्यब्रवीत् कर्णं वैरमुत्सृज्य दूरतः ॥ ५ ॥

प्रीत्या ददौ स कर्णाय मालिनीं नगरीमथ।  
अङ्गेषु नरशार्दूल स राजाऽऽसीत् सपत्नजित् ॥ ६ ॥  
पालयामास चम्पां च कर्णः परबलार्दनः।  
दुर्योधनस्यानुमते तवापि विदितं तथा ॥ ७ ॥

एवं शस्त्रप्रतापेन प्रथितः सोऽभवत् क्षितौ।  
त्वद्धितार्थं सुरेन्द्रेण भिक्षितो वर्मकुण्डले ॥ ८ ॥

स दिव्ये सहजे प्रादात् कुण्डले परमार्जिते।  
सहजं कवचं चापि मोहितो देवमायया ॥ ९ ॥

विमुक्तः कुण्डलाभ्यां च सहजेन च वर्मणा।  
निहतो विजयेनाजौ वासुदेवस्य पश्यतः ॥ १० ॥

ब्राह्मणस्याभिशापेन रामस्य च महात्मनः।  
कुन्त्याश्च वरदानेन मायया च शतक्रतोः ॥ ११ ॥  
भीष्मावमानात् संख्यायां रथस्यार्धानुकीर्तनात् ।  
शल्यात् तेजोवधाच्चापि वासुदेवनयेन च ॥ १२ ॥

रुद्रस्य देवराजस्य यमस्य वरुणस्य च।  
कुबेरद्रोणयोश्चैव कृपस्य च महात्मनः ॥ १३ ॥  
अस्त्राणि दिव्यान्यादाय युधि गाण्डीवधन्वना।  
हतो वैकर्तनः कर्णो दिवाकरसमद्युतिः ॥ १४ ॥

एवं शप्तस्तव भ्राता बहुभिश्चापि वञ्चितः।  
न शोच्यः पुरुषव्याघ्र युद्धेन निधनं गतः ॥ १५ ॥

[^*]: जहाँ बलवान् योद्धा अपने प्रतिद्वन्द्वीको दुर्बल पा उसकी एक पिण्डलीको पैरसे दबाकर दूसरीको ऊपर उठा सारे शरीरको बीचसे चीर डालता है, वह बाहुकण्टक नामक युद्ध कहा गया है। जैसा कि निम्नांकित वचनसे सूचित होता है—'''‘एकां जंघां पदाऽऽक्रम्य परामुद्यम्य पाट्यते। केतकीपत्रवच्छत्रोर्युद्धं तद् बाहुकण्टकम्॥’ इति'''