+++
title_full = "055 भीष्मका युधिष्ठिरके गुणकथनपूर्वक उनको प्रश्न करनेका आदेश देना, श्रीकृष्णका उनके लज्जित और भयभीत होनेका कारण बताना और भीष्मका आश्वासन पाकर युधिष्ठिरका उनके समीप जाना"
title = "०५५ युधिष्ठिराश्वासने"

+++


अथाब्रवीन्महातेजा वाक्यं कौरवनन्दनः ।  
हन्त धर्मान् प्रवक्ष्यामि दृढे वाङ्‌मनसी मम ॥ १ ॥  
तव प्रसादाद् गोविन्द भूतात्मा ह्यसि शाश्वतः।

युधिष्ठिरस्तु धर्मात्मा मां धर्माननुपृच्छतु।  
एवं प्रीतो भविष्यामि धर्मान् वक्ष्यामि चाखिलान् ॥ २ ॥

यस्मिन् राजर्षभे जाते धर्मात्मनि महात्मनि।  
अहृष्यन्नृषयः सर्वे स मां पृच्छतु पाण्डवः ॥ ३ ॥

सर्वेषां दीप्तयशसां कुरूणां धर्मचारिणाम्।  
यस्य नास्ति समःकश्चित् स मां पृच्छतु पाण्डवः ॥ ४ ॥

धृतिर्दमो ब्रह्मचर्यं क्षमा धर्मश्च नित्यदा।  
यस्मिन्नोजश्च तेजश्च स मां पृच्छतु पाण्डवः ॥ ५ ॥

सम्बन्धिनोऽतिथीन् भृत्यान्‌ संश्रितांश्चैव यो भृशम्।  
सम्मानयति सत्कृत्य स मां पृच्छतु पाण्डवः ॥ ६ ॥

सत्यं दानं तपः शौर्यं शान्तिर्दाक्ष्यमसम्भ्रमः।  
यस्मिन्नेतानि सर्वाणि स मां पृच्छतु पाण्डवः ॥ ७ ॥

यो न कामान्न संरम्भान्न भयान्नार्थकारणात्।  
कुर्यादधर्मं धर्मात्मा स मां पृच्छतु पाण्डवः ॥ ८ ॥

सत्यनित्यः क्षमानित्यो ज्ञाननित्योऽतिथिप्रियः ।  
यो ददाति सतां नित्यं स मां पृच्छतु पाण्डवः॥९॥

इज्याध्ययननित्यस्य धर्मे च निरतः सदा।  
क्षान्तः श्रुतरहस्यश्च स मां पृच्छतु पाण्डवः ॥ १० ॥

लज्जया परयोपेतो धर्मराजो युधिष्ठिरः।  
अभिशापभयाद् भीतो भवन्तं नोपसर्पति ॥ ११ ॥

लोकस्य कदनं कृत्वा लोकनाथो विशाम्पते।  
अभिशापभयाद् भीतो भवन्तं नोपसर्पति ॥ १२ ॥

पूज्यान् मान्यांश्च भक्तांश्च गुरून् सम्बन्धिबान्धवान्।  
अर्घार्हानिषुभिर्भित्त्वा भवन्तं नोपसर्पति ॥ १३ ॥

ब्राह्मणानां यथा धर्मो दानमध्ययनं तपः।  
क्षत्रियाणां तथा कृष्ण समरे देहपातनम् ॥ १४ ॥

पितॄन् पितामहान् भ्रातॄन् गुरून् सम्बन्धिबान्धवान्।  
मिथ्याप्रवृत्तान्‌ यः संख्ये निहन्याद् धर्म एव सः ॥ १५ ॥

समयत्यागिनो लुब्धान् गुरूनपि च केशव।  
निहन्ति समरे पापान् क्षत्रियो यः स धर्मवित् ॥ १६ ॥

यो लोभान्न समीक्षेत धर्मसेतुं सनातनम्।  
निहन्ति यस्तं समरे क्षत्रियो वै स धर्मवित् ॥ १७ ॥

लोहितोदां केशतृणां गजशैलां ध्वजद्रुमाम्।  
महीं करोति युद्धेषु क्षत्रियो यः स धर्मवित् ॥ १८ ॥

आहूतेन रणे नित्यं योद्धव्यं क्षत्रबन्धुना।  
धर्म्यं स्वर्ग्यं च लोक्यं च युद्धं हि मनुरब्रवीत्॥१९॥

एवमुक्तस्तु भीष्मेण धर्मपुत्रो युधिष्ठिरः।  
विनीतवदुपागम्य तस्थौ संदर्शनेऽग्रतः ॥ २० ॥

अथास्य पादौ जग्राह भीष्मश्चापि ननन्द तम्।  
मूर्ध्नि चैनमुपाघ्राय निषीदेत्यब्रवीत् तदा ॥ २१ ॥

तमुवाचाथ गाङ्गेयो वृषभः सर्वधन्विनाम्।  
मां पृच्छ तात विश्रब्धं मा भैस्त्वं कुरुसत्तम ॥ २२ ॥