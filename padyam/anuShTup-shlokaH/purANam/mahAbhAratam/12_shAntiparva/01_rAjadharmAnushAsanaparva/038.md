+++
title_full = "038 नगर-प्रवेशके समय पुरवासियों तथा ब्राह्मणोंद्वारा राजा युधिष्ठिरका सत्कार और उनपर आक्षेप करनेवाले चार्वाकका ब्राह्मणोंद्वारा वध"
title = "०३८"

+++


प्रवेशने तु पार्थानां जनानां पुरवासिनाम्।  
दिदृक्षूणां सहस्राणि समाजग्मुः सहस्रशः ॥ १ ॥

स राजमार्गः शुशुभे समलंकृतचत्वरः।  
यथा चन्द्रोदये राजन् वर्धमानो महोदधिः ॥ २ ॥

गृहाणि राजमार्गेषु रत्नवन्ति महान्ति च।  
प्राकम्पन्तेव भारेण स्त्रीणां पूर्णानि भारत ॥ ३ ॥

ताः शनैरिव सव्रीडं प्रशशंसुर्युधिष्ठिरम्।  
भीमसेनार्जुनौ चैव माद्रीपुत्रौ च पाण्डवौ ॥ ४ ॥

धन्या त्वमसि पाञ्चालि या त्वं पुरुषसत्तमान्।  
उपतिष्ठसि कल्याणि महर्षीनिव गौतमी ॥ ५ ॥  
तव कर्माण्यमोघानि व्रतचर्या च भाविनि।

इति कृष्णां महाराज प्रशशंसुस्तदा स्त्रियः ॥ ६ ॥  
प्रशंसावचनैस्तासां मिथःशब्दैश्च भारत ।  
प्रीतिजैश्च तदा शब्दैः पुरमासीत् समाकुलम् ॥ ७ ॥

तमतीत्य यथायुक्तं राजमार्गं युधिष्ठिरः।  
अलंकृतं शोभमानमुपायाद् राजवेश्म ह ॥ ८ ॥

ततः प्रकृतयः सर्वाः पौरा जानपदास्तदा।  
ऊचुः कर्णसुखा वाचः समुपेत्य ततस्ततः ॥ ९ ॥

दिष्ट्या जयसि राजेन्द्र शत्रून् शत्रुनिषूदन।  
दिष्ट्या राज्यं पुनः प्राप्तं धर्मेण च बलेन च॥१०॥

भव नस्त्वं महाराज राजेह शरदां शतम्।  
प्रजाः पालय धर्मेण यथेन्द्रस्त्रिदिवं तथा ॥ ११ ॥

एवं राजकुलद्वारि मङ्गलैरभिपूजितः ।  
आशीर्वादान् द्विजैरुक्तान् प्रतिगृह्य समन्ततः ॥ १२ ॥  
प्रविश्य भवनं राजा देवराजगृहोपमम्।  
श्रद्धाविजयसंयुक्तं रथात् पश्चादवातरत् ॥ १३ ॥

प्रविश्याभ्यन्तरं श्रीमान् दैवतान्यभिगम्य च।  
पूजयामास रत्नैश्च गन्धमाल्यैश्च सर्वशः ॥ १४ ॥

निश्चक्राम ततः श्रीमान् पुनरेव महायशाः।  
ददर्श ब्राह्मणांश्चैव सोऽभिरूपानवस्थितान् ॥ १५ ॥

स संवृतस्तदा विप्रैराशीर्वादविवक्षुभिः ।  
शुशुभे विमलश्चन्द्रस्तारागणवृतो यथा ॥ १६ ॥

तांस्तु वै पूजयामास कौन्तेयो विधिवद् द्विजान्।  
धौम्यं गुरुं पुरस्कृत्य ज्येष्ठं पितरमेव च ॥ १७ ॥

सुमनोमोदकै रत्नैर्हिरण्येन च भूरिणा।  
गोभिर्वस्त्रैश्च राजेन्द्र विविधैश्च किमिच्छकैः ॥ १८ ॥

ततः पुण्याहघोषोऽभूद् दिवं स्तब्ध्वेव भारत।  
सुहृदां प्रीतिजननः पुण्यः श्रुतिसुखावहः ॥ १९ ॥

हंसवद् विदुषां राजन् द्विजानां तत्र भारती।  
शुश्रुवे वेदविदुषां पुष्कलार्थपदाक्षरा ॥ २० ॥

ततो दुन्दुभिनिर्घोषः शंखानां च मनोरमः।  
जयं प्रवदतां तत्र स्वनः प्रादुरभून्नृप ॥ २१ ॥

निःशब्दे च स्थिते तत्र ततो विप्रजने पुनः।  
राजानं ब्राह्मणच्छद्मा चार्वाको राक्षसोऽब्रवीत् ॥ २२ ॥

तत्र दुर्योधनसखा भिक्षुरूपेण संवृतः।  
साक्षः शिखी त्रिदण्डी च धृष्टो विगतसाध्वसः ॥ २३ ॥

वृतः सर्वैस्तथा विप्रैराशीर्वादविवक्षुभिः ।  
परःसहस्रै राजेन्द्र तपोनियमसंवृतैः ॥ २४ ॥  
स दुष्टः पापमाशंसुः पाण्डवानां महात्मनाम्।  
अनामन्त्र्यैव तान् विप्रांस्तमुवाच महीपतिम् ॥ २५ ॥

इमे प्राहुर्द्विजाः सर्वे समारोप्य वचो मयि।  
धिग् भवन्तं कुनृपतिं ज्ञातिघातिनमस्तु वै ॥ २६ ॥  
किं तेन स्याद्धि कौन्तेय कृत्वेमं ज्ञातिसंक्षयम्।  
घातयित्वा गुरूंश्चैव मृतं श्रेयो न जीवितम् ॥ २७ ॥

इति ते वै द्विजाः श्रुत्वा तस्य दुष्टस्य रक्षसः।  
विव्यथुश्चुक्रुशुश्चैव तस्य वाक्यप्रधर्षिताः ॥ २८ ॥

ततस्ते ब्राह्मणाः सर्वे स च राजा युधिष्ठिरः।  
व्रीडिताः परमोद्विग्नास्तूष्णीमासन् विशाम्पते ॥ २९ ॥

प्रसीदन्तु भवन्तो मे प्रणतस्याभियाचतः।  
प्रत्यासन्नव्यसनिनं न मां धिक्कर्तुमर्हथ ॥ ३० ॥

ततो राजन् ब्राह्मणास्ते सर्व एव विशाम्पते।  
ऊचुर्नैतद् वचोऽस्माकं श्रीरस्तु तव पार्थिव ॥ ३१ ॥

जज्ञुश्चैव महात्मानस्ततस्तं ज्ञानचक्षुषा ।  
ब्राह्मणा वेदविद्वांसस्तपोभिर्विमलीकृताः ॥ ३२ ॥

एष दुर्योधनसखा चार्वाको नाम राक्षसः।  
परिव्राजकरूपेण हितं तस्य चिकीर्षति ॥ ३३ ॥  
वयं ब्रूमो न धर्मात्मन् व्येतु ते भयमीदृशम्।  
उपतिष्ठतु कल्याणं भवन्तं भ्रातृभिः सह ॥ ३४ ॥

ततस्ते ब्राह्मणाः सर्वे हुंकारैः क्रोधमूर्च्छिताः।  
निर्भर्त्सयन्तः शुचयो निजघ्नुः पापराक्षसम् ॥ ३५ ॥

स पपात विनिर्दग्धस्तेजसा ब्रह्मवादिनाम्।  
महेन्द्राशनिनिर्दग्धः पादपोऽङ्कुरवानिव ॥ ३६ ॥

पूजिताश्च ययुर्विप्रा राजानमभिनन्द्य तम्।  
राजा च हर्षमापेदे पाण्डवः ससुहृज्जनः ॥ ३७ ॥