+++
title_full = "098 इन्द्र और अम्बरीषके संवादमें नदी और यज्ञके रूपकोंका वर्णन तथा समरभूमिमें जूझते हुए मारे जानेवाले शूरवीरोंको उत्तम लोकोंकी प्राप्तिका कथन"
title = "०९८ इन्द्राम्बरीषसंवादे"

+++


ये लोका युध्यमानानां शूराणामनिवर्तिनाम्।  
भवन्ति निधनं प्राप्य तन्मे ब्रूहि पितामह ॥ १ ॥

अत्राप्युदाहरन्तीममितिहासं पुरातनम् ।  
अम्बरीषस्य संवादमिन्द्रस्य च युधिष्ठिर ॥ २ ॥

अम्बरीषो हि नाभागिः स्वर्गं गत्वा सुदुर्लभम्।  
ददर्श सुरलोकस्थं शक्रेण सचिवं सह ॥ ३ ॥

सर्वतेजोमयं दिव्यं विमानवरमास्थितम् ।  
उपर्युपरि गच्छन्तं स्वं वै सेनापतिं प्रभुम् ॥ ४ ॥  
स दृष्ट्वोपरि गच्छन्तं सेनापतिमुदारधीः।  
ऋद्धिं दृष्ट्वा सुदेवस्य विस्मितः प्राह वासवम् ॥ ५ ॥

सागरान्तां महीं कृत्स्नामनुशास्य यथाविधि।  
चातुर्वर्ण्ये यथाशास्त्रं प्रवृत्तौ धर्मकाम्यया ॥ ६ ॥

ब्रह्मचर्येण घोरेण गुर्वाचारेण सेवया।  
वेदानधीत्य धर्मेण राजशास्त्रं च केवलम् ॥ ७ ॥

अतिथीनन्नपानेन पितॄंश्च स्वधया तथा।  
ऋषीन् स्वाध्यायदीक्षाभिर्देवान् यज्ञैरनुत्तमैः ॥ ८ ॥

क्षत्रधर्मे स्थितो भूत्वा यथाशास्त्रं यथाविधि।  
उदीक्षमाणः पृतनां जयामि युधि वासव ॥ ९ ॥

देवराज सुदेवोऽयं मम सेनापतिः पुरा।  
आसीद् योधः प्रशान्तात्मा सोऽयं कस्मादतीव माम् ॥ १० ॥

अनेन क्रतुभिर्मुख्यैर्नेष्टं नापि द्विजातयः।  
तर्पिता विधिवच्छक्र सोऽयं कस्मादतीव माम् ॥ ११ ॥  
(ऐश्वर्यमीदृशं प्राप्तः सर्वदेवैः सुदुर्लभम्।

यदनेन कृतं कर्म प्रत्यक्षं ते महीपते॥  
पुरा पालयतः सम्यक् पृथिवीं धर्मतो नृप।

शत्रवो निर्जिताः सर्वे ये तवाहितकारिणः॥  
संयमो वियमश्चैव सुयमश्च महाबलः।  
राक्षसा दुर्जया लोके त्रयस्ते युद्धदुर्मदाः।  
पुत्रास्ते शतशृङ्गस्य राक्षसस्य महीपते॥

अथ तस्मिन् शुभे काले तव यज्ञं वितन्वतः।  
अश्वमेधं महायागं देवानां हितकाम्यया।  
तस्य ते खलु विघ्नार्थं आगता राक्षसास्त्रयः॥

कोटीशतपरीवारां राक्षसानां महाचमूम् ।  
परिगृह्य ततः सर्वाः प्रजा बन्दीकृतास्तव॥  
विह्वलाश्च प्रजाः सर्वाः सर्वे च तव सैनिकाः।

निराकृतस्त्वया चासीत् सुदेवः सैन्यनायकः।  
तत्रामात्यवचः श्रुत्वा निरस्तः सर्वकर्मसु॥

श्रुत्वा तेषां वचो भूयः सोपधं वसुधाधिप।  
सर्वसैन्यसमायुक्तः सुदेवः प्रेरितस्त्वया ॥  
राक्षसानां वधार्थाय दुर्जयानां नराधिप।

नाजित्वा राक्षसीं सेनां पुनरागमनं तव॥  
बन्दीमोक्षमकृत्वा च न चागमनमिष्यते।

सुदेवस्तद्वचः श्रुत्वा प्रस्थानमकरोन्नृप ॥  
सम्प्राप्तश्च स तं देशं यत्र बन्दीकृताः प्रजाः।  
पश्यति स्म महाघोरां राक्षसानां महाचमूम्॥

दृष्ट्वा संचिन्तयामास सुदेवो वाहिनीपतिः।  
नेयं शक्या चमूर्जेतुमपि सेन्द्रैः सुरासुरैः॥  
नाम्बरीषः कलामेकामेषां क्षपयितुं क्षमः।  
दिव्यास्त्रबलभूयिष्ठः किमहं पुनरीदृशः ॥

ततः सेनां पुनः सर्वां प्रेषयामास पार्थिव।  
यत्र त्वं सहितः सर्वैर्मन्त्रिभिः सोपधैर्नृप॥

ततो रुद्रं महादेवं प्रपन्नो जगतः प्रतिम्।  
श्मशाननिलयं देवं तुष्टाव वृषभध्वजम्॥

स्तुत्वा शस्त्रं समादाय स्वशिरश्छेत्तुमुद्यतः।  
कारुण्याद् देवदेवेन गृहीतस्तस्य दक्षिणः॥  
सपाणिः सह शस्त्रेण दृष्ट्वा चेदमुवाच ह।

किमिदं साहसं पुत्र कर्तुकामो वदस्व मे।

स उवाच महादेवं शिरसा त्ववनीं गतः॥  
भगवन् वाहिनीमेनां राक्षसानां सुरेश्वर।  
अशक्तोऽहं रणे जेतुं तस्मात् त्यक्ष्यामि जीवितम्॥  
गतिर्भव महादेव ममार्तस्य जगत्पते।  
नागन्तव्यमजित्वा च मामाह जगतीपतिः॥  
अम्बरीषो महादेव क्षारितः सचिवैः सह।  
तमुवाच महादेवः सुदेवं पतितं क्षितौ।  
अधोमुखं महात्मानं सत्त्वानां हितकाम्यया॥  
धनुर्वेदं समाहूय सगुणं सहविग्रहम्।  
रथनागाश्वकलिलं दिव्यास्त्रसमलंकृतम् ॥  
रथं च सुमहाभागं येन तत् त्रिपुरं हतम्।  
धनुः पिनाकं खड्गं च रौद्रमस्त्रं च शङ्करः॥  
निजघानासुरान् सर्वान् येन देवस्त्रयम्बकः।  
उवाच च महादेवः सुदेवं वाहिनीपतिम्॥

रथादस्मात् सुदेव त्वं दुर्जयस्तु सुरासुरैः।  
मायया मोहितो भूमौ न पदं कर्तुमर्हसि॥  
अत्रस्थस्त्रिदशान् सर्वान् जेष्यसे सर्वदानवान्।  
राक्षसाश्च पिशाचाश्च न शक्ता द्रष्टुमीदृशम्॥  
रथं सूर्यसहस्राभं किमु योद्धुं त्वया सह।

स जित्वा राक्षसान् सर्वान् कृत्वा बन्दीविमोक्षणम्।  
घातयित्वा च तान् सर्वान् बाहुयुद्धेत्वयं हतः।  
वियमं प्राप्य भूपाल वियमश्च निपातितः॥)

एतस्य विततस्तात सुदेवस्य बभूव ह।  
संग्रामयज्ञः सुमहान् यश्चान्यो युद्ध्यते नरः ॥ १२ ॥

संनद्धो दीक्षितः सर्वो योधः प्राप्य चमूमुखम्।  
युद्धयज्ञाधिकारस्थो भवतीति विनिश्चयः ॥ १३ ॥

कानि यज्ञे हवींष्यस्मिन् किमाज्यं का च दक्षिणा।  
ऋत्विजश्चात्र के प्रोक्तास्तन्मे ब्रूहि शतक्रतो ॥ १४ ॥

ऋत्विजः कुञ्जरास्तत्र वाजिनोऽध्वर्यवस्तथा ।  
हवींषि परमांसानि रुधिरं त्वाज्यमुच्यते ॥ १५ ॥

शृगालगृध्रकाकोलाः सदस्यास्तत्र पत्रिणः ।  
आज्यशेषं पिबन्त्येते हविः प्राश्नन्ति चाध्वरे ॥ १६ ॥

प्रासतोमरसंघाताः खड्‌गशक्तिपरश्वधाः ।  
ज्वलन्तो निशिताः पीताः स्रुचस्तस्याथ सत्रिणः ॥ १७ ॥

चापवेगायतस्तीक्ष्णः परकायावभेदनः ।  
ऋजुः सुनिशितः पीतः सायकश्च स्रुवो महान् ॥ १८ ॥

द्वीपिचर्मावनद्धश्च नागदन्तकृतत्सरुः ।  
हस्तिहस्तहरः खड्गः स्फ्यो भवेत् तस्य संयुगे ॥ १९ ॥

ज्वलितैर्निशितैः प्रासशक्त्यृष्टिसपरश्वधैः ।  
शैक्यायसमयैस्तीक्ष्णैरभिघातो भवेद् वसु ॥ २० ॥  
संख्यासमयविस्तीर्णमभिजातोद्भवं बहु ।

आवेगाद् यच्च रुधिरं संग्रामे स्रवते भुवि ॥ २१ ॥  
सास्य पूर्णाहुतिर्होमे समृद्धा सर्वकामधुक्।

छिन्धि भिन्धीति यः शब्दः श्रूयते वाहिनीमुखे ॥ २२ ॥  
सामानि सामगास्तस्य गायन्ति यमसादने।  
हविर्धानं तु तस्याहुः परेषां वाहिनीमुखम् ॥ २३ ॥

कुञ्जराणां हयानां च वर्मिणां च समुच्चयः।  
अग्निः श्येनचितो नाम स च यज्ञे विधीयते ॥ २४ ॥

उत्तिष्ठते कबन्धोऽत्र सहस्रे निहते तु यः।  
स यूपस्तस्य शूरस्य खादिरोऽष्टास्रिरुच्यते ॥ २५ ॥

इडोपहूताः क्रोशन्ति कुञ्जरास्त्वंकुशेरिताः ।  
व्याघुष्टतलनादेन वषट्‌कारेण पार्थिव ॥ २६ ॥  
उद्‌गाता तत्र संग्रामे त्रिसामा दुन्दुभिर्नृप।

ब्रह्मस्वे ह्रियमाणे तु त्यक्त्वा युद्धे प्रियां तनुम् ॥ २७ ॥  
आत्मानं यूपमुत्सृज्य स यज्ञोऽनन्तदक्षिणः।

भर्तुरर्थे च यः शूरो विक्रमेद् वाहिनीमुखे ॥ २८ ॥  
न भयाद् विनिवर्तेत तस्य लोका यथा मम।

नीलचर्मावृतैः खड्‌गैर्बाहुभिः परिघोपमैः ॥ २९ ॥  
यस्य वेदिरुपस्तीर्णा तस्य लोका यथा मम।

यस्तु नापेक्षते कंचित् सहायं विजये स्थितः ॥ ३० ॥  
विगाह्य वाहिनीमध्यं तस्य लोका यथा मम।

यस्य शोणितसंघाता भेरीमण्डूककच्छपा ॥ ३१ ॥  
वीरास्थिशर्करा दुर्गा मांसशोणितकर्दमा ।  
असिचर्मप्लवा घोरा केशशैवलशाद्वला ॥ ३२ ॥  
अश्वनागरथैश्चैव संच्छिन्नैः कृतसंक्रमा ।  
पताकाध्वजवानीरा हतवारणवाहिनी ॥ ३३ ॥  
शोणितोदा सुसम्पूर्णा दुस्तरा पारगैर्नरैः।  
हतनागमहानक्रा परलोकवहाशिवा ॥ ३४ ॥  
ऋष्टिखड्‌गमहानौका गृध्रकङ्कबलप्लवा ।  
पुरुषादानुचरिता भीरूणां कश्मलावहा ॥ ३५ ॥  
नदी योधस्य संग्रामे तदस्यावभृथं स्मृतम्।

वेदिर्यस्य त्वमित्राणां शिरोभ्यश्च प्रकीर्यते ॥ ३६ ॥  
अश्वस्कन्धैर्गजस्कन्धैस्तस्य लोका यथा मम।

पत्नीशाला कृता यस्य परेषां वाहिनीमुखम् ॥ ३७ ॥  
हविर्धानं स्ववाहिन्यास्तदस्याहुर्मनीषिणः ।

सदस्या दक्षिणा योधा आग्नीध्रश्चोत्तरां दिशम् ॥ ३८ ॥  
शत्रुसेनाकलत्रस्य सर्वलोका न दूरतः।

यदा तूभयतो व्यूहे भवत्याकाशमग्रतः ॥ ३९ ॥  
सास्य वेदिस्तदा यज्ञैर्नित्यं वेदास्त्रयोऽग्नयः।

यस्तु योधः परावृत्तः संत्रस्तो हन्यते परैः ॥ ४० ॥  
अप्रतिष्ठः स नरकं याति नास्त्यत्र संशयः।

यस्य शोणितवेगेन वेदिः स्यात् सम्परिप्लुता ॥ ४१ ॥  
केशमांसास्थिसम्पूर्णा स गच्छेत् परमां गतिम्।

यस्तु सेनापतिं हत्वा तद्यानमधिरोहति ॥ ४२ ॥  
स विष्णुविक्रमक्रामी बृहस्पतिसमः प्रभुः।

नायकं तत्कुमारं वा यो वा स्याद् यत्र पूजितः॥४३॥  
जीवग्राहं प्रगृह्णाति तस्य लोका यथा मम।

आहवे तु हतं शूरं न शोचेत कथंचन ॥ ४४ ॥  
अशोच्यो हि हतः शूरः स्वर्गलोके महीयते।

न ह्यन्नं नोदकं तस्य न स्नानं नाप्यशौचकम् ॥ ४५ ॥  
हतस्य कर्तुमिच्छन्ति तस्य लोकान् शृणुष्व मे।

वराप्सरःसहस्राणि शूरमायोधने हतम् ॥ ४६ ॥  
त्वरमाणाभिधावन्ति मम भर्ता भवेदिति।

एतत् तपश्च पुण्यं च धर्मश्चैव सनातनः ॥ ४७ ॥  
चत्वारश्चाश्रमास्तस्य यो युद्धमनुपालयेत् ।

वृद्धबालौ न हन्तव्यौ न च स्त्री नैव पृष्ठतः॥४८॥  
तृणपूर्णमुखश्चैव तवास्मीति च यो वदेत्।

जम्भं वृत्रं बलं पाकं शतमायं विरोचनम् ॥ ४९ ॥  
दुर्वार्यं चैव नमुचिं नैकमायं च शम्बरम्।  
विप्रचित्तिं च दैतेयं दनोः पुत्रांश्च सर्वशः।  
प्रह्रादं च निहत्याजौ ततो देवाधिपोऽभवम् ॥ ५० ॥

इत्येतच्छक्रवचनं निशम्य प्रतिगृह्य च।  
योधानामात्मनः सिद्धिमम्बरीषोऽभिपन्नवान् ॥ ५१ ॥