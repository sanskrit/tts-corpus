+++
title_full = "044 महाराज युधिष्ठिरके दिये हुए विभिन्न भवनोंमें भीमसेन आदि सब भाइयोंका प्रवेश और विश्राम"
title = "०४४ गृहविभागे"

+++


ततो विसर्जयामास सर्वाः प्रकृतयो नृपः।  
विविशुश्चाभ्यनुज्ञाता यथास्वानि गृहाणि ते ॥ १ ॥

ततो युधिष्ठिरो राजा भीमं भीमपराक्रमम्।  
सान्त्वयन्नब्रवीच्छ्रीमानर्जुनं यमजौ तथा ॥ २ ॥

शत्रुभिर्विविधैः शस्त्रैः क्षतदेहा महारणे।  
श्रान्ता भवन्तः सुभृशं तापिताः शोकमन्युभिः ॥ ३ ॥

अरण्ये दुःखवसतीर्मत्कृते भरतर्षभाः ।  
भवद्भिरनुभूता हि यथा कुपुरुषैस्तथा ॥ ४ ॥

यथासुखं यथाजोषं जयोऽयमनुभूयताम् ।  
विश्रान्ताल्ँलब्धविज्ञानान् श्वः समेतास्मि वः पुनः ॥ ५ ॥

ततो दुर्योधनगृहं प्रासादैरुपशोभितम् ।  
बहुरत्नसमाकीर्णं दासीदाससमाकुलम् ॥ ६ ॥  
धृतराष्ट्राभ्यनुज्ञातं भ्रात्रा दत्तं वृकोदरः।  
प्रतिपेदे महाबाहुर्मन्दिरं मघवानिव ॥ ७ ॥

यथा दुर्योधनगृहं तथा दुःशासनस्य तु।  
प्रासादमालासंयुक्तं हेमतोरणभूषितम् ॥ ८ ॥  
दासीदाससुसम्पूर्णं प्रभूतधनधान्यवत् ।  
प्रतिपेदे महाबाहुरर्जुनो राजशासनात् ॥ ९ ॥

दुर्मर्षणस्य भवनं दुःशासनगृहाद् वरम्।  
कुबेरभवनप्रख्यं मणिहेमविभूषितम् ॥ १० ॥

नकुलाय वरार्हाय कर्शिताय महावने।  
ददौ प्रीतो महाराज धर्मपुत्रो युधिष्ठिरः ॥ ११ ॥

दुर्मुखस्य च वेश्माग्र्यं श्रीमत् कनकभूषणम्।  
पूर्णपद्मदलाक्षीणां स्त्रीणां शयनसंकुलम् ॥ १२ ॥  
प्रददौ सहदेवाय संततं प्रियकारिणे।  
मुमुदे तच्च लब्ध्वासौ कैलासं धनदो यथा ॥ १३ ॥

युयुत्सुर्विदुरश्चैव संजयश्च विशाम्पते ।  
सुधर्मा चैव धौम्यश्च यथास्वान् जग्मुरालयान् ॥ १४ ॥

सह सात्यकिना शौरिरर्जुनस्य निवेशनम्।  
विवेश पुरुषव्याघ्रो व्याघ्रो गिरिगुहामिव ॥ १५ ॥

तत्र भक्ष्यान्नपानैस्ते मुदिताः सुसुखोषितः।  
सुखप्रबुद्धा राजानमुपतस्थुर्युधिष्ठिरम् ॥ १६ ॥