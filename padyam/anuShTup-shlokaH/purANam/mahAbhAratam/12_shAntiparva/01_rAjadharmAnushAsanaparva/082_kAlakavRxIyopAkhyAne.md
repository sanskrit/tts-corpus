+++
title_full = "082 मन्त्रियोंकी परीक्षाके विषयमें तथा राजा और राजकीय मनुष्योंसे सतर्क रहनेके विषयमें कालकवृक्षीय मुनिका उपाख्यान"
title = "०८२ कालकवृक्षीयोपाख्याने"

+++


एषा प्रथमतो वृत्तिर्द्वितीयां शृणु भारत।  
यः कश्चिज्जनयेदर्थं राज्ञा रक्ष्यः सदा नरः ॥ १ ॥

ह्रियमाणममात्येन भृत्यो वा यदि वा भृतः।  
यो राजकोशं नश्यन्तमाचक्षीत युधिष्ठिर ॥ २ ॥  
श्रोतव्यमस्य च रहो रक्ष्यश्चामात्यतो भवेत्।  
अमात्या ह्यपहर्तारो भूयिष्ठं घ्नन्ति भारत ॥ ३ ॥

राजकोशस्य गोप्तारं राजकोशविलोपकाः ।  
समेत्य सर्वे बाधन्ते स विनश्यत्यरक्षितः ॥ ४ ॥

अत्राप्युदाहरन्तीममितिहासं पुरातनम् ।  
मुनिः कालकवृक्षीयः कौसल्यं यदुवाच ह ॥ ५ ॥

कोसलानामाधिपत्यं सम्प्राप्तं क्षेमदर्शिनम् ।  
मुनिः कालकवृक्षीय आजगामेति नः श्रुतम् ॥ ६ ॥

स काकं पञ्जरे बद्‌ध्वा विषयं क्षेमदर्शिनः।  
सर्वं पर्यचरद् युक्तः प्रवृत्त्यर्थी पुनः पुनः ॥ ७ ॥

अधीध्वं वायसीं विद्यां शंसन्ति मम वायसाः।  
अनागतमतीतं च यच्च सम्प्रति वर्तते ॥ ८ ॥

इति राष्ट्रे परिपतन् बहुभिः पुरुषैः सह।  
सर्वेषां राजयुक्तानां दुष्करं परिदृष्टवान् ॥ ९ ॥

स बुद्ध्वा तस्य राष्ट्रस्य व्यवसायं हि सर्वशः।  
राजयुक्तापहारांश्च सर्वान् बुद्ध्वा ततस्ततः ॥ १० ॥  
ततः स काकमादाय राजानं द्रष्टुमागमत्।  
सर्वज्ञोऽस्मीति वचनं ब्रूवाणः संशितव्रतः ॥ ११ ॥

स स्म कौसल्यमागम्य राजामात्यमलंकृतम्।  
प्राह काकस्य वचनादमुत्रेदं त्वया कृतम् ॥ १२ ॥  
असौ चासौ च जानीते राजकोशस्त्वया हृतः।  
एवमाख्याति काकोऽयं तच्छीघ्रमनुगम्यताम् ॥ १३ ॥

तथान्यानपि स प्राह राजकोशहरांस्तदा।  
न चास्य वचनं किंचिदनृतं श्रूयते क्वचित् ॥ १४ ॥

तेन विप्रकृताः सर्वे राजयुक्ताः कुरूद्वह।  
तमस्यभिप्रसुप्तस्य निशि काकमवेधयन् ॥ १५ ॥

वायसं तु विनिर्भिन्नं दृष्ट्वा बाणेन पञ्जरे।  
पूर्वाह्णे ब्राह्मणो वाक्यं क्षेमदर्शिनमब्रवीत् ॥ १६ ॥

राजंस्त्वामभयं याचे प्रभुं प्राणधनेश्वरम्।  
अनुज्ञातस्त्वया ब्रूयां वचनं भवतो हितम् ॥ १७ ॥

मित्रार्थमभिसंतप्तो भक्त्या सर्वात्मनाऽऽगतः ।

अयं तवार्थो ह्रियते यो ब्रूयादक्षमान्वितः ॥ १८ ॥  
सम्बुबोधयिषुर्मित्रं सदश्वमिव सारथिः ।  
अतिमन्युप्रसक्तो हि प्रसह्य हितकारणात् ॥ १९ ॥  
तथाविधस्य सुहृदा क्षन्तव्यं स्वं विजानता।  
ऐश्वर्यमिच्छता नित्यं पुरुषेण बुभूषता ॥ २० ॥

तं राजा प्रत्युवाचेदं यत् किंचिन्मां भवान् वदेत्।  
कस्मादहं न क्षमेयमाकाङ्‌क्षन्नात्मनो हितम् ॥ २१ ॥  
ब्राह्मण प्रतिजाने ते प्रब्रूहि यदिहेच्छसि।  
करिष्यामि हि ते वाक्यं यदस्मान्विप्र वक्ष्यसि ॥ २२ ॥

ज्ञात्वा पापानपापांश्च भृत्यतस्ते भयानि च।  
भक्त्या वृत्तिं समाख्यातुं भवतोऽन्तिकमागमम् ॥ २३ ॥

प्रागेवोक्तस्तु दोषोऽयमाचार्यैर्नृपसेविनाम् ।  
अगतीकगतिर्ह्येषा पापा राजोपसेविनाम् ॥ २४ ॥

आशीविषैश्च तस्याहुः संगतं यस्य राजभिः।  
बहुमित्राश्च राजानो बह्वमित्रास्तथैव च ॥ २५ ॥  
तेभ्यः सर्वेभ्य एवाहुर्भयं राजोपजीविनाम्।  
तथैषां राजतो राजन् मुहूर्तादेव भीर्भवेत् ॥ २६ ॥

नैकान्तेन प्रमादो हि शक्यः कर्तुं महीपतौ।  
न तु प्रमादः कर्तव्यः कथंचिद् भूतिमिच्छता ॥ २७ ॥

प्रमादाद्धि स्खलेद् राजा स्खलिते नास्ति जीवितम्।  
अग्निं दीप्तमिवासीदेद् राजानमुपशिक्षितः ॥ २८ ॥

आशीविषमिव क्रुद्धं प्रभुं प्राणधनेश्वरम्।  
यत्नेनोपचरेन्नित्यं नाहमस्मीति मानवः ॥ २९ ॥

दुर्व्याहृताच्छङ्कमानो दुष्कृताद् दुरधिष्ठितात् ।  
दुरासिताद् दुर्व्रजितादिङ्गितादङ्गचेष्टितात् ॥ ३० ॥

देवतेव हि सर्वार्थान् कुर्याद् राजा प्रसादितः।  
वैश्वानर इव क्रुद्धः समूलमपि निर्दहेत् ॥ ३१ ॥

इति राजन् यमः प्राह वर्तते च तथैव तत्।  
अथ भूयांसमेवार्थं करिष्यामि पुनः पुनः ॥ ३२ ॥

ददात्यस्मद्विधोऽमात्यो बुद्धिसाहाय्यमापदि ।  
वायसस्त्वेष मे राजन् ननु कार्याभिसंहितः ॥ ३३ ॥

न च मेऽत्र भवान् गर्ह्यो न च येषां भवान् प्रियः।  
हिताहितांस्तु बुद्ध्येथा मा परोक्षमतिर्भवेः ॥ ३४ ॥

ये त्वादानपरा एव वसन्ति भवतो गृहे।  
अभूतिकामा भूतानां तादृशैर्मेऽभिसंहितम् ॥ ३५ ॥

यो वा भवद्विनाशेन राज्यमिच्छत्यनन्तरम्।  
आन्तरैरभिसंधाय राजन् सिद्ध्यति नान्यथा ॥ ३६ ॥

तेषामहं भयाद् राजन् गमिष्याम्यन्यमाश्रमम्।  
तैर्हि मे संधितो बाणः काके निपतितः प्रभो ॥ ३७ ॥

छद्मकामैरकामस्य गमितो यमसादनम् ।  
दृष्टं ह्येतन्मया राजंस्तपोदीर्घेन चक्षुषा ॥ ३८ ॥

बहुनक्रझषग्राहां तिमिङ्गिलगणैर्युताम् ।  
काकेन बालिशेनेमां यामतार्षमहं नदीम् ॥ ३९ ॥

स्थाण्वश्मकण्टकवतीं सिंहव्याघ्रसमाकुलाम् ।  
दुरासदां दुष्प्रसहां गुहां हैमवतीमिव ॥ ४० ॥

अग्निना तामसं दुर्गं नौभिराप्यं च गम्यते।  
राजदुर्गावतरणे नोपायं पण्डिता विदुः ॥ ४१ ॥

गहनं भवतो राज्यमन्धकारं तमोऽन्वितम्।  
नेह विश्वसिंतु शक्यं भवतापि कुतो मया ॥ ४२ ॥

अतो नायं शूभो वासस्तुल्ये सदसती इह।  
वधो ह्येवात्र सुकृते दुष्कृते न च संशयः ॥ ४३ ॥

न्यायतो दुष्कृते घातः सुकृते न कथंचन।  
नेह युक्तं स्थिरं स्थातुं जवेनैवाव्रजेद् बुधः ॥ ४४ ॥

सीता नाम नदी राजन् प्लवो यस्यां निमज्जति।  
तथोपमामिमां मन्ये वागुरां सर्वघातिनीम् ॥ ४५ ॥

मधुप्रपातो हि भवान् भोजनं विषसंयुतम्।  
असतामिव ते भावो वर्तते न सतामिव ॥ ४६ ॥

आशीविषैः परिवृतः कूपस्त्वमसि पार्थिव।  
दुर्गतीर्था बृहत्कूला कारीरा वेत्रसंयुता ॥ ४७ ॥  
नदी मधुरपानीया यथा राजंस्तथा भवान्।

श्वगृध्रगोमायुयुतो राजहंससमो ह्यसि ॥ ४८ ॥  
यथाऽऽश्रित्य महावृक्षं कक्षः संवर्धते महान्।  
ततस्तं संवृणोत्येव तमतीत्य च वर्धते ॥ ४९ ॥  
तेनैवोग्रेन्धनेनैनं दावो दहति दारुणः।  
तथोपमा ह्यमात्यास्ते राजंस्तान् परिशोधय ॥ ५० ॥

त्वया चैव कृता राजन् भवता परिपालिताः।  
भवन्तमभिसंधाय जिघांसन्ति भवत्प्रियम् ॥ ५१ ॥

उषितं शङ्कमानेन प्रमादं परिरक्षता।  
अन्तःसर्प इवागारे वीरपत्न्या इवालये ॥ ५२ ॥  
शीलं जिज्ञासमानेन राज्ञश्च सहजीविनः।

कच्चिज्जितेन्द्रियो राजा कच्चिदस्यान्तरा जिताः ॥ ५३ ॥  
कच्चिदेषां प्रियो राजा कच्चिद् राज्ञः प्रिया प्रजाः।  
विजिज्ञासुरिह प्राप्तस्तवाहं राजसत्तम ॥ ५४ ॥

तस्य मे रोचते राजन् क्षुधितस्येव भोजनम्।  
अमात्या मे न रोचन्ते वितृष्णस्य यथोदकम् ॥ ५५ ॥

भवतोऽर्थकृदित्येवं मयि दोषो हि तैः कृतः।  
विद्यते कारणं नान्यदिति मे नात्र संशयः ॥ ५६ ॥

न हि तेषामहं द्रुग्धस्तत्तेषां दोषदर्शनम्।  
अरेर्हि दुर्हृदाद् भेयं भग्नपुच्छादिवोरगात् ॥ ५७ ॥

भूयसा परिहारेण सत्कारेण च भूयसा।  
पूजितो ब्राह्मणश्रेष्ठ भूयो वस गृहे मम ॥ ५८ ॥

ये त्वां ब्राह्मण नेच्छन्ति ते न वत्स्यन्ति मे गृहे।  
भवतैव हि तज्ज्ञेयं यत्तदेषामनन्तरम् ॥ ५९ ॥

यथा स्यात् सुधृतो दण्डो यथा च सुकृतं कृतम्।  
तथा समीक्ष्य भगवन् श्रेयसे विनियुङ्क्ष्व माम् ॥ ६० ॥

अदर्शयन्निमं दोषमेकैकं दुर्बलीकुरु ।  
ततः कारणमाज्ञाय पुरुषं पुरुषं जहि ॥ ६१ ॥

एकदोषा हि बहवो मृद्नीयुरपि कण्टकान्।  
मन्त्रभेदभयाद् राजंस्तस्मादेतद् ब्रवीमि ते ॥ ६२ ॥

वयं तु ब्राह्मणा नाम मृदुदण्डाः कृपालवः।  
स्वस्ति चेच्छाम भवतः परेषां च यथाऽऽत्मनः ॥ ६३ ॥

राजन्नात्मानमाचक्षे सम्बन्धी भवतो ह्यहम्।  
मुनिः कालकवृक्षीय इत्येवमभिसंज्ञितः ॥ ६४ ॥

पितुः सखा च भवतः सम्मतः सत्यसङ्गरः।  
व्यापन्ने भवतो राज्ये राजन् पितरि संस्थिते ॥ ६५ ॥  
सर्वकामान् परित्यज्य तपस्तप्तं तदा मया।  
स्नेहात् त्वां तु ब्रवीम्येतन्मा भूयो विभ्रमेदिति ॥ ६६ ॥

उभे दृष्ट्वा दुःखसुखे राज्यं प्राप्य यदृच्छया।  
राज्येनामात्यसंस्थेन कथं राजन् प्रमाद्यसि ॥ ६७ ॥

ततो राजकुले नान्दी संजज्ञे भूयसा पुनः।  
पुरोहितकुले चैव सम्प्राप्ते ब्राह्मणर्षभे ॥ ६८ ॥

एकच्छत्रां महीं कृत्वा कौसल्याय यशस्विने।  
मुनिः कालकवृक्षीय ईजे क्रतुभिरुत्तमैः ॥ ६९ ॥

हितं तद्‌वचनं श्रुत्वा कौसल्योऽप्यजयन्महीम्।  
तथा च कृतवान् राजा यथोक्तं तेन भारत ॥ ७० ॥