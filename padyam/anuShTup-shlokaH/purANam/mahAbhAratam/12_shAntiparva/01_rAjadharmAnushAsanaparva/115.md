+++
title_full = "115 राजा तथा राजसेवकोंके आवश्यक गुण"
title = "११५"

+++


पितामह महाप्राज्ञ संशयो मे महानयम्।  
संछेत्तव्यस्त्वया राजन् भवान् कुलकरो हि नः ॥ १ ॥

पुरुषाणामयं तात दुर्वृत्तानां दुरात्मनाम्।  
कथितो वाक्यसंचारस्ततो विज्ञापयामि ते ॥ २ ॥

यद्धितं राज्यतन्त्रस्य कुलस्य च सुखोदयम्।  
आयत्यां च तदात्वे च क्षेमवृद्धिकरं च यत् ॥ ३ ॥  
पुत्रपौत्राभिरामं च राष्ट्रवृद्धिकरं च यत्।  
अन्नपाने शरीरे च हितं यत्तद् ब्रवीहि मे ॥ ४ ॥

अभिषिक्तो हि यो राजा राष्ट्रस्थो मित्रसंवृतः।  
ससुहृत्समुपेतो वा स कथं रञ्जयेत् प्रजाः ॥ ५ ॥

यो ह्यसत्प्रग्रहरतिः स्नेहरागबलात्कृतः ।  
इन्द्रियाणामनीशत्वादसज्जनबुभूषकः ॥ ६ ॥  
तस्य भृत्या विगुणतां यान्ति सर्वे कुलोद्गताः।  
न च भृत्यफलैरर्थैः स राजा सम्प्रयुज्यते ॥ ७ ॥

एतन्मे संशयस्यास्य राजधर्मान् सुदुर्विदान्।  
बृहस्पतिसमो बुद्ध्या भवान् शंसितुगर्हति ॥ ८ ॥

शंसिता पुरुषव्याघ्र त्वन्नः कुलहिते रतः।  
क्षत्ता चैको महाप्राज्ञो यो नः शंसति सर्वदा ॥ ९ ॥

त्वत्तः कुलहितं वाक्यं श्रुत्वा राज्यहितोदयम्।  
अमृतस्याव्ययस्येव तृप्तः स्वप्स्याम्यहं सुखम् ॥ १० ॥

कीदृशाः संनिकर्षस्था भृत्याः सर्वगुणान्विताः।  
कीदृशैः किं कुलीनैर्वा सह यात्रा विधीयते ॥ ११ ॥

न ह्येको भृत्यरहितो राजा भवति रक्षिता।  
राज्यं चेदं जनः सर्वस्तत्कुलीनोऽभिकांक्षति ॥ १२ ॥

न च प्रशास्तुं राज्यं हि शक्यमेकेन भारत।  
असहायवता तात नैवार्थाः केचिदप्युत ॥ १३ ॥  
लब्धुं लब्धा ह्यपि सदा रक्षितुं भरतर्षभ।  
यस्य भृत्यजनः सर्वो ज्ञानविज्ञानकोविदः ॥ १४ ॥  
हितैषी कुलजः स्निग्धः स राज्यफलमश्नुते ॥ १५ ॥

मन्त्रिणो यस्य कुलजा असंहार्याः सहोषिताः।  
नृपतेर्मतिदाः सन्तः सम्बन्धज्ञानकोविदाः ॥ १६ ॥  
अनागतविधातारः कालज्ञानविशारदाः ।  
अतिक्रान्तमशोचन्तः स राज्यफलमश्नुते ॥ १७ ॥

समदुःखसुखा यस्य सहायाः प्रियकारिणः।  
अर्थचिन्तापराः सत्याः स राज्यफलमश्नुते ॥ १८ ॥

यस्य नार्तो जनपदः संनिकर्षगतः सदा।  
अक्षुद्रः सत्यथालम्बी स राजा राज्यभाग्भवेत् ॥ १९ ॥

कोशाख्यपटलं यस्य कोशवृद्धिकरैर्नरैः ।  
आप्तैस्तुष्टैश्च सततं चीयते स नृपोत्तमः ॥ २० ॥

कोष्ठागारमसंहार्यैराप्तैः संचयतत्परैः ।  
पात्रभूतैरलुब्धैश्च पाल्यमानं गुणी भवेत् ॥ २१ ॥

व्यवहारश्च नगरे यस्य कर्मफलोदयः।  
दृश्यते शंखलिखितः स धर्मफलभाङ् नृपः ॥ २२ ॥

संगृहीतमनुष्यश्च यो राजा राजधर्मवित्।  
षड्‌वर्गं प्रतिगृह्णाति स धर्मफलमश्नुते ॥ २३ ॥