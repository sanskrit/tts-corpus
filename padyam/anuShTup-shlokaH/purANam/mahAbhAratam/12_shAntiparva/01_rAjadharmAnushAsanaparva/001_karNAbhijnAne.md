+++
title_full = "001 युधिष्ठिरके पास नारद आदि महर्षियोंका आगमन और युधिष्ठिरका कर्णके साथ अपना सम्बन्ध बताते हुए कर्णको शाप मिलनेका वृत्तान्त पूछना"
title = "००१ कर्णाभिज्ञाने"

+++


नारायणं नमस्कृत्य नरं चैव नरोत्तमम्।  
देवीं सरस्वतीं व्यासं ततो जयमुदीरयेत्॥

कृतोदकास्ते सुहृदां सर्वेषां पाण्डुनन्दनाः।  
विदुरो धृतराष्ट्रश्च सर्वाश्च भरतस्त्रियः ॥ १ ॥

तत्र ते सुमहात्मानो न्यवसन् पाण्डुनन्दनाः।  
शौचं निवर्तयिष्यन्तो मासमात्रं बहिः पुरात् ॥ २ ॥

कृतोदकं तु राजानं धर्मपुत्रं युधिष्ठिरम्।  
अभिजग्मुर्महात्मानः सिद्धा ब्रह्मर्षिसत्तमाः ॥ ३ ॥

द्वैपायनो नारदश्च देवलश्च महानृषिः।  
देवस्थानश्च कण्वश्च तेषां शिष्याश्च सत्तमाः ॥ ४ ॥

अन्ये च वेदविद्वांसः कृतप्रज्ञा द्विजातयः।  
गृहस्थाः स्नातकाः सन्तो ददृशः कुरुसत्तमम् ॥ ५ ॥

तेऽभिगम्य महात्मानः पूजिताश्च यथाविधि।  
आसनेषु महार्हेषु विविशुस्ते महर्षयः ॥ ६ ॥

प्रतिगृह्य ततः पूजां तत्कालसदृशीं तदा।  
पर्युपासन् यथान्यायं परिवार्य युधिष्ठिरम् ॥ ७ ॥  
पुण्ये भागीरथीतीरे शोकव्याकुलचेतसम् ।  
आश्वासयन्तो राजानं विप्राः शतसहस्रशः ॥ ८ ॥

नारदस्त्वब्रवीत् काले धर्मपुत्रं युधिष्ठिरम्।  
सम्भाष्य मुनिभिः सार्धं कृष्णद्वैपायनादिभिः ॥ ९ ॥

भवता बाहुवीर्येण प्रसादान्माधवस्य च।  
जितेयमवनिः कृत्स्ना धर्मेण च युधिष्ठिर ॥ १० ॥

दिष्ट्या मुक्तस्तु संग्रामादस्माल्लोकभयंकरात् ।  
क्षत्रधर्मरतश्चापि कच्चिन्मोदसि पाण्डव ॥ ११ ॥

कच्चिच्च निहतामित्रः प्रीणासि सुहृदो नृप।  
कच्चिच्छ्रियमिमां प्राप्य न त्वां शोकः प्रबाधते ॥ १२ ॥

विजितेयं मही कृत्स्ना कृष्णबाहुबलाश्रयात्।  
ब्राह्मणानां प्रसादेन भीमार्जुनबलेन च ॥ १३ ॥

इदं मम महद् दुःखं वर्तते हृदि नित्यदा।  
कृत्वा ज्ञातिक्षयमिमं महान्तं लोभकारितम् ॥ १४ ॥

सौभद्रं द्रौपदेयांश्च घातयित्वा सुतान् प्रियान्।  
जयोऽयमजयाकारो भगवन् प्रतिभाति मे ॥ १५ ॥

किं नु वक्ष्यति वार्ष्णेयी वधूर्मे मधुसूदनम्।  
द्वारकावासिनी कृष्णमितः प्रतिगतं हरिम् ॥ १६ ॥

द्रौपदी हतपुत्रेयं कृपणा हतबान्धवा।  
अस्मत्प्रियहिते युक्ता भूयः पीडयतीव माम् ॥ १७ ॥

इदमन्यत् तु भगवन् यत् त्वां वक्ष्यामि नारद।  
मन्त्रसंवरणेनास्मि कुन्त्या दुःखेन योजितः ॥ १८ ॥

यः स नागायुतबलो लोकेऽप्रतिरथो रणे।  
सिंहखेलगतिर्धीमान् घृणी दाता यतव्रतः ॥ १९ ॥  
आश्रयो धार्तराष्ट्राणां मानी तीक्ष्णपराक्रमः।  
अमर्षी नित्यसंरम्भी क्षेप्तास्माकं रणे रणे ॥ २० ॥  
शीघ्रास्त्रश्चित्रयोधी च कृती चाद्भुतविक्रमः।  
गूढोत्पन्नः सुतः कुन्त्या भ्रातास्माकमसौ किल ॥ २१ ॥

तोयकर्मणि तं कुन्ती कथयामास सूर्यजम्।  
पुत्रं सर्वगुणोपेतमवकीर्णं जले पुरा ॥ २२ ॥

मञ्जूषायां समाधाय गङ्गास्रोतस्यमज्जयत् ।  
यं सूतपुत्रं लोकोऽयं राधेयं चाभ्यमन्यत ॥ २३ ॥  
स ज्येष्ठपुत्रः कुन्त्या वै भ्रातास्माकं च मातृजः।

अजानता मया भ्रात्रा राज्यलुब्धेन घातितः ॥ २४ ॥  
तन्मे दहति गात्राणि तूलराशिमिवानलः।

न हि तं वेद पार्थोऽपि भ्रातरं श्वेतवाहनः ॥ २५ ॥  
नाहं न भीमो न यमौ स त्वस्मान् वेद सुव्रतः।

गता किल पृथा तस्य सकाशमिति नः श्रुतम् ॥ २६ ॥  
अस्माकं शमकामा वै त्वं च पुत्रो ममेत्यथ।  
पृथाया न कृतः कामस्तेन चापि महात्मना ॥ २७ ॥

अपि पश्चादिदं मातर्यवोचदिति नः श्रुतम्।  
न हि शक्ष्याम्यहं त्यक्तुं नृपं दुर्योधनं रणे ॥ २८ ॥  
अनार्यत्वं नृशंसत्वं कृतघ्नत्वं च मे भवेत्।

युधिष्ठिरेण संधिं हि यदि कुर्यां मते तव ॥ २९ ॥  
भीतो रणे श्वेतवाहादिति मां मंस्यते जनः।

सोऽहं निर्जित्य समरे विजयं सहकेशवम् ॥ ३० ॥  
संधास्ये धर्मपुत्रेण पश्चादिति च सोऽब्रवीत्।

तमुवाच किल पृथा पुनः पृथुलवक्षसम् ॥ ३१ ॥  
चतुर्णामभयं देहि कामं युध्यस्व फाल्गुनम्।

सोऽब्रवीन्मातरं धीमान् वेपमानां कृताञ्जलिः ॥ ३२ ॥  
प्राप्तान् विषह्यांश्चतुरो न हनिष्यामि ते सुतान्।  
पञ्चैव हि सुता देवि भविष्यन्ति तव ध्रुवाः ॥ ३३ ॥  
सार्जुना वा हते कर्णे सकर्णा वा हतेऽर्जुने।

तं पुत्रगृद्धिनी भूयो माता पुत्रमथाब्रवीत् ॥ ३४ ॥  
भ्रातॄणां स्वस्ति कुर्वीथा येषां स्वस्ति चिकीर्षसि।  
एवमुक्त्वा किल पृथा विसृज्योपययौ गृहान् ॥ ३५ ॥

सोऽर्जुनेन हतो वीरो भ्रात्रा भ्राता सहोदरः।  
न चैव विवृतो मन्त्रः पृथायास्तस्य वा विभो ॥ ३६ ॥

अथ शूरो महेष्वासः पार्थेनाजौ निपातितः।  
अहं त्वज्ञासिषं पश्चात् स्वसोदर्यं द्विजोत्तम ॥ ३७ ॥  
पूर्वजं भ्रातरं कर्णं पृथाया वचनात् प्रभो।  
तेन मे दूयते तीव्रं हृदयं भ्रातृघातिनः ॥ ३८ ॥

कर्णार्जुनसहायोऽहं जयेयमपि वासवम् ।  
सभायां क्लिश्यमानस्य धार्तराष्ट्रैर्दुरात्मभिः ॥ ३९ ॥  
सहसोत्पतितः क्रोधः कर्णं दृष्ट्वा प्रशाम्यति।

यदा ह्यस्य गिरो रूक्षाः शृणोमि कटुकोदयाः ॥ ४० ॥  
सभायां गदतो द्यूते दुर्योधनहितैषिणः।  
तदा नश्यति मे रोषः पादौ तस्य निरीक्ष्य ह॥४१॥

कुन्त्या हि सदृशौ पादौ कर्णस्येति मतिर्मम।  
सादृश्यहेतुमन्विच्छन् पृथायास्तस्य चैव ह ॥ ४२ ॥  
कारणं नाधिगच्छामि कथंचिदपि चिन्तयन्।

कथं नु तस्य संग्रामे पृथिवी चक्रमग्रसत् ॥ ४३ ॥  
कथं नु शप्तो भ्राता मे तत्त्वं वक्तुमिहार्हसि।

श्रोतुमिच्छामि भगवंस्त्वत्तः सर्वं यथातथम्।  
भवान्‌ हि सर्वविद् विद्वात्‌ लोके वेद कृताकृतम् ॥ ४४ ॥