+++
title_full = "103 शत्रुको वशमें करनेके लिये राजाको किस नीतिसे काम लेना चाहिये और दुष्टोंको कैसे पहचानना चाहिये—इसके विषयमें इन्द्र और बृहस्पतिका संवाद"
title = "१०३ इन्द्रबृहस्पतिसंवादे"

+++


कथं मृदौ कथं तीक्ष्णे महापक्षे च पार्थिव।  
आदौ वर्तेत नृपतिस्तन्मे ब्रूहि पितामह ॥ १ ॥

अत्राप्युदाहरन्तीममितिहासं पुरातनम् ।  
बृहस्पतेश्च संवादमिन्द्रस्य च युधिष्ठिर ॥ २ ॥

बृहस्पतिं देवपतिरभिवाद्य कृताञ्जलिः ।  
उपसंगम्य पप्रच्छ वासवः परवीरहा ॥ ३ ॥

अहितेषु कथं ब्रह्मन् प्रवर्तेयमतन्द्रितः।  
असमुच्छिद्य चैवैतान् नियच्छेयमुपायतः ॥ ४ ॥

सेनयोर्व्यतिषङ्गेण जयः साधारणो भवेत्।  
किंकुर्वाणं न मां जह्याज्ज्वलिता श्रीःप्रतापिनी ॥ ५ ॥

ततो धर्मार्थकामानां कुशलः प्रतिभानवान्।  
राजधर्मविधानज्ञः प्रत्युवाच पुरंदरम् ॥ ६ ॥

न जातु कलहेनेच्छेन्नियन्तुमपकारिणः ।  
बालैरासेवितं ह्येतद् यदमर्षो यदक्षमा ॥ ७ ॥

न शत्रुर्विवृतः कार्यो वधमस्याभिकाङ्क्षता।  
क्रोधं भयं च हर्षं च नियम्य स्वयमात्मनि ॥ ८ ॥

अमित्रमुपसेवेत विश्वस्तवदविश्वसन् ।  
प्रियमेव वदेन्नित्यं नाप्रियं किंचिदाचरेत् ॥ ९ ॥

विरमेच्छुष्कवैरेभ्यः कण्ठायासांश्च वर्जयेत् ।  
यथा वैतंसिको युक्तो द्विजानां सदृशस्वनः ॥ १० ॥  
तान् द्विजान् कुरुते वश्यांस्तथा युक्तो महीपतिः।  
वश चोपनयेच्छत्रून् निहन्याच्च पुरंदर ॥ ११ ॥

न नित्यं परिभूयारीन् सुखं स्वपिति वासव।  
जागर्त्येव हि दुष्टात्मा संकरेऽग्निरिवोत्थितः ॥ १२ ॥

न संनिपातः कर्तव्यः सामान्ये विजये सति।  
विश्वास्यैवोपसन्नार्थो वशे कृत्वा रिपुः प्रभो ॥ १३ ॥

सम्प्रधार्य सहामात्यैर्मन्त्रविद्भिर्महात्मभिः ।  
उपेक्ष्यमाणोऽवज्ञातो हृदयेनापराजितः ॥ १४ ॥  
अथास्य प्रहरेत् काले किंचिद्विचलिते पदे।  
दण्डं च दूषयेदस्य पुरुषैराप्तकारिभिः ॥ १५ ॥

आदिमध्यावसानज्ञः प्रच्छन्नं च विधारयेत्।  
बलानि दूषयेदस्य जानन्नेव प्रमाणतः ॥ १६ ॥

भेदेनोपप्रदानेन संसृजेदौषधैस्तथा ।  
न त्वेवं खलु संसर्गं रोचयेदरिभिः सह ॥ १७ ॥

दीर्घकालमपीक्षेत निहन्यादेव शात्रवान् ।  
कालाकाङ्क्षी हि क्षपयेद् यथा विश्रम्भमाप्नुयुः ॥ १८ ॥

न सद्योऽरीन्‌ विहन्याच्च द्रष्टव्यो विजयो ध्रुवः।  
न शल्यं वा घटयति न वाचा कुरुते व्रणम्॥१९॥

प्राप्ते च प्रहरेत् काले न च संवर्तते पुनः।  
हन्तुकामस्य देवेन्द्र पुरुषस्य रिपून् प्रति ॥ २० ॥

यो हि कालो व्यतिक्रामेत्‌ पुरुषं कालकांक्षिणम्।  
दुर्लभः स पुनस्तेन कालः कर्मचिकीर्षुणा ॥ २१ ॥

ओजश्च जनयेदेव संगृह्णन् साधूसम्मतम्।  
अकाले साधयेन्मित्रं न च प्राप्ते प्रपीडयेत् ॥ २२ ॥

विहाय कामं क्रोधं च तथाहंकारमेव च।  
युक्तो विवरमन्विच्छेदहितानां पुनः पुनः ॥ २३ ॥

मार्दवं दण्ड आलस्यं प्रमादश्च सुरोत्तम।  
मायाः सुविहिताः शक्र सादयन्त्यविचक्षणम् ॥ २४ ॥

निहत्यैतानि चत्वारि मायां प्रति विधाय च।  
ततः शक्नोति शत्रूणां प्रहर्तुमविचारयन् ॥ २५ ॥

यदैवैकेन शक्येत गुह्यं कर्तुं तदाचरेत्।  
यच्छन्ति सचिवा गुह्यं मिथो विश्रावयन्त्यपि ॥ २६ ॥

अशक्यमिति कृत्वा वा ततोऽन्यैः संविदं चरेत्।  
ब्रह्मदण्डमदृष्टेषु दृष्टेषु चतुरङ्गिणीम् ॥ २७ ॥

भेदं च प्रथमं युञ्ज्यात् तूष्णीं दण्डं तथैव च।  
काले प्रयोजयेद् राजा तस्मिंस्तस्मिंस्तदा तदा ॥ २८ ॥

प्रणिपातं च गच्छेत काले शत्रोर्बलीयसः।  
युक्तोऽस्य वधमन्विच्छेदप्रमत्तः प्रमाद्यतः ॥ २९ ॥

प्रणिपातेन दानेन वाचा मधुरया ब्रुवन्।  
अमित्रमपि सेवेत न च जातु विशङ्कयेत् ॥ ३० ॥

स्थानानि शङ्कितानां च नित्यमेव विवर्जयेत्।  
न च तेष्वाश्वसेद् राजा जाग्रतीह निराकृताः ॥ ३१ ॥

न ह्यतो दुष्करं कर्म किंचिदस्ति सुरोत्तम।  
यथा विविधवृत्तानामैश्वर्यममराधिप ॥ ३२ ॥

तथा विविधवृत्तानामपि सम्भव उच्यते।  
यतते योगमास्थाय मित्रामित्रं विचारयेत् ॥ ३३ ॥

मृदुमप्यवमन्यन्ते तीक्ष्णादुद्विजते जनः ।  
मा तीक्ष्णो मा मृदुर्भूस्त्वं तीक्ष्णो भव मृदुर्भव ॥ ३४ ॥

यथा वप्रे वेगवति सर्वतः सम्प्लुतोदके।  
नित्यं विवरणाद् बाधस्तथा राज्यं प्रमाद्यतः ॥ ३५ ॥

न बहूनभियुञ्जीत यौगपद्येन शात्रवान्।  
साम्ना दानेन भेदेन दण्डेन च पुरंदर ॥ ३६ ॥  
एकैकमेषां निष्पिष्य शिष्टेषु निपुणं चरेत्।  
न तु शक्तोऽपि मेधावी सर्वानेवारभेन्नृपः ॥ ३७ ॥

यदा स्यान्महती सेना हयनागरथाकुला।  
पदातियन्त्रबहुला अनुरक्ता षडङ्गिनी ॥ ३८ ॥  
यदा बहुविधां वृद्धिं मन्येत प्रतिलोमतः।  
तदा विवृत्य प्रहरेद् दस्यूनामविचारयन् ॥ ३९ ॥

न सामदण्डोपनिषत् प्रशस्यते ।  
न मार्दवं शत्रुषु यात्रिकं सदा।  
न सस्यघातो न च संकरक्रिया  
न चापि भूयः प्रकृतेर्विचारणा ॥ ४० ॥

मायाविभेदानुपसर्जनानि  
तथैव पापं न यशःप्रयोगात्।  
आप्तैर्मनुष्यैरुपचारयेत  
पुरेषु राष्ट्रेषु च सम्प्रयुक्तान् ॥ ४१ ॥

पुरापि चैषामनुसृत्य भूमिपाः  
पुरेषु भोगानखिलान् जयन्ति ।  
पुरेषु नीतिं विहितां यथाविधि  
प्रयोजयन्तो बलवृत्रसूदन ॥ ४२ ॥

प्रदाय गूढानि वसूनि राजन्  
प्रच्छिद्य भोगानवधाय च स्वान्।  
दुष्टान् स्वदोषैरिति कीर्तयित्वा  
पुरेषु राष्ट्रेषु च योजयन्ति ॥ ४३ ॥

तथैव चान्यैरपि शास्त्रवेदिभिः  
स्वलंकृतैः शास्त्रविधानदृष्टिभिः ।  
सुशिक्षितैर्भाष्यकथाविशारदैः  
परेषु कृत्यामुपधारयेच्च ॥ ४४ ॥

कानि लिङ्गानि दुष्टस्य भवन्ति द्विजसत्तम।  
कथं दुष्टं विजानीयामेतत् पृष्टो वदस्व मे ॥ ४५ ॥

परोक्षमगुणानाह सद्‌गुणानभ्यसूयते ।  
परैर्वा कीर्त्यमानेषु तूष्णीमास्ते पराङ्‌मुखः ॥ ४६ ॥

तूष्णीम्भावेऽपि विज्ञेयं न भेद् भवति कारणम्।  
निःश्वासं चोष्ठसंदंशं शिरसश्च प्रकम्पनम् ॥ ४७ ॥

करोत्यभीक्ष्णं संसृष्टमसंसृष्टश्च भाषते ।  
अदृष्टितो न कुरुते दृष्टो नैवाभिभाषते ॥ ४८ ॥

पृथगेत्य समश्नाति नेदमद्य यथाविधि।  
आसने शयने याने भावा लक्ष्या विशेषतः ॥ ४९ ॥

आर्तिरार्ते प्रिये प्रीतिरेतावन्मित्रलक्षणम् ।  
विपरीतं तु बोद्धव्यमरिलक्षणमेव तत् ॥ ५० ॥

एतान्येव यथोक्तानि बुध्येथास्त्रिदशाधिप ।  
पुरुषाणां प्रदुष्टानां स्वभावो बलवत्तरः ॥ ५१ ॥

इति दुष्टस्य विज्ञानमुक्तं ते सुरसत्तम।  
निशम्य शास्त्रतत्त्वार्थं यथावदमरेश्वर ॥ ५२ ॥

स तद्वचः शत्रुनिबर्हणे रत-  
स्तथा चकारावितथं बृहस्पतेः ।  
चचार काले विजयाय चारिहा  
वशं च शत्रूननयत् पुरंदरः ॥ ५३ ॥