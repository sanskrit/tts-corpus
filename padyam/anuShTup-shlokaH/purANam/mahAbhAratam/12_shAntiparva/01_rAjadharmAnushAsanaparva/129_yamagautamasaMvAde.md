+++
title_full = "129 यम और गौतमका संवाद"
title = "१२९ यमगौतमसंवादे"

+++


नामृतस्येव पर्याप्तिर्ममास्ति ब्रुवति त्वयि।  
यथा हि स्वात्मवृत्तिस्थस्तथा तृप्तोऽस्मि भारत ॥ १ ॥

तस्मात् कथय भूयस्त्वं धर्ममेव पितामह।  
न हि तृप्तिमहं यामि पिबन् धर्मामृतं हि ते॥२॥

अत्राप्युदाहरन्तीममितिहासं पुरातनम् ।  
गौतमस्य च संवादं यमस्य च महात्मनः ॥ ३ ॥

पारियात्रं गिरिं प्राप्य गौतमस्याश्रमो महान्।  
उवास गौतमो यं च कालं तमपि मे शृणु॥४॥

षष्टिं वर्षसहस्राणि सोऽतप्यद् गौतमस्तपः।  
तमुग्रतपसा युक्तं भावितं सुमहामुनिम् ॥ ५ ॥  
उपयातो नरव्याघ्र लोकपालो यमस्तदा।  
तमपश्यत् सुतपसमृषिं वै गौतमं तदा ॥ ६ ॥

स तं विदित्वा ब्रह्मर्षिर्यममागतमोजसा।  
प्राञ्जलिः प्रयतो भूत्वा उपविष्टस्तपोधनः ॥ ७ ॥

तं धर्मराजो दृष्ट्‌वैव सत्कृत्यैव द्विजर्षभम्।  
न्यमन्त्रयत धर्मेण क्रियतां किमिति ब्रुवन् ॥ ८ ॥

मातापितृभ्यामानृण्यं कि कृत्वा समवाप्नुयात्।  
कथं च लोकानाप्नोति पुरुषो दुर्लभान् शुचीन् ॥ ९ ॥

तपःशौचवता नित्यं सत्यधर्मरतेन च।  
मातापित्रोरहरहः पूजनं कार्यमञ्जसा ॥ १० ॥

अश्वमेधैश्च यष्टव्यं बहुभिः स्वाप्तदक्षिणैः।  
तेन लोकानवाप्नोति पुरुषोऽद्भुतदर्शनान् ॥ ११ ॥