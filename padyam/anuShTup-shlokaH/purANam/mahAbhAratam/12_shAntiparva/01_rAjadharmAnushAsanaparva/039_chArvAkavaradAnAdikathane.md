+++
title_full = "039 चार्वाकको प्राप्त हुए वर आदिका श्रीकृष्ण-द्वारा वर्णन"
title = "०३९ चार्वाकवरदानादिकथने"

+++


ततस्तत्र तु राजानं तिष्ठन्तं भ्रातृभिः सह।  
उवाच देवकीपुत्रः सर्वदर्शी जनार्दनः ॥ १ ॥

ब्राह्मणास्तात लोकेऽस्मिन्नर्चनीयाः सदा मम।  
एते भूमिचरा देवा वाग्विषाः सुप्रसादकाः ॥ २ ॥

पुरा कृतयुगे राजंश्चार्वाको नाम राक्षसः।  
तपस्तेपे महाबाहो बदर्यां बहुवार्षिकम् ॥ ३ ॥

वरेण च्छन्द्यमानश्च ब्रह्मणा च पुनः पुनः।  
अभयं सर्वभूतेभ्यो वरयामास भारत ॥ ४ ॥

द्विजावमानादन्यत्र प्रादाद् वरमनुत्तमम् ।  
अभयं सर्वभूतेभ्यो ददौ तस्मै जगत्पतिः ॥ ५ ॥

स तु लब्धवरः पापो देवानमितविक्रमः।  
राक्षसस्तापयामास तीव्रकर्मा महाबलः ॥ ६ ॥

ततो देवाः समेताश्च ब्रह्माणमिदमब्रुवन्।  
वधाय रक्षसस्तस्य बलविप्रकृतास्तदा ॥ ७ ॥

तानुवाच ततो देवो विहितस्तत्र वै मया।  
यथास्य भविता मृत्युरचिरेणेति भारत ॥ ८ ॥

राजा दुर्योधनो नाम सखास्य भविता नृषु।  
तस्य स्नेहावबद्धोऽसौ ब्राह्मणानवमंस्यते ॥ ९ ॥

तत्रैनं रुषिता विप्रा विप्रकारप्रधर्षिताः।  
धक्ष्यन्ति वाग्बलाः पापं ततो नाशं गमिष्यति ॥ १० ॥

स एष निहतः शेते ब्रह्मदण्डेन राक्षसः।  
चार्वाको नृपतिश्रेष्ठ मा शुचो भरतर्षभ ॥ ११ ॥

हतास्ते क्षत्रधर्मेण ज्ञातयस्तव पार्थिव।  
स्वर्गताश्च महात्मानो वीराः क्षत्रियपुङ्गवाः ॥ १२ ॥

स त्वमातिष्ठ कार्याणि मा तेऽभूद् ग्लानिरच्युत।  
शत्रून् जहि प्रजा रक्ष द्विजांश्च परिपूजय ॥ १३ ॥