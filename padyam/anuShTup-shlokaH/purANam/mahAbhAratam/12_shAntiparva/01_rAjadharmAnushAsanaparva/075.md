+++
title_full = "075 राजाके कर्तव्यका वर्णन, युधिष्ठिरका राज्यसे विरक्त होना एवं भीष्मजीका पुनः राज्यकी महिमा सुनाना"
title = "०७५"

+++


यया वृत्त्या महीपालो विवर्धयति मानवान्।  
पुण्यांश्च लोकान् जयति तन्मे ब्रूहि पितामह ॥ १ ॥

दानशीलो भवेद् राजा यज्ञशीलश्च भारत।  
उपवासतपःशीलः प्रजानां पालने रतः ॥ २ ॥

सर्वाश्चैव प्रजा नित्यं राजा धर्मेण पालयन्।  
उत्थानेन प्रदानेन पूजयेच्चापि धार्मिकान् ॥ ३ ॥

राज्ञा हि पूजितो धर्मस्ततः सर्वत्र पूज्यते।  
यद् यदाचरते राजा तत् प्रजानां स्म रोचते ॥ ४ ॥

नित्यमुद्यतदण्डश्च भवेन्मृत्युरिवारिषु ।  
निहन्यात्‌ सर्वतो दस्यून् न कामात्‌ कस्यचित् क्षमेत् ॥ ५ ॥

यं हि धर्मं चरन्तीह प्रजा राज्ञा सुरक्षिताः।  
चतुर्थं तस्य धर्मस्य राजा भारत विन्दति ॥ ६ ॥

यदधीते यद् ददाति यज्जुहोति यदर्चति।  
राजा चतुर्थभाक् तस्य प्रजा धर्मेण पालयन् ॥ ७ ॥

यद् राष्ट्रेऽकुशलं किञ्चिद् राज्ञोऽरक्षयतः प्रजाः।  
चतुर्थं तस्य पापस्य राजा भारत विन्दति ॥ ८ ॥

अप्याहुः सर्वमेवेति भूयोऽर्धमिति निश्चयः।  
कर्मणः पृथिवीपाल नृशंसोऽनृतवागपि ॥ ९ ॥

तादृशात्‌ किल्बिषाद् राजा शृणु येन प्रमुच्यते।  
प्रत्याहर्तुमशक्यं स्याद् धनं चोरैर्हृतं यदि।  
तत् स्वकोशात् प्रदेयं स्यादशक्तेनोपजीवतः ॥ १० ॥

सर्ववर्णैः सदा रक्ष्यं ब्रह्मस्वं ब्राह्मणा यथा।  
न स्थेयं विषये तेन योऽपकुर्याद् द्विजातिषु ॥ ११ ॥

ब्रह्मस्वे रक्ष्यमाणे तु सर्वं भवति रक्षितम्।  
तस्मात् तेषां प्रसादेन कृतकृत्यो भवेन्नृपः ॥ १२ ॥

पर्जन्यमिव भूतानि महाद्रुममिव द्विजाः।  
नरास्तमुपजीवन्ति नृपं सर्वार्थसाधकम् ॥ १३ ॥

न हि कामात्मना राज्ञा सततं कामबुद्धिना।  
नृशंसेनातिलुब्धेन शक्यं पालयितुं प्रजाः ॥ १४ ॥

नाहं राज्यसुखान्वेषी राज्यमिच्छाम्यपि क्षणम्।  
धर्मार्थं रोचये राज्यं धर्मश्चात्र न विद्यते ॥ १५ ॥

तदलं मम राज्येन यत्र धर्मो न विद्यते।  
वनमेव गमिष्यामि तस्माद् धर्मचिकीर्षया ॥ १६ ॥

तत्र मेध्येष्वरण्येषु न्यस्तदण्डो जितेन्द्रियः।  
धर्ममाराधयिष्यामि मुनिर्मूलफलाशनः ॥ १७ ॥

वेदाहं तव या बुद्धिरानृशंस्यगुणैव सा।  
न च शुद्धानृशंस्येन शक्यं राज्यमुपासितुम् ॥ १८ ॥

अपि तु त्वां मृदुप्रज्ञमत्यार्यमतिधार्मिकम्।  
क्लीबं धर्मघृणायुक्तं न लोको बहु मन्यते ॥ १९ ॥

वृत्तं तु स्वमपेक्षस्व पितृपैतामहोचितम्।  
नैव राज्ञां तथा वृत्तं यथा त्वं स्थातुमिच्छसि ॥ २० ॥

न हि वैक्लव्यसंसृष्टमानृशंस्यमिहास्थितः ।  
प्रजापालनसम्भूतमाप्ता धर्मफलं ह्यसि ॥ २१ ॥

न ह्येतामाशिषं पाण्डुर्न च कुन्ती त्वयाचत।  
तथैतत् प्रज्ञया तात यथाऽऽचरसि मेधया ॥ २२ ॥

शौर्यं बलं च सत्यं च पिता तव सदाब्रवीत्।  
माहात्म्यं च महौदार्यं भवतः कुन्त्ययाचत ॥ २३ ॥

नित्यं स्वाहा स्वधा नित्यं चोभे मानुषदैवते।  
पुत्रेष्वाशासते नित्यं पितरो दैवतानि च ॥ २४ ॥

दानमध्ययनं यज्ञं प्रजानां परिपालनम्।  
धर्ममेतदधर्मं वा जन्मनैवाभ्यजायथाः ॥ २५ ॥

काले धुरि च युक्तानां वहतां भारमाहितम्।  
सीदतामपि कौन्तेय न कीर्तिरवसीदति ॥ २६ ॥

समन्ततो विनियतो वहत्यस्खलितो हि यः।  
निर्दोषः कर्मवचनात् सिद्धिः कर्मण एव सा ॥ २७ ॥

नैकान्तविनिपातेन विचचारेह कश्चन ।  
धर्मी गृही वा राजा वा ब्रह्मचारी यथा पुनः॥२८॥

अल्पं हि सारभूयिष्ठं यत् कर्मोदारमेव तत्।  
कृतमेवाकृताच्छ्रेयो न पापीयोऽस्त्यकर्मणः ॥ २९ ॥

यदा कुलीनो धर्मज्ञः प्राप्नोत्यैश्वर्यमुत्तमम्।  
योगक्षेमस्तदा राज्ञः कुशलायैव कल्प्यते ॥ ३० ॥

दानेनान्यं बलेनान्यमन्यं सूनृतया गिरा।  
सर्वतः प्रतिगृह्णीयाद् राज्यं प्राप्येह धार्मिकः ॥ ३१ ॥

यं हि वैद्याः कुले जाता ह्यवृत्तिभयपीडिताः।  
प्राप्य तृप्ताः प्रतिष्ठन्ति धर्मःकोऽभ्यधिकस्ततः ॥ ३२ ॥

किं तात परमं स्वर्ग्यं का ततः प्रीतिरुत्तमा।  
किं ततः परमैश्वर्यं ब्रूहि मे यदि पश्यसि ॥ ३३ ॥

यस्मिन् भयार्दितः सम्यक् क्षेमं विन्दत्यपि क्षणम्।  
स स्वर्गजित्तमोऽस्माकं सत्यमेतद् ब्रवीमि ते ॥ ३४ ॥

त्वमेव प्रीतिमांस्तस्मात् कुरूणां कुरुसत्तम।  
भव राजा जय स्वर्गं सतो रक्षासतो जहि ॥ ३५ ॥

अनु त्वां तात जीवन्तु सुहृदः साधुभिः सह।  
पर्जन्यमिव भूतानि स्वादुद्रुममिव द्विजाः ॥ ३६ ॥

धृष्टं शूरं प्रहर्तारमनृशंसं जितेन्द्रियम्।  
वत्सलं संविभक्तारमुपजीवन्ति तं नराः ॥ ३७ ॥