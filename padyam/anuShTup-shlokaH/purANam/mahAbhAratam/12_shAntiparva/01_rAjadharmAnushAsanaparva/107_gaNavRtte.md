+++
title_full = "107 गणतन्त्र राज्यका वर्णन और उसकी नीति"
title = "१०७ गणवृत्ते"

+++


ब्राह्मणक्षत्रियविशां शूद्राणां च परंतप।  
धर्मवृत्तं च वित्तं च वृत्त्युपायाः फलानि च ॥ १ ॥  
राज्ञां वित्तं च कोशं च कोशसंचयनं जयः।  
अमात्यगुणवृत्तिश्च प्रकृतीनां च वर्धनम् ॥ २ ॥  
षाड्‌गुण्यगुणकल्पश्च सेनावृत्तिस्तथैव च ।  
परिज्ञानं च दुष्टस्य लक्षणं च सतामपि ॥ ३ ॥  
समहीनाधिकानां च यथावल्लक्षणं च यत्।  
मध्यमस्य च तुष्ट्यर्थं यथा स्थेयं विवर्धता ॥ ४ ॥  
क्षीणग्रहणवृत्तिश्च यथाधर्मं प्रकीर्तितम् ।  
लघुना देशरूपेण ग्रन्थयोगेन भारत ॥ ५ ॥

विजिगीषोस्तथा वृत्तमुक्तं चैव तथैव ते।  
गणानां वृत्तिमिच्छामि श्रोतुं मतिमतां वर ॥ ६ ॥

यथा गणाः प्रवर्धन्ते न भिद्यन्ते च भारत।  
अरींश्च विजिगीषन्ते सुहृदः प्राप्नुवन्ति च ॥ ७ ॥

भेदमूलो विनाशो हि गणानामुपलक्षये।  
मन्त्रसंवरणं दुःखं बहूनामिति मे मतिः ॥ ८ ॥

एतदिच्छाम्यहं श्रोतुं निखिलेन परंतप।  
यथा च ते न भिद्येरंस्तच्च मे वद पार्थिव॥९॥

गणानां च कुलानां च राज्ञां भरतसत्तम।  
वैरसंदीपनावेतौ लोभामर्षौ नराधिप ॥ १० ॥

लोभमेको हि वृणुते ततोऽमर्षमनन्तरम्।  
तौ क्षयव्ययसंयुक्तावन्योन्यं च विनाशिनौ ॥ ११ ॥

चारमन्त्रबलादानैः सामदानविभेदनैः ।  
क्षयव्ययभयोपायैः प्रकर्षन्तीतरेतरम् ॥ १२ ॥

तत्रादानेन भिद्यन्ते गणाः संघातवृत्तयः।  
भिन्ना विमनसः सर्वे गच्छन्त्यरिवशं भयात् ॥ १३ ॥

भेदे गणा विनेशुर्हि भिन्नास्तु सुजयाः परैः।  
तस्मात् संघातयोगेन प्रयतेरन् गणाः सदा ॥ १४ ॥

अर्थाश्चैवाधिगम्यन्ते संघातबलपौरुषैः ।  
बाह्याश्च मैत्रीं कुर्वन्ति तेषु संघातवृत्तिषु ॥ १५ ॥

ज्ञानवृद्धाः प्रशंसन्ति शुश्रूषन्तः परस्परम्।  
विनिवृत्ताभि संधानाः सुखमेधन्ति सर्वशः ॥ १६ ॥

धर्मिष्ठान् व्यवहारांश्च स्थापयन्तश्च शास्त्रतः।  
यथावत् प्रतिपश्यन्तो विवर्धन्ते गणोत्तमाः ॥ १७ ॥

पुत्रान् भ्रातॄन्‌ निगृह्णन्तो विनयन्तश्च तान्‌ सदा।  
विनीतांश्च प्रगृह्णन्तो विवर्धन्ते गणोत्तमाः ॥ १८ ॥

चारमन्त्रविधानेषु कोशसंनिचयेषु च ।  
नित्ययुक्ता महाबाहो वर्धन्ते सर्वतो गणाः ॥ १९ ॥

प्राज्ञान् शूरान् महोत्साहान् कर्मसु स्थिरपौरुषान्।  
मानयन्तः सदा युक्ता विवर्धन्ते गणा नृप ॥ २० ॥

द्रव्यवन्तश्च शूराश्च शस्त्रज्ञाः शास्त्रपारगाः।  
कृच्छ्रास्वापत्सु सम्मूढान् गणाः संतारयन्ति ते ॥ २१ ॥

क्रोधो भेदो भयं दण्डः कर्षणं निग्रहो वधः।  
नयत्यरिवशं सद्यो गणान् भरतसत्तम ॥ २२ ॥

तस्मान्मानयितव्यास्ते गणमुख्याः प्रधानतः ।  
लोकयात्रा समायत्ता भूयसी तेषु पार्थिव ॥ २३ ॥

मन्त्रगुप्तिः प्रधानेषु चारश्चामित्रकर्षण ।  
न गणाः कृत्स्नशो मन्त्रं श्रोतुमर्हन्ति भारत ॥ २४ ॥

गणमुख्यैस्तु सम्भूय कार्यं गणहितं मिथः।  
पृथग्गणस्य भिन्नस्य विततस्य ततोऽन्यथा ॥ २५ ॥  
अर्थाः प्रत्यवसीदन्ति तथानर्था भवन्ति च।

तेषामन्योन्यभिन्नानां स्वशक्तिमनुतिष्ठताम् ॥ २६ ॥  
निग्रहः पण्डितैः कार्यः क्षिप्रमेव प्रधानतः।

कुलेषु कलहा जाताः कुलवृद्धैरुपेक्षिताः ॥ २७ ॥  
गोत्रस्य नाशं कुर्वन्ति गणभेदस्य कारकम्।

आभ्यन्तरं भयं रक्ष्यमसारं बाह्यतो भयम् ॥ २८ ॥  
आभ्यन्तरं भयं राजन् सद्यो मूलानि कृन्तति।

अकस्मात् क्रोधमोहाभ्यां लोभाद् वापि स्वभावजात् ॥ २९ ॥  
अन्योन्यं नाभिभाषन्ते तत्पराभवलक्षणम् ।

जात्या च सदृशाः सर्वे कुलेन सदृशास्तथा ॥ ३० ॥  
न चोद्योगेन बुद्ध्या वा रूपद्रव्येण वा पुनः।  
भेदाच्चैव प्रदानाच्च भिद्यन्ते रिपुभिर्गणाः ॥ ३१ ॥  
तस्मात् संघातमेवाहुर्गणानां शरणं महत् ॥ ३२ ॥