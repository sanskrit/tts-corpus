+++
title_full = "068 वसुमना और बृहस्पतिके संवादमें राजाके न होनेसे प्रजाकी हानि और होनेसे लाभका वर्णन"
title = "०६८"

+++


किमाहुर्दैवतं विप्रा राजानं भरतर्षभ।  
मनुष्याणामधिपतिं तन्मे ब्रूहि पितामह ॥ १ ॥

अत्राप्युदाहरन्तीममितिहासं पुरातनम् ।  
बृहस्पतिं वसुमना यथा पप्रच्छ भारत ॥ २ ॥

राजा वसुमना नाम कौसल्यो धीमतां वरः।  
महर्षिं किल पप्रच्छ कृतप्रज्ञं बृहस्पतिम् ॥ ३ ॥

सर्वं वैनयिकं कृत्वा विनयज्ञो बृहस्पतिम्।  
दक्षिणानन्तरो भूत्वा प्रणम्य विधिपूर्वकम् ॥ ४ ॥  
विधिं पप्रच्छ राज्यस्य सर्वलोकहिते रतः।  
प्रजानां सुखमन्विच्छन् धर्मशीलं बृहस्पतिम् ॥ ५ ॥

केन भूतानि वर्धन्ते क्षयं गच्छन्ति केन वा।  
कमर्चन्तो महाप्राज्ञ सुखमव्ययमाप्नुयुः ॥ ६ ॥

एवं पृष्टो महाप्राज्ञः कौसल्येनामितौजसा।  
राजसत्कारमव्यग्रं शशंसास्मै बृहस्पतिः ॥ ७ ॥

राजमूलो महाप्राज्ञ धर्मो लोकस्य लक्ष्यते।  
प्रजा राजभयादेव न खादन्ति परस्परम् ॥ ८ ॥

राजा ह्येवाखिलं लोकं समुदीर्णं समुत्सुकम्।  
प्रसादयति धर्मेण प्रसाद्य च विराजते ॥ ९ ॥

यथा ह्यनुदये राजन् भूतानि शशिसूर्ययोः।  
अन्धे तमसि मज्जेयुरपश्यन्तः परस्परम् ॥ १० ॥  
यथा ह्यनुदके मत्स्या निराक्रन्दे विहङ्गमाः।  
विहरेयुर्यथाकामं विहिंसन्तः पुनः पुनः ॥ ११ ॥  
विमथ्यातिक्रमेरंश्च विषह्यापि परस्परम् ।  
अभावमचिरेणैव गच्छेयुर्नात्र संशयः ॥ १२ ॥  
एवमेव विना राज्ञा विनश्येयुरिमाः प्रजाः।  
अन्धे तमसि मज्जेयुरगोपाः पशवो यथा ॥ १३ ॥

हरेयुर्बलवन्तोऽपि दुर्बलानां परिग्रहान् ।  
हन्युर्व्यायच्छमानांश्च यदि राजा न पालयेत् ॥ १४ ॥

ममेदमिति लोकेऽस्मिन् न भवेत् सम्परिग्रहः।  
न दारा न च पुत्रः स्यान्न धनं न परिग्रहः।  
विष्वग्लोपः प्रवर्तेत यदि राजा न पालयेत् ॥ १५ ॥

यानं वस्त्रमलङ्कारान् रत्नानि विविधानि च।  
हरेयुः सहसा पापा यदि राजा न पालयेत् ॥ १६ ॥

पतेद् बहुविधं शस्त्रं बहुधा धर्मचारिषु।  
अधर्मः प्रगृहीतः स्याद् यदि राजा न पालयेत् ॥ १७ ॥

मातरं पितरं वृद्धमाचार्यमतिथिं गुरुम्।  
क्लिश्नीयुरपि हिंस्युर्वा यदि राजा न पालयेत् ॥ १८ ॥

वधबन्धपरिक्लेशो नित्यमर्थवतां भवेत् ।  
ममत्वं च न विन्देयुर्यदि राजा न पालयेत् ॥ १९ ॥

अन्ताश्चाकाल एव स्युर्लोकोऽयं दस्युसाद् भवेत्।  
पतेयुर्नरकं घोरं यदि राजा न पालयेत् ॥ २० ॥

न योनिदोषो वर्तेत न कृषिर्न वणिक्पथः।  
मज्जेद् धर्मस्त्रयी न स्याद् यदि राजा न पालयेत्॥२१॥

न यज्ञाः सम्प्रवर्तेयुर्विधिवत् स्वाप्तदक्षिणाः।  
न विवाहाः समाजो वा यदि राजा न पालयेत्॥२२॥

न वृषाः सम्प्रवर्तेरन् न मथ्येरंश्च गर्गराः।  
घोषाः प्रणाशं गच्छेयुर्यदि राजा न पालयेत् ॥ २३ ॥

त्रस्तमुद्विग्नहृदयं हाहाभूतमचेतनम् ।  
क्षणेन विनशेत् सर्वं यदि राजा न पालयेत् ॥ २४ ॥

न संवत्सरसत्राणि तिष्ठेयुरकुतोभयाः ।  
विधिवद् दक्षिणावन्ति यदि राजा न पालयेत् ॥ २५ ॥

ब्राह्मणाश्चतुरो वेदान् नाधीयीरंस्तपस्विनः ।  
विद्यास्नाता व्रतस्नाता यदि राजा न पालयेत् ॥ २६ ॥

न लभेद् धर्मसंश्लेषं हतविप्रहतो जनः।  
हर्ता स्वस्थेन्द्रियो गच्छेद् यदि राजा न पालयेत् ॥ २७ ॥

हस्ताद्धस्तं परिमुषेद् भिद्येरन् सर्वसेतवः।  
भयार्तं विद्रवेत् सर्वं यदि राजा न पालयेत् ॥ २८ ॥

अनयाः सम्प्रवर्तेरन् भवेद् वै वर्णसंकरः।  
दुर्भिक्षमाविशेद् राष्ट्रं यदि राजा न पालयेत् ॥ २९ ॥

विवृत्य हि यथाकामं गृहद्वाराणि शेरते।  
मनुष्या रक्षिता राज्ञा समन्तादकुतोभयाः ॥ ३० ॥

नाक्रुष्टं सहते कश्चित् कुतो वा हस्तलाघवम्।  
यदि राजा न सम्यग् गां रक्षयत्यपि धार्मिकः ॥ ३१ ॥

स्त्रियश्चापुरुषा मार्गं सर्वालङ्‌कारभूषिताः ।  
निर्भयाः प्रतिपद्यन्ते यदि रक्षति भूमिपः ॥ ३२ ॥

धर्ममेव प्रपद्यन्ते न हिंसन्ति परस्परम्।  
अनुगृह्णन्ति चान्योन्यं यदा रक्षति भूमिपः ॥ ३३ ॥

यजन्ते च महायज्ञैस्त्रयो वर्णाः पृथग्विधैः।  
युक्ताश्चाधीयते विद्यां यदा रक्षति भूमिपः ॥ ३४ ॥

वार्तामूलो ह्ययं लोकस्त्रय्या वै धार्यते सदा।  
तत् सर्वं वर्तते सम्यग् यदा रक्षति भूमिपः ॥ ३५ ॥

यदा राजा धुरं श्रेष्ठामादाय वहति प्रजाः।  
महता बलयोगेन तदा लोकः प्रसीदति ॥ ३६ ॥

यस्याभावेन भूतानामभावः स्यात् समन्ततः।  
भावे च भावो नित्यं स्यात् कस्तं न प्रतिपूजयेत्॥३७॥

तस्य यो वहते भारं सर्वलोकभयावहम्।  
तिष्ठन् प्रियहिते राज्ञ उभौ लोकाविमौ जयेत् ॥ ३८ ॥

यस्तस्य पुरुषः पापं मनसाप्यनुचिन्तयेत्।  
असंशयमिह क्लिष्टः प्रेत्यापि नरकं व्रजेत् ॥ ३९ ॥

न हि जात्ववमन्तव्यो मनुष्य इति भूमिपः।  
महती देवता ह्येषा नररूपेण तिष्ठति ॥ ४० ॥

कुरुते पञ्चरूपाणि कालयुक्तानि यः सदा।  
भवत्यग्निस्तथाऽऽदित्यो मृत्युर्वैश्रवणो यमः ॥ ४१ ॥

यदा ह्यासीदतः पापान् दहत्युग्रेण तेजसा।  
मिथ्योपचरितो राजा तदा भवति पावकः ॥ ४२ ॥

यदा पश्यति चारेण सर्वभूतानि भूमिपः।  
क्षेमं च कृत्वा व्रजति तदा भवति भास्करः ॥ ४३ ॥

अशुचींश्च यदा क्रुद्धः क्षिणोति शतशो नरान्।  
सपुत्रपौत्रान् सामात्यांस्तदा भवति सोऽन्तकः ॥ ४४ ॥

यदा त्वधार्मिकान् सर्वांस्तीक्ष्णैर्दण्डैर्नियच्छति ।  
धार्मिकांश्चानुगृह्णाति भवत्यथ यमस्तदा ॥ ४५ ॥

यदा तु धनधाराभिस्तर्पयत्युपकारिणः ।  
आच्छिनत्ति च रत्नानि विविधान्यपकारिणाम् ॥ ४६ ॥  
श्रियं ददाति कस्मैचित् कस्माच्चिदपकर्षति।  
तदा वैश्रवणो राजा लोके भवति भूमिपः ॥ ४७ ॥

नास्यापवादे स्थातव्यं दक्षेणाक्लिष्टकर्मणा ।  
धर्म्यमाकांक्षता लोकमीश्वरस्यानसूयता ॥ ४८ ॥

न हि राज्ञः प्रतीपानि कुर्वन् सुखमवाप्नुयात्।  
पुत्रो भ्राता वयस्यो वा यद्यप्यात्मसमो भवेत् ॥ ४९ ॥

कुर्यात् कृष्णगतिः शेषं ज्वलितोऽनिलसारथिः।  
न तु राजाभिपन्नस्य शेषं क्वचन विद्यते ॥ ५० ॥

तस्य सर्वाणि रक्ष्याणि दूरतः परिवर्जयेत्।  
मृत्योरिव जुगुप्सेत राजस्वहरणान्नरः ॥ ५१ ॥

नश्येदभिमृशन् सद्यो मृगः कूटमिव स्पृशन्।  
आत्मस्वमिव रक्षेत राजस्वमिह बुद्धिमान् ॥ ५२ ॥

महान्तं नरकं घोरमप्रतिष्ठमचेतनम् ।  
पतन्ति चिररात्राय राजवित्तापहारिणः ॥ ५३ ॥

राजा भोजो विराट् सम्राट् क्षत्रियो भूपतिर्नृपः।  
य एभिः स्तूयते शब्दैः कस्तं नार्चितुमर्हति ॥ ५४ ॥

तस्माद् बुभूषुर्नियतो जितात्मा नियतेन्द्रियः।  
मेधावी स्मृतिमान् दक्षः संश्रयेत महीपतिम् ॥ ५५ ॥

कृतज्ञं प्राज्ञमक्षुद्रं दृढभक्तिं जितेन्द्रियम्।  
धर्मनित्यं स्थितं नीत्यं मन्त्रिणं पूजयेन्नृपः ॥ ५६ ॥

दृढभक्तिं कृतप्रज्ञं धर्मज्ञं संयतेन्द्रियम्।  
शूरमक्षुद्रकर्माणं निषिद्धजनमाश्रयेत् ॥ ५७ ॥

राजा प्रगल्भं कुरुते मनुष्यं  
राजा कृशं वै कुरुते मनुष्यम्।  
राजाभिपन्नस्य कुतः सुखानि  
राजाभ्युपेतं सुखिनं करोति ॥ ५८ ॥

(राजा प्रजानां प्रथमं शरीरं  
प्रजाश्च राज्ञोऽप्रतिमं शरीरम् ।  
राज्ञा विहीना न भवन्ति देशा  
देशैर्विहीना न नृपा भवन्ति॥)

राजा प्रजानां हृदयं गरीयो  
गतिः प्रतिष्ठा सुखमुत्तमं च।  
समाश्रिता लोकमिमं परं च  
जयन्ति सम्यक् पुरुषा नरेन्द्र ॥ ५९ ॥

नराधिपश्चाप्यनुशिष्य मेदिनीं  
दमेन सत्येन च सौहृदेन।  
महद्भिरिष्ट्वा क्रतुभिर्महायशा-  
स्त्रिविष्टपे स्थानमुपैति शाश्वतम् ॥ ६० ॥

स एवमुक्तोऽङ्गिरसा कौसल्यो राजसत्तमः।  
प्रयत्नात् कृतवान् वीरः प्रजानां परिपालनम् ॥ ६१ ॥