+++
title_full = "093 वामदेवजीके द्वारा राजोचित बर्तावका वर्णन"
title = "०९३ वामदेवगीतासु"

+++


यत्राधर्मं प्रणयते दुबले बलवत्तरः।  
तां वृत्तिमुपजीवन्ति ये भवन्ति तदन्वयाः ॥ १ ॥

राजानमनुवर्तन्ते तं पापाभिप्रवर्तकम् ।  
अविनीतमनुष्यं तत् क्षिप्रं राष्ट्रं विनश्यति ॥ २ ॥

यद् वृत्तमुपजीवन्ति प्रकृतिस्थस्य मानवाः।  
तदेव विषमस्थस्य स्वजनोऽपि न मृष्यते ॥ ३ ॥

साहसप्रकृतिर्यत्र किंचिदुल्बणमाचरेत् ।  
अशास्त्रलक्षणो राजा क्षिप्रमेव विनश्यति ॥ ४ ॥

योऽत्यन्ताचरितां वृत्तिं क्षत्रियो नानुवर्तते।  
जितानामजितानां च क्षत्रधर्मादपैति सः ॥ ५ ॥

द्विषन्तं कृतकल्याणं गृहीत्वा नृपतिं रणे।  
यो न मानयते द्वेषात् क्षत्रधर्मादपैति सः ॥ ६ ॥

शक्तः स्यात् सुसुखो राजा कुर्यात् करणमापदि।  
प्रियो भवति भूतानां न च विभ्रश्यते श्रियः ॥ ७ ॥

अप्रियं यस्य कुर्वीत भूयस्तस्य प्रियं चरेत्।  
नचिरेण प्रियः स स्याद् योऽप्रियः प्रियमाचरेत् ॥ ८ ॥

मृषावादं परिहरेत् कुर्यात् प्रियमयाचितः।  
न कामान्न च संरम्भान्न द्वेषाद् धर्ममुत्सृजेत् ॥ ९ ॥

(अमाययैव वर्तेत न च सत्यं त्यजेद् बुधः।  
दमं धर्मं च शीलं च क्षत्रधर्मं प्रजाहितम्॥)  
नापत्रपेत प्रश्नेषु नाविभाव्यां गिरं सृजेत्।  
न त्वरेत न चासूयेत् तथा संगृह्यते परः ॥ १० ॥

प्रिये नातिभृशं हृष्येदप्रिये न च संज्वरेत्।  
न तप्येदर्थकृच्छ्रेषु प्रजाहितमनुस्मरन् ॥ ११ ॥

यः प्रियं कुरुते नित्यं गुणतो वसुधाधिपः।  
तस्य कर्माणि सिद्ध्यन्ति न च संत्यज्यते श्रिया ॥ १२ ॥

निवृत्तं प्रतिकूलेषु वर्तमानमनुप्रिये ।  
भक्तं भजेत नृपतिः सदैव सुसमाहितः ॥ १३ ॥

अप्रकीर्णेन्द्रियग्राममत्यन्तानुगतं शुचिम् ।  
शक्तं चैवानुरक्तं च युञ्ज्यान्महति कर्मणि ॥ १४ ॥

एवमेतैर्गुणैर्युक्तो योऽनुरज्यति भूमिपम् ।  
भर्तुरर्थेष्वप्रमत्तं नियुज्यादर्थकर्मणि ॥ १५ ॥

मूढमैन्द्रियकं लुब्धमनार्यचरितं शठम् ।  
अनतीतोपधं हिंस्रं दुर्बुद्धिमबहुश्रुतम् ॥ १६ ॥  
त्यक्तोदात्तं मद्यरतं द्यूतस्त्रीमृगयापरम् ।  
कार्ये महति युञ्जानो हीयते नृपतिः श्रिया ॥ १७ ॥

रक्षितात्मा च यो राजा रक्ष्यान् यश्चानुरक्षति।  
प्रजाश्च तस्य वर्धन्ते ध्रुवं च महदश्नुते ॥ १८ ॥

ये केचित् भूमिपतयः सर्वांस्तानन्ववेक्षयेत्।  
सुहृद्भिरनभिख्यातैस्तेन राजातिरिच्यते ॥ १९ ॥

अपकृत्य बलस्थस्य दूरस्थोऽस्मीति नाश्वसेत्।  
श्येनाभिपतनैरेते निपतन्ति प्रमाद्यतः ॥ २० ॥

दृढमूलस्त्वदुष्टात्मा विदित्वा बलमात्मनः ।  
अबलानभियुञ्जीत न तु ये बलवत्तराः ॥ २१ ॥

विक्रमेण महीं लब्ध्वा प्रजा धर्मेण पालयेत्।  
आहवे निधनं कुर्याद् राजा धर्मपरायणः ॥ २२ ॥

मरणान्तमिदं सर्वं नेह किञ्चिदनामयम्।  
तस्माद् धर्मे स्थितो राजा प्रजा धर्मेण पालयेत् ॥ २३ ॥

रक्षाधिकरणं युद्धं तथा धर्मानुशासनम्।  
मन्त्रचिन्ता सुखं काले पञ्चभिर्वर्धते मही ॥ २४ ॥

एतानि यस्य गुप्तानि स राजा राजसत्तमः।  
सततं वर्तमानोऽत्र राजा धत्ते महीमिमाम् ॥ २५ ॥

नैतान्येकेन शक्यानि सातत्येनानुवीक्षितुम् ।  
तेषु सर्वं प्रतिष्ठाप्य राजा भुङ्क्ते चिरं महीम् ॥ २६ ॥

दातारं संविभक्तारं मार्दवोपगतं शुचिम्।  
असंत्यक्तमनुष्यं च तं जनाः कुर्वते नृपम् ॥ २७ ॥

यस्तु निःश्रेयसं श्रुत्वा ज्ञानं तत् प्रतिपद्यते।  
आत्मनो मतमुत्सृज्य तं लोकोऽनुविधीयते ॥ २८ ॥

योऽर्थकामस्य वचनं प्रातिकूल्यान्न मृष्यते।  
शृणोति प्रतिकूलानि सर्वदा विमना इव ॥ २९ ॥  
अग्राम्यचरितां वृत्तिं यो न सेवेत नित्यदा।  
जितानामजितानां च क्षत्रधर्मादपैति सः ॥ ३० ॥

निगृहीतादमात्याच्च स्त्रीभ्यश्चैव विशेषतः ।  
पर्वताद्‌ विषमाद् दुर्गाद्धस्तिनोऽश्वात्‌ सरीसृपात्।  
एतेभ्यो नित्ययुक्तः सन् रक्षेदात्मानमेव तु ॥ ३१ ॥

मुख्यानमात्यान्‌ यो हित्वा निहीनान् कुरुते प्रियान्।  
स वै व्यसनमासाद्य गाधमार्तो न विन्दति ॥ ३२ ॥

यः कल्याणगुणान् ज्ञातीन् प्रद्वेषान्नो बुभूषति।  
अदृढात्मा दृढक्रोधः स मृत्योर्वसतेऽन्तिके ॥ ३३ ॥

अथ यो गुणसम्पन्नान् हृदयस्याप्रियानपि।  
प्रियेण कुरुते वश्यांश्चिरं यशसि तिष्ठति ॥ ३४ ॥

नाकाले प्रणयेदर्थान्नाप्रिये जातु संज्वरेत्।  
प्रिये नातिभृशं तुष्येद् युज्येतारोग्यकर्मणि ॥ ३५ ॥

के वानुरक्ताः राजानः के भयात् समुपाश्रिताः।  
मध्यस्थदोषाः के चैषामिति नित्यं विचिन्तयेत् ॥ ३६ ॥

न जातु बलवान् भूत्वा दुर्बले विश्वसेत् क्वचित्।  
भारुण्डसदृशा ह्येते निपतन्ति प्रमाद्यतः ॥ ३७ ॥

अपि सर्वगुणैर्युक्तं भर्तारं प्रियवादिनम्।  
अभिद्रुह्यति पापात्मा न तस्माद् विश्वसेज्जनात् ॥ ३८ ॥

एवं राजोपनिषदं ययातिः स्माह नाहुषः।  
मनुष्यविषये युक्तो हन्ति शत्रूननुत्तमान् ॥ ३९ ॥