+++
title_full = "040 युधिष्ठिरका राज्याभिषेक"
title = "०४० युधिष्ठिराभिषेके"

+++


ततः कुन्तीसुतो राजा गतमन्युर्गतज्वरः।  
काञ्चने प्राङ्‌मुखो हृष्टो न्यषीदत् परमासने ॥ १ ॥

तमेवाभिमुखो पीठे प्रदीप्ते काञ्चने शुभे।  
सात्यकिर्वासुदेवश्च निषीदतुररिंदमौ ॥ २ ॥

मध्ये कृत्वा तु राजानं भीमसेनार्जुनावुभौ।  
निषीदतुर्महात्मानौ श्लक्ष्णयोर्मणिपीठयोः ॥ ३ ॥

दान्ते सिंहासने शुभ्रे जाम्बूनदविभूषिते।  
पृथापि सहदेवेन सहास्ते नकुलेन च ॥ ४ ॥

सुधर्मा विदुरो धौम्यो धृतराष्ट्रश्च कौरवः।  
निषेदुर्ज्वलनाकारेष्वासनेषु पृथक् पृथक् ॥ ५ ॥

युयुत्सुः संजयश्चैव गान्धारी च यशस्विनी।  
धृतराष्ट्रो यतो राजा ततः सर्वे समाविशन् ॥ ६ ॥

तत्रोपविष्टो धर्मात्मा श्वेताः सुमनसोऽस्पृशत्।  
स्वस्तिकानक्षतान् भूमिं सुवर्णं रजतं मणिम् ॥ ७ ॥

ततः प्रकृतयः सर्वाः पुरस्कृत्य पुरोहितम्।  
ददृशुर्धर्मराजानमादाय बहुमङ्गलम् ॥ ८ ॥

पृथिवीं च सुवर्णं च रत्नानि विविधानि च।  
आभिषेचनिकं भाण्डं सर्वसम्भारसम्भृतम् ॥ ९ ॥  
काञ्चनोदुम्बरास्तत्र राजताः पृथिवीमयाः ।  
पूर्णकुम्भाः सुमनसो लाजा बर्हींषि गोरसम् ॥ १० ॥  
शमीपिप्पलपालाशसमिधो मधुसर्पिषी ।  
स्रुव औदुम्बरः शंखस्तथा हेमविभूषितः ॥ ११ ॥

दाशार्हेणाभ्यनुज्ञातस्तत्र धौम्यः पुरोहितः ।  
प्रागुदक्प्रवणां वेदीं लक्षणेनोपलिख्य च ॥ १२ ॥  
व्याघ्रचर्मोत्तरे शुक्ले सर्वतोभद्र आसने।  
दृढपादप्रतिष्ठाने हुताशनसमत्विषि ॥ १३ ॥  
उपवेश्य महात्मानं कृष्णां च द्रुपदात्मजाम्।  
जुहाव पावकं धीमान् विधिमन्त्रपुरस्कृतम् ॥ १४ ॥

तत उत्थाय दाशार्हः शंखमादाय पूजितम्।  
अभ्यषिञ्चत्‌ पतिं पृथ्व्याः कुन्तीपुत्रं युधिष्ठिरम् ॥ १५ ॥  
धृतराष्ट्रश्च राजर्षिः सर्वाः प्रकृतयस्तथा।

अनुज्ञातोऽथ कृष्णेन भ्रातृभिः सह पाण्डवः ॥ १६ ॥  
पाञ्चजन्याभिषिक्तश्च राजामृतमुखोऽभवत् ।

ततोऽनुवादयामासुः पणवानकदुन्दुभीन् ॥ १७ ॥  
धर्मराजोऽपि तत् सर्वं प्रतिजग्राह धर्मतः।

पूजयामास तांश्चापि विधिवद् भूरिदक्षिणः ॥ १८ ॥  
ततो निष्कसहस्रेण ब्राह्मणान्स्वस्ति वाचयन्।  
वेदाध्ययनसम्पन्नान् धृतिशीलसमन्वितान् ॥ १९ ॥

ते प्रीता ब्राह्मणा राजन् स्वस्त्यूचुर्जयमेव च।  
हंसा इव च नर्दन्तः प्रशशंसुर्युधिष्ठिरम् ॥ २० ॥

युधिष्ठिर महाबाहो दिष्ट्या जयसि पाण्डव।  
दिष्ट्या स्वधर्मं प्राप्तोऽसि विक्रमेण महाद्युते ॥ २१ ॥

दिष्ट्या गाण्डीवधन्वा च भीमसेनश्च पाण्डवः।  
त्वं चापि कुशली राजन् माद्रीपुत्रौ च पाण्डवौ ॥ २२ ॥  
मुक्ता वीरक्षयात्‌ तस्मात्‌ संग्रामाद्‌ विजितद्विषः।  
क्षिप्रमुत्तरकार्याणि कुरु सर्वाणि भारत ॥ २३ ॥

ततः प्रत्यर्चितः सद्भिर्धर्मराजो युधिष्ठिरः।  
प्रतिपेदे महद् राज्यं सुहृद्भिः सह भारत ॥ २४ ॥