+++
title_full = "027 युधिष्ठिरको शोकवश शरीर त्याग देनेके लिये उद्यत देख व्यासजीका उन्हें उससे निवारण करके समझाना"
title = "०२७ व्यासवाक्ये"

+++


अभिमन्यौ हते बाले द्रौपद्यास्तनयेषु च।  
धृष्टद्युम्ने विराटे च द्रुपदे च महीपतौ ॥ १ ॥  
वृषसेने च धर्मज्ञे धृष्टकेतौ तु पार्थिवे।  
तथान्येषु नरेन्द्रेषु नानादेश्येषु संयुगे ॥ २ ॥  
न च मुञ्चति मां शोको ज्ञातिघातिनमातुरम्।  
राज्यकामुकमत्युग्रं स्ववंशोच्छेदकारिणम् ॥ ३ ॥

यस्यांके क्रीडमानेन मया वै परिवर्तितम्।  
स मया राज्यलुब्धेन गांगेयो युधि पातितः ॥ ४ ॥

यदा ह्येनं विघूर्णन्तमपश्यं पार्थसायकैः।  
कम्पमानं यथा वज्रैः प्रेक्ष्यमाणं शिखण्डिना ॥ ५ ॥  
जीर्णसिंहमिव प्रांशुं नरसिंहं पितामहम्।  
कीर्यमाणं शरैर्दृष्ट्वा भृशं मे व्यथितं मनः ॥ ६ ॥

प्राङ्‌मुखं सीदमानं च रथे पररथारुजम्।  
घूर्णमानं यथा शैलं तदा मे कश्मलोऽभवत् ॥ ७ ॥

यः स बाणधनुष्पाणिर्योधयामास भार्गवम्।  
बहून्यहानि कौरव्यः कुरुक्षेत्रे महामृधे ॥ ८ ॥  
समेतं पार्थिवं क्षत्रं वाराणस्यां नदीसुतः।  
कन्यार्थमाह्वयद् वीरो रथेनैकेन संयुगे ॥ ९ ॥  
येन चोग्रायुधो राजा चक्रवर्ती दुरासदः।  
दग्धश्चास्त्रप्रतापेन स मया युधि घातितः ॥ १० ॥

स्वयं मृत्युं रक्षमाणः पाञ्चाल्यं यः शिखण्डिनम्।  
न बाणैः पातयामास सोऽर्जुनेन निपातितः ॥ ११ ॥

यदैनं पतितं भूमावपश्यं रुधिरोक्षितम्।  
तदैवाविशदत्युग्रो ज्वरो मां मुनिसत्तम ॥ १२ ॥

येन संवर्धिता बाला येन स्म परिरक्षिताः।  
स मया राज्यलुब्धेन पापेन गुरुघातिना ॥ १३ ॥  
अल्पकालस्य राज्यस्य कृते मूढेन घातितः।

आचार्यश्च महेष्वासः सर्वपार्थिवपूजितः ॥ १४ ॥  
अभिगम्य रणे मिथ्या पापेनोक्तः सुतं प्रति।

तन्मे दहति गात्राणि यन्मां गुरुरभाषत ॥ १५ ॥  
सत्यमाख्याहि राजंस्त्वं यदि जीवति मे सुतः।  
सत्यमामर्षयन् विप्रो मयि तत् परिपृष्टवान् ॥ १६ ॥

कुञ्जरं चान्तरं कृत्वा मिथ्योपचरितं मया।  
सुभृशं राज्यलुब्धेन पापेन गुरुघातिना ॥ १७ ॥

सत्यकञ्चुकमुन्मुच्य मया स गुरुराहवे।  
अश्वत्थामा हत इति निरुक्तः कुञ्जरे हते ॥ १८ ॥

काल्ँलोकांस्तु गमिष्यामि कृत्वा कर्म सुदुष्करम्।  
अघातयं च यत् कर्णं समरेष्वपलायिनम् ॥ १९ ॥  
ज्येष्ठभ्रातरमत्युग्रं को मत्तः पापकृत्तमः।

अभिमन्युं च यद् बालं जातं सिंहमिवाद्रिषु ॥ २० ॥  
प्रावेशयमहं लुब्धो वाहिनीं द्रोणपालिताम्।  
तदाप्रभृति बीभत्सुं न शक्नोमि निरीक्षितुम् ॥ २१ ॥  
कृष्णं च पुण्डरीकाक्षं किल्बिषी भ्रूणहा यथा।

द्रौपदीं चापि दुःखार्तां पञ्चपुत्रैर्विनाकृताम् ॥ २२ ॥  
शोचामि पृथिवीं हीनां पञ्चभिः पर्वतैरिव।

सोऽहमागस्करः पापः पृथिवीनाशकारकः ॥ २३ ॥  
आसीन एवमेवेदं शोषयिष्ये कलेवरम्।

प्रायोपविष्टं जानीध्वमथ मां गुरुघातिनम् ॥ २४ ॥  
जातिष्वन्यास्वपि यथा न भवेयं कुलान्तकृत्।

न भोक्ष्ये न च पानीयमुपभोक्ष्ये कथञ्चन ॥ २५ ॥  
शोषयिष्ये प्रियान् प्राणानिहस्थोऽहं तपोधनाः।

यथेष्टं गम्यतां काममनुजाने प्रसाद्य वः ॥ २६ ॥  
सर्वे मामनुजानीत त्यक्ष्यामीदं कलेवरम्।

तमेवंवादिनं पार्थं बन्धुशोकेन विह्वलम् ॥ २७ ॥  
मैवमित्यब्रवीद् व्यासो निगृह्य मुनिसत्तमः।

अतिवेलं महाराज न शोकं कर्तुमर्हसि ॥ २८ ॥  
पुनरुक्तं तु वक्ष्यामि दिष्टमेतदिति प्रभो।

संयोगा विप्रयोगान्ता जातानां प्राणिनां ध्रुवम् ॥ २९ ॥  
बुद्‌बुदा इव तोयेषु भवन्ति न भवन्ति च।

सर्वे क्षयान्ता निचयाः पतनान्ताः समुच्छ्रयाः ॥ ३० ॥  
संयोगा विप्रयोगान्ता मरणान्तं हि जीवितम्।

सुखं दुःखान्तमालस्यं दाक्ष्यं दुःखं सुखोदयम्।  
भूतिः श्रीर्ह्रीर्धृतिः कीर्तिर्दक्षे वसति नालसे ॥ ३१ ॥

नालं सुखाय सुहृदो नालं दुःखाय शत्रवः।  
न च प्रजालमर्थेभ्यो न सुखेभ्योऽप्यलं धनम् ॥ ३२ ॥

यथा सृष्टोऽसि कौन्तेय धात्रा कर्मसु तत् कुरु।  
अत एव हि सिद्धिस्ते नेशस्त्वं कर्मणां नृप ॥ ३३ ॥