+++
title_full = "105 कालकवृक्षीय मुनिके द्वारा गये हुए राज्यकी प्राप्तिके लिये विभिन्न उपायोंका वर्णन"
title = "१०५ कालकवृक्षीये"

+++


अथ चेत् पौरुषं किंचित् क्षत्रियात्मनि पश्यसि।  
ब्रवीमि तां तु ते नीतिं राज्यस्य प्रतिपत्तये ॥ १ ॥

तां चेच्छक्नोषि निर्मातुं कर्म चैव करिष्यसि।  
शृणु सर्वमशेषेण यत् त्वां वक्ष्यामि तत्त्वतः ॥ २ ॥

आचरिष्यसि चेत् कर्म महतोऽर्थानवाप्स्यसि।  
राज्यं राज्यस्य मन्त्रं वा महतीं वा पुनः श्रियम्॥३॥  
अथैतद् रोचते राजन् पुनर्ब्रूहि ब्रवीमि ते।

ब्रवीतु भगवान्‌नीतिमुपपन्नोऽस्म्यहं प्रभो ॥ ४ ॥  
अमोघोऽयं भवत्वद्य त्वया सह समागमः।

हित्वा दम्भं च कामं च क्रोधं हर्षं भयं तथा॥५॥  
अप्यमित्राणि सेवस्व प्रणिपत्य कृताञ्जलिः।

तमुत्तमेन शौचेन कर्मणा चाभिधारय ॥ ६ ॥  
दातुमर्हति ते वित्तं वैदेहः सत्यसंगरः।  
प्रमाणं सर्वभूतेषु प्रग्रहं च भविष्यसि ॥ ७ ॥

ततः सहायान् सोत्साहाल्ँलप्स्यसेऽव्यसनान् शुचीन्।  
वर्तमानः स्वशास्त्रेण संयतात्मा जितेन्द्रियः ॥ ८ ॥  
अभ्युद्धरति चात्मानं प्रसादयति च प्रजाः।

तेनैव त्वं धृतिमता श्रीमता चाभिसत्कृतः ॥ ९ ॥  
प्रमाणं सर्वभूतेषु गत्वा च ग्रहणं महत्।  
ततः सुहृद्‌बलं लब्ध्वा मन्त्रयित्वा सुमन्त्रिभिः ॥ १० ॥  
आन्तरैर्भेदयित्वारीन् बिल्वं बिल्वेन भेदय।

परैर्वा संविदं कृत्वा बलमप्यस्य घातय ॥ ११ ॥  
अलभ्या ये शुभा भावाः स्त्रियश्चाच्छादनानि च।  
शय्यासनानि यानानि महार्हाणि गृहाणि च ॥ १२ ॥  
पक्षिणो मृगजातानि रसगन्धाः फलानि च।  
तेष्वेव सज्जयेथास्त्वं यथा नश्यत्वयं परः ॥ १३ ॥

यद्येवं प्रतिषेद्धव्यो यद्युपेक्षणमर्हति ।  
न जातु विवृतः कार्यः शत्रुः सुनयमिच्छता ॥ १४ ॥

रमस्व परमामित्रे विषये प्राज्ञसम्मतः।  
भजस्व श्वेतकाकीयैर्मित्रधर्ममनर्थकैः ॥ १५ ॥

आरम्भांश्चास्य महतो दुश्चरांश्च प्रयोजय।  
नदीवच्च विरोधांश्च बलवद्भिर्विरुध्यताम् ॥ १६ ॥

उद्यानानि महार्हाणि शयनान्यासनानि च।  
प्रतिभोगसुखेनैव कोशमस्य विरेचय ॥ १७ ॥

यज्ञदाने प्रशाध्यस्मै ब्राह्मणाननुवर्ण्य तान्।  
ते त्वां प्रतिकरिष्यन्ति तं भोक्ष्यन्ति वृका इव ॥ १८ ॥

असंशयं पुण्यशीलः प्राप्नोति परमां गतिम्।  
त्रिविष्टपे पुण्यतमं स्थानं प्राप्नोति मानवः ॥ १९ ॥

कोशक्षये त्वमित्राणां वशं कौसल्य गच्छति।  
उभयत्र प्रयुक्तस्य धर्मेणाधर्म एव च ॥ २० ॥

फलार्थमूलं व्युच्छिद्येत् तेन नन्दन्ति शत्रवः।  
न चास्मै मानुषं कर्म दैवमस्योपवर्णय ॥ २१ ॥

असंशयं दैवपरः क्षिप्रमेव विनश्यति।  
याजयैनं विश्वजिता सर्वस्वेन वियुज्य तम् ॥ २२ ॥

ततो गच्छसि सिद्धार्थःपीड्यमानं महाजनम्।  
योगधर्मविदं पुण्यं कंचिदस्योपवर्णयेत् ॥ २३ ॥  
अपि त्यागं बुभूषेत कच्चिद् गच्छेदनामयम्।  
सिद्धेनौषधियोगेन सर्वशत्रुविनाशिना ।  
नागानश्वान् मनुष्यांश्च कृतकैरुपघातयेत् ॥ २४ ॥

एते चान्ये च बहवो दम्भयोगाः सुचिन्तिताः।  
शक्या विषहता कर्तुं पुरुषेण कृतात्मना ॥ २५ ॥