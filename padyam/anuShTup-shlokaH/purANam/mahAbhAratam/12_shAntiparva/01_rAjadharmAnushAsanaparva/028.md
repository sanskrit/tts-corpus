+++
title_full = "028 अश्मा ऋषि और जनकके संवादद्वारा प्रारब्धकी प्रबलता बतलाते हुए व्यासजीका युधिष्ठिरको समझाना"
title = "०२८"

+++


ज्ञातिशोकाभितप्तस्य प्राणानभ्युत्सिसृक्षतः ।  
ज्येष्ठस्य पाण्डुपुत्रस्य व्यासः शोकमपानुदत् ॥ १ ॥

अत्राप्युदाहरन्तीममितिहासं पुरातनम् ।  
अश्मगीतं नरव्याघ्र तन्निबोध युधिष्ठिर ॥ २ ॥

अश्मानं ब्राह्मणं प्राज्ञं वैदेहो जनको नृपः।  
संशयं परिपप्रच्छ दुःखशोकसमन्वितः ॥ ३ ॥

आगमे यदि वापाये ज्ञातीनां द्रविणस्य च।  
नरेण प्रतिपत्तव्यं कल्याणं कथमिच्छता ॥ ४ ॥

उत्पन्नमिममात्मानं नरस्यानन्तरं ततः ।  
तानि तान्यनुवर्तन्ते दुःखानि च सुखानि च ॥ ५ ॥

तेषामन्यतरापत्तौ यद् यदेवोपपद्यते ।  
तदस्य चेतनामाशु हरत्यभ्रमिवानिलः ॥ ६ ॥

अभिजातोऽस्मि सिद्धोऽस्मि नास्मि केवलमानुषः।  
इत्येभिर्हेतुभिस्तस्य त्रिभिश्चित्तं प्रसिच्यते ॥ ७ ॥

सम्प्रसक्तमना भोगान् विसृज्य पितृसंचितान्।  
परिक्षीणः परस्वानामादानं साधु मन्यते ॥ ८ ॥

तमतिक्रान्तमर्यादमाददानमसाम्प्रतम् ।  
प्रतिषेधन्ति राजानो लुब्धा मृगमिवेषुभिः ॥ ९ ॥

ये च विंशतिवर्षा वा त्रिंशद्वर्षाश्च मानवाः।  
परेण ते वर्षशतान्न भविष्यन्ति पार्थिव ॥ १० ॥

तेषां परमदुःखानां बुद्ध्या भैषज्यमाचरेत्।  
सर्वप्राणभृतां वृत्तं प्रेक्षमाणस्ततस्ततः ॥ ११ ॥

मानसानां पुनर्योनिर्दुःखानां चित्तविभ्रमः ।  
अनिष्टोपनिपातो वा तृतीयं नोपपद्यते ॥ १२ ॥

एवमेतानि दुःखानि तानि तानीह मानवम्।  
विविधान्युपवर्तन्ते तथा संस्पर्शजान्यपि ॥ १३ ॥

जरामृत्यू हि भूतानां खादितारौ वृकाविव।  
बलिनां दुर्बलानां च ह्रस्वानां महतामपि ॥ १४ ॥

न कश्चिज्जात्वतिक्रामेज्जरामृत्यू हि मानवः।  
अपि सागरपर्यन्तां विजित्येमां वसुन्धराम् ॥ १५ ॥

सुखं वा यदि वा दुःखं भूतानां पर्युपस्थितम्।  
प्राप्तव्यमवशैः सर्वं परिहारो न विद्यते ॥ १६ ॥

पूर्वे वयसि मध्ये वाप्युत्तरे वा नराधिप।  
अवर्जनीयास्तेऽर्था वै कांक्षिता ये ततोऽन्यथा ॥ १७ ॥

अप्रियैः सह संयोगो विप्रयोगश्च सुप्रियैः।  
अर्थानर्थौ सुखं दुःखं विधानमनुवर्तते ॥ १८ ॥

प्रादुर्भावश्च भूतानां देहत्यागस्तथैव च।  
प्राप्तिर्व्यायामयोगश्च सर्वमेतत् प्रतिष्ठितम् ॥ १९ ॥

गन्धवर्णरसस्पर्शा निवर्तन्ते स्वभावतः ।  
तथैव सुखदुःखानि विधानमनुवर्तते ॥ २० ॥

आसनं शयनं यानमुत्थानं पानभोजनम्।  
नियतं सर्वभूतानां कालेनैव भवत्युत ॥ २१ ॥

वैद्याश्चाप्यातुराः सन्ति बलवन्तश्च दुर्बलाः।  
श्रीमन्तश्चापरे षण्ढा विचित्रः कालपर्ययः ॥ २२ ॥

कुले जन्म तथा वीर्यमारोग्यं रूपमेव च।  
सौभाग्यमुपभोगश्च भवितव्येन लभ्यते ॥ २३ ॥

सन्ति पुत्राः सुबहवो दरिद्राणामनिच्छताम्।  
नास्ति पुत्रः समृद्धानां विचित्रं विधिचेष्टितम् ॥ २४ ॥

व्याधिरग्निर्जलं शस्त्रं बुभुक्षाश्चापदो विषम्।  
ज्वरश्च मरणं जन्तोरुच्चाच्च पतनं तथा ॥ २५ ॥  
निर्माणे यस्य यद् दिष्टं तेन गच्छति सेतुना।

दृश्यते नाप्यतिक्रामन्न निष्क्रान्तोऽथवा पुनः ॥ २६ ॥  
दृश्यते चाप्यतिक्रामन्ननिग्राह्योऽथवा पुनः ।

दृश्यते हि युवैवेह विनश्यन् वसुमान् नरः।  
दरिद्रश्च परिक्लिष्टः शतवर्षो जरान्वितः ॥ २७ ॥

अकिञ्चनाश्च दृश्यन्ते पुरुषाश्चिरजीविनः ।  
समृद्धे च कुले जाता विनश्यन्ति पतंगवत् ॥ २८ ॥

प्रायेण श्रीमतां लोके भोक्तुं शक्तिर्न विद्यते।  
काष्ठान्यपि हि जीर्यन्ते दरिद्राणां च सर्वशः ॥ २९ ॥

अहमेतत् करोमीति मन्यते कालनोदितः।  
यद् यदिष्टमसंतोषाद् दुरात्मा पापमाचरेत् ॥ ३० ॥

मृगयाक्षाः स्त्रियः पानं प्रसंगा निन्दिता बुधैः।  
दृश्यन्ते पुरुषाश्चात्र सम्प्रयुक्ता बहुश्रुताः ॥ ३१ ॥

इति कालेन सर्वार्थानीप्सितानीप्सितानिह ।  
स्पृशन्ति सर्वभूतानि निमित्तं नोपलभ्यते ॥ ३२ ॥

वायुमाकाशमग्निं च चन्द्रादित्यावहःक्षपे ।  
ज्योतींषि सरितः शैलान् कः करोति बिभर्ति च ॥ ३३ ॥

शीतमुष्णं तथा वर्षं कालेन परिवर्तते।  
एवमेव मनुष्याणां सुखदुःखे नरर्षभ ॥ ३४ ॥

नौषधानि न मन्त्राश्च न होमा न पुनर्जपाः।  
त्रायन्ते मृत्युनोपेतं जरया चापि मानवम् ॥ ३५ ॥

यथा काष्ठं च काष्ठं च समेयातां महोदधौ।  
समेत्य च व्यपेयातां तद्वद् भूतसमागमः ॥ ३६ ॥

ये चैव पुरुषाः स्त्रीभिर्गीतवाद्यैरुपस्थिताः।  
ये चानाथाः परान्नादाः कालस्तेषु समक्रियः ॥ ३७ ॥

मातापितृसहस्राणि पुत्रदारशतानि च ।  
संसारेष्वनुभूतानि कस्य ते कस्य वा वयम् ॥ ३८ ॥

नैवास्य कश्चिद् भविता नायं भवति कस्यचित्।  
पथि संगतमेवेदं दारबन्धुसुहृज्जनैः ॥ ३९ ॥

क्वासे क्व च गमिष्यामि को न्वहं किमिहास्थितः।  
कस्मात् किमनुशोचेयमित्येवं स्थापयेन्मनः ॥ ४० ॥

अनित्ये प्रियसंवासे संसारे चक्रवद्‌गतौ।  
पथि संगतमेवैतद् भ्राता माता पिता सखा ॥ ४१ ॥

न दृष्टपूर्वं प्रत्यक्षं परलोकं विदुर्बुधाः।  
आगमांस्त्वनतिक्रम्य श्रद्धातव्यं बुभूषता ॥ ४२ ॥

कुर्वीत पितृदैवत्यं धर्माणि च समाचरेत्।  
यजेच्च विद्वान् विधिवत् त्रिवर्गं चाप्युपाचरेत् ॥ ४३ ॥

संनिमज्जेज्जगदिदं गम्भीरे कालसागरे ।  
जरामृत्युमहाग्राहे न कश्चिदवबुध्यते ॥ ४४ ॥

आयुर्वेदमधीयानाः केवलं सपरिग्रहाः ।  
दृश्यन्ते बहवो वैद्या व्याधिभिः समभिप्लुताः ॥ ४५ ॥

ते पिबन्तः कषायांश्च सर्पींषि विविधानि च।  
न मृत्युमतिवर्तन्ते वेलामिव महोदधिः ॥ ४६ ॥

रसायनविदश्चैव सुप्रयुक्तरसायनाः ।  
दृश्यन्ते जरया भग्ना नगा नागैरिवोत्तमैः ॥ ४७ ॥

तथैव तपसोपेताः स्वाध्यायाभ्यसने रताः।  
दातारो यज्ञशीलाश्च न तरन्ति जरान्तकौ ॥ ४८ ॥

न ह्यहानि निवर्तन्ते न मासा न पुनः समाः।  
जातानां सर्वभूतानां न पक्षा न पुनः क्षपाः ॥ ४९ ॥

सोऽयं विपुलमध्वानं कालेन ध्रुवमध्रुवः।  
नरोऽवशः समभ्येति सर्वभूतनिषेवितम् ॥ ५० ॥

देहो वा जीवतोऽभ्येति जीवो वाभ्येति देहतः।  
पथि संगममभ्येति दारैरन्यैश्च बन्धुभिः ॥ ५१ ॥

नायमत्यन्तसंवासो लभ्यते जातु केनचित्।  
अपि स्वेन शरीरेण किमुतान्येन केनचित् ॥ ५२ ॥

क्व नु तेऽद्य पिता राजन् क्व नु तेऽद्य पितामहाः।  
न त्वं पश्यसि तानद्य न त्वां पश्यन्ति तेऽनघ॥५३॥

न चैव पुरुषो द्रष्टा स्वर्गस्य नरकस्य च।  
आगमस्तु सतां चक्षुर्नृपते तमिहाचर ॥ ५४ ॥

चरितब्रह्मचर्यो हि प्रजायेत यजेत च।  
पितृदेवमनुष्याणानृण्यादनसूयकः ॥ ५५ ॥

स यज्ञशीलः प्रजने निविष्टः  
प्राग् ब्रह्मचारी प्रविविक्तचक्षुः ।  
आराधयेत् स्वर्गमिमं च लोकं  
परं च मुक्त्वा हृदयव्यलीकम् ॥ ५६ ॥

समं हि धर्मं चरतो नृपस्य  
द्रव्याणि चाभ्याहरतो यथावत् ।  
प्रवृत्तधर्मस्य यशोऽभिवर्धते  
सर्वेषु लोकेषु चराचरेषु ॥ ५७ ॥

इत्येवमाज्ञाय विदेहराजो  
वाक्यं समग्रं परिपूर्णहेतुः ।  
अश्मानमामन्त्र्य विशुद्धबुद्धि-  
र्ययौ गृहं स्वं प्रति शान्तशोकः ॥ ५८ ॥

तथा त्वमप्यच्युत मुञ्च शोक-  
मुत्तिष्ठ शक्रोपम हर्षमेहि ।  
क्षात्रेण धर्मेण मही जिता ते  
तां भुङ्क्ष्व कुन्तीसुत मावमंस्थाः ॥ ५९ ॥