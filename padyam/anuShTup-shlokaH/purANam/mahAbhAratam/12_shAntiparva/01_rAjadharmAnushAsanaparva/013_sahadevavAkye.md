+++
title_full = "013 सहदेवका युधिष्ठिरको ममता और आसक्तिसे रहित होकर राज्य करनेकी सलाह देना"
title = "०१३ सहदेववाक्ये"

+++


न बाह्यं द्रव्यमुत्सृज्य सिद्धिर्भवति भारत।  
शारीरं द्रव्यमुत्सृज्य सिद्धिर्भवति वा न वा ॥ १ ॥

बाह्यद्रव्यविमुक्तस्य शारीरेष्वनुगृध्यतः ।  
यो धर्मो यत् सुखं वा स्याद् द्विषतां तत् तथास्तु नः॥२॥

शारीरं द्रव्यमुत्सृज्य पृथिवीमनुशासतः ।  
यो धर्मो यत् सुखं वा स्यात् सुहृदां तत् तथास्तु नः॥३॥

द्व्यक्षरस्तु भवेन्मृत्युस्त्र्यक्षरं ब्रह्म शाश्वतम्।  
ममेति च भवेन्मृत्युर्न ममेति च शाश्वतम् ॥ ४ ॥

ब्रह्ममृत्यू ततो राजन्नात्मन्येव समाश्रितौ।  
अदृश्यमानौ भूतानि योधयेतामसंशयम् ॥ ५ ॥

अविनाशोऽस्य सत्त्वस्य नियतो यदि भारत।  
हत्वा शरीरं भूतानां न हिंसा प्रतिपत्स्यते ॥ ६ ॥

अथापि च सहोत्पत्तिः सत्त्वस्य प्रलयस्तथा।  
नष्टे शरीरे नष्टः स्याद् वृथा च स्यात् क्रियापथः॥७॥

तस्मादेकान्तमुत्सृज्य पूर्वैः पूर्वतरैश्च यः।  
पन्था निषेवितः सद्भिः स निषेव्यो विजानता ॥ ८ ॥

(स्वायम्भुवेन मनुना तथान्यैश्चक्रवर्तिभिः ।  
यद्ययं ह्यधमः पन्थाः कस्मात् तैस्तैर्निषेवितः॥

कृतत्रेतादियुक्तानि गुणवन्ति च भारत।  
युगानि बहुशस्तैश्च भुक्तेयमवनी नृप॥)

लब्ध्वापि पृथिवीं कृत्स्नां सहस्थावरजंगमाम्।  
न भुंक्ते यो नृपःसम्यङ् निष्फलं तस्य जीवितम् ॥ ९ ॥

अथवा वसतो राजन् वने वन्येन जीवतः।  
द्रव्येषु यस्य ममता मृत्योरास्ये स वर्तते ॥ १० ॥

बाह्यान्तरं च भूतानां स्वभावं पश्य भारत।  
ये तु पश्यन्ति तद् भूतं मुच्यन्ते ते महाभयात्॥११॥

भवान् पिता भवान्‌ माता भवान् भ्राता भवान् गुरुः।  
दुःखप्रलापानार्तस्य तन्मे त्वं क्षन्तुमर्हसि ॥ १२ ॥

तथ्यं वा यदि वातथ्यं यन्मयैतत् प्रभाषितम्।  
तद् विद्धि पृथिवीपाल भक्त्या भरतसत्तम ॥ १३ ॥