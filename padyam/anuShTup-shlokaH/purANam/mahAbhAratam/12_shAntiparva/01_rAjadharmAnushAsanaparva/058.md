+++
title_full = "058 भीष्मद्वारा राज्यरक्षाके साधनोंका वर्णन तथा संध्याके समय युधिष्ठिर आदिका विदा होना और रास्तेमें स्नान-संध्यादि नित्यकर्मसे निवृत्त होकर हस्तिनापुरमें प्रवेश"
title = "०५८"

+++


एतत् ते राजधर्माणां नवनीतं युधिष्ठिर।  
बृहस्पतिर्हि भगवान् न्याय्यं धर्मं प्रशंसति ॥ १ ॥

विशालाक्षश्च भगवान् काव्यश्चैव महातपाः।  
सहस्राक्षो महेन्द्रश्च तथा प्राचेतसो मनुः ॥ २ ॥  
भरद्वाजश्च भगवांस्तथा गौरशिरा मुनिः।  
राजशास्त्रप्रणेतारो ब्रह्मण्या ब्रह्मवादिनः ॥ ३ ॥  
रक्षामेव प्रशंसन्ति धर्मं धर्मभृतां वर।  
राज्ञां राजीवताम्राक्ष साधनं चात्र मे शृणु ॥ ४ ॥

चारश्च प्रणिधिश्चैव काले दानममत्सरात्।  
युक्त्यादानं न चादानमयोगेन युधिष्ठिर ॥ ५ ॥  
सतां संग्रहणं शौर्यं दाक्ष्यं सत्यं प्रजाहितम्।  
अनार्जवैरार्जवैश्च शत्रुपक्षस्य भेदनम् ॥ ६ ॥  
केतनानां च जीर्णानामवेक्षा चैव सीदताम्।  
द्विविधस्य च दण्डस्य प्रयोगः कालचोदितः ॥ ७ ॥  
साधूनामपरित्यागः कुलीनानां च धारणम्।  
निचयश्च निचेयानां सेवा बुद्धिमतामपि ॥ ८ ॥  
बलानां हर्षणं नित्यं प्रजानामन्ववेक्षणम्।  
कार्येष्वखेदः कोशस्य तथैव च विवर्धनम् ॥ ९ ॥  
पुरगुप्तिरविश्वासः पौरसंघातभेदनम् ।  
अरिमध्यस्थमित्राणां यथावच्चान्ववेक्षणम् ॥ १० ॥  
उपजापश्च भृत्यानामात्मनः पुरदर्शनम् ।  
अविश्वासः स्वयं चैव परस्याश्वासनं तथा ॥ ११ ॥  
नीतिधर्मानुसरणं नित्यमुत्थानमेव च ।  
रिपूणामनवज्ञानं नित्यं चानार्यवर्जनम् ॥ १२ ॥

उत्थानं हि नरेन्द्राणां बृहस्पतिरभाषत।  
राजधर्मस्य तन्मूलं श्लोकांश्चात्र निबोध मे ॥ १३ ॥

उत्थानेनामृतं लब्धमुत्थानेनासुरा हताः ।  
उत्थानेन महेन्द्रेण श्रैष्ठ्यं प्राप्तं दिवीह च ॥ १४ ॥

उत्थानवीरः पुरुषो वाग्वीरानधितिष्ठति ।  
उत्थानवीरान् वाग्वीरा रमयन्त उपासते ॥ १५ ॥

उत्थानहीनो राजा हि बुद्धिमानपि नित्यशः।  
प्रधर्षणीयः शत्रूणां भुजङ्ग इव निर्विषः ॥ १६ ॥

न च शत्रुरवज्ञेयो दुर्बलोऽपि बलीयसा।  
अल्पोऽपि हि दहत्यग्निर्विषमल्पं हिनस्ति च ॥ १७ ॥

एकाङ्गेनापि सम्भूतः शत्रुर्दुर्गमुपाश्रितः ।  
सर्वं तापयते देशमपि राज्ञः समृद्धिनः ॥ १८ ॥

राज्ञो रहस्यं यद् वाक्यं जयार्थं लोकसंग्रहः।  
हृदि यच्चास्य जिह्मं स्यात् कारणेन च यद् भवेत्॥१९॥  
यच्चास्य कार्यं वृजिनमार्जवेनैव धारयेत्।  
दम्भनार्थं च लोकस्य धर्मिष्ठामाचरेत् क्रियाम् ॥ २० ॥

राज्यं हि सुमहत् तन्त्रं धार्यते नाकृतात्मभिः।  
न शक्यं मृदुना वोढुमायासस्थानमुत्तमम् ॥ २१ ॥

राज्यं सर्वामिषं नित्यमार्जवेनेह धार्यते।  
तस्मान्मिश्रेण सततं वर्तितव्यं युधिष्ठिर ॥ २२ ॥

यद्यप्यस्य विपत्तिः स्याद् रक्षमाणस्य वै प्रजाः।  
सोऽप्यस्य विपुलो धर्म एवंवृत्ता हि भूमिपाः ॥ २३ ॥

एष ते राजधर्माणां लेशः समनुवर्णितः।  
भूयस्ते यत्र संदेहस्तद् ब्रूहि कुरुसत्तम ॥ २४ ॥

ततो व्यासश्च भगवान् देवस्थानोऽश्म एव च।  
वासुदेवः कृपश्चैव सात्यकिः संजयस्तथा ॥ २५ ॥  
साधु साध्विति संहृष्टाः पुष्यमाणैरिवाननैः।  
अस्तुवंश्च नरव्याघ्रं भीष्मं धर्मभृतां वरम् ॥ २६ ॥

ततो दीनमना भीष्ममुवाच कुरुसत्तमः।  
नेत्राभ्यामश्रुपूर्णाभ्यां पादौ तस्य शनैःस्पृशन् ॥ २७ ॥  
श्व इदानीं स्वसन्देहं प्रक्ष्यामि त्वां पितामह।  
उपैति सविता ह्यस्तं रसमापीय पार्थिवम् ॥ २८ ॥

ततो द्विजातीनभिवाद्य केशवः  
कृपश्च ते चैव युधिष्ठिरादयः।  
प्रदक्षिणीकृत्य महानदीसुतं  
ततो रथानारुरुहुर्मुदान्विताः ॥ २९ ॥

दृषद्वतीं चाप्यवगाह्य सुव्रताः  
कृतोदकार्थाः कृतजप्यमङ्गलाः ।  
उपास्य संध्यां विधिवत् परंतपा-  
स्ततः पुरं ते विविशुर्गजाह्वयम् ॥ ३० ॥