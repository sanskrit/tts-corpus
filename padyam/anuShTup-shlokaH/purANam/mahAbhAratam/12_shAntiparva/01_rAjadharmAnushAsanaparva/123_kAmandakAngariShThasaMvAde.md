+++
title_full = "123 त्रिवर्गका विचार तथा पापके कारण पदच्युत हुए राजाके पुनरुत्थानके विषयमें आंगरिष्ठ और कामन्दकका संवाद"
title = "१२३ कामन्दकाङ्गरिष्ठसंवादे"

+++


तात धर्मार्थकामानां श्रोतुमिच्छामि निश्चयम्।  
लोकयात्रा हि कार्त्स्न्येन तिष्ठेत् केषु प्रतिष्ठिता ॥ १ ॥

धर्मार्थकामाः किंमूलास्त्रयाणां प्रभवश्च कः।  
अन्योन्यं चानुषज्जन्ते वर्तन्ते च पृथक् पृथक् ॥ २ ॥

यदा ते स्युः सुमनसो लोके धर्मार्थनिश्चये।  
कालप्रभवसंस्थासु सज्जन्ते च त्रयस्तदा ॥ ३ ॥

धर्ममूलः सदैवार्थः कामोऽर्थफलमुच्यते ।  
संकल्पमूलास्ते सर्वे संकल्पो विषयात्मकः ॥ ४ ॥

विषयाश्चैव कार्त्स्न्येन सर्व आहारसिद्धये।  
मूलमेतत् त्रिवर्गस्य निवृत्तिर्मोक्ष उच्यते ॥ ५ ॥

धर्माच्छरीरसंगुप्तिर्धर्मार्थं चार्थ उच्यते ।  
कामो रतिफलश्चात्र सर्वे ते च रजस्वलाः ॥ ६ ॥

संनिकृष्टांश्चरेदेतान् न चैतान् मनसा त्यजेत्।  
विमुक्तस्तपसा सर्वान् धर्मादीन् कामनैष्ठिकान् ॥ ७ ॥

श्रेष्ठे बुद्धिस्त्रिवर्गस्य यदयं प्राप्नुयान्नरः।  
कर्मणा बुद्धिपूर्वेण भवत्यर्थो न वा पुनः ॥ ८ ॥

अर्थार्थमन्यद् भवति विपरीतमथापरम् ।  
अनर्थार्थमवाप्यार्थमन्यत्राद्योपकारकम् ।  
बुद्ध्याबुद्धिरिहार्थे न तदज्ञाननिकृष्टया ॥ ९ ॥

अपध्यानमलो धर्मो मलोऽर्थस्य निगूहनम्।  
सम्प्रमोदमलः कामो भूयः स्वगुणवर्जितः ॥ १० ॥

अत्राप्युदाहरन्तीममितिहासं पुरातनम् ।  
कामन्दकस्य संवादमाङ्गरिष्ठस्य चोभयोः ॥ ११ ॥

कामन्दमृषिमासीनमभिवाद्य नराधिपः ।  
आङ्गरिष्ठोऽथ पप्रच्छ कृत्वा समयपर्ययम् ॥ १२ ॥

यः पापं कुरुते राजा काममोहबलात्कृतः।  
प्रत्यासन्नस्य तस्यर्षे किं स्यात् पापप्रणाशनम् ॥ १३ ॥

अधर्मं धर्म इति च योऽज्ञानादाचरेन्नरः।  
तं चापि प्रथितं लोके कथं राजा निवर्तयेत् ॥ १४ ॥

यो धर्मार्थौ परित्यज्य काममेवानुवर्तते।  
स धर्मार्थपरित्यागात् प्रज्ञानाशमिहार्च्छति ॥ १५ ॥

प्रज्ञानाशात्मको मोहस्तथा धर्मार्थनाशकः ।  
तस्मान्नास्तिकता चैव दुराचारश्च जायते ॥ १६ ॥

दुराचारान् यदा राजा प्रदुष्टान् न नियच्छति।  
तस्मादुद्विजते लोकः सर्पाद् वेश्मगतादिव ॥ १७ ॥

तं प्रजा नानुवर्तन्ते ब्राह्मणा न च साधवः।  
ततः संशयमाप्नोति तथा वध्यत्वमेति च ॥ १८ ॥

अपध्वस्तस्त्ववमतो दुःखं जीवितमृच्छति ।  
जीवेच्च यदपध्वस्तस्तच्छुद्धं मरणं भवेत् ॥ १९ ॥

अत्रैतदाहुराचार्याः पापस्य परिगर्हणम् ।  
सेवितव्या त्रयी विद्या सत्कारो ब्राह्मणेषु च ॥ २० ॥

महामना भवेद् धर्मे विवहेच्च महाकुले।  
ब्राह्मणांश्चापि सेवेत क्षमायुक्तान् मनस्विनः ॥ २१ ॥

जपेदुदकशीलः स्यात् सततं सुखमास्थितः।  
धर्मान्वितान् सम्प्रविशेद् बहिः कृत्वेह दुष्कृतीन् ॥ २२ ॥

प्रसादयेन्मधुरया वाचा वाप्यथ कर्मणा।  
तवास्मीति वदेन्नित्यं परेषां कीर्तयन् गुणान् ॥ २३ ॥

अपापो ह्येवमाचारः क्षिप्रं बहुमतो भवेत्।  
पापान्यपि हि कृच्छ्राणि शमयेन्नात्र संशयः ॥ २४ ॥

गुरवो हि परं धर्मं यं ब्रूयुस्तं तथा कुरु।  
गुरूणां हि प्रसादाद् वै श्रेयः परमवाप्स्यसि ॥ २५ ॥