+++
title_full = "009 युधिष्ठिरका वानप्रस्थ एवं संन्यासीके अनुसार जीवन व्यतीत करनेका निश्चय"
title = "००९ युधिष्ठिरवाक्ये"

+++


मुहूर्तं तावदेकाग्रो मनःश्रोत्रेऽन्तरात्मनि ।  
धारयन्नपि तच्छ्रुत्वा रोचेत वचनं मम ॥ १ ॥

साधुगम्यमहं मार्गं न जातु त्वत्कृते पुनः।  
गच्छेयं तद् गमिष्यामि हित्वा ग्राम्यसुखान्युत ॥ २ ॥

क्षेम्यश्चैकाकिना गम्यः पन्थाः कोऽस्तीति पृच्छ माम्।  
अथवा नेच्छसि प्रष्टुमपृच्छन्नपि मे शृणु ॥ ३ ॥

हित्वा ग्राम्यसुखाचारं तप्यमानो महत् तपः।  
अरण्ये फलमूलाशी चरिष्यामि मृगैः सह ॥ ४ ॥

जुह्वानोऽग्निं यथाकालमुभौ कालावुपस्पृशन् ।  
कृशः परिमिताहारश्चर्मचीरजटाधरः ॥ ५ ॥

शीतवातातपसहः क्षुत्पिपासाश्रमक्षमः ।  
तपसा विधिदृष्टेन शरीरमुपशोषयन् ॥ ६ ॥

मनःकर्णसुखा नित्यं शृण्वन्नुच्चावचा गिरः।  
मुदितानामरण्येषु वसतां मृगपक्षिणाम् ॥ ७ ॥

आजिघ्रन्‌ पेशलान्‌ गन्धान् फुल्लानां वृक्षवीरुधाम्।  
नानारूपान् वने पश्यन् रमणीयान् वनौकसः ॥ ८ ॥

वानप्रस्थजनस्यापि दर्शनं कुलवासिनाम् ।  
नाप्रियाण्याचरिष्यामि किंपुनर्ग्रामवासिनाम् ॥ ९ ॥

एकान्तशीली विमृशन् पक्वापक्वेन वर्तयन्।  
पितॄन् देवांश्च वन्येन वाग्भिरद्भिश्च तर्पयन् ॥ १० ॥

एवमारण्यशास्त्राणामुग्रमुग्रतरं विधिम् ।  
सेवमानः प्रतीक्षिष्ये देहस्यास्य समापनम् ॥ ११ ॥

अथवैकोऽहमेकाहमेकैकस्मिन् वनस्पतौ ।  
चरन् भैक्ष्यं मुनिर्मुण्डः क्षपयिष्ये कलेवरम् ॥ १२ ॥

पांसुभिः समभिच्छन्नः शून्यागारप्रतिश्रयः ।  
वृक्षमूलनिकेतो वा त्यक्तसर्वप्रियाप्रियः ॥ १३ ॥

न शोचन्न प्रहृष्यंश्च तुल्यनिन्दात्मसंस्तुतिः।  
निराशीर्निर्ममो भूत्वा निर्द्वन्द्वो निष्परिग्रहः ॥ १४ ॥

आत्मारामः प्रसन्नात्मा जडान्धबधिराकृतिः ।  
अकुर्वाणः परैः काञ्चित् संविदं जातु कैरपि ॥ १५ ॥

जङ्गमाजङ्गमान् सर्वानविहिंसंश्चतुर्विधान् ।  
प्रजाः सर्वाः स्वधर्मस्थाः समः प्राणभृतः प्रति ॥ १६ ॥

न चाप्यवहसन् कञ्चिन्न कुर्वन् भ्रुकुटीः क्वचित्।  
प्रसन्नवदनो नित्यं सर्वेन्द्रियसुसंयतः ॥ १७ ॥

अपृच्छन् कस्यचिन्मार्गं प्रव्रजन्नेव केनचित्।  
न देशं न दिशं काञ्चिद् गन्तुमिच्छन् विशेषतः ॥ १८ ॥

गमने निरपेक्षश्च पश्चादनवलोकयन् ।  
ऋजुः प्रणिहितो गच्छंस्त्रसं स्थावरवर्जकः ॥ १९ ॥

स्वभावस्तु प्रयात्यग्रे प्रभवन्त्यशनान्यपि ।  
द्वन्द्वानि च विरुद्धानि तानि सर्वाण्यचिन्तयन् ॥ २० ॥

अल्पं वास्वादु वा भोज्यं पूर्वालाभेन जातुचित्।  
अन्येष्वपि चरल्ँलाभमलाभे सप्त पूरयन् ॥ २१ ॥

विधूमे न्यस्तमुसले व्यङ्गारे भुक्तवज्जने।  
अतीतपात्रसंचारे काले विगतभिक्षुके ॥ २२ ॥  
एककालं चरन् भैक्ष्यं त्रीनथ द्वे च पञ्च वा।  
स्नेहपाशं विमुच्याहं चरिष्यामि महीमिमाम् ॥ २३ ॥

अलाभे सति वा लाभे समदर्शी महातपाः।  
न जिजीविषुवत् किंचिन्न मुमूर्षुवदाचरन् ॥ २४ ॥

जीवितं मरणं चैव नाभिनन्दन्न च द्विषन्।  
वास्यैकं तक्षतो बाहुं चन्दनेनैकमुक्षतः ॥ २५ ॥  
नाकल्याणं न कल्याणं चिन्तयन्नुभयोस्तयोः।

याः काश्चिज्जीवता शक्याः कर्तुमभ्युदयक्रियाः।  
सर्वास्ताः समभित्यज्य निमेषादिव्यवस्थितः ॥ २६ ॥

तेषु नित्यमसक्तश्च त्यक्तसर्वेन्द्रियक्रियः ।  
सुपरित्यक्तसंकल्पः सुनिर्णिक्तात्मकल्मषः ॥ २७ ॥

विमुक्तः सर्वसंगेभ्यो व्यतीतः सर्ववागुराः।  
न वशे कस्यचित्तिष्ठन् सधर्मा मातरिश्वनः ॥ २८ ॥

वीतरागश्चरन्नेवं तुष्टिं प्राप्स्यामि शाश्वतीम्।  
तृष्णया हि महत् पापमज्ञानादस्मि कारितः ॥ २९ ॥

कुशलाकुशलान्येके कृत्वा कर्माणि मानवाः।  
कार्यकारणसंश्लिष्टं स्वजनं नाम बिभ्रति ॥ ३० ॥

आयुषोऽन्ते प्रहायेदं क्षीणप्राणं कलेवरम्।  
प्रतिगृह्णाति तत् पापं कर्तुः कर्मफलं हि तत् ॥ ३१ ॥

एवं संसारचक्रेऽस्मिन् व्याविद्धे रथचक्रवत्।  
समेति भूतग्रामोऽयं भूतग्रामेण कार्यवान् ॥ ३२ ॥

जन्ममृत्युजराव्याधिवेदनाभिरभिद्रुतम् ।  
अपारमिव चास्वस्थं संसारं त्यजतः सुखम् ॥ ३३ ॥

दिवः पतत्सु देवेषु स्थानेभ्यश्च महर्षिषु।  
को हि नाम भवेनार्थी भवेत् कारणतत्त्ववित् ॥ ३४ ॥

कृत्वा हि विविधं कर्म तत्तद् विविधलक्षणम्।  
पार्थिवैर्नृपतिः स्वल्पैः कारणैरेव बध्यते ॥ ३५ ॥

तस्मात् प्रज्ञामृतमिदं चिरान्मां प्रत्युपस्थितम्।  
तत् प्राप्य प्रार्थये स्थानमव्ययं शाश्वतं ध्रुवम् ॥ ३६ ॥

एतया संततं धृत्या चरन्नेवंप्रकारया।  
जन्ममृत्युजराव्याधिवेदनाभिरभिद्रुतम् ।  
देहं संस्थापयिष्यामि निर्भयं मार्गमास्थितः ॥ ३७ ॥