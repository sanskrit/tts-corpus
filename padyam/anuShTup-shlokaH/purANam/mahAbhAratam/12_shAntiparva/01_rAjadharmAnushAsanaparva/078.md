+++
title_full = "078 आपत्तिकालमें ब्राह्मणके लिये वैश्यवृत्तिसे निर्वाह करनेकी छूट तथा लुटेरोंसे अपनी और दूसरोंकी रक्षा करनेके लिये सभी जातियोंको शस्त्र धारण करनेका अधिकार एवं रक्षकको सम्मानका पात्र स्वीकार करना"
title = "०७८"

+++


व्याख्याता राजधर्मेण वृत्तिरापत्सु भारत।  
कथं स्विद् वैश्यधर्मेण संजीवेद् ब्राह्मणो न वा ॥ १ ॥

अशक्तः क्षत्रधर्मेण वैश्यधर्मेण वर्तयेत्।  
कृषिगोरक्ष्यमास्थाय व्यसने वृत्तिसंक्षये ॥ २ ॥

कानि पण्यानि विक्रीय स्वर्गलोकान्न हीयते।  
ब्राह्मणो वैश्यधर्मेण वर्तयन् भरतर्षभ ॥ ३ ॥

सुरा लवणमित्येव तिलान् केसरिणः पशून्।  
वृषभान् मधुमांसं च कृतान्नं च युधिष्ठिर ॥ ४ ॥  
सर्वास्ववस्थास्वेतानि ब्राह्मणः परिवर्जयेत् ।  
एतेषां विक्रयात् तात ब्राह्मणो नरकं व्रजेत् ॥ ५ ॥

अजोऽग्निर्वरुणो मेषः सूर्योऽश्वः पृथिवी विराट्।  
धेनुर्यज्ञश्च सोमश्च न विक्रेयाः कथंचन ॥ ६ ॥  
पक्वेनामस्य निमयं न प्रशंसन्ति साधवः।  
निमयेत् पक्वमामेन भोजनार्थाय भारत ॥ ७ ॥

वयं सिद्धमशिष्यामो भवान् साधयतामिदम्।  
एवं संवीक्ष्य निमयेन्नाधर्मोऽस्ति कथंचन ॥ ८ ॥

अत्र ते वर्तयिष्यामि यथा धर्मः सनातनः।  
व्यवहारप्रवृत्तानां तन्निबोध युधिष्ठिर ॥ ९ ॥

भवतेऽहं ददानीदं भवानेतत् प्रयच्छतु।  
रुचितो वर्तते धर्मो न बलात् सम्प्रवर्तते ॥ १० ॥

इत्येवं सम्प्रवर्तन्ते व्यवहाराः पुरातनाः।  
ऋषीणामितरेषां च साधु चैतदसंशयम् ॥ ११ ॥

अथ तात यदा सर्वाः शस्त्रमाददते प्रजाः।  
व्युत्क्रामन्ति स्वधर्मेभ्यः क्षत्रस्य क्षीयते बलम् ॥ १२ ॥  
राजा त्राता तु लोकस्य कथं च स्यात् परायणम्।  
एतन्मे संशयं ब्रूहि विस्तरेण नराधिप ॥ १३ ॥

दानेन तपसा यज्ञैरद्रोहेण दमेन च।  
ब्राह्मणप्रमुखा वर्णाः क्षेममिच्छेयुरात्मनः ॥ १४ ॥

तेषां ये वेदबलिनस्तेऽभ्युत्थाय समन्ततः।  
राज्ञो बलं वर्धयेयुर्महेन्द्रस्येव देवताः ॥ १५ ॥

राज्ञोऽपि क्षीयमाणस्य ब्रह्मैवाहुः परायणम्।  
तस्माद् ब्रह्मबलेनैव समुत्थेयं विजानता ॥ १६ ॥

यदा भुवि जयी राजा क्षेमं राष्ट्रेऽभिसंदधेत्।  
तदा वर्णा यथाधर्मं निविशेयुः कथंचन ॥ १७ ॥

उन्मर्यादे प्रवृत्ते तु दस्युभिः संकरे कृते।  
सर्वे वर्णा न दुष्येयुः शस्त्रवन्तो युधिष्ठिर ॥ १८ ॥

अथ चेत् सर्वतः क्षत्रं प्रदुष्येद् ब्राह्मणं प्रति।  
कस्तस्य ब्राह्मणस्त्राता को धर्मः किं परायणम् ॥ १९ ॥

तपसा ब्रह्मचर्येण शस्त्रेण च बलेन च।  
अमायया मायया च नियन्तव्यं तदा भवेत् ॥ २० ॥

क्षत्रियस्यातिवृत्तस्य ब्राह्मणेषु विशेषतः ।  
ब्रह्मैव संनियन्तृ स्यात् क्षत्रं हि ब्रह्मसम्भवम् ॥ २१ ॥

अद्भ्योऽग्निर्ब्रह्मतः क्षत्रमश्मनो लोहमुत्थितम् ।  
तेषां सर्वत्रगं तेजः स्वासु योनिषु शाम्यति ॥ २२ ॥

यदा छिनत्त्ययोऽश्मानमग्निश्चापोऽभिगच्छति ।  
क्षत्रं च ब्राह्मणं द्वेष्टि तदा नश्यन्ति ते त्रयः॥२३॥

तस्माद् ब्रह्मणि शाम्यन्ति क्षत्रियाणां युधिष्ठिर।  
समुदीर्णान्यजेयानि तेजांसि च बलानि च ॥ २४ ॥

ब्रह्मवीर्ये मृदुभूते क्षत्रवीर्ये च दुर्बले।  
दुष्टेषु सर्ववर्णेषु ब्राह्मणान् प्रति सर्वशः ॥ २५ ॥  
ये तत्र युद्धं कुर्वन्ति त्यक्त्वा जीवितमात्मनः।  
ब्राह्मणान् परिरक्षन्तो धर्ममात्मानमेव च ॥ २६ ॥  
मनस्विनो मन्युमन्तः पुण्यश्लोका भवन्ति ते।  
ब्राह्मणार्थं हि सर्वेषां शस्त्रग्रहणमिष्यते ॥ २७ ॥

अतिस्विष्टमधीतानां लोकानतितपस्विनाम् ।  
अनाशनाग्न्योर्विशतां शूरा यान्ति परां गतिम् ॥ २८ ॥

ब्राह्मणस्त्रिषु वर्णेषु शस्त्रं गृह्णन्न दुष्यति।  
एवमेवात्मनस्त्यागान्नान्यं धर्मं विदुर्जनाः ॥ २९ ॥

तेभ्यो नमश्च भद्रं च ये शरीराणि जुह्वते।  
ब्रह्मद्विषो नियच्छन्तस्तेषां नोऽस्तु सलोकता।  
ब्रह्मलोकजितः स्वर्ग्यान् वीरांस्तान्‌ मनुरब्रवीत् ॥ ३० ॥

यथाश्वमेधावभृथे स्नाताः पूता भवन्त्युत।  
दुष्कृतस्य प्रणाशेन ततः शस्त्रहता रणे ॥ ३१ ॥

भवत्यधर्मो धर्मो हि धर्माधर्मावुभावपि।  
कारणाद् देशकालस्य देशकालः स तादृशः ॥ ३२ ॥

मैत्राः क्रूराणि कुर्वन्तो जयन्ति स्वर्गमुत्तमम्।  
धर्म्याः पापानि कुर्वाणा गच्छन्ति परमां गतिम् ॥ ३३ ॥

ब्राह्मणस्त्रिषु कालेषु शस्त्रं गृह्णन्न दुष्यति।  
आत्मत्राणे वर्णदोषे दुर्दम्यनियमेषु च ॥ ३४ ॥

अभ्युत्थिते दस्युबले क्षत्रार्थे वर्णसंकरे।  
सम्प्रमूढेषु वर्णेषु यद्यन्योऽभिभवेद् बली ॥ ३५ ॥  
ब्राह्मणो यदि वा वैश्यः शूद्रो वा राजसत्तम।  
दस्युभ्योऽथ प्रजा रक्षेद् दण्डं धर्मेण धारयन् ॥ ३६ ॥  
कार्यं कुर्यान्न वा कुर्यात् संवार्यो वा भवेन्न वा।  
तस्माच्छस्त्रं ग्रहीतव्यमन्यत्र क्षत्रबन्धुतः ॥ ३७ ॥

अपारे यो भवेत् पारमप्लवे यः प्लवो भवेत्।  
शूद्रो वा यदि वाप्यन्यः सर्वथा मानमर्हति ॥ ३८ ॥

यमाश्रित्य नरा राजन् वर्तयेयुर्यथासुखम्।  
अनाथास्तप्यमानाश्च दस्युभिः परिपीडिताः ॥ ३९ ॥  
तमेव पूजयेयुस्ते प्रीत्या स्वमिव बान्धवम्।  
अभीरभीक्ष्णं कौरव्य कर्ता सन्मानमर्हति ॥ ४० ॥

किं तैर्येऽनडुहो नोह्याः किं धेन्वा वाप्यदुग्धया।  
वन्ध्यया भार्यया कोऽर्थःकोऽर्थो राज्ञाप्यरक्षता ॥ ४१ ॥

यथा दारुमयो हस्ती यथा चर्ममयो मृगः।  
यथा ह्यनर्थः षण्ढो वा पार्थ क्षेत्रं यथोषरम् ॥ ४२ ॥  
एवं विप्रोऽनधीयानो राजा यश्च न रक्षिता।  
मेघो न वर्षते यश्च सर्वथा ते निरर्थकाः ॥ ४३ ॥

नित्यं यस्तु सतो रक्षेदसतश्च निवर्तयेत्।  
स एव राजा कर्तव्यस्तेन सर्वमिदं धृतम् ॥ ४४ ॥