+++
title_full = "084 इन्द्र और बृहस्पतिके संवादमें सान्त्वनापूर्ण मधुर वचन बोलनेका महत्त्व"
title = "०८४ इन्द्रबृहस्पतिसंवादे"

+++


अत्राप्युदाहरन्तीममितिहासं पुरातनम् ।  
बृहस्पतेश्च संवादं शक्रस्य च युधिष्ठिर ॥ १ ॥

किं स्विदेकपदं ब्रह्मन् पुरुषः सम्यगाचरन्।  
प्रमाणं सर्वभूतानां यशश्चैवाप्नुयान्महत् ॥ २ ॥

सान्त्वमेकपदं शक्र पुरुषः सम्यगाचरन्।  
प्रमाणं सर्वभूतानां यशश्चैवाप्नुयान्महत् ॥ ३ ॥

एतदेकपदं शक्र सर्वलोकसुखावहम् ।  
आचरन् सर्वभूतेषु प्रियो भवति सर्वदा ॥ ४ ॥

यो हि नाभाषते किंचित् सर्वदा भ्रुकुटीमुखः।  
द्वेष्यो भवति भूतानां स सान्त्वमिह नाचरन् ॥ ५ ॥

यस्तु सर्वमभिप्रेक्ष्य पूर्वमेवाभिभाषते ।  
स्मितपूर्वाभिभाषी च तस्य लोकः प्रसीदति ॥ ६ ॥

दानमेव हि सर्वत्र सान्त्वेनानभिजल्पितम्।  
न प्रीणयति भूतानि निर्व्यञ्जनमिवाशनम् ॥ ७ ॥

आदानादपि भूतानां मधुरामीरयन् गिरम्।  
सर्वलोकमिमं शक्र सान्त्वेन कुरुते वशे ॥ ८ ॥

तस्मात् सान्त्वं प्रयोक्तव्यं दण्डमाधित्सतोऽपि हि।  
फलं च जनयत्येवं न चास्योद्विजते जनः ॥ ९ ॥

सुकृतस्य हि सान्त्वस्य श्लक्ष्णस्य मधुरस्य च।  
सम्यगासेव्यमानस्य तुल्यं जातु न विद्यते ॥ १० ॥

इत्युक्तः कृतवान् सर्वं यथा शक्रः पुरोधसा।  
तथा त्वमपि कौन्तेय सम्यगेतत् समाचर ॥ ११ ॥