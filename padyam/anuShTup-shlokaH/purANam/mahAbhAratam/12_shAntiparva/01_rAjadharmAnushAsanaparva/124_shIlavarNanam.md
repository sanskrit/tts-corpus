+++
title_full = "124 इन्द्र और प्रह्लादकी कथा—शीलका प्रभाव, शीलके अभावमें धर्म, सत्य, सदाचार, बल और लक्ष्मीके न रहनेका वर्णन"
title = "१२४ शीलवर्णनम्"

+++


इमे जना नरश्रेष्ठ प्रशंसन्ति सदा भुवि।  
धर्मस्य शीलमेवादौ ततो मे संशयो महान् ॥ १ ॥

यदि तच्छक्यमस्माभिर्ज्ञातुं धर्मभृतां वर।  
श्रोतुमिच्छामि तत् सर्वं यथैतदुपलभ्यते ॥ २ ॥

कथं तत् प्राप्यते शीलं श्रोतुमिच्छामि भारत।  
किंलक्षणं च तत् प्रोक्तं ब्रूहि मे वदतां वर॥३॥

पुरा दुर्योधनेनेह धृतराष्ट्राय मानद।  
आख्यातं तप्यमानेन श्रियं दृष्ट्वा तथागताम् ॥ ४ ॥  
इन्द्रप्रस्थे महाराज तव सभ्रातृकस्य ह।  
सभायां चाह वचनं तत् सर्वं शृणु भारत ॥ ५ ॥  
भवतस्तां सभां दृष्ट्वा समृद्धिं चाप्यनुत्तमाम्।  
दुर्योधनस्तदाऽऽसीनः सर्वं पित्रे न्यवेदयत् ॥ ६ ॥

श्रुत्वा हि धृतराष्ट्रश्च दुर्योधनवचस्तदा।  
अब्रवीत् कर्णसहितं दुर्योधनमिदं वचः ॥ ७ ॥

किमर्थं तप्यसे पुत्र श्रोतुमिच्छामि तत्त्वतः।  
श्रुत्वा त्वामनुनेष्यामि यदि सम्यग् भविष्यति ॥ ८ ॥

त्वया च महदैश्वर्यं प्राप्तं परपुरञ्जय।  
किंकरा भ्रातरः सर्वे मित्रसम्बन्धिनः सदा ॥ ९ ॥

आच्छादयसि प्रावारानश्नासि पिशितौदनम् ।  
आजानेया वहन्त्यश्वाः केनासि हरिणः कृशः ॥ १० ॥

दश तानि सहस्राणि स्नातकानां महात्मनाम्।  
भुञ्जते रुक्मपात्रीभिर्युधिष्ठिरनिवेशने ॥ ११ ॥

दृष्ट्वा च तां सभां दिव्यां दिव्यपुष्पफलान्विताम्।  
अश्वांस्तित्तिरकल्माषान् वस्त्राणि विविधानि च ॥ १२ ॥  
दृष्ट्वा तां पाण्डवेयानामृद्धिं वैश्रवणीं शुभाम्।  
अमित्राणां सुमहतीमनुशोचामि भारत ॥ १३ ॥

यदीच्छसि श्रियं तात यादृशी सा युधिष्ठिरे।  
विशिष्टां वा नरव्याघ्र शीलवान् भव पुत्रक ॥ १४ ॥

शीलेन हि त्रयो लोकाः शक्या जेतुं न संशयः।  
न हि किंचिदसाध्यं वै लोके शीलवतां भवेत् ॥ १५ ॥

एकरात्रेण मान्धाता त्र्यहेण जनमेजयः।  
सप्तरात्रेण नाभागः पृथिवीं प्रतिपेदिरे ॥ १६ ॥

एते हि पार्थिवाः सर्वे शीलवन्तो दयान्विताः।  
अतस्तेषां गुणक्रीता वसुधा स्वयमागता ॥ १७ ॥

कथं तत् प्राप्यते शीलं श्रोतुमिच्छामि भारत।  
येन शीलेन तैः प्राप्ता क्षिप्रमेव वसुन्धरा ॥ १८ ॥

अत्राप्युदाहरन्तीममितिहासं पुरातनम् ।  
नारदेन पुरा प्रोक्तं शीलमाश्रित्य भारत ॥ १९ ॥

प्रह्रादेन हृतं राज्यं महेन्द्रस्य महात्मनः।  
शीलमाश्रित्य दैत्येन त्रैलोक्यं च वशे कृतम् ॥ २० ॥

ततो बृहस्पतिं शक्रः प्राञ्जलिः समुपस्थितः।  
तमुवाच महाप्राज्ञः श्रेय इच्छामि वेदितुम् ॥ २१ ॥

ततो बृहस्पतिस्तस्मै ज्ञानं नैःश्रेयसं परम्।  
कथयामास भगवान् देवेन्द्राय कुरूद्वह ॥ २२ ॥

एतावच्छ्रेय इत्येव बृहस्पतिरभाषत ।  
इन्द्रस्तु भूयः पप्रच्छ को विशेषो भवेदिति ॥ २३ ॥

विशेषोऽस्ति महांस्तात भार्गवस्य महात्मनः।  
अत्रागमय भद्रं ते भूय एव सुरर्षभ ॥ २४ ॥

आत्मनस्तु ततः श्रेयो भार्गवात् सुमहातपाः।  
ज्ञानमागमयत् प्रीत्या पुनः स परमद्युतिः ॥ २५ ॥

तेनापि समनुज्ञातो भार्गवेण महात्मना।  
श्रेयोऽस्तीति पुनर्भूयः शुक्रमाह शतक्रतुः ॥ २६ ॥

भार्गवस्त्वाह सर्वज्ञः प्रह्रादस्य महात्मनः।  
ज्ञानमस्ति विशेषेणेत्युक्तो हृष्टश्च सोऽभवत् ॥ २७ ॥

स ततो ब्राह्मणो भूत्वा प्रह्रादं पाकशासनः।  
गत्वा प्रोवाच मेधावी श्रेय इच्छामि वेदितुम् ॥ २८ ॥

प्रह्रादस्त्वब्रवीद् विप्रं क्षणो नास्ति द्विजर्षभ।  
त्रैलोक्यराज्यसक्तस्य ततो नोपदिशामि ते ॥ २९ ॥

ब्राह्मणस्त्वब्रवीद् राजन्‌ यस्मिन्‌ काले क्षणो भवेत्।  
तदोपादेष्टुमिच्छामि यदाचर्यमनुत्तमम् ॥ ३० ॥

ततः प्रीतोऽभवद् राजा प्रह्रादो ब्रह्मवादिनः।  
तथेत्युक्त्वा शुभे काले ज्ञानतत्त्वं ददौ तदा ॥ ३१ ॥

ब्राह्मणोऽपि यथान्यायं गुरुवृत्तिमनुत्तमाम् ।  
चकार सर्वभावेन यदस्य मनसेप्सितम् ॥ ३२ ॥

पृष्टश्च तेन बहुशः प्राप्तं कथमनुत्तमम्।  
त्रैलोक्यराज्यं धर्मज्ञ कारणं तद् ब्रवीहि मे।  
प्रह्रादोऽपि महाराज ब्राह्मणं वाक्यमब्रवीत् ॥ ३३ ॥

नासूयामि द्विजान् विप्र राजास्मीति कदाचन।  
काव्यानि वदतां तेषां संयच्छामि वहामि च ॥ ३४ ॥

ते विश्रब्धाः प्रभाषन्ते संयच्छन्ति च मां सदा।  
ते मां काव्यपथे युक्तं शुश्रूषुमनसूयकम् ॥ ३५ ॥  
धर्मात्मानं जितक्रोधं नियतं संयतेन्द्रियम्।  
समासिञ्चन्ति शास्तारः क्षौद्रं मध्विव मक्षिकाः ॥ ३६ ॥

सोऽहं वागग्रविद्यानां रसानामवलेहिता ।  
स्वजात्यानधितिष्ठामि नक्षत्राणीव चन्द्रमाः ॥ ३७ ॥

एतत् पृथिव्याममृतमेतच्चक्षुरनुत्तमम् ।  
यद् ब्राह्मणमुखे काव्यमेतच्छ्रुत्वा प्रवर्तते ॥ ३८ ॥

एतावच्छ्रेय इत्याह प्रह्रादो ब्रह्मवादिनम्।  
शुश्रूषितस्तेन तदा दैत्येन्द्रो वाक्यमब्रवीत् ॥ ३९ ॥

यथावद् गुरुवृत्त्या ते प्रीतोऽस्मि द्विजसत्तम।  
वरं वृणीष्व भद्रं ते प्रदातास्मि न संशयः ॥ ४० ॥

कृतमित्येव दैत्येन्द्रमुवाच स च वै द्विजः।  
प्रह्रादस्त्वब्रवीत् प्रीतो गृह्यतां वर इत्युत ॥ ४१ ॥

यदि राजन् प्रसन्नस्त्वं मम चेदिच्छसि प्रियम्।  
भवतः शीलमिच्छामि प्राप्तुमेष वरो मम ॥ ४२ ॥

ततः प्रीतस्तु दैत्येन्द्रो भयमस्याभवन्महत्।  
वरे प्रदिष्टे विप्रेण नाल्पतेजायमित्युत ॥ ४३ ॥

एवमस्त्विति स प्राह प्रह्रादो विस्मितस्तदा।  
उपाकृत्य तु विप्राय वरं दुःखान्वितोऽभवत् ॥ ४४ ॥

दत्ते वरे गते विप्रे चिन्ताऽऽसीन्महती तदा।  
प्रह्रादस्य महाराज निश्चयं न च जग्मिवान् ॥ ४५ ॥

तस्य चिन्तयतस्तावच्छायाभूतं महाद्युति ।  
तेजो विग्रहवत् तात शरीरमजहात् तदा ॥ ४६ ॥

तमपृच्छन्महाकायं प्रह्रादः को भवानिति।  
प्रत्याहतं तु शीलोऽस्मि त्यक्तो गच्छाम्यहं त्वया ॥ ४७ ॥

तस्मिन् द्विजोत्तमे राजन् वत्स्याम्यहमनिन्दिते।  
योऽसौ शिष्यत्वमागम्य त्वयि नित्यं समाहितः ॥ ४८ ॥

इत्युक्त्वान्तर्हितं तद् वै शक्रं चान्वाविशत् प्रभो।  
तस्मिंस्तेजसि याते तु तादृग्‌रूपस्ततोऽपरः ॥ ४९ ॥  
शरीरान्निःसृतस्तस्य को भवानिति चाब्रवीत्।  
धर्मं प्रह्राद मां विद्धि यत्रासौ द्विजसत्तमः ॥ ५० ॥  
तत्र यास्यामि दैत्येन्द्र यतः शीलं ततो ह्यहम्।

ततोऽपरो महाराज प्रज्वलन्निव तेजसा ॥ ५१ ॥  
शरीरान्निःसृतस्तस्य प्रह्रादस्य महात्मनः ।

को भवानिति पृष्टश्च तमाह स महाद्युतिः ॥ ५२ ॥  
सत्यं विद्ध्यसुरेन्द्राद्य प्रयास्ये धर्ममन्वहम्।

तस्मिन्ननुगते सत्ये महान् वै पुरुषोऽपरः ॥ ५३ ॥  
निश्चक्राम ततस्तस्मात् पृष्टश्चाह महाबलः।  
वृत्तं प्रह्राद मां विद्धि यतः सत्यं ततो ह्यहम्॥५४॥

तस्मिन् गते महाशब्दः शरीरात् तस्य निर्ययौ।  
पृष्टश्चाह बलं विद्धि यतो वृत्तमहं ततः ॥ ५५ ॥

इत्युक्त्वा प्रययौ तत्र यतो वृत्तं नराधिप।  
ततः प्रभामयी देवी शरीरात् तस्य निर्ययौ ॥ ५६ ॥  
तामपृच्छत् स दैत्येन्द्रः सा श्रीरित्येनमब्रवीत्।  
उषितास्मि स्वयं वीर त्वयि सत्यपराक्रम ॥ ५७ ॥  
त्वया त्यक्ता गमिष्यामि बलं ह्यनुगता ह्यहम्।

ततो भयं प्रादुरासीत् प्रह्रादस्य महात्मनः ॥ ५८ ॥  
अपृच्छत् स ततो भूयः क्व यासि कमलालये।  
त्वं हि सत्यव्रता देवी लोकस्य परमेश्वरी।  
कश्चासौ ब्राह्मणश्रेष्ठस्तत्त्वमिच्छामि वेदितुम् ॥ ५९ ॥

स शक्रो ब्रह्मचारी यस्त्वत्तश्चैवोपशिक्षितः।  
त्रैलोक्ये ते यदैश्वर्यं तत् तेनापहृतं प्रभो ॥ ६० ॥

शीलेन हि त्रयो लोकास्त्वया धर्मज्ञ निर्जिताः।  
तद्विज्ञाय सुरेन्द्रेण तव शीलं हृतं प्रभो ॥ ६१ ॥

धर्मः सत्यं तथा वृत्तं बलं चैव तथाप्यहम्।  
शीलमूला महाप्राज्ञ सदा नास्त्यत्र संशयः ॥ ६२ ॥

एवमुक्त्वा गता श्रीस्तु ते च सर्वे युधिष्ठिर।  
दुर्योधनस्तु पितरं भूय एवाब्रवीद् वचः ॥ ६३ ॥  
शीलस्य तत्त्वमिच्छामि वेत्तुं कौरवनन्दन।  
प्राप्यते च यथा शीलं तं चोपायं वदस्व मे॥६४॥

सोपायं पूर्वमुद्दिष्टं प्रह्रादेन महात्मना।  
संक्षेपेण तु शीलस्य शृणु प्राप्तिं नरेश्वर ॥ ६५ ॥

अद्रोहः सर्वभूतेषु कर्मणा मनसा गिरा।  
अनुग्रहश्च दानं च शीलमेतत् प्रशस्यते ॥ ६६ ॥

यदन्येषां हितं न स्यादात्मनः कर्म पौरुषम्।  
अपत्रपेत वा येन न तत् कुर्यात् कथंचन ॥ ६७ ॥

तत्तु कर्म तथा कुर्याद् येन श्लाघ्येत संसदि।  
शीलं समासेनैतत् ते कथितं कुरुसत्तम ॥ ६८ ॥

यद्यप्यशीला नृपते प्राप्नुवन्ति श्रियं क्वचित्।  
न भुञ्जते चिरं तात समूलाश्च न सन्ति ते॥६९॥

एतद् विदित्वा तत्त्वेन शीलवान् भव पुत्रक।  
यदीच्छसि श्रियं तात सुविशिष्टां युधिष्ठिरात् ॥ ७० ॥

एतत् कथितवान् पुत्रे धृतराष्ट्रो नराधिपः।  
एतत् कुरुष्व कौन्तेय ततः प्राप्स्यसि तत् फलम् ॥ ७१ ॥