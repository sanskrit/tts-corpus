+++
title_full = "102 विजयसूचक शुभाशुभ लक्षणोंका तथा उत्साही और बलवान् सैनिकोंका वर्णन एवं राजाको युद्धसम्बन्धी नीतिका निर्देश"
title = "१०२ सेनानीतिकथने"

+++


जयित्र्याः कानि रूपाणि भवन्ति भरतर्षभ।  
पृतनायाः प्रशस्तानि तानि चेच्छामि वेदितुम् ॥ १ ॥

जयित्र्या यानि रूपाणि भवन्ति भरतर्षभ।  
पृतनायाः प्रशस्तानि तानि वक्ष्यामि सर्वशः ॥ २ ॥

दैवे पूर्वं प्रकुपिते मानुषे कालचोदिते।  
तद्विद्वांसोऽनुपश्यन्ति ज्ञानदिव्येन चक्षुषा ॥ ३ ॥  
प्रायश्चित्तविधिं चात्र जपहोमांश्च तद्विदः।  
मङ्गलानि च कुर्वन्ति शमयन्त्यहितानि च ॥ ४ ॥

उदीर्णमनसो योधा वाहनानि च भारत।  
यस्यां भवन्ति सेनायां ध्रुवं तस्यां परो जयः ॥ ५ ॥

अन्वेतान् वायवो यान्ति तथैवेन्द्रधनूंषि च।  
अनुप्लवन्तो मेघाश्च तथाऽऽदित्यस्य रश्मयः ॥ ६ ॥  
गोमायवश्चानुकूला बलगृध्राश्च सर्वशः ।  
अर्हयेयुर्यदा सेनां तदा सिद्धिरनुत्तमा ॥ ७ ॥

प्रसन्नभाः पावकश्चोर्ध्वरश्मिः  
प्रदक्षिणावर्तशिखो विधूमः ।  
पुण्या गन्धाश्चाहुतीनां भवन्ति  
जयस्यैतद् भाविनो रूपमाहुः ॥ ८ ॥

गम्भीरशब्दाश्च महास्वनाश्च  
शङ्खाश्च भेर्यश्च नदन्ति यत्र।  
युयुत्सवश्चाप्रतीपा भवन्ति  
जयस्यैतद् भाविनो रूपमाहुः ॥ ९ ॥

इष्टा मृगाः पृष्ठतो वामतश्च  
सम्प्रस्थितानां च गमिष्यतां च।  
जिघांसतां दक्षिणाः सिद्धिमाहु-  
र्ये त्वग्रतस्ते प्रतिषेधयन्ति ॥ १० ॥

माङ्गल्यशब्दान् शकुना वदन्ति  
हंसाः क्रौञ्चाः शतपत्राश्च चाषाः।  
हृष्टा योधाः सत्त्ववन्तो भवन्ति  
जयस्यैतद् भाविनो रूपमाहुः ॥ ११ ॥

शस्त्रैर्यन्त्रैः कवचैः केतुभिश्च  
सुभानुभिर्मुखवर्णैश्च यूनाम् ।  
भ्राजिष्मती दुष्प्रतिवीक्षणीया  
येषां चमूस्तेऽभिभवन्ति शत्रून् ॥ १२ ॥

शुश्रूषवश्चानभिमानिनश्च  
परस्परं सौहृदमास्थिताश्च ।  
येषां योधाः शौचमनुष्ठिताश्च  
जयस्यैतद् भाविनो रूपमाहुः ॥ १३ ॥

शब्दाः स्पर्शास्तथा गन्धा विचरन्ति मनःप्रियाः।  
धैर्यं चाविशते योधान् विजयस्य मुखं च तत् ॥ १४ ॥

इष्टो वामः प्रविष्टस्य दक्षिणः प्रविविक्षतः।  
पश्चात्संसाधयत्यर्थं पुरस्ताच्च निषेधति ॥ १५ ॥

सम्भृत्य महतीं सेनां चतुरङ्गां युधिष्ठिर।  
साम्नैव वर्तयेः पूर्वं प्रयतेथास्ततो युधि ॥ १६ ॥

जघन्य एष विजयो यद् युद्धं नाम भारत।  
यादृच्छिको युधि जयो दैवो वेति विचारणम् ॥ १७ ॥

अपामिव महावेगस्त्रस्ता इव महामृगाः।  
दुर्निवार्यतमा चैव प्रभग्ना महती चमूः ॥ १८ ॥

भग्ना इत्येव भज्यन्ते विद्वांसोऽपि न कारणम्।  
उदारसारा महती रुरुसंघोपमा चमूः ॥ १९ ॥

परस्परज्ञाः संहृष्टास्त्यक्तप्राणाः सुनिश्चिताः ।  
अपि पञ्चाशतं शूरा निघ्नन्ति परवाहिनीम् ॥ २० ॥

अपि वा पञ्च षट् सप्त संहताः कृतनिश्चयाः।  
कुलीनाः पूजिताः सम्यग् विजयन्तीह शात्रवान् ॥ २१ ॥

संनिपातो न मन्तव्यः शक्ये सति कथंचन।  
सान्त्वभेदप्रदानानां युद्धमुत्तरमुच्यते ॥ २२ ॥

संदर्शेनैव सेनाया भयं भीरून् प्रबाधते।  
वज्रादिव प्रज्वलितादियं क्व नु पतिष्यति ॥ २३ ॥

अभिप्रयातां समितिं ज्ञात्वा ये प्रतियान्त्यथ।  
तेषां स्यन्दन्ति गात्राणि योधानां विजयस्य च ॥ २४ ॥

विषयो व्यथते राजन् सर्वः सस्थाणुजङ्गमः।  
अस्य प्रतापतप्तानां मज्जा सीदति देहिनाम् ॥ २५ ॥

तेषां सान्त्वं क्रूरमिश्रं प्रणेतव्यं पुनः पुनः।  
सम्पीड्यमाना हि परैर्योगमायान्ति सर्वतः ॥ २६ ॥

आन्तराणां च भेदार्थं चरानभ्यवचारयेत्।  
यश्च तस्मात् परो राजा तेन सन्धिः प्रशस्यते ॥ २७ ॥

न हि तस्यान्यथा पीडा शक्या कर्तुं तथाविधा।  
यथा सार्धममित्रेण सर्वतः प्रतिबाधनम् ॥ २८ ॥

क्षमा वै साधुमायाति न ह्यसाधून्क्षमा सदा।  
क्षमायाश्चाक्षमायाश्च पार्थ विद्धि प्रयोजनम् ॥ २९ ॥

विजित्य क्षममाणस्य यशो राज्ञो विवर्धते।  
महापराधे ह्यप्यस्मिन् विश्वसन्त्यपि शत्रवः ॥ ३० ॥

मन्यते कर्षयित्वा तु क्षमा साध्वीति शम्बरः।  
असंतप्तं तु यद् दारु प्रत्येति प्रकृतिं पुनः ॥ ३१ ॥

नैतत् प्रशंसन्त्याचार्या न च साधुनिदर्शनम्।  
अक्रोधेनाविनाशेन नियन्तव्याः स्वपुत्रवत् ॥ ३२ ॥

द्वेष्यो भवति भूतानामुग्रो राजा युधिष्ठिर।  
मृदुमप्यवमन्यन्ते तस्मादुभयमाचरेत् ॥ ३३ ॥

प्रहरिष्यन् प्रियं ब्रूयात् प्रहरन्नपि भारत।  
प्रहृत्य च कृपायीत शोचन्निव रुदन्निव ॥ ३४ ॥

न मे प्रियं यन्निहताः संग्रामे मामकैर्नरैः।  
न च कुर्वन्ति मे वाक्यमुच्यमानाः पुनः पुनः ॥ ३५ ॥

अहो जीवितमाकाङ्क्षेन्नेदृशो वधमर्हति ।  
सुदुर्लभाः सुपुरुषाः संग्रामेष्वपलायिनः ॥ ३६ ॥  
कृतं ममाप्रियं तेन तेनायं निहतो मृधे।  
इति वाचा बदन् इन्तॄन् पूजयेत रहोगतः ॥ ३७ ॥

हन्तॄणामाहतानां च यत् कुर्युरपराधिनः।  
क्रोशेद् बाहुं प्रगृह्यापि चिकीर्षन् जनसंग्रहम् ॥ ३८ ॥

एवं सर्वास्ववस्थासु सान्त्वपूर्वं समाचरेत्।  
प्रियो भवति भूतानां धर्मज्ञो वीतभीर्नृपः ॥ ३९ ॥

विश्वासं चात्र गच्छन्ति सर्वभूतानि भारत।  
विश्वस्तः शक्यते भोक्तुं यथाकाममुपस्थितः ॥ ४० ॥

तस्माद् विश्वासयेद् राजा सर्वभूतान्यमायया।  
सर्वतः परिरक्षेच्च यो महीं भोक्तुमिच्छति ॥ ४१ ॥