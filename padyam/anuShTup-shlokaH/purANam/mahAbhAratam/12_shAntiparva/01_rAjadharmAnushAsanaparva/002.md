+++
title_full = "002 नारदजीका कर्णको शाप प्राप्त होनेका प्रसंग सुनाना"
title = "००२"

+++


स एवमुक्तस्तु मुनिर्नारदो वदतां वरः।  
कथयामास तत् सर्वं यथा शप्तः स सूतजः ॥ १ ॥

एवमेतन्महाबाहो यथा वदसि भारत।  
न कर्णार्जुनयोः किंचिदविषह्यं भवेद् रणे ॥ २ ॥

गुह्यमेतत् तु देवानां कथयिष्यामि तेऽनघ।  
तन्निबोध महाबाहो यथा वृत्तमिदं पुरा ॥ ३ ॥

क्षत्रं स्वर्गं कथं गच्छेच्छस्त्रपूतमिति प्रभो।  
संघर्षजननस्तस्मात् कन्यागर्भो विनिर्मितः ॥ ४ ॥

स बालस्तेजसा युक्तः सूतपुत्रत्वमागतः।  
चकाराङ्गिरसां श्रेष्ठाद् धनुर्वेदं गुरोस्तदा ॥ ५ ॥

स बलं भीमसेनस्य फाल्गुनस्य च लाघवम्।  
बुद्धिं च तव राजेन्द्र यमयोर्विनयं तदा ॥ ६ ॥  
सख्यं च वासुदेवेन बाल्ये गाण्डीवधन्वनः।  
प्रजानामनुरागं च चिन्तयानो व्यदह्यत ॥ ७ ॥

स सख्यमकरोद् बाल्ये राज्ञा दुर्योधनेन च।  
युष्माभिर्नित्यसंद्विष्टो दैवाच्चापि स्वभावतः ॥ ८ ॥

वीर्याधिकमथालक्ष्य धनुर्वेदे धनंजयम् ।  
द्रोणं रहस्युपागम्य कर्णो वचनमब्रवीत् ॥ ९ ॥

ब्रह्मास्त्रं वेत्तुमिच्छामि सरहस्यनिवर्तनम् ।  
अर्जुनेन समं चाहं युध्येयमिति मे मतिः ॥ १० ॥  
समः शिष्येषु वः स्नेहः पुत्रे चैव तथा ध्रुवम्।  
त्वत्प्रसादान्न मां ब्रूयुकृतास्त्रं विचक्षणाः ॥ ११ ॥

द्रोणस्तथोक्तः कर्णेन सापेक्षः फाल्गुनं प्रति।  
दौरात्म्यं चैव कर्णस्य विदित्वा तमुवाच ह ॥ १२ ॥

ब्रह्मास्त्रं ब्राह्मणो विद्याद् यथावच्चरितव्रतः।  
क्षत्रियो वा तपस्वी यो नान्यो विद्यात् कथंचन ॥ १३ ॥

इत्युक्तोऽङ्गिरसां श्रेष्ठमामन्त्र्य प्रतिपूज्य च।  
जगाम सहसा रामं महेन्द्रं पर्वतं प्रति ॥ १४ ॥

स तु राममुपागम्य शिरसाभिप्रणम्य च।  
ब्राह्मणो भार्गवोऽस्मीति गौरवेणाभ्यगच्छत ॥ १५ ॥

रामस्तं प्रतिजग्राह पृष्ट्वा गोत्रादि सर्वशः।  
उष्यतां स्वागतं चेति प्रीतिमांश्चाभवद् भृशम् ॥ १६ ॥

तत्र कर्णस्य वसतो महेन्द्रे स्वर्गसंनिभे।  
गन्धर्वै राक्षसैर्यक्षैर्देवैश्चासीत् समागमः ॥ १७ ॥

स तत्रेष्वस्त्रमकरोद् भृगुश्रेष्ठाद् यथाविधि।  
प्रियश्चाभवदत्यर्थं देवदानवरक्षसाम् ॥ १८ ॥

स कदाचित् समुद्रान्ते विचरन्नाश्रमान्तिके।  
एकः खड्‌गधनुष्पाणिः परिचक्राम सूर्यजः ॥ १९ ॥

सोऽग्निहोत्रप्रसक्तस्य कस्यचिद् ब्रह्मवादिनः ।  
जघानाज्ञानतः पार्थ होमधेनुं यदृच्छया ॥ २० ॥

तदज्ञानकृतं मत्वा ब्राह्मणाय न्यवेदयत्।  
कर्णः प्रसादयंश्चैनमिदमित्यब्रवीद् वचः ॥ २१ ॥

अबुद्धिपूर्वं भगवन् धेनुरेषा हता तव।  
मया तत्र प्रसादं च कुरुष्वेति पुनः पुनः ॥ २२ ॥

तं स विप्रोऽब्रवीत् क्रुद्धो वाचा निर्भर्त्सयन्निव।  
दुराचार वधार्हस्त्वं फलं प्राप्नुहि दुर्मते ॥ २३ ॥  
येन विस्पर्धसे नित्यं यदर्थं घटसेऽनिशम्।  
युध्यतस्तेन ते पाप भूमिश्चक्रं ग्रसिष्यति ॥ २४ ॥

ततश्चक्रे महीग्रस्ते मूर्धानं ते विचेतसः।  
पातयिष्यति विक्रम्य शत्रुर्गच्छ नराधम ॥ २५ ॥

यथेयं गौर्हता मूढ प्रमत्तेन त्वया मम।  
प्रमत्तस्य तथारातिः शिरस्ते पातयिष्यति ॥ २६ ॥

शप्तः प्रसादयामास कर्णस्तं द्विजसत्तमम्।  
गोभिर्धनैश्च रत्नैश्च स चैनं पुनरब्रवीत् ॥ २७ ॥

न हि मेऽव्याहृतं कुर्यात् सर्वलोकोऽपि केवलम्।  
गच्छ वा तिष्ठ वा यद् वा कार्यं ते तत् समाचर॥२८॥

इत्युक्तो ब्राह्मणेनाथ कर्णो दैन्यादधोमुखः।  
राममभ्यगमद् भीतस्तदेव मनसा स्मरन् ॥ २९ ॥