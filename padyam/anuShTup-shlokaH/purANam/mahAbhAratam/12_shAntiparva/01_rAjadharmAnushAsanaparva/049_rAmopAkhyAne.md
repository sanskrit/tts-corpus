+++
title_full = "049 परशुरामजीके उपाख्यानमें क्षत्रियोंके विनाश और पुनः उत्पन्न होनेकी कथा"
title = "०४९ रामोपाख्याने"

+++


शृणु कौन्तेय रामस्य प्रभावो यो मया श्रुतः।  
महर्षीणां कथयतां विक्रमं तस्य जन्म च ॥ १ ॥

यथा च जामदग्न्येन कोटिशः क्षत्रिया हताः।  
उद्‌भूता राजवंशेषु ये भूयो भारते हताः ॥ २ ॥

जह्नोरजस्तु तनयो बलाकाश्वस्तु तत्सुतः।  
कुशिको नाम धर्मज्ञस्तस्य पुत्रो महीपते ॥ ३ ॥

अग्य्रं तपः समातिष्ठत् सहस्राक्षसमो भुवि।  
पुत्रं लभेयमजितं त्रिलोकेश्वरमित्युत ॥ ४ ॥

तमुग्रतपसं दृष्ट्वा सहस्राक्षः पुरंदरः।  
समर्थं पुत्रजनने स्वयमेवान्वपद्यत ॥ ५ ॥  
पुत्रत्वमगमद् राजंस्तस्य लोकेश्वरेश्वरः ।  
गाधिर्नामाभवत् पुत्रः कौशिकः पाकशासनः ॥ ६ ॥

तस्य कन्याभवद् राजन् नाम्ना सत्यवती प्रभो।  
तां गाधिर्भृगुपुत्राय सर्चीकाय ददौ प्रभुः ॥ ७ ॥

तस्याः प्रीतः स शौचेन भार्गवः कुरुनन्दन।  
पुत्रार्थं श्रपयामास चरुं गाधेस्तथैव च ॥ ८ ॥

आहूयोवाच तां भार्यां सर्चीको भार्गवस्तदा।  
उपयोज्यश्चरुरयं त्वया मात्राप्ययं तव ॥ ९ ॥

तस्या जनिष्यते पुत्रो दीप्तिमान् क्षत्रियर्षभः।  
अजय्यः क्षत्रियैर्लोके क्षत्रियर्षभसूदनः ॥ १० ॥

तवापि पुत्रं कल्याणि धृतिमन्तं शमात्मकम्।  
तपोऽन्वितं द्विजश्रेष्ठं चरुरेष विधास्यति ॥ ११ ॥

इत्येवमुक्त्वा तां भार्यां सर्चीको भृगुनन्दनः।  
तपस्यभिरतः श्रीमाञ्जगामारण्यमेव हि ॥ १२ ॥

एतस्मिन्नेव काले तु तीर्थयात्रापरो नृपः।  
गाधिः सदारः सम्प्राप्तः सर्चीकस्याश्रमं प्रति ॥ १३ ॥

चरुद्वयं गृहीत्वा च राजन् सत्यवती तदा।  
भर्तुर्वाक्यं तदाव्यग्रा मात्रे हृष्टा न्यवेदयत् ॥ १४ ॥

माता तु तस्याः कौन्तेय दुहित्रे स्वं चरुं ददौ।  
तस्याश्चरुमथाज्ञानादात्मसंस्थं चकार ह ॥ १५ ॥

अथ सत्यवती गर्भं क्षत्रियान्तकरं तदा।  
धारयामास दीप्तेन वपुषा घोरदर्शनम् ॥ १६ ॥

तामृचीकस्तदा दृष्ट्वा तस्या गर्भगतं द्विजम्।  
अब्रवीद् भृगुशार्दूलः स्वां भार्यां देवरूपिणीम् ॥ १७ ॥  
मात्रासि व्यंसिता भद्रे चरुव्यत्यासहेतुना।  
भविष्यति हि ते पुत्रः क्रूरकर्मात्यमर्षणः ॥ १८ ॥

उत्पत्स्यति च ते भ्राता ब्रह्मभूतस्तपोरतः।  
विश्वं हि ब्रह्म सुमहच्चरौ तव समाहितम् ॥ १९ ॥  
क्षत्रवीर्यं च सकलं तव मात्रे समर्पितम्।  
विपर्ययेण ते भद्रे नैतदेवं भविष्यति ॥ २० ॥  
मातुस्ते ब्राह्मणो भूयात् तव च क्षत्रियः सुतः।

सैवमुक्ता महाभागा भर्त्रा सत्यवती तदा ॥ २१ ॥  
पपात शिरसा तस्मै वेपन्ती चाब्रवीदिदम्।  
नार्होऽसि भगवन्नद्य वक्तुमेवंविधं वचः।  
ब्राह्मणापसदं पुत्रं प्राप्स्यसीति हि मां प्रभो ॥ २२ ॥

नैष संकल्पितः कामो मया भद्रे तथा त्वयि।  
उग्रकर्मा समुत्पन्नश्चरुव्यत्यासहेतुना ॥ २३ ॥

इच्छल्लोँकानपि मुने सृजेथाः किं पुनः सुतम्।  
शमात्मकमृजुं पुत्रं दातुमर्हसि मे प्रभो ॥ २४ ॥

नोक्तपूर्वानृतं भद्रे स्वैरेष्वपि कदाचन।  
किमुताग्निं समाधाय मन्त्रवच्चरुसाधने ॥ २५ ॥

दृष्टमेतत् पुरा भद्रे ज्ञातं च तपसा मया।  
ब्रह्मभूतं हि सकलं पितुस्तव कुलं भवेत् ॥ २६ ॥

काममेवं भवेत् पौत्रो ममेह तव च प्रभो।  
शमात्मकमहं पुत्रं लभेयं जपतां वर ॥ २७ ॥

पुत्रे नास्ति विशेषो मे पौत्रे च वरवर्णिनि।  
यथा त्वयोक्तं वचनं तथा भद्रे भविष्यति ॥ २८ ॥

ततः सत्यवती पुत्रं जनयामास भार्गवम्।  
तपस्यभिरतं शान्तं जमदग्निं यतव्रतम् ॥ २९ ॥

विश्वामित्रं च दायादं गाधिः कुशिकनन्दनः।  
यः प्राप ब्रह्मसमितं विश्वैर्ब्रह्मगुणैर्युतम् ॥ ३० ॥

ऋचीको जनयामास जमदग्निं तपोनिधिम्।  
सोऽपि पुत्रं ह्यजनयज्जमदग्निः सुदारुणम् ॥ ३१ ॥  
सर्वविद्यान्तगं श्रेष्ठं धनुर्वेदस्य पारगम्।  
रामं क्षत्रियहन्तारं प्रदीप्तमिव पावकम् ॥ ३२ ॥

तोषयित्वा महादेवं पर्वते गन्धमादने।  
अस्त्राणि वरयामास परशुं चातितेजसम् ॥ ३३ ॥

स तेनाकुण्ठधारेण ज्वलितानलवर्चसा ।  
कुठारेणाप्रमेयेण लोकेष्वप्रतिमोऽभवत् ॥ ३४ ॥

एतस्मिन्नेव काले तु कृतवीर्यात्मजो बली।  
अर्जुनो नाम तेजस्वी क्षत्रियो हैहयाधिपः ॥ ३५ ॥

दत्तात्रेयप्रसादेन राजा बाहुसहस्रवान् ।  
चक्रवर्ती महातेजा विप्राणामाश्वमेधिके ॥ ३६ ॥  
ददौ स पृथिवीं सर्वां सप्तद्वीपां सपर्वताम्।  
स्वबाह्वस्वबलेनाजौ जित्वा परमधर्मवित् ॥ ३७ ॥

तृषितेन च कौन्तेय भिक्षितश्चित्रभानुना।  
सहस्रबाहुर्विक्रान्तः प्रादाद् भिक्षामथाग्नये ॥ ३८ ॥

ग्रामान् पुराणि राष्ट्राणि घोषांश्चैव तु वीर्यवान्।  
जज्वाल तस्य बाणाग्राच्चित्रभानुर्दिधक्षया ॥ ३९ ॥

स तस्य पुरुषेन्द्रस्य प्रभावेण महौजसः।  
ददाह कार्तवीर्यस्य शैलानथ वनस्पतीन् ॥ ४० ॥

स शून्यमाश्रमं रम्यमापवस्य महात्मनः।  
ददाह पवनेनेद्धश्चित्रभानुः सहैहयः ॥ ४१ ॥

आपवस्तु ततो रोषाच्छशापार्जुनमच्युत ।  
दग्धेऽऽश्रमे महाबाहो कार्तवीर्येण वीर्यवान् ॥ ४२ ॥

त्वया न वर्जितं यस्मान्ममेदं हि महद् वनम्।  
दग्धं तस्माद् रणे रामो बाहूंस्ते छेत्स्यतेऽर्जुन ॥ ४३ ॥

अर्जुनस्तु महातेजा बली नित्यं शमात्मकः।  
बहाण्यश्च शरण्यश्च दाता शूरश्च भारत ॥ ४४ ॥

नाचिन्तयत् तदा शापं तेन दत्तं महात्मना।  
तस्य पुत्रास्तु बलिनः शापेनासन् पितुर्वधे ॥ ४५ ॥

निमित्तादवलिप्ता वै नृशंसाश्चैव सर्वदा।  
जमदग्निधेन्वास्ते वत्समानिन्युर्भरतर्षभ ॥ ४६ ॥

अज्ञातं कार्तवीर्येण हैहयेन्द्रेण धीमता।  
तन्निमित्तमभूद् युद्धं जामदग्नेर्महात्मनः ॥ ४७ ॥

ततोऽर्जुनस्य बाहूंस्तांश्छित्त्वा रामो रुषान्वितः।  
तं भ्रमन्तं ततो वत्सं जामदग्न्यः स्वमाश्रमम् ॥ ४८ ॥  
प्रत्यानयत राजेन्द्र तेषामन्तःपुरात् प्रभुः।

अर्जुनस्य सुतास्ते तु सम्भूयाबुद्धयस्तदा ॥ ४९ ॥  
गत्वाऽऽश्रममसम्बुद्धा जमदग्नेर्महात्मनः ।  
अपातयन्त भल्लाग्रैः शिरः कायान्नराधिप ॥ ५० ॥  
समित्कुशार्थं रामस्य निर्यातस्य यशस्विनः।

ततः पितृवधामर्षाद् रामः परममन्युमान् ॥ ५१ ॥  
निःक्षत्रियां प्रतिश्रुत्य महीं शस्त्रमगृह्णत।

ततः स भृगुशार्दूलः कार्तवीर्यस्य वीर्यवान् ॥ ५२ ॥  
विक्रम्य निजघानाशु पुत्रान् पौत्रांश्च सर्वशः।

स हैहयसहस्राणि हत्वा परममन्युमान् ॥ ५३ ॥  
चकार भार्गवो राजन् महीं शोणितकर्दमाम्।

स तथाऽऽशु महातेजाः कृत्वा निःक्षत्रियां महीम् ॥ ५४ ॥  
कृपया परयाऽऽविष्टो वनमेव जगाम ह।

ततो वर्षसहस्रेषु समतीतेषु केषुचित् ॥ ५५ ॥  
क्षेपं सम्प्राप्तवांस्तत्र प्रकृत्या कोपनः प्रभुः।

विश्वामित्रस्य पौत्रस्तु रैभ्यपुत्रो महातपाः ॥ ५६ ॥  
परावसुर्महाराज क्षिप्त्वाऽऽह जनसंसदि ।  
ये ते ययातिपतने यज्ञे सन्तः समागताः ॥ ५७ ॥  
प्रतर्दनप्रभृतयो राम किं क्षत्रिया न ते।  
मिथ्याप्रतिज्ञो राम त्वं कत्थसे जनसंसदि ॥ ५८ ॥  
भयात् क्षत्रियवीराणां पर्वतं समुपाश्रितः।  
सा पुनः क्षत्रियशतैः पृथिवी सर्वतः स्तृता ॥ ५९ ॥

परावसोर्वचः श्रुत्वा शस्त्रं जग्राह भार्गवः।  
ततो ये क्षत्रिया राजन् शतशस्तेन वर्जिताः ॥ ६० ॥  
ते विवृद्धा महावीर्याः पृथिवीपतयोऽभवन्।

स पुनस्ताञ्जघानाशु बालानपि नराधिप ॥ ६१ ॥  
गर्भस्थैस्तु मही व्याप्ता पुनरेवाभवत् तदा।  
जातं जातं स गर्भं तु पुनरेव जघान ह॥६२॥  
अरक्षंश्च सुतान् कांक्ष्चित् तदा क्षत्रिययोषितः।

त्रिःसप्तकृत्वः पृथिवीं कृत्वा निःक्षत्रियां प्रभुः ॥ ६३ ॥  
दक्षिणामश्वमेधान्ते कश्यपायाददत् ततः ।

स क्षत्रियाणां शेषार्थं करेणोद्दिश्य कश्यपः ॥ ६४ ॥  
स्रुक्प्रग्रहवता राजंस्ततो वाक्यमथाब्रवीत् ।  
गच्छ तीरं समुद्रस्य दक्षिणस्य महामुने ॥ ६५ ॥  
न ते मद् विषये राम वस्तव्यमिह कर्हिचित्।

ततः शूर्पारकं देशं सागरस्तस्य निर्ममे ॥ ६६ ॥  
सहसा जामदग्न्यस्य सोऽपरान्तमहीतलम् ।

कश्यपस्तां महाराज प्रतिगृह्य वसुन्धराम् ॥ ६७ ॥  
कृत्वा ब्राह्मणसंस्थां वै प्रविष्टः सुमहद् वनम्।

ततः शूद्राश्व वैश्याश्च यथा स्वैरप्रचारिणः ॥ ६८ ॥  
अवर्तन्त द्विजाग्य्राणां दारेषु भरतर्षभ।

अराजके जीवलोके दुर्बला बलवत्तरैः ॥ ६९ ॥  
पीड्यन्ते न हि विप्रेषु प्रभुत्वं कस्यचित् तदा।

ततः कालेन पृथिवी पीड्यमाना दुरात्मभिः ॥ ७० ॥  
विपर्ययेण तेनाशु प्रविवेश रसातलम्।  
अरक्ष्यमाणा विधिवत् क्षत्रियैर्धर्मरक्षिभिः ॥ ७१ ॥

तां दृष्ट्वा द्रवतीं तत्र संत्रासात् स महामनाः।  
ऊरुणा धारयामास कश्यपः पृथिवीं ततः ॥ ७२ ॥

धृता तेनोरुणा येन तेनोर्वीति मही स्मृता।  
रक्षणार्थं समुद्दिश्य ययाचे पृथिवी तदा ॥ ७३ ॥  
प्रसाद्य कश्यपं देवी वरयामास भूमिपम्।

सन्ति ब्रह्मन् मया गुप्ताः स्रीषु क्षत्रियपुङ्गवा ॥ ७४ ॥  
हैहयानां कुले जातास्ते संरक्षन्तु मां मुने।

अस्ति पौरवदायादो विदूरथसुतः प्रभो ॥ ७५ ॥  
ऋक्षैः संवर्धितो विप्र ऋक्षवत्यथ पर्वते।

तथानुकम्पमानेन यज्वनाथामितौजसा ॥ ७६ ॥  
पराशरेण दायादः सौदासस्याभिरक्षितः ।  
सर्वकर्माणि कुरुते शूद्रवत् तस्य स द्विजः ॥ ७७ ॥  
सर्वकर्मेत्यभिख्यातः स मां रक्षतु पार्थिवः।

शिबिपुत्रो महातेजा गोपतिर्नाम नामतः ॥ ७८ ॥  
वने संवर्धितो गोभिः सोऽभिरक्षतु मां मुने।

प्रतर्दनस्य पुत्रस्तु वत्सो नाम महाबलः ॥ ७९ ॥  
वत्सैः संवर्धितों गोष्ठे स मां रक्षतु पार्थिवः।

दधिवाहनपौत्रस्तु पुत्रो दिविरथस्य च ॥ ८० ॥  
गुप्तः स गौतमेनासीद् गङ्गाकूलेऽभिरक्षितः।

बृहद्रथो महातेजा भूरिभूतिपरिष्कृतः ॥ ८१ ॥  
गोलाङ्‌गुलैर्महाभागो गृध्रकूटेऽभिरक्षितः ।

मरुत्तस्यान्ववाये च रक्षिताः क्षत्रियात्मजाः ॥ ८२ ॥  
मरुत्पतिसमा वीर्ये समुद्रेणाभिरक्षिताः ।

एते क्षत्रियदायादास्तत्र तत्र परिश्रुताः ॥ ८३ ॥  
द्योकारहेमकारादिजातिं नित्यं समाश्रिताः ।

यदि मामभिरक्षन्ति ततः स्थास्यामि निश्चला ॥ ८४ ॥  
एतेषां पितरश्चैव तथैव च पितामहाः।  
मदर्थं निहता युद्धे रामेणाक्लिष्टकर्मणा ॥ ८५ ॥

तेषामपचितिश्चैव मया कार्या महामुने।  
न ह्यहं कामये नित्यमतिक्रान्तेन रक्षणम्।  
वर्तमानेन वर्तेयं तत् क्षिप्रं संविधीयताम् ॥ ८६ ॥

ततः पृथिव्या निर्दिष्टांस्तान् समानीय कश्यपः।  
अभ्यषिञ्चन्महीपालान् क्षत्रियान् वीर्यसम्मतान् ॥ ८७ ॥

तेषां पुत्राश्च पौत्राश्च येषां वंशाः प्रतिष्ठिताः।  
एवमेतत् पुरावृत्तं यन्मां पृच्छसि पाण्डव ॥ ८८ ॥

एवं ब्रुवंस्तं च यदुप्रवीरो  
युधिष्ठिरं धर्मभृतां वरिष्ठम् ।  
रथेन तेनाशु ययौ महात्मा  
दिशः प्रकाशन् भगवानिवार्कः ॥ ८९ ॥