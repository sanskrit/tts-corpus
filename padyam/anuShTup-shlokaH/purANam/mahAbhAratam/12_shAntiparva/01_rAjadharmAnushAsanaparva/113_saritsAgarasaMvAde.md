+++
title_full = "113 शक्तिशाली शत्रुके सामने बेंतकी भाँति नतमस्तक होनेका उपदेश—सरिताओं और समुद्रका संवाद"
title = "११३ सरित्सागरसंवादे"

+++


राजा राज्यमनुप्राप्य दुर्लभं भरतर्षभ।  
अमित्रस्यातिवृद्धस्य कथं तिष्ठेदसाधनः ॥ १ ॥

अत्राप्युदाहरन्तीममितिहासं पुरातनम् ।  
सरितां चैव संवादं सागरस्य च भारत ॥ २ ॥

सुरारिनिलयः शश्वत्सागरः सरिताम्पतिः ।  
पप्रच्छ सरितः सर्वाः संशयं जातमात्मनः ॥ ३ ॥

समूलशाखान् पश्यामि निहतान् कायिनो द्रुमान्।  
युष्माभिरिह पूर्णाभिर्नद्यस्तत्र न वेतसम् ॥ ४ ॥

अकायश्चाल्पसारश्च वेतसः कूलजश्च वः।  
अवज्ञया वा नानीतः किं च वा तेन वः कृतम्॥५॥

तदहं श्रोतुमिच्छामि सर्वासामेव वो मतम्।  
यथा चेमानि कूलानि हित्वा नायाति वेतसः ॥ ६ ॥

तत्र प्राह नदी गंगा वाक्यमुत्तममर्थवत्।  
हेतुमद् ग्राहकं चैव सागरं सरिताम्पतिम् ॥ ७ ॥

तिष्ठन्त्येते यथास्थानं नगा ह्येकनिकेतनाः।  
ते त्यजन्ति ततः स्थानं प्रातिलोम्यान्न वेतसः ॥ ८ ॥

वेतसो वेगमायातं दृष्ट्वा नमति नापरे।  
सरिद्वेगेऽव्यतिक्रान्ते स्थानमासाद्य तिष्ठति ॥ ९ ॥

कालज्ञः समयज्ञश्च सदा वश्यश्च नोद्धतः।  
अनुलोमस्तथास्तब्धस्तेन नाभ्येति वेतसः ॥ १० ॥

मारुतोदकवेगेन ये नमन्त्युन्नमन्ति च।  
ओषध्यः पादपा गुल्मा न ते यान्ति पराभवम् ॥ ११ ॥

यो हि शत्रोर्विवृद्धस्य प्रभोर्बन्धविनाशने।  
पूर्वं न सहते वेगं क्षिप्रमेव विनश्यति ॥ १२ ॥

सारासारं बलं वीर्यमात्मनो द्विषतश्च यः।  
जानन् विचरति प्राज्ञो न स याति पराभवम् ॥ १३ ॥

एवमेव यदा विद्वान् मन्यतेऽतिबलं रिपुम्।  
संश्रयेद् वैतसीं वृत्तिमेतत् प्रज्ञानलक्षणम् ॥ १४ ॥