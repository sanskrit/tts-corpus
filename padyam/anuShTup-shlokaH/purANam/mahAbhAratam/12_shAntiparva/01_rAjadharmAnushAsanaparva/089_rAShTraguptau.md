+++
title_full = "089 राजाके कर्तव्यका वर्णन"
title = "०८९ राष्ट्रगुप्तौ"

+++


वनस्पतीन् भक्ष्यफलात् न च्छिन्द्युर्विषये तव।  
ब्राह्मणानां मूलफलं धर्म्यमाहुर्मनीषिणः ॥ १ ॥

ब्राह्मणेभ्योऽतिरिक्तं च भुञ्जीरन्नितरे जनाः।  
न ब्राह्मणापराधेन हरेदन्यः कथंचन ॥ २ ॥

विप्रश्चेत् त्यागमातिष्ठेदात्मार्थे वृत्तिकर्शितः ।  
परिकल्प्यास्य वृत्तिः स्यात् सदारस्य नराधिप ॥ ३ ॥

स चेन्नोपनिवर्तेत वाच्यो ब्राह्मणसंसदि।  
कस्मिन्निदानीं मर्यादामयं लोकः करिष्यति ॥ ४ ॥

असंशयं निवर्तेत न चेद् वक्ष्यत्यतः परम्।  
पूर्वं परोक्षं कर्तव्यमेतत् कौन्तेय शाश्वतम् ॥ ५ ॥

आहुरेतज्जना नित्यं न चैतच्छ्रद्दधाम्यहम्।  
निमन्त्र्यश्च भवेद् भोगैरवृत्त्या च तदाचरेत् ॥ ६ ॥

कृषिगोरक्ष्यवाणिज्यं लोकानामिह जीवनम् ।  
ऊर्ध्वं चैव त्रयी विद्या सा भूतान् भावयत्युत ॥ ७ ॥

तस्यां प्रवर्तमानायां ये स्युस्तत्परिपन्थिनः।  
दस्यवस्तद्वधायेह ब्रह्मा क्षत्रमथासृजत् ॥ ८ ॥

शत्रून् जय प्रजा रक्ष यजस्व क्रतुभिर्नृप।  
युध्यस्व समरे वीरो भूत्वा कौरवनन्दन ॥ ९ ॥

संरक्ष्यान् पालयेद् राजा स राजा राजसत्तमः।  
ये केचित् तान् न रक्षन्ति तैरर्थो नास्ति कश्चन॥१०॥

सदैव राज्ञा योद्धव्यं सर्वलोकाद् युधिष्ठिर।  
तस्माद्धेतोर्हि युञ्जीत मनुष्यानेव मानवः ॥ ११ ॥

आन्तरेभ्यः परान् रक्षन् परेभ्यः पुनरान्तरान्।  
परान् परेभ्यः स्वान् स्वेभ्यः सर्वान् पालय नित्यदा ॥ १२ ॥

आत्मानं सर्वतो रक्षन् राजन् रक्षस्व मेदिनीम्।  
आत्ममूलमिदं सर्वमाहुर्वै विदुषो जनाः ॥ १३ ॥

किं छिद्रं को नु सङ्गो मे किं वास्त्यविनिपातितम्।  
कुतो मामाश्रयेद् दोष इति नित्यं विचिन्तयेत् ॥ १४ ॥

अतीतदिवसे वृत्तं प्रशंसन्ति न वा पुनः।  
गुप्तैश्चारैरनुमतैः पृथिवीमनुसारयेत् ॥ १५ ॥

जानीयुर्यदि ते वृत्तं प्रशंसन्ति न वा पुनः।  
कच्चिद् रोचेज्जनपदे कच्चिद् राष्ट्रे च मे यशः ॥ १६ ॥

धर्मज्ञानां धृतिमतां संग्रामेष्वपलायिनाम् ।  
राष्ट्रे तु येऽनुजीवन्ति ये तु राज्ञोऽनुजीविनः ॥ १७ ॥  
अमात्यानां च सर्वेषां मध्यस्थानां च सर्वशः।  
ये च त्वाभिप्रशंसेयुर्निन्देयुरथवा पुनः ॥ १८ ॥  
सर्वान् सुपरिणीतांस्तान् कारयेथा युधिष्ठिर।

एकान्तेन हि सर्वेषां न शक्यं तात रोचितुम्।  
मित्रामित्रमथो मध्यं सर्वभूतेषु भारत ॥ १९ ॥

तुल्यबाहुबलानां च तुल्यानां च गुणैरपि।  
कथं स्यादधिकः कश्चित्‌ स च भुञ्जीत मानवान् ॥ २० ॥

यच्चरा ह्यचरानद्युरदंष्ट्रान् दंष्ट्रिणस्तथा ।  
आशीविषा इव क्रुद्धा भुजङ्गान् भुजगा इव ॥ २१ ॥

एतेभ्यश्चाप्रमत्तः स्यात् सदा शत्रोर्युधिष्ठिर।  
भारुण्डसदृशा ह्येते निपतन्ति प्रमादतः ॥ २२ ॥

कच्चित् ते वणिजो राष्ट्रे नोद्विजन्ति करार्दिताः।  
क्रीणन्तो बहुनाल्पेन कान्तारकृतविश्रमाः ॥ २३ ॥

कच्चित् कृषिकरा राष्ट्रं न जहत्यतिपीडिताः।  
ये वहन्ति धुरं राज्ञां ते भरन्तीतरानपि ॥ २४ ॥

इतो दत्तेन जीवन्ति देवाः पितृगणास्तथा।  
मानुषोरगरक्षांसि वयांसि पशवस्तथा ॥ २५ ॥

एषा ते राष्ट्रवृत्तिश्च राज्ञां गुप्तिश्च भारत।  
एतमेवार्थमाश्रित्य भूयो वक्ष्यामि पाण्डव ॥ २६ ॥