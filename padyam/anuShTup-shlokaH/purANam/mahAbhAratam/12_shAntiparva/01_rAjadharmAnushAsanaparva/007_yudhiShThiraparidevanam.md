+++
title_full = "007 युधिष्ठिरका अर्जुनसे आन्तरिक खेद प्रकट करते हुए अपने लिये राज्य छोड़कर वनमें चले जानेका प्रस्ताव करना"
title = "००७ युधिष्ठिरपरिदेवनम्"

+++


युधिष्ठिरस्तु धर्मात्मा शोकव्याकुलचेतनः ।  
शुशोच दुःखसंतप्तः स्मृत्वा कर्णं महारथम् ॥ १ ॥

आविष्टो दुःखशोकाभ्यां निःश्वसंश्च पुनः पुनः।  
दृष्ट्वार्जुनमुवाचेदं वचनं शोककर्शितः ॥ २ ॥

यद्भैक्ष्यमाचरिष्याम वृष्ण्यन्धकपुरे वयम् ।  
ज्ञातीन्‌ निष्पुरुषान्‌ कृत्वा नेमां प्राप्स्याम दुर्गतिम् ॥ ३ ॥

अमित्रा नः समृद्धार्था वृत्तार्थाः कुरवः किल।  
आत्मानमात्मना हत्वा किं धर्मफलमाप्नुमः ॥ ४ ॥

धिगस्तु क्षात्रमाचारं धिगस्तु बलपौरुषम्।  
धिगस्त्वमर्षं येनेमामापदं गमिता वयम् ॥ ५ ॥

साधु क्षमा दमः शौचं वैराग्यं चाप्यमत्सरः।  
अहिंसा सत्यवचनं नित्यानि वनचारिणाम् ॥ ६ ॥

वयं तु लोभान्मोहाच्च दम्भं मानं च संश्रिताः।  
इमामवस्थां सम्प्राप्ता राज्यलाभबुभुत्सया ॥ ७ ॥

त्रैलोक्यस्यापि राज्येन नास्मान् कश्चित् प्रहर्षयेत्।  
बान्धवान्‌ निहतान्‌ दृष्ट्वा पृथिव्यां विजयैषिणः ॥ ८ ॥

ते वयं पृथिवीहेतोरवध्यान् पृथिवीश्वरान्।  
सम्परित्यज्य जीवामो हीनार्था हतबान्धवाः ॥ १ ॥

आमिषे गृध्यमानानामशुभं वै शुनामिव।  
आमिषं चैव नो हीष्टमामिषस्य विवर्जनम् ॥ १० ॥

न पृथिव्या सकलया न सुवर्णस्य राशिभिः।  
न गवाश्वेन सर्वेण ते त्याज्या य इमे हताः॥११॥

काममन्युपरीतास्ते क्रोधहर्षसमन्विताः ।  
मृत्युयानं समारुह्य गता वैवस्वतक्षयम् ॥ १२ ॥

बहुकल्याणसंयुक्तानिच्छन्ति पितरः सुतान् ।  
तपसा ब्रह्मचर्येण सत्येन च तितिक्षया ॥ १३ ॥

उपवासैस्तथेज्याभिर्व्रतकौतुकमङ्गलैः ।  
लभन्ते मातरो गर्भान् मासान् दश च बिभ्रति ॥ १४ ॥  
यदि स्वस्ति प्रजायन्ते जाता जीवन्ति वा यदि।  
सम्भाविता जातबलास्ते दद्युर्यदि नः सुखम् ॥ १५ ॥  
इह चामुत्र चैवेति कृपणाः फलहेतवः।

तासामयं समुद्योगो निर्वृत्तः केवलोऽफलः ॥ १६ ॥  
यदासां निहताः पुत्रा युवानो मृष्टकुण्डलाः।  
अभुक्त्वा पार्थिवान् भोगानृणान्यनपहाय च ॥ १७ ॥  
पितृभ्यो देवताभ्यश्च गता वैवस्वतक्षयम् ॥ १८ ॥

यदैषामम्ब पितरौ जातकामावुभावपि ।  
संजातधनरत्नेषु तदैव निहता नृपाः ॥ १९ ॥

संयुक्ताः काममन्युभ्यां क्रोधहर्षासमञ्जसाः ।  
न ते जयफलं किंचिद् भोक्तारो जातु कर्हिचित् ॥ २० ॥

पञ्चालानां कुरूणां च हता एव हि ये हताः।  
न चेत् सर्वानयं लोकः पश्येत् स्वेनैव कर्मणा ॥ २१ ॥

वयमेवास्य लोकस्य विनाशे कारणं स्मृताः।  
धृतराष्ट्रस्य पुत्रेषु तत् सर्वं प्रतिपत्स्यति ॥ २२ ॥

सदैव निकृतिप्रज्ञो द्वेष्टा मायोपजीवनः।  
मिथ्याविनीतः सततमस्मास्वनपकारिषु ॥ २३ ॥

न सकामा वयं ते च न चास्माभिर्न तैर्जितम्।  
न तैर्भुक्तेयमवनिर्न नार्यो गीतवादितम् ॥ २४ ॥

नामात्यसुहृदां वाक्यं न च श्रुतवतां श्रुतम्।  
न रत्नानि परार्घ्यानि न भूर्न द्रविणागमः ॥ २५ ॥

अस्मद्‌द्वेषेण संतप्तः सुखं न स्मेह विन्दति।  
ऋद्धिमस्मासु तां दृष्ट्वा विवर्णो हरिणः कृशः ॥ २६ ॥

धृतराष्ट्रश्च नृपतिः सौबलेन निवेदितः।  
तं पिता पुत्रगृद्धित्वादनुमेनेऽनये स्थितः ॥ २७ ॥  
अनपेक्ष्यैव पितरं गाङ्गेयं विदुरं तथा।

असंशयं क्षयं राजा यथैवाहं तथा गतः ॥ २८ ॥

अनियम्याशुचिं लुब्धं पुत्रं कामवशानुगम्।  
यशसः पतितो दीप्ताद् घातयित्वा सहोदरान् ॥ २९ ॥

इमौ हि वृद्धौ शोकाग्नौ प्रक्षिप्य स सुयोधनः।  
अस्मत्प्रद्वेषसंयुक्तः पापबुद्धिः सदैव ह ॥ ३० ॥

को हि बन्धुः कुलीनः संस्तथा ब्रूयात् सुहृज्जने।  
यथासाववदद् वाक्यं युयुत्सुः कृष्णसंनिधौ ॥ ३१ ॥

आत्मनो हि वयं दोषाद् विनष्टाः शाश्वतीः समाः।  
प्रदहन्तो दिशः सर्वा भास्वरा इव तेजसा ॥ ३२ ॥

सोऽस्माकं वैरपुरुषो दुर्मतिः प्रग्रहं गतः।  
दुर्योधनकृते ह्येतत् कुलं नो विनिपातितम् ॥ ३३ ॥

अवध्यानां वधं कृत्वा लोके प्राप्ताः स्म वाच्यताम्।  
कुलस्यास्यान्तकरणं दुर्मतिं पापपूरुषम् ॥ ३४ ॥  
राजा राष्ट्रेश्वरं कृत्वा धृतराष्ट्रोऽद्य शोचति।

हताः शूराः कृतं पापं विषयः स्वो विनाशितः ॥ ३५ ॥  
हत्वा नो विगतो मन्युः शोको मां रुन्धयत्ययम्।

धनंजय कृतं पापं कल्याणेनोपहन्यते ॥ ३६ ॥  
ख्यापनेनानुतापेन दानेन तपसापि वा।

निवृत्त्या तीर्थगमनाच्छ्रुतिस्मृतिजपेन वा ॥ ३७ ॥  
त्यागवांश्च पुनः पापं नालंकर्तुमिति श्रुतिः।  
त्यागवाञ्जन्ममरणे नाप्नोतीति श्रुतिर्यदा ॥ ३८ ॥

प्राप्तवर्त्मा कृतमतिर्ब्रह्म सम्पद्यते तदा।  
स धनंजय निर्द्वन्द्वो मुनिर्ज्ञानसमन्वितः ॥ ३९ ॥

वनमामन्त्र्य वः सर्वान् गमिष्यामि परंतप।  
न हि कृत्स्नतमो धर्मः शक्यः प्राप्तुमिति श्रुतिः ॥ ४० ॥  
परिग्रहवता तन्मे प्रत्यक्षमरिसूदन ।

मया निसृष्टं पापं हि परिग्रहमभीप्सता ॥ ४१ ॥  
जन्मक्षयनिमित्तं च प्राप्तुं शक्यमिति श्रुतिः।

स परिग्रहमुत्सृज्य कृत्स्नं राज्यं सुखानि च ॥ ४२ ॥  
गमिष्यामि विनिर्मुक्तो विशोको निर्ममः क्वचित्।

प्रशाधि त्वमिमामुर्वीं क्षेमां निहतकण्टकाम् ॥ ४३ ॥  
न ममार्थोऽस्ति राज्येन भोगैर्वा कुरुनन्दन।

एतावदुक्त्वा वचनं कुरुराजो युधिष्ठिरः।  
उपारमत् ततः पार्थः कनीयानभ्यभाषत ॥ ४४ ॥