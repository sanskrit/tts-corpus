+++
title_full = "008 अर्जुनका युधिष्ठिरके मतका निराकरण करते हुए उन्हें धनकी महत्ता बताना और राजधर्मके पालनके लिये जोर देते हुए यज्ञानुष्ठानके लिये प्रेरित करना"
title = "००८ अर्जुनवाक्ये"

+++


अथार्जुन उवाचेदमधिक्षिप्त इवाक्षमी ।  
अभिनीततरं वाक्यं दृढवादपराक्रमः ॥ १ ॥  
दर्शयन्नैन्द्रिरात्मानमुग्रमुग्रपराक्रमः ।  
स्मयमानो महातेजाः सृक्किणी परिसंलिहन् ॥ २ ॥

अहो दुःखमहो कृच्छ्रमहो वैक्लव्यमुत्तमम्।  
यत् कृत्वामानुषं कर्म त्यजेथाः श्रियमुत्तमाम् ॥ ३ ॥

शत्रून् हत्वा महीं लब्ध्वा स्वधर्मेणोपपादिताम्।  
एवंविधं कथं सर्वं त्यजेथा बुद्धिलाघवात् ॥ ४ ॥

क्लीबस्य हि कुतो राज्यं दीर्घसूत्रस्य वा पुनः।  
किमर्थं च महीपालानवधीः क्रोधमूर्छितः ॥ ५ ॥

यो ह्याजिजीविषेद् भैक्ष्यं कर्मणा नैव कस्यचित्।  
समारम्भान् बुभूषेत हतस्वस्तिरकिंचनः ।  
सर्वलोकेषु विख्यातो न पुत्रपशुसंहितः ॥ ६ ॥

कापालीं नृप पापिष्ठां वृत्तिमासाद्य जीवतः।  
संत्यज्य राज्यमृद्धं ते लोकोऽयं किं वदिष्यति ॥ ७ ॥

सर्वारम्भान् समुत्सृज्य हतस्वस्तिरकिंचनः ।  
कस्मादाशंससे भैक्ष्यं कर्तुं प्राकृतवत् प्रभो ॥ ८ ॥

अस्मिन् राजकुले जातो जित्वा कृत्स्नां वसुंधराम्।  
धर्मार्थावखिलौ हित्वा वनं मौढ्यात् प्रतिष्ठसे ॥ ९ ॥

यदीमानि हवींषीह विमथिष्यन्त्यसाधवः ।  
भवता विप्रहीणानि प्राप्तं त्वामेव किल्बिषम् ॥ १० ॥

आकिंचन्यं मुनीनां च इति वै नहुषोऽब्रवीत्।  
कृत्वा नृशंसं ह्यधने धिगस्त्वधनतामिह ॥ ११ ॥

अश्वस्तनमृषीणां हि विद्यते वेद तद् भवान्।  
यं त्विमं धर्ममित्याहुर्धनादेष प्रवर्तते ॥ १२ ॥

धर्मं संहरते तस्य धनं हरति यस्य सः।  
ह्रियमाणे धने राजन् वयं कस्य क्षमेमहि ॥ १३ ॥

अभिशस्तं प्रपश्यन्ति दरिद्रं पार्श्वतः स्थितम्।  
दरिद्रं पातकं लोके न तच्छंसितुमर्हति ॥ १४ ॥

पतितः शोच्यते राजन् निर्धनश्चापि शोच्यते।  
विशेषं नाधिगच्छामि पतितस्याधनस्य च ॥ १५ ॥

अर्थेभ्यो हि विवृद्धेभ्यः सम्भृतेभ्यस्ततस्ततः।  
क्रियाः सर्वाः प्रवर्तन्ते पर्वतेभ्य इवापगाः ॥ १६ ॥

अर्थाद् धर्मश्च कामश्च स्वर्गश्चैव नराधिप।  
प्राणयात्रापि लोकस्य विना ह्यर्थं न सिद्ध्यति ॥ १७ ॥

अर्थेन हि विहीनस्य पुरुषस्याल्पमेधसः।  
विच्छिद्यन्ते क्रियाः सर्वा ग्रीष्मे कुसरितो यथा ॥ १८ ॥

यस्यार्थास्तस्य मित्राणि यस्यार्थास्तस्य बान्धवाः।  
यस्यार्थाः स पुमाल्ँलोके यस्यार्थाः स च पण्डितः ॥ १९ ॥

अधनेनार्थकामेन नार्थः शक्यो विधित्सितुम्।  
अर्थैरर्था निबध्यन्ते गजैरिव महागजाः ॥ २० ॥

धर्मः कामश्च स्वर्गश्च हर्षः क्रोधः श्रुतं दमः।  
अर्थादेतानि सर्वाणि प्रवर्तन्ते नराधिप ॥ २१ ॥

धनात् कुलं प्रभवति धनाद् धर्मः प्रवर्धते।  
नाधनस्यास्त्ययं लोको न परः पुरुषोत्तम ॥ २२ ॥

नाधनो धर्मकृत्यानि यथावदनुतिष्ठति ।  
धनाद्धि धर्मः स्रवति शैलादभि नदी यथा ॥ २३ ॥

यः कृशार्थः कृशगवः कृशभृत्यः कृशातिथिः।  
स वै राजन् कृशो नाम न शरीरकृशः कृशः॥२४॥

अवेक्षस्व यथान्यायं पश्य देवासुरं यथा।  
राजन् किमन्यज्जातीनां वधाद् गृद्ध्यन्ति देवताः ॥ २५ ॥

न चेद्धर्तव्यमन्यस्य कथं तद्धर्ममारभेत्।  
एतावानेव वेदेषु निश्चयः कविभिः कृतः ॥ २६ ॥  
अध्येतव्या त्रयी नित्यं भवितव्यं विपश्चिता।  
सर्वथा धनमाहार्यं यष्टव्यं चापि यत्नतः ॥ २७ ॥

द्रोहाद् देवैरवाप्तानि दिवि स्थानानि सर्वशः।  
द्रोहात् किमन्यज्ज्ञातीनां गृद्ध्यन्ते येन देवताः ॥ २८ ॥

इति देवा व्यवसिता वेदवादाश्च शाश्वताः।  
अधीयतेऽध्यापयन्ते यजन्ते याजयन्ति च ॥ २९ ॥  
कृत्स्नं तदेव तच्छ्रेयो यदप्याददतेऽन्यतः।  
न पश्यामोऽनपकृतं धनं किंचित् क्वचिद् वयम् ॥ ३० ॥

एवमेव हि राजानो जयन्ति पृथिवीमिमाम्।  
जित्वा ममेयं ब्रुवते पुत्रा इव पितुर्धनम् ॥ ३१ ॥

राजर्षयोऽपि ते स्वर्ग्या धर्मो ह्येषां निरुच्यते।  
यथैव पूर्णादुदधेः स्यन्दन्त्यापो दिशो दश ॥ ३२ ॥  
एवं राजकुलाद् वित्तं पृथिवीं प्रति तिष्ठति।

आसीदियं दिलीपस्य नृगस्य नहुषस्य च ॥ ३३ ॥  
अम्बरीषस्य मान्धातुः पृथिवी सा त्वयि स्थिता।  
स त्वां द्रव्यमयो यज्ञः सम्प्राप्तः सर्वदक्षिणः ॥ ३४ ॥

तं चेन्न यजसे राजन् प्राप्तस्त्वं राज्यकिल्बिषम्।  
येषां राजाश्वमेधेन यजते दक्षिणावता ॥ ३५ ॥  
उपेत्य तस्यावभृथे पूताः सर्वे भवन्ति ते।

विश्वरूपो महादेवः सर्वमेधे महामखे।  
जुहाव सर्वभूतानि तथैवात्मानमात्मना ॥ ३६ ॥

शाश्वतोऽयं भूतिपथो नास्यान्तमनुशुश्रुम ।  
महान् दाशरथः पन्था मा राजन् कुपथं गमः ॥ ३७ ॥