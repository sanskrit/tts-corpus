+++
title_full = "072 राजाके लिये सदाचारी विद्वान् पुरोहितकी आवश्यकता तथा प्रजापालनका महत्त्व"
title = "०७२"

+++


य एव तु सतो रक्षेदसतश्च निवर्तयेत्।  
स एव राज्ञः कर्तव्यो राजन् राजपुरोहितः ॥ १ ॥

अत्राप्युदाहरन्तीममितिहासं पुरातनम् ।  
पुरूरवस ऐलस्य संवादं मातरिश्चनः ॥ २ ॥

कुतःस्विद् ब्राह्मणो जातो वर्णाश्चापि कुतस्त्रयः।  
कस्माच्च भवति श्रेष्ठस्तन्मे व्याख्यातुमर्हसि ॥ ३ ॥

ब्राह्मणो मुखतः सृष्टो ब्रह्मणो राजसत्तम।  
बाहुभ्यां क्षत्रियः सृष्ट ऊरुभ्यां वैश्य एव च ॥ ४ ॥

वर्णानां परिचर्यार्थं त्रयाणां भरतर्षभ।  
वर्णश्चतुर्थः पश्चात् तु पद्भ्यां शूद्रो विनिर्मितः ॥ ५ ॥

ब्राह्मणो जायमानो हि पृथिव्यामनुजायते।  
ईश्वरः सर्वभूतानां धर्मकोशस्य गुप्तये ॥ ६ ॥

अतः पृथिव्या यन्तारं क्षत्रियं दण्डधारिणम्।  
द्वितीयं वर्णमकरोत् प्रजानामनुगुप्तये ॥ ७ ॥

वैश्यस्तु धनधान्येन त्रीन् वर्णान् विधृयादिमान्।  
शूद्रो ह्येतान् परिचरेदिति ब्रह्मानुशासनम् ॥ ८ ॥

द्विजस्य क्षत्रबन्धोर्वा कस्येयं पृथिवी भवेत्।  
धर्मतः सह वित्तेन सम्यग् वायो प्रचक्ष्व मे ॥ ९ ॥

विप्रस्य सर्वमेवैतद् यत्र किञ्चिज्जगतीगतम्।  
ज्येष्ठेनाभिजनेनेह तद्धर्मकुशला विदुः ॥ १० ॥

स्वमेव ब्राह्मणो भुङ्क्ते स्वं वस्ते स्वं ददाति च।  
गुरुर्हि सर्ववर्णानां ज्येष्ठः श्रेष्ठश्च वै द्विजः ॥ ११ ॥

पत्यभावे यथैव स्त्री देवरं कुरुते पतिम्।  
आनन्तर्यात् तथा क्षत्रं पृथिवी कुरुते पतिम्।  
एष ते प्रथमः कल्प आपद्यन्यो भवेत् ततः ॥ १२ ॥

यदि स्वर्गं परं स्थानं स्वधर्मं परिमार्गसि।  
यत् किञ्चिज्जयसे भूमिं ब्राह्मणाय निवेदय ॥ १३ ॥  
श्रुतवृत्तोपपन्नाय धर्मज्ञाय तपस्विने ।  
स्वधर्मपरितृप्ताय यो न वित्तपरो भवेत् ॥ १४ ॥

यो राजानं नवेद् बुद्ध्या सर्वतः परिपूर्णया।  
ब्राह्मणो हि कुले जातः कृतप्रज्ञो विनीतवान् ॥ १५ ॥  
श्रेयो नयति राजानं ब्रुवंश्चित्रां सरस्वतीम्।  
राजा चरति यद् धर्मं ब्राह्मणेन निदर्शितम् ॥ १६ ॥

शुश्रूषुरनहंवादी क्षत्रधर्मव्रते स्थितः ।  
तावता सत्कृतः प्राज्ञश्चिरं यशसि तिष्ठति ॥ १७ ॥  
तस्य धर्मस्य सर्वस्य भागी राजपुरोहितः।

एवमेव प्रजाः सर्वा राजानमभिसंश्रिताः ॥ १८ ॥  
सम्यग्वृत्ताः स्वधर्मस्था न कुतश्चिद् भयान्विताः।

राष्ट्रे चरन्ति यं धर्मं राज्ञा साध्वभिरक्षिताः ॥ १९ ॥  
चतुर्थं तस्य धर्मस्य राजा भागं तु विन्दति।

देवा मनुष्याः पितरो गन्धर्वोरगराक्षसाः ॥ २० ॥  
यज्ञमेवोपजीवन्ति नास्ति चेष्टमराजके ।

इतो दत्तेन जीवन्ति देवताः पितरस्तथा ॥ २१ ॥  
राजन्येवास्य धर्मस्य योगक्षेमः प्रतिष्ठितः।

छायायामप्सु वायौ च सुखमुष्णेऽधिगच्छति ॥ २२ ॥  
अग्नौ वाससि सूर्ये च सुखं शीतेऽधिगच्छति।

शब्दे स्पर्शे रसे रूपे गन्धे च रमते मनः॥२३॥  
तेषु भोगेषु सर्वेषु न भीतो लभते सुखम्।  
अभयस्य हि यो दाता तस्यैव सुमहत् फलम्।  
न हि प्राणसमं दानं त्रिषु लोकेषु विद्यते ॥ २४ ॥

इन्द्रो राजा यमो राजा धर्मो राजा तथैव च।  
राजा बिभर्ति रूपाणि राज्ञा सर्वमिदं धृतम् ॥ २५ ॥