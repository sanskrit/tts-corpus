+++
title_full = "062 ब्राह्मणधर्म और कर्तव्यपालनका महत्त्व"
title = "०६२ वर्णाश्रमधर्मकथने"

+++


शिवान् सुखान् महोदर्कानहिंस्राल्लोँकसम्मतान् ।  
ब्रूहि धर्मान् सुखोपायान् मद्विधानां सुखावहान् ॥ १ ॥

ब्राह्मणस्य तु चत्वारस्त्वाश्रमा विहिताः प्रभो।  
वर्णास्तान् नानुवर्तन्ते त्रयो भारतसत्तम ॥ २ ॥

उक्तानि कर्माणि बहूनि राजन्  
स्वर्ग्याणि राजन्यपरायणानि ।  
नेमानि दृष्टान्तविधौ स्मृतानि  
क्षात्रे हि सर्वं विहितं यथावत् ॥ ३ ॥

क्षात्राणि वैश्यानि च सेवमानः  
शौद्राणि कर्माणि च ब्राह्मणः सन्।  
अस्मिल्ँलोके निन्दितो मन्दचेताः  
परे च लोके निरयं प्रयाति ॥ ४ ॥

या संज्ञा विहिता लोके दासे शुनि वृके पशौ।  
विकर्मणि स्थिते विप्रे सैव संज्ञा च पाण्डव ॥ ५ ॥

षट्‌कर्मसम्प्रवृत्तस्य आश्रमेषु चतुर्ष्वपि ।  
सर्वधर्मोपपन्नस्य संवृतस्य कृतात्मनः ॥ ६ ॥  
ब्राह्मणस्य विशुद्धस्य तपस्यभिरतस्य च।  
निराशिषो वदान्यस्य लोका ह्यक्षरसम्मिताः ॥ ७ ॥

यो यस्मिन् कुरुते कर्म यादृशं येन यत्र च।  
तादृशं तादृशेनैव स गुणं प्रतिपद्यते ॥ ८ ॥

वृद्ध्या कृषिवणिक्त्वेन जीवसंजीवनेन च।  
वेत्तुमर्हसि राजेन्द्र स्वाध्यायगणितं महत् ॥ ९ ॥

कालसंचोदितो लोकः कालपर्यायनिश्चितः ।  
उत्तमाधममध्यानि कर्माणि कुरुतेऽवशः ॥ १० ॥

अन्तवन्ति प्रधानानि पुरा श्रेयस्कराणि च।  
स्वकर्मनिरतो लोके ह्यक्षरः सर्वतोमुखः ॥ ११ ॥