+++
title_full = "108 माता-पिता तथा गुरुकी सेवाका महत्त्व"
title = "१०८ मातृपितृगुरुमाहात्म्ये"

+++


महानयं धर्मपथो बहुशाखश्च भारत।  
किंस्विदेवेह धर्माणामनुष्ठेय तमं मतम् ॥ १ ॥

किं कार्यं सर्वधर्माणां गरीयो भवतो मतम्।  
यथाहं परमं धर्ममिह च प्रेत्य चाप्नुयाम् ॥ २ ॥

मातापित्रोर्गुरूणां च पूजा बहुमता मम।  
इह युक्तो नरो लोकान् यशश्च महदश्नुते ॥ ३ ॥

यच्च तेऽभ्यनुजानीयुः कर्म तात सुपूजिताः।  
धर्माधर्मविरुद्धं वा तत् कर्तव्यं युधिष्ठिर ॥ ४ ॥

न च तैरभ्यनुज्ञातो धर्ममन्यं समाचरेत्।  
यं च तेऽभ्यनुजानीयुः स धर्म इति निश्चयः ॥ ५ ॥

एत एव त्रयो लोका एत एवाश्रमास्त्रयः।  
एत एव त्रयो वेदा एत एव त्रयोऽग्नयः ॥ ६ ॥

पिता वै गार्हपत्योऽग्निर्माताग्निर्दक्षिणः स्मृतः।  
गुरुराहवनीयस्तु साग्नित्रेता गरीयसी ॥ ७ ॥

त्रिष्वप्रमाद्यन्नेतेषु त्रींल्लोकांश्च विजेष्यसि ।  
पितृवृत्त्या त्विमं लोकं मातृवृत्त्या तथा परम् ॥ ८ ॥  
ब्रह्मलोकं गुरोर्वृत्त्या नियमेन तरिष्यसि।

सम्यगेतेषु वर्तस्व त्रिषु लोकेषु भारत ॥ ९ ॥  
यशः प्राप्स्यसि भद्रं ते धर्मं च सुमहत्फलम्।

नैतानतिशयेज्जातु नात्यश्नीयान्न दूषयेत् ॥ १० ॥  
नित्यं परिचरेच्चैव तद् वै सुकृतमुत्तमम्।  
कीर्तिं पुण्यं यशो लोकान् प्राप्स्यसे राजसत्तम ॥ ११ ॥

सर्वे तस्यादृता लोका यस्यैते त्रय आदृताः।  
अनादृतास्तु यस्यैते सर्वास्तस्याफलाः क्रियाः ॥ १२ ॥

न चायं न परो लोकस्तस्य चैव परंतप।  
अमानिता नित्यमेव यस्यैते गुरुवस्त्रयः ॥ १३ ॥

न चास्मिन्नपरे लोके यशस्तस्य प्रकाशते।  
न चान्यदपि कल्याणं परत्र समुदाहृतम् ॥ १४ ॥

तेभ्य एव हि यत् सर्वं कृत्वा च विसृजाम्यहम्।  
तदासीन्मे शतगुणं सहस्रगुणमेव च ॥ १५ ॥  
तस्मान्मे सम्प्रकाशन्ते त्रयो लोका युधिष्ठिर।

दशैव तु सदाऽऽचार्यः श्रोत्रियानतिरिच्यते ॥ १६ ॥  
दशाचार्यानुपाध्याय उपाध्यायान् पिता दश।  
पितॄन् दश तु मातैका सर्वा वा पृथिवीमपि ॥ १७ ॥  
गुरुत्वेनाभिभवति नास्ति मातृसमो गुरुः।

गुरुर्गरीयान् पितृतो मातृतश्चेति मे मतिः ॥ १८ ॥  
उभौ हि मातापितरौ जन्मन्येवोपयुज्यतः।

शरीरमेव सृजतः पिता माता च भारत ॥ १९ ॥  
आचार्यशिष्टा या जातिः सा दिव्या साजरामरा।

अवध्या हि सदा माता पिता चाप्यपकारिणौ ॥ २० ॥  
न संदुष्यति तत् कृत्वा न च ते दूषयन्ति तम्।  
धर्माय यतमानानां विदुर्देवा महर्षिभिः ॥ २१ ॥

यश्चावृणोत्यवितथेन कर्मणा  
ऋतं ब्रुवन्ननृतं सम्प्रयच्छन् ।  
तं वै मन्येत पितरं मातरं च  
तस्मै न द्रुह्येत् कृतमस्य जानन् ॥ २२ ॥

विद्यां श्रुत्वा ये गुरुं नाद्रियन्ते  
प्रत्यासन्ना मनसा कर्मणा वा।  
तेषां पापं भ्रूणहत्याविशिष्टं  
नान्यस्तेभ्यः पापकृदस्ति लोके ।  
यथैव ते गुरुभिर्भावनीया-  
स्तथा तेषां गुरवोऽभ्यर्चनीयाः ॥ २३ ॥

तस्मात् पूजयितव्याश्च संविभज्याश्च यत्नतः।  
गुरवोऽर्चयितव्याश्च पुराणं धर्ममिच्छता ॥ २४ ॥

येन प्रीणाति पितरं तेन प्रीतः प्रजापतिः।  
प्रीणाति मातरं येन पृथिवी तेन पूजिता ॥ २५ ॥

येन प्रीणात्युपाध्यायं तेन स्याद् ब्रह्म पूजितम्।  
मातृतः पितृतश्चैव तस्मात् पूज्यतमो गुरुः ॥ २६ ॥

ऋषयश्च हि देवाश्च प्रीयन्ते पितृभिः सह।  
पूज्यमानेषु गुरुषु तस्मात् पूज्यतमो गुरुः ॥ २७ ॥

केनचिन्न च वृत्तेन ह्यवज्ञेयो गुरुर्भवेत्।  
न च माता न च पिता मन्यते यादृशो गुरुः॥२८॥

न तेऽवमानमर्हन्ति न तेषां दूषयेत् कृतम्।  
गुरूणामेव सत्कारं विदुर्देवा महर्षिभिः ॥ २९ ॥

उपाध्यायं पितरं मातरं च  
येऽभिद्रुह्यन्ते मनसा कर्मणा वा।  
तेषां पापं भ्रूणहत्याविशिष्टं  
तस्मान्नान्यः पापकृदस्ति लोके ॥ ३० ॥

भृतो वृद्धो यो न बिभर्ति पुत्रः  
स्वयोनिजः पितरं मातरं च।  
तद् वै पापं भ्रूणहत्याविशिष्टं  
तस्मान्नान्यः पापकृदस्ति लोके ॥ ३१ ॥

मित्रद्रुहः कृतघ्नस्य स्त्रीघ्नस्य गुरुघातिनः।  
चतुर्णां वयमेतेषां निष्कृतिं नानुशुश्रुम ॥ ३२ ॥

एतत्सर्वमनिर्देशेनैवमुक्तं  
यत् कर्तव्यं पुरुषेणेह लोके।  
एतच्छ्रेयो नान्यदस्माद् विशिष्टं  
सर्वान् धर्माननुसृत्यैतदुक्तम् ॥ ३३ ॥