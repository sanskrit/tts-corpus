+++
title_full = "070 राजाको इहलोक और परलोकमें सुखकी प्राप्ति करानेवाले छत्तीस गुणोंका वर्णन"
title = "०७०"

+++


केन वृत्तेन वृत्तज्ञ वर्तमानो महीपतिः।  
सुखेनार्थान् सुखोदर्कानिह च प्रेत्य चाप्नुयात् ॥ १ ॥

अयं गुणानां षट्त्रिंशत्षट्त्रिंशद्‌गुणसंयुतः ।  
यान् गुणांस्तु गुणोपेतः कुर्वन् गुणमवाप्नुयात् ॥ २ ॥

चरेद् धर्मानकटुको मुञ्चेत् स्नेहं न चास्तिकः।  
अनृशंसश्चरेदर्थं चरेत् काममनुद्धतः ॥ ३ ॥

प्रियं ब्रूयादकृपणः शूरः स्यादविकत्थनः।  
दाता नापात्रवर्षी स्यात् प्रगल्भः स्यादनिष्ठुरः ॥ ४ ॥

संदधीत न चानार्यैर्विगृह्णीयान्न बन्धुभिः।  
नाभक्तं चारयेच्चारं कुर्यात् कार्यमपीडया ॥ ५ ॥

अर्थं ब्रूयान्न चासत्सु गुणान् ब्रूयान्न चात्मनः।  
आदद्यान्न च साधुभ्यो नासत्पुरुषमाश्रयेत् ॥ ६ ॥

नापरीक्ष्य नयेद् दण्डं न च मन्त्रं प्रकाशयेत्।  
विसृजेन्न च लुब्धेभ्यो विश्वसेन्नापकारिषु ॥ ७ ॥

अनीर्षुर्गूप्तदारः स्याच्चोक्षः स्यादघृणी नृपः।  
स्त्रियः सेवेत नात्यर्थं मृष्टं भुञ्जीत नाहितम् ॥ ८ ॥

अस्तब्धः पूजयेन्मान्यान् गुरून् सेवेदमायया।  
अर्चेद् देवानदम्भेन श्रियमिच्छेदकुत्सिताम् ॥ ९ ॥

सेवेत प्रणयं हित्वा दक्षः स्यान्न त्वकालवित्।  
सान्त्वयेन्न च मोक्षाय अनुगह्णन्न चाक्षिपेत् ॥ १० ॥

प्रहरेन्न त्वविज्ञाय हत्वा शत्रून् न शोचयेत्।  
क्रोधं कुर्यान्न चाकस्मान्मृदुः स्यान्नापकारिषु ॥ ११ ॥

एवं चरस्व राज्यस्थो यदि श्रेय इहेच्छसि।  
अतोऽन्यथा नरपतिर्भयमृत्छत्यनुत्तमम् ॥ १२ ॥

इति सर्वान् गुणानेतान् यथोक्तान् योऽनुवर्तते।  
अनुभूयेह भद्राणि प्रेत्य स्वर्गे महीयते ॥ १३ ॥

इदं वचः शान्तनवस्य शुश्रुवान्  
युधिष्ठिरः पाण्डवमुख्यसंवृतः ।  
तदा ववन्दे च पितामहं नृपो  
यथोक्तमेतच्च चकार बुद्धिमान् ॥ १४ ॥