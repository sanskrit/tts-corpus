+++
title_full = "063 वर्णाश्रमधर्मका वर्णन तथा राजधर्मकी श्रेष्ठता"
title = "०६३ वर्णाश्रमधर्मकथने"

+++


ज्याकर्षणं शत्रुनिबर्हणं च  
कृषिर्वणिज्या पशुपालनं च ।  
शुश्रूषणं चापि तथार्थहेतो-  
रकार्यमेतत् परमं द्विजस्य ॥ १ ॥

सेव्यं तु ब्रह्म षट्कर्म गृहस्थेन मनीषिणा।  
कृतकृत्यस्य चारण्ये वासो विप्रस्य शस्यते ॥ २ ॥

राजप्रेष्यं कृषिधनं जीवनं च वणिक्पथा।  
कौटिल्यं कौलटेयं च कुसीदं च विवर्जयेत् ॥ ३ ॥

शूद्रो राजन् भवति ब्रह्मबन्धु-  
र्दुश्चारित्रो यश्च धर्मादपेतः ।  
वृषलीपतिः पिशुनो नर्तनश्च  
राजप्रेष्यो यश्च भवेद् विकर्मा ॥ ४ ॥

जपन् वेदानजपंश्चापि राजन्  
समः शूद्रैर्दासवच्चापि भोज्यः ।  
एते सर्वे शूद्रसमा भवन्ति  
राजन्नेतान् वर्जयेद् देवकृत्ये ॥ ५ ॥

निर्मर्यादे चाशुचौ क्रूरवृत्तौ  
हिंसात्मके त्यक्तधर्मस्ववृत्ते ।  
हव्यं कव्यं यानि चान्यानि राजन्  
देयान्यदेयानि भवन्ति चास्मै ॥ ६ ॥

तस्माद् धर्मो विहितो ब्राह्मणस्य  
दमः शौचमार्जवं चापि राजन्।  
तथा विप्रस्याश्रमाः सर्व एव  
पुरा राजन् ब्राह्मणा वै निसृष्टाः ॥ ७ ॥

यः स्याद् दान्तः सोमपश्चार्यशीलः  
सानुक्रोशः सर्वसहो निराशीः ।  
ऋजुर्मृदुरनृशंसः क्षमावान्  
स वै विप्रो नेतरः पापकर्मा ॥ ८ ॥

शूद्रं वैश्यं राजपुत्रं च राजन्-  
लोकाः सर्वे संश्रिता धर्मकामाः।  
तस्माद् वर्णात् शान्तिधर्मेष्वसक्तान्  
मत्वा विष्णुर्नेच्छति पाण्डुपुत्र ॥ ९ ॥

लोके चेदं सर्वलोकस्य न स्या-  
च्चातुर्वर्ण्यं वेदवादाश्च न स्युः।  
सर्वाश्चेज्याः सर्वलोकक्रियाश्च  
सद्यः सर्वे चाश्रमस्था न वै स्युः ॥ १० ॥

यश्च त्रयाणां वर्णानामिच्छेदाश्रमसेवनम् ।  
चातुराश्रम्यदृष्टांश्च धर्मांस्तान् शृणु पाण्डव ॥ ११ ॥

शुश्रूषाकृतकार्यस्य कृतसंतानकर्मणः ।  
अभ्यनुज्ञातराजस्य शूद्रस्य जगतीपते ॥ १२ ॥  
अल्पान्तरगतस्यापि दशधर्मगतस्य वा ।  
आश्रमा विहिताः सर्वे वर्जयित्वा निराशिषम् ॥ १३ ॥

भैक्ष्यचर्यां ततः प्राहुस्तस्य तद्धर्मचारिणः।  
तथा वैश्यस्य राजेन्द्र राजपुत्रस्य चैव हि ॥ १४ ॥

कृतकृत्यो वयोऽतीतो राज्ञः कृतपरिश्रमः।  
वैश्यो गच्छेदनुज्ञातो नृपेणाश्रमसंश्रयम् ॥ १५ ॥

वेदानधीत्य धर्मेण राजशास्त्राणि चानघ।  
संतानादीनि कर्माणि कृत्वा सोमं निषेव्य च ॥ १६ ॥  
पालयित्वा प्रजाः सर्वा धर्मेण वदतां वर।  
राजसूयाश्वमेधादीन् मखानन्यांस्तथैव च ॥ १७ ॥  
आनयित्वा यथापाठं विप्रेभ्यो दत्तदक्षिणः।  
संग्रामे विजयं प्राप्य तथाल्पं यदि वा बहु ॥ १८ ॥  
स्थापयित्वा प्रजापालं पुत्रं राज्ये च पाण्डव।  
अन्यगोत्रं प्रशस्तं वा क्षत्रियं क्षत्रियर्षभ ॥ १९ ॥  
अर्चयित्वा पितॄन् सम्यक् पितृयज्ञैर्यथाविधि।  
देवान् यज्ञैर्ऋषीन् वेदैरर्चयित्वा तु यत्नतः ॥ २० ॥  
अन्तकाले च सम्प्राप्ते य इच्छेदाश्रमान्तरम्।  
सोऽनुपूर्व्याश्रमान् राजन्‌ गत्वा सिद्धिमवाप्नुयात् ॥ २१ ॥

राजर्षित्वेन राजेन्द्र भैक्ष्यचर्यां न सेवया।  
अपेतगृहधर्मोऽपि चरेज्जीवितकाम्यया ॥ २२ ॥

न चैतन्नैष्ठिकं कर्म त्रयाणां भूरिदक्षिण।  
चतुर्णां राजशार्दूल प्राहुराश्रमवासिनाम् ॥ २३ ॥

बाह्वायत्तं क्षत्रियैर्मानवानां  
लोकश्रेष्ठं धर्ममासेवमानैः ।  
सर्वे धर्माः सोपधर्मास्त्रयाणां  
राज्ञो धर्मादिति वेदाच्छृणोमि ॥ २४ ॥

यथा राजन् हस्तिपदे पदानि  
संलीयन्ते सर्वसत्त्वोद्‌भवानि ।  
एवं धर्मान् राजधर्मेषु सर्वान्  
सर्वावस्थान् सम्प्रलीनान् निबोध ॥ २५ ॥

अल्पाश्रयानल्पफलान् वदन्ति  
धर्मानन्यान् धर्मविदो मनुष्याः ।  
महाश्रयं बहुकल्याणरूपं  
क्षात्रं धर्मं नेतरं प्राहुरार्याः ॥ २६ ॥

सर्वे धर्मा राजधर्मप्रधानाः  
सर्वे वर्णाः पाल्यमाना भवन्ति।  
सर्वस्त्यागो राजधर्मेषु राजं-  
स्त्यागं धर्मं चाहुरग्र्यं पुराणम् ॥ २७ ॥

मज्जेत् त्रयी दण्डनीतौ हतायां  
सर्वे धर्माः प्रक्षयेयुर्विबुद्धाः ।  
सर्वे धर्माश्चाश्रमाणां हताः स्युः  
क्षात्रे त्यक्ते राजधर्मे पुराणे ॥ २८ ॥

सर्वे त्यागा राजधर्मेषु दृष्टाः  
सर्वा दीक्षा राजधर्मेषु चोक्ताः।  
सर्वा विद्या राजधर्मेषु युक्ताः  
सर्वे लोका राजधर्मे प्रविष्टाः ॥ २९ ॥

यथा जीवाः प्राकृतैर्वध्यमाना  
धर्मश्रुतानामुपपीडनाय ।  
एवं धर्मा राजधर्मैर्वियुक्ताः  
संचिन्वन्तो नाद्रियन्ते स्वधर्मम् ॥ ३० ॥