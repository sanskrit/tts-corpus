+++
title_full = "060 वर्ण-धर्मका वर्णन"
title = "०६० वर्णाश्रमधर्मकथने"

+++


ततः पुनः स गाङ्गेयमभिवाद्य पितामहम्।  
प्राञ्जलिर्नियतो भूत्वा पर्यपृच्छद् युधिष्ठिरः ॥ १ ॥

के धर्माः सर्ववर्णानां चातुर्वर्ण्यस्य के पृथक्।  
चातुर्वर्ण्याश्रमाणां च राजधर्माश्च के मताः ॥ २ ॥

केन वै वर्धते राष्ट्रं राजा केन विवर्धते।  
केन पौराश्च भृत्याश्च वर्धन्ते भरतर्षभ ॥ ३ ॥

कोशं दण्डं च दुर्गं च सहायान् मन्त्रिणस्तथा।  
ऋत्विक्पुरोहिताचार्यान् कीदृशान् वर्जयेन्नृपः ॥ ४ ॥

केषु विश्वसितव्यं स्याद् राज्ञा कस्याञ्चिदापदि।  
कुतो वाऽऽत्मा दृढं रक्ष्यस्तन्मे ब्रूहि पितामह ॥ ५ ॥

नमो धर्माय महते नमः कृष्णाय वेधसे।  
ब्राह्मणेभ्यो नमस्कृत्य धर्मान्‌ वक्ष्यामि शाश्वतान् ॥ ६ ॥

अक्रोधः सत्यवचनं संविभागः क्षमा तथा।  
प्रजनः स्वेषु दारेषु शौचमद्रोह एव च ॥ ७ ॥  
आर्जवं भृत्यभरणं नवैते सार्ववर्णिकाः।  
ब्राह्मणस्य तु यो धर्मस्तं ते वक्ष्यामि केवलम् ॥ ८ ॥

दममेव महाराज धर्ममाहुः पुरातनम्।  
स्वाध्यायाभ्यसनं चैव तत्र कर्म समाप्यते ॥ ९ ॥

तं चेद् द्विजमुपागच्छेद् वर्तमानं स्वकर्मणि।  
अकुर्वाणं विकर्माणि शान्तं प्रज्ञानतर्पितम् ॥ १० ॥  
कुर्वीतापत्यसंतानमथो दद्याद् यजेत च।  
संविभज्य च भोक्तव्यं धनं सद्भिरितीर्यते ॥ ११ ॥

परिनिष्ठितकार्यस्तु स्वाध्यायेनैव ब्राह्मणः ।  
कुर्यादन्यन्न वा कुर्यान्मैत्रो ब्राह्मण उच्यते ॥ १२ ॥

क्षत्रियस्यापि यो धर्मस्तं ते वक्ष्यामि भारत।  
दद्याद् राजन् न याचेत यजेत न च याजयेत्॥१३॥

नाध्यापयेदधीयीत प्रजाश्च परिपालयेत् ।  
नित्योद्युक्तो दस्युवधे रणे कुर्यात् पराक्रमम् ॥ १४ ॥

ये तु क्रतुभिरीजानाः श्रुतवन्तश्च भूमिपाः।  
य एवाहवजेतारस्त एषां लोकजित्तमाः ॥ १५ ॥

अविक्षतेन देहेन समराद् यो निवर्तते।  
क्षत्रियो नास्य तत् कर्म प्रशंसन्ति पुराविदः ॥ १६ ॥

एवं हि क्षत्रबन्धूनां मार्गमाहुः प्रधानतः।  
नास्य कृत्यतमं किंचिदन्यद् दस्युनिबर्हणात् ॥ १७ ॥  
दानमध्ययनं यज्ञो राज्ञां क्षेमो विधीयते।  
तस्माद् राज्ञा विशेषेण योद्धव्यं धर्ममीप्सता ॥ १८ ॥

स्वेषु धर्मेष्ववस्थाप्य प्रजाः सर्वा महीपतिः।  
धर्मेण सर्वकृत्यानि शमनिष्ठानि कारयेत् ॥ १९ ॥

परिनिष्ठितकार्यस्तु नृपतिः परिपालनात् ।  
कुर्यादन्यन्न वा कुर्यादैन्द्रो राजन्य उच्यते ॥ २० ॥

वैश्यस्यापि हि यो धर्मस्तं ते वक्ष्यामि शाश्वतम्।  
दानमध्ययनं यज्ञः शौचेन धनसंचयः ॥ २१ ॥

पितृवत्‌ पालयेद्‌ वैश्यो युक्तः सर्वान् पशूनिह।  
विकर्म तद् भवेदन्यत् कर्म यत् स समाचरेत् ॥ २२ ॥

रक्षया स हि तेषां वै महत् सुखमवाप्नुयात्।  
प्रजापतिर्हि वैश्याय सृष्ट्वा परिददौ पशून् ॥ २३ ॥

ब्राह्मणाय च राज्ञे च सर्वाः परिददे प्रजाः।  
तस्य वृत्तिं प्रवक्ष्यामि यच्च तस्योपजीवनम् ॥ २४ ॥

षण्णामेकां पिबेद् धेनुं शताच्च मिथुनं हरेत्।  
लब्धाच्च सप्तमं भागं तथा शृङ्‌गे कलां खुरे ॥ २५ ॥

सस्यानां सर्वबीजानामेषा सांवत्सरी भृतिः।  
न च वैश्यस्य कामः स्यान्न रक्षेयं पशूनिति ॥ २६ ॥

वैश्ये चेच्छति नान्येन रक्षितव्याः कथंचन।  
शूद्रस्यापि हि यो धर्मस्तं ते वक्ष्यामि भारत ॥ २७ ॥

प्रजापतिर्हि वर्णानां दासं शूद्रमकल्पयत्।  
तस्माच्छ्रूद्रस्य वर्णानां परिचर्या विधीयते ॥ २८ ॥

तेषां शुश्रूषणाच्चैव महत् सुखमवाप्नुयात्।  
शूद्र एतान् परिचरेत् त्रीन् वर्णाननुपूर्वशः ॥ २९ ॥

संचयांश्च न कुर्वीत जातु शूद्रः कथंचन।  
पापीयान् हि धनं लब्ध्वा वशे कुर्याद् गरीयसः ॥ ३० ॥

राज्ञा वा समनुज्ञातः कामं कुर्वीत धार्मिकः।  
तस्य वृत्तिं प्रवक्ष्यामि यच्च तस्योपजीवनम् ॥ ३१ ॥

अवश्यं भरणीयो हि वर्णानां शूद्र उच्यते।  
छत्रं वेष्टनमौशीरमुपानद् व्यजनानि च ॥ ३२ ॥  
यातयामानि देयानि शूद्राय परिचारिणे।

अधार्याणि विशीर्णानि वसनानि द्विजातिभिः ॥ ३३ ॥  
शूद्रायैव प्रदेयानि तस्य धर्मधनं हि तत्।

यं च कञ्चिद् द्विजातीनां शूद्रः शुश्रूषुराव्रजेत् ॥ ३४ ॥  
कल्प्यां तेन तु ते प्राहुर्वृत्तिं धर्मविदो जनाः।

देयः पिण्डोऽनपत्याय भर्तव्यौ वृद्धदुर्बलौ ॥ ३५ ॥  
शूद्रेण तु न हातव्यो भर्ता कस्याञ्चिदापदि।  
अतिरेकेण भर्तव्यो भर्ता द्रव्यपरिक्षये ॥ ३६ ॥

न हि स्वमस्ति शूद्रस्य भर्तृहार्यधनो हि सः।  
उक्तस्त्रयाणां वर्णानां यज्ञस्तस्य च भारत।  
स्वाहाकारवषट्‌कारौ मन्त्रः शूद्रे न विद्यते ॥ ३७ ॥

तस्माच्छूद्रः पाकयज्ञैर्यजेताव्रतवान् स्वयम् ।  
पूर्णपात्रमयीमाहुः पाकयज्ञस्य दक्षिणाम् ॥ ३८ ॥

शूद्रः पैजवनो नाम सहस्राणां शतं ददौ।  
ऐन्द्राग्नेन विधानेन दक्षिणामिति नः श्रुतम् ॥ ३९ ॥

यतो हि सर्ववर्णानां यज्ञस्तस्यैव भारत।  
अग्रे सर्वेषु यज्ञेषु श्रद्धायज्ञो विधीयते ॥ ४० ॥

दैवतं हि महच्छ्रद्धा पवित्रं यजतां च यत्।  
दैवतं हि परं विप्राः स्वेन स्वेन परस्परम् ॥ ४१ ॥

अयजन्निह सत्रैस्ते तैस्तैः कामैः समाहिताः।  
संसृष्टा ब्राह्मणैरेव त्रिषु वर्णेषु सृष्टयः ॥ ४२ ॥

देवानामपि ये देवा यद् ब्रूयुस्ते परं हितम्।  
तस्माद् वर्णैः सर्वयज्ञाः संसृज्यन्ते न काम्यया ॥ ४३ ॥

ऋग्यजुःसामवित् पूज्यो नित्यं स्याद् देववद् द्विजः।  
अनृग्यजुरसामा च प्राजापत्य उपद्रवः।  
यज्ञो मनीषया तात सर्ववर्णेषु भारत ॥ ४४ ॥

नास्य यज्ञकृतो देवा ईहन्ते नेतरे जनाः।  
ततः सर्वेषु वर्णेषु श्रद्धायज्ञो विधीयते ॥ ४५ ॥

स्वं दैवतं ब्राह्मणः स्वेन नित्यं  
परान् वर्णानयजन्नैवमासीत् ।  
अधरो वितानः संसृष्टो वैश्यो  
ब्राह्मणस्त्रिषु वर्णेषु यज्ञसृष्टः ॥ ४६ ॥

तस्माद् वर्णा ऋजवो ज्ञातिवर्णाः  
संसृज्यन्ते तस्य विकार एव।  
एकं साम यजुरेकमृगेका  
विप्रश्चैको निश्चये तेषु सृष्टः ॥ ४७ ॥

अत्र गाथा यज्ञगीताः कीर्तयन्ति पुराविदः।  
वैखानसानां राजेन्द्र मुनीनां यष्टुमिच्छताम् ॥ ४८ ॥

उदितेऽनुदिते वापि श्रद्दधानो जितेन्द्रियः।  
वह्निं जुहोति धर्मेण श्रद्धा वै कारणं महत् ॥ ४९ ॥

यत् स्कन्नमस्य तत् पूर्वं यदस्कन्नं तदुत्तरम्।  
बहूनि यज्ञरूपाणि नानाकर्मफलानि च ॥ ५० ॥

तानि यः सम्प्रजानाति ज्ञाननिश्चयनिश्चितः।  
द्विजातिः श्रद्धयोपेतः स यष्टुं पुरुषोऽर्हति ॥ ५१ ॥

स्तेनो वा यदि वा पापो यदि वा पापकृत्तमः।  
यष्टुमिच्छति यज्ञं यः साधुमेव वदन्ति तम् ॥ ५२ ॥

ऋषयस्तं प्रशंसन्ति साधु चैतदसंशयम्।  
सर्वथा सर्वदा वर्णैर्यष्टव्यमिति निर्णयः ॥ ५३ ॥

न हि यज्ञसमं किञ्चित् त्रिषु लोकेषु विद्यते।  
तस्माद् यष्टव्यमित्याहुः पुरुषेणानसूयता ।  
श्रद्धापवित्रमाश्रित्य यथाशक्ति यथेच्छया ॥ ५४ ॥