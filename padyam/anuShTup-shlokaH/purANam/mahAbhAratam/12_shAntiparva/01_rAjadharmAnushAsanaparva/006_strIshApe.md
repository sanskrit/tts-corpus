+++
title_full = "006 युधिष्ठिरकी चिन्ता, कुन्तीका उन्हें समझाना और स्त्रियोंको युधिष्ठिरका शाप"
title = "००६ स्त्रीशापे"

+++


एतावदुक्त्वा देवर्षिर्विरराम स नारदः।  
युधिष्ठिरस्तु राजर्षिर्दध्यौ शोकपरिप्लुतः ॥ १ ॥

तं दीनमनसं वीरं शोकोपहतमातुरम्।  
निःश्वसन्तं यथा नागं पर्यश्रुनयनं तथा ॥ २ ॥  
कुन्ती शोकपरीताङ्गी दुःखोपहतचेतना ।  
अब्रवीन्मधुराभाषा काले वचनमर्थवत् ॥ ३ ॥

युधिष्ठिर महाबाहो नैनं शोचितुमर्हसि।  
जहि शोकं महाप्राज्ञ शृणु चेदं वचो मम ॥ ४ ॥

यातितः स मया पूर्वं भ्रात्र्यं ज्ञापयितुं तव।  
भास्करेण च देवेन पित्रा धर्मभृतां वर ॥ ५ ॥

यद्वाच्यं हितकामेन सुहृदा हितमिच्छता।  
तथा दिवाकरेणोक्तः स्वप्नान्ते मम चाग्रतः ॥ ६ ॥

न चैनमशकद् भानुरहं वा स्नेहकारणैः।  
पुरा प्रत्यनुनेतुं वा नेतुं वाप्येकतां त्वया ॥ ७ ॥

ततः कालपरीतः स वैरस्योद्धरणे रतः।  
प्रतीपकारी युष्माकमिति चोपेक्षितो मया ॥ ८ ॥

इत्युक्तो धर्मराजस्तु मात्रा बाष्पाकुलेक्षणः।  
उवाच वाक्यं धर्मात्मा शोकव्याकुलितेन्द्रियः ॥ ९ ॥  
भवत्या गूढमन्त्रत्वात् पीडितोऽस्मीत्युवाच ताम् ॥ १० ॥

शशाप च महातेजाः सर्वलोकेषु योषितः।  
न गुह्यं धारयिष्यन्तीत्येवं दुःखसमन्वितः ॥ ११ ॥

स राजा पुत्रपौत्राणां सम्बन्धिसुहृदां तदा।  
स्मरन्नुद्विग्नहृदयो बभूवोद्विग्नचेतनः ॥ १२ ॥

ततः शोकपरीतात्मा सधूम इव पावकः।  
निर्वेदमगमद् धीमान् राजा संतापपीडितः ॥ १३ ॥