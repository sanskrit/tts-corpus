+++
title_full = "017 युधिष्ठिरद्वारा भीमकी बातका विरोध करते हुए मुनिवृत्तिकी और ज्ञानी महात्माओंकी प्रशंसा"
title = "०१७ युधिष्ठिरवाक्ये"

+++


असंतोषः प्रमादश्च मदो रागोऽप्रशान्तता।  
बलं मोहोऽभिमानश्चाप्युद्वेगश्चैव सर्वशः ॥ १ ॥  
एभिः पाप्मभिराविष्टो राज्यं त्वमभिकांक्षसे।  
निरामिषो विनिर्मुक्तः प्रशान्तः सुसुखी भव ॥ २ ॥

य इमामखिलां भूमिं शिष्यादेको महीपतिः।  
तस्याप्युदरमेकं वै किमिदं त्वं प्रशंससि ॥ ३ ॥

नाह्ना पूरयितुं शक्यां न मासैर्भरतर्षभ।  
अपूर्यां पूरयन्निच्छामायुषापि न शक्नुयात् ॥ ४ ॥

यथेद्धः प्रज्वलत्यग्निरसमिद्धः प्रशाम्यति ।  
अल्पाहारतया त्वग्निं शमयौदर्यमुत्थितम् ॥ ५ ॥

आत्मोदरकृतेऽप्राज्ञः करोति विघसं बहु।  
जयोदरं पृथिव्या ते श्रेयो निर्जितया जितम् ॥ ६ ॥

मानुषान् कामभोगांस्त्वमैश्वर्यं च प्रशंससि।  
अभोगिनोऽबलाश्चैव यान्ति स्थानमनुत्तमम् ॥ ७ ॥

योगः क्षेमश्च राष्ट्रस्य धर्माधर्मौ त्वयि स्थितौ।  
मुच्यस्व महतो भारात् त्यागमेवाभिसंश्रय ॥ ८ ॥

एकोदरकृते व्याघ्रः करोति विघसं बहु।  
तमन्येऽप्युपजीवन्ति मन्दा लोभवशा मृगाः ॥ ९ ॥

विषयान् प्रतिसंगृह्य संन्यासं कुरुते यतिः।  
न च तुष्यन्ति राजानः पश्य बुद्ध्यन्तरं यथा ॥ १० ॥

पत्राहारैरश्मकुट्टैर्दन्तोलूखलिकैस्तथा ।  
अब्भक्षैर्वायुभक्षैश्च तैरयं नरको जितः ॥ ११ ॥

यस्त्विमां वसुधां कृत्स्नां प्रशासेदखिलां नृपः।  
तुल्याश्मकांचनो यश्च स कृतार्थो न पार्थिवः ॥ १२ ॥

संकल्पेषु निरारम्भो निराशो निर्ममो भव।  
अशोकं स्थानमातिष्ठ इह चामुत्र चाव्ययम् ॥ १३ ॥

निरामिषा न शोचन्ति शोचसि त्वं किमामिषम्।  
परित्यज्यामिषं सर्वं मृषावादात् प्रमोक्ष्यसे ॥ १४ ॥

पन्थानौ पितृयानश्च देवयानश्च विश्रुतौ।  
ईजानाः पितृयानेन देवयानेन मोक्षिणः ॥ १५ ॥

तपसा ब्रह्मचर्येण स्वाध्यायेन महर्षयः।  
विमुच्य देहांस्ते यान्ति मृत्योरविषयं गताः ॥ १६ ॥

आमिषं बन्धनं लोके कर्मेहोक्तं तथामिषम्।  
ताभ्यां विमुक्तः पापाभ्यां पदमाप्नोति तत् परम् ॥ १७ ॥

अपि गाथां पुरा गीतां जनकेन वदन्त्युत।  
निर्द्वन्द्वेन विमुक्तेन मोक्षं समनुपश्यता ॥ १८ ॥

अनन्तं बत मे वित्तं यस्य मे नास्ति किंचन।  
मिथिलायां प्रदीप्तायां न मे दह्यति किंचन ॥ १९ ॥

प्रज्ञाप्रासादमारुह्य अशोचन् शोचतो जनान्।  
जगतीस्थानिवाद्रिस्थो मन्दबुद्धीनवेक्षते ॥ २० ॥

दृश्यं पश्यति यः पश्यन् स चक्षुष्मान्‌ स बुद्धिमान्।  
अज्ञातानां च विज्ञानात्‌ सम्बोधाद् बुद्धिरुच्यते ॥ २१ ॥

यस्तु वाचं विजानाति बहुमानमियात् स वै।  
ब्रह्मभावप्रपन्नानां वैद्यानां भावितात्मनाम् ॥ २२ ॥

यदा भूतपृथग्भावमेकस्थमनुपश्यति ।  
तत एव च विस्तारं ब्रह्म सम्पद्यते तदा ॥ २३ ॥

ते जनास्तां गतिं यान्ति नाविद्वांसोऽल्पचेतसः।  
नाबुद्धयो नातपसः सर्वं बुद्धौ प्रतिष्ठितम् ॥ २४ ॥