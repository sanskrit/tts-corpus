+++
title_full = "073 विद्वान् सदाचारी पुरोहितकी आवश्यकता तथा ब्राह्मण और क्षत्रियमें मेल रहनेसे लाभ-विषयक राजा पुरूरवाका उपाख्यान"
title = "०७३ ऐलकश्यपसंवादे"

+++


राज्ञा पुरोहितः कार्यो भवेद् विद्वान् बहुश्रुतः।  
उभौ समीक्ष्य धर्मार्थावप्रमेयावनन्तरम् ॥ १ ॥

धर्मात्मा मन्त्रविद् येषां राज्ञां राजन् पुरोहितः।  
राजा चैवंगुणो येषां कुशलं तेषु सर्वशः ॥ २ ॥

(तेषामर्थश्च कामश्च धर्मश्चेति विनिश्चयः।  
श्लोकांश्चोशनसा गीतांस्तान् निबोध युधिष्ठिर॥  
उच्छिष्टः स भवेद् राजा यस्य नास्ति पुरोहितः।

रक्षसामसुराणां च पिशाचोरगपक्षिणाम् ।  
शत्रूणां च भवेद् वध्यो यस्य नास्ति पुरोहितः॥

ब्रूयात् कार्याणि सततं महोत्पातानि यानि च।  
इष्टमङ्गलयुक्तानि तथाऽऽन्तःपुरिकाणि च ॥

गीतनृत्ताधिकारेषु सम्मतेषु महीपतेः ।  
कर्तव्यं करणीयं वै वैश्वदेवबलिस्तथा॥

नक्षत्रस्यानुकूल्येन यः संजातो नरेश्वरः।  
राजशास्त्रविनीतश्च श्रेयान् राज्ञः पुरोहितः॥

अथान्यानां निमित्तानामुत्पातानामथार्थवित् ॥  
शत्रुपक्षक्षयज्ञश्च श्रेयान् सज्ञः पुरोहितः।)

उभौ प्रजा वर्धयतो देवान् सर्वान् सुतान् पितॄन्।  
भवेयातां स्थितौ धर्मे श्रद्धेयौ सुतपस्विनौ ॥ ३ ॥  
परस्परस्य सुहृदौ विहितौ समचेतसौ।  
ब्रह्मक्षत्रस्य सम्मानात् प्रजा सुखमवाप्नुयात् ॥ ४ ॥

विमाननात् तयोरेव प्रजा नश्येयुरेव हि।  
ब्रह्मक्षत्रं हि सर्वेषां वर्णानां मूलमुच्यते ॥ ५ ॥

अत्राप्युदाहरन्तीममितिहासं पुरातनम् ।  
ऐलकश्यपसंवादं तन्निबोध युधिष्ठिर ॥ ६ ॥

यदा हि ब्रह्म प्रजहाति क्षत्रं  
क्षत्रं यदा वा प्रजहाति ब्रह्म।  
अन्वग्बलं कतमेऽस्मिन् भजन्ते  
तथा वर्णाः कतमेऽस्मिन् ध्रियन्ते ॥ ७ ॥

विद्धं राष्ट्रं क्षत्रियस्य भवति  
ब्रह्म क्षत्रं यत्र विरुद्ध्यतीह।  
अन्वग्बलं दस्यवस्तद् भजन्ते  
तथा वर्णं तत्र विदन्ति सन्तः ॥ ८ ॥

नैषां ब्रह्म च वर्धते नोत पुत्रा  
न गर्गरो मथ्यते नो यजन्ते।  
नैषां पुत्रा वेदमधीयते च  
यदा ब्रह्म क्षत्रियाः संत्यजन्ति ॥ ९ ॥

नैषामर्थो वर्धते जातु गेहे  
नाधीयते सुप्रजा नो यजन्ते।  
अपध्वस्ता दस्युभूता भवन्ति  
ये ब्राह्मणान् क्षत्रियाः संत्यजन्ति ॥ १० ॥

एतौ हि नित्यं संयुक्तावितरेतरधारणे।  
क्षत्रं वै ब्रह्मणो योनिर्योनिः क्षत्रस्य वै द्विजाः ॥ ११ ॥

उभावेतौ नित्यमभिप्रपन्नौ  
सम्प्रापतुर्महतीं सम्प्रतिष्ठाम् ।  
तयोः संधिर्भिद्यते चेत् पुराण-  
स्ततः सर्वं भवति हि सम्प्रमूढम् ॥ १२ ॥

नात्र पारं लभते पारगामी  
महागाधे नौरिव सम्प्रपन्ना ।  
चातुर्वर्ण्यं भवति हि सम्प्रमूढं  
प्रजास्ततः क्षयसंस्था भवन्ति ॥ १३ ॥

ब्रह्मवृक्षो रक्ष्यमाणो मधु हेम च वर्षति।  
अरक्ष्यमाणः सततमश्रु पापं च वर्षति ॥ १४ ॥

न ब्रह्मचारी चरणादपेतो  
यदा ब्रह्म ब्रह्मणि त्राणमिच्छेत्।  
आश्चर्यतो वर्षति तत्र देव-  
स्तत्राभीक्ष्णं दुःसहाश्चाविशन्ति ॥ १५ ॥

स्त्रियं हत्वा ब्राह्मणं वापि पापः  
सभायां यत्र लभतेऽनुवादम् ।  
राज्ञः सकाशे न बिभेति चापि  
ततो भयं विद्यते क्षत्रियस्य ॥ १६ ॥

पापैः पापे क्रियमाणे हि चैल  
ततो रुद्रो जायते देव एषः।  
पापैः पापाः संजनयन्ति रुद्रं  
ततः सर्वान् साध्वसाधून् हिनस्ति ॥ १७ ॥

कुतो रुद्रः कीदृशो वापि रुद्रः  
सत्त्वैः सत्त्वं दृश्यते वध्यमानम्।  
एतत् सर्वं कश्यप मे प्रचक्ष्व  
कुतो रुद्रो जायते देव एषः ॥ १८ ॥

आत्मा रुद्रो हृदये मानवानां  
स्वं स्वं देहं परदेहं च हन्ति।  
वातोत्पातैः सदृशं रुद्रमाहु-  
र्देवैर्जीमूतैः सदृशं रूपमस्य ॥ १९ ॥

न वै वातः परिवृणोति कश्चि-  
न्न जीमूतो वर्षति नापि देवः।  
तथायुक्तो दृश्यते मानुषेषु  
कामद्वेषाद् बध्यते मुह्यते च ॥ २० ॥

यथैकगेहे जातवेदाः प्रदीप्तः  
कृत्स्नं ग्रामं दहते चत्वरं वा।  
विमोहनं कुरुते देव एष  
ततः सर्वं स्पृश्यते पुण्यपापैः ॥ २१ ॥

यदि दण्डः स्पृशतेऽपुण्यपापं  
पापैः पापे क्रियमाणे विशेषात्।  
कस्य हेतोः सुकृतं नाम कुर्याद्  
दुष्कृतं वा कस्य हेतोर्न कुर्यात् ॥ २२ ॥

असंत्यागात् पापकृतामपापां-  
स्तुल्यो दण्डः स्पृशते मिश्रभावात्।  
शुष्केणार्द्रं दह्यते मिश्रभावा-  
न्न मिश्रः स्यात्‌ पापकृद्भिः कथंचित् ॥ २३ ॥

साध्वसाधून् धारयतीह भूमिः  
साध्वसाधूंस्तापयतीह सूर्यः ।  
साध्वसाधूंश्चापि वातीह वायु-  
रापस्तथा साध्वसाधून् पुनन्ति ॥ २४ ॥

एवमस्मिन् वर्तते लोक एव  
नामुत्रैवं वर्तते राजपुत्र ।  
प्रेत्यैतयोरन्तरावान् विशेषो  
यो वै पुण्यं चरते यश्च पापम् ॥ २५ ॥

पुण्यस्य लोको मधुमान् घृतार्चि-  
र्हिरण्यज्योतिरमृतस्य नाभिः ।  
तत्र प्रेत्य मोदते ब्रह्मचारी  
न तत्र मृत्युर्न जरा नोत दुःखम् ॥ २६ ॥

पापस्य लोको निरयोऽप्रकाशो  
नित्यं दुःखं शोकभूयिष्ठमेव ।  
तत्रात्मानं शोचति पापकर्म  
बह्वीः समाः प्रतपत्रप्रतिष्ठः ॥ २७ ॥

मिथोभेदाद् ब्राह्मणक्षत्रियाणां  
प्रजा दुःखं दुःसहं चाविशन्ति।  
एवं ज्ञात्वा कार्य एवेह नित्यं  
पुरोहितो नैकविद्यो नृपेण ॥ २८ ॥

तं चैवान्वभिषिच्येत तथा धर्मो विधीयते।  
अग्र्यो हि ब्राह्मणः प्रोक्तः सर्वस्यैवेह धर्मतः ॥ २९ ॥

पूर्वं हि ब्रह्मणः सृष्टिरिति ब्रह्मविदो विदुः।  
ज्येष्ठेनाभिजनेनास्य प्राप्तं पूर्वं यदुत्तरम् ॥ ३० ॥

तस्मान्मान्यश्च पूज्यश्च ब्राह्मणः प्रसृताग्रभुक्।  
सर्वं श्रेष्ठं विशिष्टं च निवेद्यं तस्य धर्मतः ॥ ३१ ॥  
अवश्यमेव कर्तव्यं राज्ञा बलवतापि हि।

ब्रह्म वर्धयति क्षत्रं क्षत्रतो ब्रह्म वर्धते।  
एवं राज्ञा विशेषण पूज्या वै ब्राह्मणाः सदा ॥ ३२ ॥  
(राज्ञः सर्वस्य चान्यस्य स्वामी राजपुरोहितः।)