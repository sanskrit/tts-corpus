+++
title_full = "117 कुत्तेका शरभकी योनिमें जाकर महर्षिके शापसे पुनः कुत्ता हो जाना"
title = "११७ श्वर्षिसंवादे"

+++


व्याघ्रश्चोटजमूलस्थस्तृप्तः सुप्तो हतैर्मृगैः ।  
नागश्चागात् तमुद्देशं मत्तो मेघ इवोद्धतः ॥ १ ॥

प्रभिन्नकरटः प्रांशुः पद्मी विततकुम्भकः।  
सुविषाणो महाकायो मेघगम्भीरनिःस्वनः ॥ २ ॥

तं दृष्ट्वा कुञ्जरं मत्तमायान्तं बलगर्वितम्।  
व्याघ्रो हस्तिभयात् त्रस्तस्तमृषिं शरणं ययौ ॥ ३ ॥

ततोऽनयत् कुञ्जरत्वं व्याघ्रं तमृषिसत्तमः।  
महामेघनिभं दृष्ट्वा स भीतो ह्यभवद् गजः ॥ ४ ॥

ततः कमलषण्डानि शल्लकीगहनानि च।  
व्यचरत् स मुदायुक्तः पद्मरेणुविभूषितः ॥ ५ ॥

कदाचिद् भ्रममाणस्य हस्तिनः सम्मुखं तदा।  
ऋषेस्तस्योटजस्थस्य कालोऽगच्छन्निशानिशम् ॥ ६ ॥

अथाजगाम तं देशं केसरी केसरारुणः।  
गिरिकन्दरजो भीमः सिंहो नागकुलान्तकः ॥ ७ ॥

तं दृष्ट्वा सिंहमायान्तं नागः सिंहभयार्दितः।  
ऋषिं शरणमापेदे वेपमानो भयातुरः ॥ ८ ॥

स ततः सिंहतां नीतो नागेन्द्रो मुनिना तदा।  
वन्यं नागणयत् सिंहं तुल्यजातिसमन्वयात् ॥ ९ ॥

दृष्ट्वा च सोऽभवत् सिंहो वन्यो भयसमन्वितः।  
स चाश्रमेऽवसत् सिंहस्तस्मिन्नेव महावने ॥ १० ॥

तद्भयात् पशवो नान्ये तपोवनसमीपतः।  
व्यदृश्यन्त तदा त्रस्ता जीविताकांक्षिणस्तथा ॥ ११ ॥

कदाचित् कालयोगेन सर्वप्राणिविहिंसकः ।  
बलवान् क्षतजाहारो नानासत्त्वभयंकरः ॥ १२ ॥  
अष्टपादूर्ध्वनयनः शरभो वनगोचरः ।  
तं सिंहं हन्तुमागच्छन्मुनेस्तस्य निवेशनम् ॥ १३ ॥

(तं दृष्ट्वा शरभं यान्तं सिंहः परभयातुरः।  
ऋषिं शरणमापेदे वेपमानः कृताञ्जलिः॥)

तं मुनिः शरभं चक्रे बलोत्कटमरिंदम।  
ततः स शरभो वन्यो मुनेः शरभमग्रतः ॥ १४ ॥  
दृष्ट्वा बलिनमत्युग्रं द्रुतं सम्प्राद्रवद् वनात्।

स एवं शरभस्थाने संन्यस्तो मुनिना तदा ॥ १५ ॥  
मुनेः पार्श्वगतो नित्यं शरभः सुखमाप्तवान्।

ततः शरभसंत्रस्ताः सर्वे मृगगणास्तदा ॥ १६ ॥  
दिशः सम्प्राद्रवन् राजन् भयाज्जीवितकांक्षिणः।

शरभोऽप्यतिसंहृष्टो नित्यं प्राणिवधे रतः ॥ १७ ॥  
फलमूलाशनं कर्तुं नैच्छत् स पिशिताशनः।

ततो रुधिरतर्षेण बलिना शरभोऽन्वितः ॥ १८ ॥  
इयेष तं मुनिं हन्तुमकृतज्ञः श्वयोनिजः।

(चिन्तयामास च तदा शरभः श्वानपूर्वकः।  
अस्य प्रभावात्‌ सम्प्राप्तो वाङ्‌मात्रेण तु केवलम्॥  
शरभत्वं सुदुष्प्रापं सर्वभूतभयङ्करम् ।

अन्येऽप्यत्र भयत्रस्ताः सन्ति हस्तिभयार्दिताः॥  
मुनिमाश्रित्य जीवन्तो मृगाः पक्षिगणास्तथा।  
तेषामपि कदाचिच्च शरभत्वं प्रयच्छति॥  
सर्वसत्त्वोत्तमं लोके बलं यत्र प्रतिष्ठितम्।

पक्षिणामप्ययं दद्यात्‌ कदाचिद् गारुडं बलम्॥  
यावदन्यस्य सम्प्रीतः कारुण्यं च समाश्रितः।  
न ददाति बलं तुष्टः सत्त्वस्यान्यस्य कस्यचित्॥  
तावदेनमहं विप्रं वधिष्यामि च शीघ्रतः।  
स्थातुं मया शक्यमिह मुनिघातान्न संशयः॥)

ततस्तेन तपःशक्त्या विदितो ज्ञानचक्षुषा ॥ १९ ॥  
विज्ञाय स महाप्राज्ञो मुनिः श्वानं तमुक्तवान्।

श्वा त्वं द्वीपित्वमापन्नो द्वीपीव्याघ्रत्वमागतः ॥ २० ॥  
व्याघ्रान्नागो मदपटुर्नागः सिंहत्वमागतः ।  
सिंहस्त्वं बलमापन्नो भूयः शरभतां गतः ॥ २१ ॥

मया स्नेहपरीतेन विसृष्टो न कुलान्वयः।  
यस्मादेवमपापं मां पाप हिंसितुमिच्छसि।  
तस्मात् स्वयोनिमापन्नः श्वैव त्वं हि भविष्यसि ॥ २२ ॥

ततो मुनिजनद्वेष्टा दुष्टात्मा प्राकृतोऽबुधः।  
ऋषिणा शरभः शप्तस्तद्रूपं पुनराप्तवान् ॥ २३ ॥