+++
title_full = "010 भीमसेनका राजाके लिये संन्यासका विरोध करते हुए अपने कर्तव्यके ही पालनपर जोर देना"
title = "०१० भीमवाक्ये"

+++


श्रोत्रियस्येव ते राजन् मन्दकस्याविपश्चितः।  
अनुवाकहता बुद्धिर्नैषा तत्त्वार्थदर्शिनी ॥ १ ॥

आलस्ये कृतचित्तस्य राजधर्मानसूयतः ।  
विनाशे धार्तराष्ट्राणां किं फलं भरतर्षभ ॥ २ ॥

क्षमानुकम्पा कारुण्यमानृशंस्यं न विद्यते।  
क्षात्रमाचरतो मार्गमपि बन्धोस्त्वदन्तरे ॥ ३ ॥

यदीमां भवतो बुद्धिं विद्याम वयमीदृशीम्।  
शस्त्रं नैव ग्रहीष्यामो न वधिष्याम कंचन ॥ ४ ॥

भैक्ष्यमेवाचरिष्याम शरीरस्याविमोक्षणात् ।  
न चेदं दारुणं युद्धमभविष्यन्महीक्षिताम् ॥ ५ ॥

प्राणस्यान्नमिदं सर्वमिति वै कवयो विदुः।  
स्थावरं जङ्गमं चैव सर्वं प्राणस्य भोजनम् ॥ ६ ॥

आददानस्य चेद् राज्यं ये केचित् परिपन्थिनः।  
हन्तव्यास्त इति प्राज्ञाः क्षत्रधर्मविदो विदुः ॥ ७ ॥

ते सदोषा हतास्माभी राज्यस्य परिपन्थिनः।  
तान् हत्वा भुङ्‌क्ष्व धर्मेण युधिष्ठिर महीमिमाम् ॥ ८ ॥

यथा हि पुरुषः खात्वा कूपमप्राप्य चोदकम्।  
पङ्कदिग्धो निवर्तेत कर्मेदं नस्तथोपमम् ॥ ९ ॥

यथाऽऽरुह्य महावृक्षमपहृत्य ततो मधु।  
अप्राश्य निधनं गच्छेत् कर्मेदं नस्तथोपमम् ॥ १० ॥

यथा महान्तमध्वानमाशया पुरुषः पतन्।  
स निराशो निवर्तेत कर्मैतन्नस्तथोपमम् ॥ ११ ॥

यथा शत्रून् घातयित्वा पुरुषः कुरुनन्दन।  
आत्मानं घातयेत् पश्चात् कर्मेदं नस्तथोपमम् ॥ १२ ॥

यथान्नं क्षुधितो लब्ध्वा न भुञ्जीयाद् यदृच्छया।  
कामीव कामिनीं लब्ध्वा कर्मेदं नस्तथोपमम् ॥ १३ ॥

वयमेवात्र गर्ह्या हि यद् वयं मन्दचेतसम्।  
त्वां राजन्ननुगच्छामो ज्येष्ठोऽयमिति भारत ॥ १४ ॥

वयं हि बाहुबलिनः कृतविद्या मनस्विनः।  
क्लीबस्य वाक्ये तिष्ठामो यथैवाशक्तयस्तथा ॥ १५ ॥

अगतीकगतीनस्मान् नष्टार्थानर्थसिद्धये ।  
कथं वै नानुपश्येयुर्जनाः पश्यत यादृशम् ॥ १६ ॥

आपत्काले हि संन्यासः कर्तव्य इति शिष्यते।  
जरयाभिपरीतेन शत्रुभिर्व्यंसितेन वा ॥ १७ ॥

तस्मादिह कृतप्रज्ञास्त्यागं न परिचक्षते।  
धर्मव्यतिक्रमं चैव मन्यन्ते सूक्ष्मदर्शिनः ॥ १८ ॥

कथं तस्मात् समुत्पन्नास्तन्निष्ठास्तदुपाश्रयाः ।  
तदेव निन्दां भाषेयुर्धाता तत्र न गर्ह्यते ॥ १९ ॥

श्रिया विहीनैरधनैर्नास्तिकैः सम्प्रवर्तितम् ।  
वेदवादस्य विज्ञानं सत्याभासमिवानृतम् ॥ २० ॥

शक्यं तु मौनमास्थाय बिभ्रताऽऽत्मानमात्मना।  
धर्मच्छद्म समास्थाय च्यवितुं न तु जीवितुम् ॥ २१ ॥

शक्यं पुनररण्येषु सुखमेकेन जीवितुम्।  
अबिभ्रता पुत्रपौत्रान् देवर्षीनतिथीन् पितॄन् ॥ २२ ॥

नेमे मृगाः स्वर्गजितो न वराहा न पक्षिणः।  
अथान्येन प्रकारेण पुण्यमाहुर्न तं जनाः ॥ २३ ॥

यदि संन्यासतः सिद्धिं राजा कश्चिदवाप्नुयात्।  
पर्वताश्च द्रुमाश्चैव क्षिप्रं सिद्धिमवाप्नुयुः ॥ २४ ॥

एते हि नित्यसंन्यासा दृश्यन्ते निरुपद्रवाः।  
अपरिग्रहवन्तश्च सततं ब्रह्मचारिणः ॥ २५ ॥

अथ चेदात्मभाग्येषु नान्येषां सिद्धिमश्नुते।  
तस्मात् कर्मैव कर्तव्यं नास्ति सिद्धिरकर्मणः ॥ २६ ॥

औदकाः सृष्टयश्चैव जन्तवः सिद्धिमाप्नुयुः।  
तेषामात्मैव भर्तव्यो नान्यः कश्चन विद्यते ॥ २७ ॥

अवेक्षस्व यथा स्वैः स्वैः कर्मभिर्व्यापृतं जगत्।  
तस्मात् कर्मैव कर्तव्यं नास्ति सिद्धिरकर्मणः ॥ २८ ॥