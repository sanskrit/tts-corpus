+++
title_full = "101 भिन्न-भिन्न देशके योद्धाओंके स्वभाव, रूप, बल, आचरण और लक्षणोंका वर्णन"
title = "१०१ विजिगीषमाणवृत्ते"

+++


किंशीलाः किंसमाचाराः कथंरूपाश्च भारत।  
किंसन्नाहाः कथंशस्त्रा जनाः स्युः संगरे क्षमाः ॥ १ ॥

यथाऽऽचरितमेवात्र शस्त्रं पत्रं विधीयते।  
आचाराद् वीरपुरुषस्तथा कर्मसु वर्तते ॥ २ ॥

गान्धाराः सिन्धुसौवीरा नखरप्रासयोधिनः ।  
अभीरवः सुबलिनस्तद्बलं सर्वपारगम् ॥ ३ ॥

सर्वशस्त्रेषु कुशलाः सत्त्ववन्तो ह्युशीनराः।  
प्राच्या मातङ्गयुद्धेषु कुशलाः कूटयोधिनः ॥ ४ ॥

तथा यवनकाम्बोजा मथुरामभितश्च ये।  
एते नियुद्धकुशला दाक्षिणात्यासिपाणयः ॥ ५ ॥

सर्वत्र शूरा जायन्ते महासत्त्वा महाबलाः।  
प्राय एव समुद्दिष्टा लक्षणानि तु मे शृणु ॥ ६ ॥

सिंहशार्दूलवाङ्नेत्राः सिंहशार्दूलगामिनः ।  
पारावतकुलिङ्गाक्षाः सर्वे शूराः प्रमाथिनः ॥ ७ ॥

मृगस्वरा द्वीपिनेत्रा ऋषभाक्षास्तरस्विनः ।  
प्रमादिनश्च मन्दाश्च क्रोधनाः किङ्किणीस्वनाः ॥ ८ ॥

मेघस्वनाः क्रोधमुखाः केचित् करभसंनिभाः।  
जिह्मनासाग्रजिह्वाश्च दूरगा दूरपातिनः ॥ ९ ॥

बिडालकुब्जतनवस्तनुकेशास्तनुत्वचः ।  
शीघ्राश्चपलवृत्ताश्च ते भवन्ति दुरासदाः ॥ १० ॥

गोधानिमीलिताः केचिन्मृदुप्रकृतयस्तथा ।  
तरङ्गगतिनिर्घोषास्ते नराः पारयिष्णवः ॥ ११ ॥

सुसंहताः सुतनवो व्यूढोरस्काः सुसंस्थिताः।  
प्रवादितेषु कुप्यन्ति हृष्यन्ति कलहेषु च ॥ १२ ॥

गम्भीराक्षा निःसृताक्षाः पिङ्गाक्षा भ्रुकुटीमुखाः।  
नकुलाक्षास्तथा चैव सर्वे शूरास्तनुत्यजः ॥ १३ ॥

जिह्माक्षाः प्रललाटाश्च निर्मांसहनवोऽपि च।  
वज्रबाह्वंगुलीचक्राः कृशा धमनिसंतताः ॥ १४ ॥  
प्रविशन्ति च वेगेन साम्पराये ह्युपस्थिते।  
वारणा इव सम्मत्तास्ते भवन्ति दुरासदाः ॥ १५ ॥

दीप्तस्फुटितकेशान्ताः स्थूलपार्श्वहनूमुखाः ।  
उन्नतांसाः पृथुग्रीवा विकटाः स्थूलपिण्डिकाः ॥ १६ ॥  
उद्धता इव सुग्रीवा विनताविहगा इव।  
पिण्डशीर्षातिवक्त्राश्च वृषदंशमुखास्तथा ॥ १७ ॥  
उग्रस्वरा मन्युमन्तो युद्धेष्वारावसारिणः ।  
अधर्मज्ञावलिप्ताश्च घोरा रौद्रप्रदर्शनाः ॥ १८ ॥

त्यक्तात्मानः सर्व एते अन्त्यजा ह्यनिवर्तिनः।  
पुरस्कार्याः सदा सैन्ये हन्यन्ते घ्नन्ति चापि ये ॥ १९ ॥

अधार्मिका भिन्नवृत्ताः सान्त्वेनैषां पराभवः।  
एवमेव प्रकुप्यन्ति राज्ञोऽप्येते ह्यभीक्ष्णशः ॥ २० ॥