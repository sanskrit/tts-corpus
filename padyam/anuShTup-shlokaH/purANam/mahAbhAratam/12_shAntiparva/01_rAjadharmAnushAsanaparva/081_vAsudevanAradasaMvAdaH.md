+++
title_full = "081 कुटुम्बीजनोंमें दलबंदी होनेपर उस कुलके प्रधान पुरुषको क्या करना चाहिये? इसके विषयमें श्रीकृष्ण और नारदजीका संवाद"
title = "०८१ वासुदेवनारदसंवादः"

+++


एवमग्राह्यके तस्मिन् ज्ञातिसम्बन्धिमण्डले ।  
मित्रेष्वमित्रेष्वपि च कथं भावो विभाव्यते ॥ १ ॥

अत्राप्युदाहरन्तीममितिहासं पुरातनम् ।  
संवादं वासुदेवस्य सुरर्षेर्नारदस्य च ॥ २ ॥

नासुहृत् परमं मन्त्र नारदार्हति वेदितुम्।  
अपण्डितो वापि सुहृत् पण्डितो वाप्यनात्मवान् ॥ ३ ॥

स ते सौहृदमास्थाय किञ्चिद् वक्ष्यामि नारद।  
कृत्स्नं बुद्धिबलं प्रेक्ष्य सम्पृच्छेस्त्रिदिवंगम ॥ ४ ॥

दास्यमैश्वर्यवादेन ज्ञातीनां न करोम्यहम्।  
अर्धं भोक्तास्मि भोगानां वाग्दुरुक्तानि च क्षमे ॥ ५ ॥

अरणीमग्निकामो वा मथ्नाति हृदयं मम।  
वाचा दुरुक्तं देवर्षे तन्मे दहति नित्यदा ॥ ६ ॥

बलं संकर्षणे नित्यं सौकुमार्यं पुनर्गदे।  
रूपेण मत्तः प्रद्युम्नः सोऽसहायोऽस्मि नारद ॥ ७ ॥

अन्ये हि सुमहाभागा बलवन्तो दुरुत्सहाः।  
नित्योत्थानेन सम्पन्ना नारदान्धकवृष्णयः ॥ ८ ॥

यस्य न स्युर्न वै स स्याद् यस्य स्युः कृत्स्नमेव तत्।  
द्वाभ्यां निवारितो नित्यं वृणोम्येकतरं न च ॥ ९ ॥

स्यातां यस्याहुकाक्रूरौ किं नु दुःखतरं ततः।  
यस्य चापि न तौ स्यातां किं नु दुःखतरं ततः॥१०॥

सोऽहं कितवमातेव द्वयोरपि महामते।  
एकस्य जयमाशंसे द्वितीयस्यापराजयम् ॥ ११ ॥

ममैवं क्लिश्यमानस्य नारदोभयतः सदा।  
वक्तुमर्हसि यच्छ्रेयो ज्ञातीनामात्मनस्तथा ॥ १२ ॥

आपदो द्विविधाः कृष्ण बाह्याश्चाभ्यन्तराश्च ह।  
प्रादुर्भवन्ति वार्ष्णेय स्वकृता यदि वान्यतः ॥ १३ ॥

सेयमाभ्यन्तरा तुभ्यमापत् कृच्छ्रा स्वकर्मजा।  
अक्रूरभोजप्रभवा सर्वे ह्येते त्वदन्वयाः ॥ १४ ॥

अर्थहेतोर्हि कामाद् वा वाचा बीभत्सयापि वा।  
आत्मना प्राप्तमैश्वर्यमन्यत्र प्रतिपादितम् ॥ १५ ॥

कृतमूलमिदानीं तज्ज्ञातिवृन्दं सहायवन् ।  
न शक्यं पुनरादातुं वान्तमन्नमिव त्वया ॥ १६ ॥

बभ्रूग्रसेनयो राज्यं नाप्तुं शक्यं कथंचन।  
ज्ञातिभेदभयात् कृष्ण त्वया चापि विशेषतः ॥ १७ ॥

तच्च सिध्येत् प्रयत्नेन कृत्वा कर्म सुदुष्करम्।  
महाक्षयं व्ययो वा स्याद् विनाशो वा पुनर्भवेत् ॥ १८ ॥

अनायसेन शस्त्रेण मृदुना हृदयच्छिदा।  
जिह्वामुद्धर सर्वेषां परिमृज्यानुमृज्य च ॥ १९ ॥

अनायसं मुने शस्त्रं मृदु विद्यामहं कथम्।  
येनैषामुद्धरे जिह्वां परिमृज्यानुमृज्य च ॥ २० ॥

शक्त्यान्नदानं सततं तितिक्षार्जवमार्दवम् ।  
यथार्हप्रतिपूजा च शस्त्रमेतदनायसम् ॥ २१ ॥

ज्ञातीनां वक्तुकामानां कटुकानि लघूनि च।  
गिरा त्वं हृदयं वाचं शमयस्व मनांसि च ॥ २२ ॥

नामहापुरुषः कश्चिन्नानात्मा नासहायवान् ।  
महतीं धुरमाधत्ते तामुद्यम्योरसा वह ॥ २३ ॥

सर्व एव गुरुं भारमनड्‌वान् वहते समे।  
दुर्गे प्रतीतः सुगवो भारं वहति दुर्वहम् ॥ २४ ॥

भेदाद् विनाशः संघानां संघमुख्योऽसि केशव।  
यथा त्वां प्राप्य नोत्सीदेदयं संघस्तथा कुरु ॥ २५ ॥

नान्यत्र बुद्धिक्षान्तिभ्यां नान्यत्रेन्द्रियनिग्रहात् ।  
नान्यत्र धनसंत्यागाद् गणः प्राज्ञेऽवतिष्ठते ॥ २६ ॥

धन्यं यशस्यमायुष्यं स्वपक्षोद्भावनं सदा।  
ज्ञातीनामविनाशः स्याद् यथा कृष्ण तथा कुरु ॥ २७ ॥

आयत्यां च तदात्वे च न तेऽस्त्यविदितं प्रभो।  
षाड्‌गुण्यस्य विधानेन यात्रायानविधौ तथा ॥ २८ ॥

यादवाः कुकुरा भोजाः सर्वे चान्धकवृष्णयः।  
त्वय्यासक्ता महाबाहो लोका लोकेश्चराश्च ये ॥ २९ ॥  
उपासते हि त्वद्‌बुद्धिमृषयश्चापि माधव।

त्वं गुरुः सर्वभूतानां जानीषे त्वं गतागतम्।  
त्वामासाद्य यदुश्रेष्ठमेधन्ते यादवाः सुखम् ॥ ३० ॥