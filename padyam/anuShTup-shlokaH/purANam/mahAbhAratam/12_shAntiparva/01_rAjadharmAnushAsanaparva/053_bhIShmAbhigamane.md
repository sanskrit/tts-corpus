+++
title_full = "053 भगवान् श्रीकृष्णकी प्रातश्चर्या, सात्यकिद्वारा उनका संदेश पाकर भाइयोंसहित युधिष्ठिरका उन्हींके साथ कुरुक्षेत्रमें पधारना"
title = "०५३ भीष्माभिगमने"

+++


ततः शयनमाविश्य प्रसुप्तो मधुसूदनः।  
याममात्रार्धशेषायां यामिन्यां प्रत्यबुद्ध्यत ॥ १ ॥

स ध्यानपथमाविश्य सर्वज्ञानानि माधवः।  
अवलोक्य ततः पश्चाद् दध्यौ ब्रह्म सनातनम् ॥ २ ॥

ततः स्तुतिपुराणज्ञा रक्तकण्ठाः सुशिक्षिताः।  
अस्तुवन् विश्वकर्माणं वासुदेवं प्रजापतिम् ॥ ३ ॥

पठन्ति पाणिस्वनिकास्तथा गायन्ति गायनाः।  
शङ्खानथ मृदङ्गांश्च प्रवाद्यन्ति सहस्रशः ॥ ४ ॥

वीणापणववेणूनां स्वनश्चातिमनोरमः ।  
सहास इव विस्तीर्णः शुश्रुवे तस्य वेश्मनः ॥ ५ ॥

ततो युधिष्ठिरस्यापि राज्ञो मङ्गलसंहिताः।  
उच्चेरुर्मधुरा वाचो गतिवादित्रनिःस्वनाः ॥ ६ ॥

तत उत्थाय दाशार्हः स्नातः प्राञ्जलिरच्युतः।  
जप्त्वा गुह्यं महाबाहुरग्नीनाश्रित्य तस्थिवान् ॥ ७ ॥

ततः सहस्रं विप्राणां चतुर्वेदविदां तथा।  
गवां सहस्रेणैकैकं वाचयामास माधवः ॥ ८ ॥

मङ्गलालम्भनं कृत्वा आत्मानमवलोक्य च।  
आदर्शे विमले कृष्णस्ततः सात्यकिमब्रवीत् ॥ ९ ॥

गच्छ शैनेय जानीहि गत्वा राजनिवेशनम्।  
अपि सज्जो महातेजा भीष्मं द्रष्टुं युधिष्ठिरः ॥ १० ॥

ततः कृष्णस्य वचनात् सात्यकिस्त्वरितो ययौ।  
उपगम्य च राजानं युधिष्ठिरमभाषत ॥ ११ ॥

युक्तो रथवरो राजन् वासुदेवस्य धीमतः।  
समीपमापगेयस्य प्रयास्यति जनार्दनः ॥ १२ ॥

भवत्प्रतीक्षः कृष्णोऽसौ धर्मराज महाद्युते।  
यदत्रानन्तरं कृत्यं तद् भवान् कर्तुमर्हति ॥ १३ ॥

एवमुक्तः प्रत्युवाच धर्मपुत्रो युधिष्ठिरः।

युज्यतां मे रथवरः फाल्गुनाप्रतिमद्युते ॥ १४ ॥  
न सैनिकैश्च यातव्यं यास्यामो वयमेव हि।  
न च पीडयितव्यो मे भीष्मो धर्मभृतां वरः ॥ १५ ॥  
अतः पुरःसराश्चापि निवर्तन्तु धनंजय।

अद्यप्रभृति गाङ्गेयः परं गुह्यं प्रवक्ष्यति ॥ १६ ॥  
अतो नेच्छामि कौन्तेय पृथग्जनसमागमम्।

स तद्वाक्यमथाज्ञाय कुन्तीपुत्रो धनंजयः ॥ १७ ॥  
युक्तं रथवरं तस्मा आचचक्षे नरर्षभः।

ततो युधिष्टिरो राजा यमौ भीमार्जुनावपि ॥ १८ ॥  
भूतानीव समस्तानि ययुः कृष्णनिवेशनम्।

आगच्छत्स्वथ कृष्णोऽपि पाण्डवेषु महात्मसु ॥ १९ ॥  
शैनेयसहितो धीमान् रथमेवान्वपद्यत ।

रथस्थाः संविदं कृत्वा सुखां पृष्ट्‌वा च शर्वरीम् ॥ २० ॥  
मेघघोषै रथवरैः प्रययुस्ते नरर्षभाः।

बलाहकं मेघपुष्पं शैब्यं सुग्रीवमेव च ॥ २१ ॥  
दारुकश्चोदयामास वासुदेवस्य वाजिनः ।

ते हया वासुदेवस्य दारुकेण प्रचोदिताः ॥ २२ ॥  
गां खुराग्रैस्तथा राजन् लिखन्तः प्रययुस्तदा।

ते ग्रसन्त इवाकाशं वेगवन्तो महाबलाः ॥ २३ ॥  
क्षेत्रं धर्मस्य कृत्स्नस्य कुरुक्षेत्रमवातरन्।

ततो ययुर्यत्र भीष्मः शरतल्पगतः प्रभुः ॥ २४ ॥  
आस्ते महर्षिभिः सार्धं ब्रह्मा देवगणैर्यथा।

ततोऽवतीर्य गोविन्दो रथात् स च युधिष्ठिरः ॥ २५ ॥  
भीमो गाण्डीवधन्वा च यमौ सात्यकिरेव च।  
ऋषीनभ्यर्चयामासुः करानुद्यम्य दक्षिणान् ॥ २६ ॥

स तैः परिवृतो राजा नक्षत्रैरिव चन्द्रमाः।  
अभ्याजगाम गाङ्गेयं ब्रह्माणमिव वासवः ॥ २७ ॥

शरतल्पे शयानं तमादित्यं पतितं यथा।  
स ददर्श महाबाहुं भयाच्चागतसाध्वसः ॥ २८ ॥