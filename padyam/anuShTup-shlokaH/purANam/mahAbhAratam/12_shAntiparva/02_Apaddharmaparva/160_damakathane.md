+++
title_full = "160 मन और इन्द्रियोंके संयमरूप दमका माहात्म्य"
title = "१६० दमकथने"

+++


स्वाध्याये कृतयत्नस्य नरस्य च पितामह।  
धर्मकामस्य धर्मात्मन् किं नु श्रेय इहोच्यते ॥ १ ॥

बहुधा दर्शने लोके श्रेयो यदिह मन्यसे।  
अस्मिल्लोँके परे चैव तन्मे ब्रूहि पितामह ॥ २ ॥

महानयं धर्मपथो बहुशाखश्च भारत।  
किंस्विदेवेह धर्माणामनुष्ठेयतमं मतम् ॥ ३ ॥

धर्मस्य महतो राजन् बहुशाखस्य तत्त्वतः।  
यन्मूलं परमं तात तत् सर्वं ब्रूह्यशेषतः ॥ ४ ॥

हन्त ते कथयिष्यामि येन श्रेयो ह्यवाप्स्यसि।  
पीत्वामृतमिव प्राज्ञो ज्ञानतृप्तो भविष्यसि ॥ ५ ॥

धर्मस्य विधयो नैके ये वै प्रोक्ता महर्षिभिः।  
स्वं स्वं विज्ञानमाश्रित्य दमस्तेषां परायणम् ॥ ६ ॥

दमं निःश्रेयसं प्राहुर्वृद्धा निश्चितदर्शिनः।  
ब्राह्मणस्य विशेषेण दमो धर्मः सनातनः ॥ ७ ॥

दमात् तस्य क्रियासिद्धिर्यथावदुपलभ्यते ।  
दमो दानं तथा यज्ञानधीतं चातिवर्तते ॥ ८ ॥

दमस्तेजो वर्धयति पवित्रं च दमः परम्।  
विपाप्मा तेजसा युक्तः पुरुषो विन्दते महत् ॥ ९ ॥

दमेन सदृशं धर्मं नान्यं लोकेषु शुश्रुम॥  
दमो हि परमो लोके प्रशस्तः सर्वधर्मिणाम् ॥ १० ॥

प्रेत्य चात्र मनुष्येन्द्र परमं विन्दते सुखम्।  
दमेन हि समायुक्तो महान्तं धर्ममश्नुते ॥ ११ ॥

सुखं दान्तः प्रस्वपिति सुखं च प्रतिबुध्यते।  
सुखं पर्येति लोकांश्च मनश्चास्य प्रसीदति ॥ १२ ॥

अदान्तः पुरुषः क्लेशमभीक्ष्णं प्रतिपद्यते।  
अनर्थांश्च बहूनन्यान् प्रसृजत्यात्मदोषजान् ॥ १३ ॥

आश्रमेषु चतुर्ष्वाहुर्दममेवोत्तमं व्रतम् ।  
तस्य लिङ्गानि वक्ष्यामि येषां समुदयो दमः ॥ १४ ॥

क्षमा धृतिरहिंसा च समता सत्यमार्जवम्।  
इन्द्रियाभिजयो दाक्ष्यं मार्दवं ह्रीरचापलम् ॥ १५ ॥  
अकार्पण्यमसंरम्भः संतोषः प्रियवादिता ।  
अविहिंसानसूया चाप्येषां समुदयो दमः ॥ १६ ॥

गुरुपूजा च कौरव्य दया भूतेष्वपैशुनम्।  
जनवादं मृषावादं स्तुतिनिन्दाविसर्जनम् ॥ १७ ॥  
कामं क्रोधं च लोभं च दर्पं स्तम्भं विकत्थनम्।  
रोषमीर्ष्यावमानं च नैव दान्तो निषेवते ॥ १८ ॥

अनिन्दितो ह्यकामात्मा नाल्पेष्वर्थ्यनसूयकः ।  
समुद्रकल्पः स नरो न कथंचन पूर्यते ॥ १९ ॥

अहं त्वयि मयि त्वं च मयि ते तेषु चाप्यहम्।  
पूर्वसम्बन्धिसंयोगं नैतद् दान्तो निषेवते ॥ २० ॥

सर्वाग्राम्यास्तथाऽऽरण्या याश्च लोके प्रवृत्तयः।  
निन्दां चैव प्रशंसां च यो नाश्रयति मुच्यते ॥ २१ ॥

मैत्रोऽथ शीलसम्पन्नः प्रसन्नात्माऽऽत्मविच्च यः।  
मुक्तस्य विविधैः सङ्गैस्तस्य प्रेत्य फलं महत् ॥ २२ ॥

सुवृत्तः शीलसम्पन्नः प्रसन्नात्माऽऽत्मविद् बुधः।  
प्राप्येह लोके सत्कारं सुगतिं प्रतिपद्यते ॥ २३ ॥

कर्म यच्छुभमेवेह सद्भिराचरितं च यत्।  
तदेव ज्ञानयुक्तस्य मुनेर्वर्त्म न हीयते ॥ २४ ॥

निष्क्रम्य वनमास्थाय ज्ञानयुक्तो जितेन्द्रियः।  
कालाकांक्षी चरत्येवं ब्रह्मभूयाय कल्पते ॥ २५ ॥

अभयं यस्य भूतेभ्यो भूतानामभयं यतः।  
तस्य देहाद् विमुक्तस्य भयं नास्ति कुतश्चन ॥ २६ ॥

अवाचिनोति कर्माणि न च सम्प्रचिनोति ह।  
समः सर्वेषु भूतेषु मैत्रायणगतिश्चरेत् ॥ २७ ॥

शकुनीनामिवाकाशे जले वारिचरस्य च।  
यथा गतिने दृश्येत तथा तस्य न संशयः ॥ २८ ॥

गृहानुत्सृज्य यो राजन् मोक्षमेवाभिपद्यते।  
लोकास्तेजोमयास्तस्य कल्पन्ते शाश्वतीः समाः ॥ २९ ॥

संन्यस्य सर्वकर्माणि संन्यस्य विधिवत् तपः।  
संन्यस्य विविधा विद्याः सर्वं संन्यस्य चैव ह ॥ ३० ॥  
कामे शुचिरनावृत्तः प्रसन्नात्माऽऽत्मविच्छुचिः ।  
प्राप्येह लोके सत्कारं स्वर्गं समभिपद्यते ॥ ३१ ॥

यच्च पैतामहं स्थानं ब्रह्मराशिसमुद्भवम्।  
गुहायां पिहितं नित्यं तद् दमेनाभिगम्यते ॥ ३२ ॥

ज्ञानारामस्य बुद्धस्य सर्वभूताविरोधिनः ।  
नावृत्तिभयमस्तीह परलोकभयं कुतः ॥ ३३ ॥

एक एव दमे दोषो द्वितीयो नोपपद्यते।  
यदेनं क्षमया युक्तमशक्तं मन्यते जनः ॥ ३४ ॥

एकोऽस्य सुमहाप्राज्ञ दोषः स्यात्‌ सुमहान् गुणः।  
क्षमया विपुला लोकाः सुलभा हि सहिष्णुता ॥ ३५ ॥

दान्तस्य किमरण्येन तथाऽदान्तस्य भारत।  
यत्रैव निवसेद् दान्तस्तदरण्यं स चाश्रमः ॥ ३६ ॥

एतद् भीष्मस्य वचनं श्रुत्वा राजा युधिष्ठिरः।  
अमृतेनेव संतृप्तः प्रहृष्टः समपद्यत ॥ ३७ ॥

पुनश्च परिपप्रच्छ भीष्मं धर्मभृतां वरम्।  
तपः प्रति स चोवाच तस्मै सर्वं कुरूद्वह ॥ ३८ ॥