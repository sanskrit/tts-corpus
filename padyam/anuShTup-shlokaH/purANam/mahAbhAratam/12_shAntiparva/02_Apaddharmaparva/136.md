+++
title_full = "136 राजा किसका धन ले और किसका न ले तथा किसके साथ कैसा बर्ताव करे—इसका विचार"
title = "१३६"

+++


अत्र गाथा ब्रह्मगीताः कीर्तयन्ति पुराविदः।  
येन मार्गेण राजा वै कोशं संजनयत्युत ॥ १ ॥

न धनं यज्ञशीलानां हार्यं देवस्वमेव च।  
दस्यूनां निष्क्रियाणां च क्षत्रियो हर्तुमर्हति ॥ २ ॥

इमाः प्रजाः क्षत्रियाणां राज्यभोगाश्च भारत।  
धनं हि क्षत्रियस्यैव द्वितीयस्य न विद्यते ॥ ३ ॥  
तदस्य स्याद् बलार्थं वा धनं यज्ञार्थमेव च।

अभोग्याश्चौषधीश्छित्त्वा भोग्या एव पचन्त्युत ॥ ४ ॥  
यो वै न देवान् न पितॄन् न मर्त्यान हविषार्चति।  
अनर्थकं धनं तत्र प्राहुर्धर्मविदो जनाः ॥ ५ ॥  
हरेत् तद् द्रविणं राजन् धार्मिकः पृथिवीपतिः।  
ततः प्रीणयते लोकं न कोशं तद्विधं नृपः ॥ ६ ॥

असाधुभ्योऽर्थमादाय साधुभ्यो यः प्रयच्छति।  
आत्मानं संक्रमं कृत्वा कृत्स्नधर्मविदेव सः ॥ ७ ॥

तथा तथा जयेल्लोकान् शक्त्या चैव यथा यथा।  
उद्भिज्जा जन्तवो यद्वच्छुक्लजीवा यथा यथा ॥ ८ ॥  
अनिमित्तात् सम्भवन्ति तथायज्ञः प्रजायते ॥ ९ ॥  
यथैव दंशमशकं यथा चाण्डपिपीलिकम्।  
सैव वृत्तिरयज्ञेषु यथा धर्मो विधीयते ॥ १० ॥

यथा ह्यकस्माद् भवति भूमौ पांसुर्विलोलितः।  
तथैवेह भवेद् धर्मः सूक्ष्मः सूक्ष्मतरस्तथा ॥ ११ ॥