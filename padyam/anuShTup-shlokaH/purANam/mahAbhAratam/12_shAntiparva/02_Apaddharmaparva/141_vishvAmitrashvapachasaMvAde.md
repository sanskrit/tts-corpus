+++
title_full = "141 ‘ब्राह्मण भयंकर संकटकालमें किस तरह जीवन-निर्वाह करे’ इस विषयमें विश्वामित्र मुनि और चाण्डालका संवाद"
title = "१४१ विश्वामित्रश्वपचसंवादे"

+++


हीने परमके धर्मे सर्वलोकाभिलङ्घिते।  
अधर्मे धर्मतां नीते धर्मे चाधर्मतां गते ॥ १ ॥  
मर्यादासु विनष्टासु क्षुभिते धर्मनिश्चये।  
राजभिः पीडिते लोके परैर्वापि विशाम्पते ॥ २ ॥  
सर्वाश्रमेषु मूढेषु कर्मसूपहतेषु च।  
कामाल्लोभाच्च मोहाच्च भयं पश्यत्सु भारत ॥ ३ ॥  
अविश्वस्तेषु सर्वेषु नित्यं भीतेषु पार्थिव।  
निकृत्या हन्यमानेषु वञ्चयत्सु परस्परम् ॥ ४ ॥  
सम्प्रदीप्तेषु देशेषु ब्राह्मणे चातिपीडिते।  
अवर्षति च पर्जन्ये मिथो भेदे समुत्थिते ॥ ५ ॥  
सर्वस्मिन् दस्युसाद् भूते पृथिव्यामुपजीवने।  
केनस्विद् ब्राह्मणो जीवेज्जघन्ये काल आगते ॥ ६ ॥

अतितिक्षुः पुत्रपौत्राननुक्रोशान् नराधिप ।  
कथमापत्सु वर्तेत तन्मे ब्रूहि पितामह ॥ ७ ॥

कथं च राजा वर्तेत लोके कलुषतां गते।  
कथमर्थाच्च धर्माच्च न हीयेत परंतप ॥ ८ ॥

राजमूला महाबाहो योगक्षेमसुवृष्टयः ।  
प्रजासु व्याधयश्चैव मरणं च भयानि च ॥ ९ ॥

कृतं त्रेतां द्वापरं च कलिश्च भरतर्षभ।  
राजमूला इति मतिर्मम नास्त्यत्र संशयः ॥ १० ॥

तस्मिंस्त्वभ्यागते काले प्रजानां दोषकारके।  
विज्ञानबलमास्थाय जीवितव्यं भवेत् तदा ॥ ११ ॥

अत्राप्युदाहरन्तीममितिहासं पुरातनम् ।  
विश्वामित्रस्य संवादं चाण्डालस्य च पक्कणे ॥ १२ ॥

त्रेताद्वापरयोः संधौ तदा दैवविधिक्रमात्।  
अनावृष्टिरभूद् घोरा लोके द्वादशवार्षिकी ॥ १३ ॥

प्रजानामतिवृद्धानां युगान्ते समुपस्थिते ।  
त्रेताविमोक्षसमये द्वापरप्रतिपादने ॥ १४ ॥

न ववर्ष सहस्राक्षः प्रतिलोमोऽभवद् गुरुः।  
जगाम दक्षिणं मार्गं सोमो व्यावृत्तलक्षणः ॥ १५ ॥

नावश्यायोऽपि तत्राभूत् कुत एवाभ्रजातयः।  
नद्यः संक्षिप्ततोयौघाः किंचिदन्तर्गतास्ततः ॥ १६ ॥

सरांसि सरितश्चैव कूपाः प्रस्रवणानि च।  
हतत्विषो न लक्ष्यन्ते निसर्गाद् दैवकारितात् ॥ १७ ॥

उपशुष्कजलस्थाया विनिवृत्तसभाप्रपा ।  
निवृत्तयज्ञस्वाध्याया निर्वषट्‌कारमङ्गला ॥ १८ ॥  
उच्छिन्नकृषिगोरक्षा निवृत्तविपणापणा ।  
निवृत्तयूपसम्भारा विप्रणष्टमहोत्सवा ॥ १९ ॥

अस्थिसंचयसंकीर्णा महाभूतरवाकुला ।  
शून्यभूयिष्ठनगरा दग्धग्रामनिवेशना ॥ २० ॥

क्वचिच्चोरैः क्वचिच्छस्त्रैः क्वचिद् राजभिरातुरैः।  
परस्परभयाच्चैव शून्यभूयिष्ठनिर्जना ॥ २१ ॥

गतदैवतसंस्थाना वृद्धबालविनाकृता ।  
गोजाविमहिषीहीना परस्परपराहता ॥ २२ ॥

हतविप्रा हतारक्षा प्रणष्टौषधिसंचया ।  
सर्वभूतरुतप्राया बभूव वसुधा तदा ॥ २३ ॥

तस्मिन् प्रतिभये काले क्षते धर्मे युधिष्ठिर।  
बभूवुः क्षुधिता मर्त्याः खादमानाः परस्परम् ॥ २४ ॥

ऋषयो नियमांस्त्यक्त्वा परित्यज्याग्निदेवताः ।  
आश्रमान् सम्परित्यज्य पर्यधावन्नितस्ततः ॥ २५ ॥

विश्वामित्रोऽथ भगवान् महर्षिरनिकेतनः ।  
क्षुधापरिगतो धीमान् समन्तात् पर्यधावत ॥ २६ ॥

त्यक्त्वा दारांश्च पुत्रांश्च कस्मिंश्च जनसंसदि।  
भक्ष्याभक्ष्यसमो भूत्वा निरग्निरनिकेतनः ॥ २७ ॥

स कदाचित् परिपतन् श्वपचानां निवेशनम्।  
हिंस्राणां प्राणिघातानामाससाद वने क्वचित् ॥ २८ ॥

विभिन्नकलशाकीर्णं श्वचर्मच्छेदनायुतम् ।  
वराहखरभग्नास्थिकपालघटसंकुलम् ॥ २९ ॥

मृतचैलपरिस्तीर्णं निर्माल्यकृतभूषणम् ।  
सर्पनिर्मोकमालाभिः कृतचिह्नकुटीमठम् ॥ ३० ॥

कुक्कुटारावबहुलं गर्दभध्वनिनादितम् ।  
उद्‌घोषद्भिः खरैर्वाक्यैः कलहद्भिः परस्परम् ॥ ३१ ॥

उलूकपक्षिध्वनिभिर्देवतायतनैर्वृतम् ।  
लोहघण्टापरिष्कारं श्वयूथपरिवारितम् ॥ ३२ ॥

तत् प्रविश्य क्षुधाविष्टो विश्वामित्रो महानृषिः।  
आहारान्वेषणे युक्तः परं यत्नं समास्थितः ॥ ३३ ॥

न च क्वचिदविन्दत् स भिक्षमाणोऽपि कौशिकः।  
मांसमन्नं फलं मूलमन्यद् वा तत्र किञ्चन ॥ ३४ ॥

अहो कृच्छ्रं मया प्राप्तमिति निश्चित्य कौशिकः।  
पपात भूमौ दौर्बल्यात् तस्मिंश्चाण्डालपक्कणे ॥ ३५ ॥

स चिन्तयामास मुनिः किं नु मे सुकृतं भवेत्।  
कथं वृथा न मृत्युः स्यादिति पार्थिवसत्तम ॥ ३६ ॥

स ददर्श श्वमांसस्य कुतन्त्रीं विततां मुनिः।  
चाण्डालस्य गृहे राजन् सद्यः शस्त्रहतस्य वै ॥ ३७ ॥

स चिन्तयामास तदा स्तैन्यं कार्यमितो मया।  
न हीदानीमुपायो मे विद्यते प्राणधारणे ॥ ३८ ॥

आपत्सु विहितं स्तैन्यं विशिष्टसमहीनतः।  
विप्रेण प्राणरक्षार्थं कर्तव्यमिति निश्चयः ॥ ३९ ॥

हीनादादेयमादौ स्यात् समानात् तदनन्तरम्।  
असम्भवे वाऽऽददीत विशिष्टादपि धार्मिकात् ॥ ४० ॥

सोऽहमन्त्यावसायानां हराम्येनां प्रतिग्रहात् ।  
न स्तैन्यदोषं पश्यामि हरिष्यामि श्वजाघनीम् ॥ ४१ ॥

एतां बुद्धिं समास्थाय विश्वामित्रो महामुनिः।  
तस्मिन् देशे स सुष्वाप श्वपचो यत्र भारत ॥ ४२ ॥

स विगाढां निशां दृष्ट्वा सुप्ते चाण्डालपक्कणे।  
शनैरुत्थाय भगवान् प्रविवेश कुटीमठम् ॥ ४३ ॥

स सुप्त इव चाण्डालः श्लेष्मापिहितलोचनः।  
परिभिन्नस्वरो रूक्षः प्रोवाचाप्रियदर्शनः ॥ ४४ ॥

कः कुतन्त्रीं घटयति सुप्ते चाण्डालपक्कणे।  
जागर्मि नात्र सुप्तोऽस्मि हतोऽसीति च दारुणः ॥ ४५ ॥  
विश्वामित्रस्ततो भीतः सहसा तमुवाच ह।  
तत्र व्रीडाकुलमुखः सोद्वेगस्तेन कर्मणा ॥ ४६ ॥

विश्वामित्रोऽहमायुष्मन्नागतोऽहं बुभुक्षितः ।  
मा वधीर्मम सद्‌बुद्धे यदि सम्यक् प्रपश्यसि ॥ ४७ ॥

चाण्डालस्तद् वचः श्रुत्वा महर्षेर्भावितात्मनः।  
शयनादुपसम्भ्रान्त उद्ययौ प्रति तं ततः ॥ ४८ ॥

स विसृज्याश्रु नेत्राभ्यां बहुमानात्‌ कृताञ्जलिः।  
उवाच कौशिकं रात्रौ ब्रह्मन्‌ किं ते चिकीर्षितम् ॥ ४९ ॥

विश्वामित्रस्तु मातङ्गमुवाच परिसान्त्वयन् ।  
क्षुधितोऽहं गतप्राणो हरिष्यामि श्वजाघनीम् ॥ ५० ॥

क्षुधितः कलुषं यातो नास्ति ह्रीरशनार्थिनः।  
क्षुच्च मां दूषयत्यत्र हरिष्यामि श्वजाघनीम् ॥ ५१ ॥

अवसीदन्ति मे प्राणाः श्रुतिर्मे नश्यति क्षुधा।  
दुर्बलो नष्टसंज्ञश्च भक्ष्याभक्ष्यविवर्जितः ॥ ५२ ॥

सोऽधर्मं बुद्ध्यमानोऽपि हरिष्यामि श्वजाघनीम्।  
अटन् भैक्ष्यं न विन्दामि यदा युष्माकमालये ॥ ५३ ॥  
तदा बुद्धिः कृता पापे हरिष्यामि श्वजाघनीम्।

अग्निर्मुखं पुरोधाश्च देवानां शुचिषाड् विभुः ॥ ५४ ॥  
यथावत् सर्वभूग् ब्रह्मा तथा मां विद्धि धर्मतः।

तमुवाच स चाण्डालो महर्षे शृणु मे वचः ॥ ५५ ॥  
श्रुत्वा तत् त्वं तथाऽऽतिष्ठ यथा धर्मो न हीयते।

धर्मं तवापि विप्रर्षे शृणु यत् ते ब्रवीम्यहम् ॥ ५६ ॥  
शृगालादधमं श्वानं प्रवदन्ति मनीषिणः।  
तस्याप्यधम उद्‌देशः शरीरस्य श्वजाघनी ॥ ५७ ॥

नेदं सम्यग् व्यवसितं महर्षे धर्मगर्हितम्।  
चाण्डालस्वस्य हरणमभक्ष्यस्य विशेषतः ॥ ५८ ॥

साध्वन्यमनुपश्य त्वमुपायं प्राणधारणे ।  
न मांसलोभात् तपसो नाशस्ते स्यान्महामुने ॥ ५९ ॥

जानता विहितं धर्मं न कार्यो धर्मसंकरः।  
मा स्म धर्मं परित्याक्षीस्त्वं हि धर्मभृतां वरः ॥ ६० ॥

विश्वामित्रस्ततो राजन्नित्युक्तो भरतर्षभ ।  
क्षुधार्तः प्रत्युवाचेदं पुनरेव महामुनिः ॥ ६१ ॥

निराहारस्य सुमहान् मम कालोऽभिधावतः।  
न विद्यतेऽप्युपायश्च कश्चिन्मे प्राणधारणे ॥ ६२ ॥

येन येन विशेषण कर्मणा येन केनचित्।  
अभ्युज्जीवेत् साद्यमानः समर्थो धर्ममाचरेत् ॥ ६३ ॥

ऐन्द्रो धर्मः क्षत्रियाणां ब्राह्मणानामथाग्निकः।  
ब्रह्मवह्निर्मम बलं भक्ष्यामि शमयन् क्षुधाम् ॥ ६४ ॥

यथा यथैव जीवेद्धि तत् कर्तव्यमहेलया।  
जीवितं मरणाच्छ्रेयो जीवन् धर्ममवाप्नुयात् ॥ ६५ ॥

सोऽहं जीवितमाकाङ्‌क्षन्नभक्ष्यस्यापि भक्षणम् ।  
व्यवस्ये बुद्धिपूर्वं वै तद् भवाननुमन्यताम् ॥ ६६ ॥

बलवन्तं करिष्यामि प्रणोत्स्याम्यशुभानि तु।  
तपोभिर्विद्यया चैव ज्योतींषीव महत्तमः ॥ ६७ ॥

नैतत् खादन् प्राप्नुते दीर्घमायु-  
र्नैव प्राणान्नामृतस्येव तृप्तिः ।  
भिक्षामन्यां भिक्ष मा ते मनोऽस्तु  
श्वभक्षणे श्वा ह्यभक्ष्यो द्विजानाम् ॥ ६८ ॥

न दुर्भिक्षे सुलभं मांसमन्यत्  
श्वपाक मन्ये नच मेऽस्ति वित्तम्।  
क्षुधार्तश्चाहमगतिर्निराशः  
श्वमांसे चास्मिन् षड्रसान् साधु मन्ये ॥ ६९ ॥

पञ्च पञ्चनखा भक्ष्या ब्रह्मक्षत्रस्य वै विशः।  
यथा शास्त्रं प्रमाणं ते माभक्ष्ये मानसं कृथाः ॥ ७० ॥

अगस्त्येनासुरो जग्धो वातापिः क्षुधितेन वै।  
अहमापद्‌गतः क्षुत्तो भक्षयिष्ये श्वजाघनीम् ॥ ७१ ॥

भिक्षामन्यामाहरेति न च कर्तुमिहार्हसि।  
न नूनं कार्यमेतद् वै हर कामं श्वजाघनीम् ॥ ७२ ॥

शिष्टा वै कारणं धर्मे तद्‌वृत्तमनुवर्तये।  
परां मेध्याशनामेनां भक्ष्यां मन्ये श्वजाघनीम् ॥ ७३ ॥

असता यत् समाचीर्णं न च धर्मः सनातनः।  
नाकार्यमिह कार्यं वै मा छलेनाशुभं कृथाः ॥ ७४ ॥

न पातकं नावमतमृषिः सन् कर्तुमर्हति।  
समौ च श्वमृगौ मन्ये तस्माद् भोक्ष्ये श्वजाघनीम् ॥ ७५ ॥

यद् ब्राह्मणार्थे कृतमर्थितेन  
तेनर्षिणा तदवस्थाधिकारे ।  
स वै धर्मो यत्र न पापमस्ति  
सर्वैरुपायैर्गुरवो हि रक्ष्याः ॥ ७६ ॥

मित्रं च मे ब्राह्मणस्यायमात्मा  
प्रियश्च मे पूज्यतमश्च लोके।  
तं धर्तुकामोऽहमिमां जिहीर्षे  
नृशंसानामीदृशानां न बिभ्ये ॥ ७७ ॥

कामं नरा जीवितं संत्यजन्ति  
न चाभक्ष्ये क्वचित्‌ कुर्वन्ति बुद्धिम्।  
सर्वान् कामान् प्राप्नुवन्तीह विद्वन्  
प्रियस्व कामं सहितः क्षुधैव ॥ ७८ ॥

स्थाने भवेत् संशयः प्रेत्यभावे  
निःसंशयः कर्मणां वै विनाशः।  
अहं पुनर्व्रतनित्यः शमात्मा  
मूलं रक्ष्यं भक्षयिष्याम्यभक्ष्यम् ॥ ७९ ॥

बुद्ध्यात्मके व्यक्तमस्तीति पुण्यं  
मोहात्मके यत्र यथा श्वभक्ष्ये।  
यद्यप्येतत् संशयात्मा चरामि  
नाहं भविष्यामि यथा त्वमेव ॥ ८० ॥

गोपनीयमिदं दुःखमिति मे निश्चिता मतिः।  
दुष्कृतोऽब्राह्मणः सत्रं यस्त्वामहमुपालभे ॥ ८१ ॥

पिबन्त्येवोदकं गावो मण्डूकेषु रुवत्स्वपि।  
न तेऽधिकारो धर्मेऽस्ति मा भूरात्मप्रशंसकः ॥ ८२ ॥

सुहृद् भूत्वानुशासे त्वां कृपा हि त्वयि मे द्विज।  
यदिदं श्रेय आधत्स्व मा लोभात् पातकं कृथाः ॥ ८३ ॥

सुहृन्मे त्वं सुखेप्सुश्चेदापदो मां समुद्धर।  
जानेऽहं धर्मतोऽऽत्मानं शौनीमुत्सृज जाघनीम् ॥ ८४ ॥

नैवोत्सहे भवतो दातुमेतां  
नोपेक्षितुं ह्रियमाणं स्वमन्नम् ।  
उभौ स्यावः पापलोकावलिप्तौ  
दाता चाहं ब्राह्मणस्त्वं प्रतीच्छन् ॥ ८५ ॥

अद्याहमेतद् वृजिनं कर्म कृत्वा  
जीवंश्चरिष्यामि महापवित्रम् ।  
स पूतात्मा धर्ममेवाभिपत्स्ये  
यदेतयोर्गुरु तद् वै ब्रवीहि ॥ ८६ ॥

आत्मैव साक्षी कुलधर्मकृत्ये  
त्वमेव जानासि यदत्र दुष्कृतम्।  
यो ह्याद्रियाद् भक्ष्यमिति श्वमांसं  
मन्ये न तस्यास्ति विवर्जनीयम् ॥ ८७ ॥

उपादाने खादने चास्ति दोषः  
कार्यात्यये नित्यमत्रापवादः ।  
यस्मिन् हिंसा नानृतं वाच्यलेशो-  
ऽभक्ष्यक्रिया यत्र न तद्‌गरीयः ॥ ८८ ॥

यद्येष हेतुस्तव खादने स्या-  
न्न ते वेदः कारणं नार्यधर्मः।  
तस्माद् भक्ष्येऽभक्षणे वा द्विजेन्द्र  
दोषं न पश्यामि यथेदमत्र ॥ ८९ ॥

नैवातिपापं भक्ष्यमाणस्य दृष्टं  
सुरां तु पीत्वा पततीति शब्दः।  
अन्योन्यकार्याणि यथा तथैव  
न पापमात्रेण कृतं हिनस्ति ॥ ९० ॥

अस्थानतो हीनतः कुत्सिताद् वा  
तद् विद्वांसं बाधते साधुवृत्तम्।  
श्वानं पुनर्यो लभतेऽभिषङ्गात्  
तेनापि दण्डः सहितव्य एव ॥ ९१ ॥

एवमुक्त्वा निववृते मातङ्गः कौशिकं तदा।  
विश्वामित्रो जहारैव कृतबुद्धिः श्वजाघनीम् ॥ ९२ ॥

ततो जग्राह स श्वाङ्गं जीवितार्थी महामुनिः।  
सदारस्तामुपाहृत्य वने भोक्तुमियेष सः ॥ ९३ ॥

अथास्य बुद्धिरभवद् विधिनाहं श्वजाघनीम्।  
भक्षयामि यथाकामं पूर्वं संतर्प्य देवताः ॥ ९४ ॥

ततोऽग्निमुपसंहृत्य ब्राह्मेण विधिना मुनिः।  
ऐन्द्राग्नेयेन विधिना चरुं श्रपयत स्वयम् ॥ ९५ ॥

ततः समारभत् कर्म दैवं पित्र्यं च भारत।  
आहूय देवानिन्द्रादीन् भागं भागं विधिक्रमात् ॥ ९६ ॥

एतस्मिन्नेव काले तु प्रववर्ष स वासवः।  
संजीवयन् प्रजाः सर्वा जनयामास चौषधीः ॥ ९७ ॥

विश्वामित्रोऽपि भगवांस्तपसा दग्धकिल्बिषः ।  
कालेन महता सिद्धिमवाप परमाद्भुताम् ॥ ९८ ॥

स संहृत्य च तत् कर्म अनास्वाद्य च तद्धविः।  
तोषयामास देवांश्च पितॄंश्च द्विजसत्तमः ॥ ९९ ॥

एवं विद्वानदीनात्मा व्यसनस्थो जिजीविषुः।  
सर्वोपायैरुपायज्ञो दीनमात्मानमुद्धरेत् ॥ १०० ॥

एतां बुद्धिं समास्थाय जीवितव्यं सदा भवेत्।  
जीवन् पुण्यमवाप्नोति पुरुषो भद्रमश्नुते ॥ १०१ ॥

तस्मात् कौन्तेय विदुषा धर्माधर्मविनिश्चये।  
बुद्धिमास्थाय लोकेऽस्मिन् वर्तितव्यं कृतात्मना ॥ १०२ ॥