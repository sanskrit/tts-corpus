+++
title_full = "163 काम, क्रोध आदि तेरह दोषोंका निरूपण और उनके नाशका उपाय"
title = "१६३ लोभनिरूपणे"

+++


यतः प्रभवति क्रोधः कामो वा भरतर्षभ।  
शोकमोहौ विधित्सा च परासुत्वं तथा मदः ॥ १ ॥  
लोभो मात्सर्यमीर्ष्या च कुत्सासूया कृपा तथा।  
एतत् सर्वं महाप्राज्ञ याथातथ्येन मे वद ॥ २ ॥

त्रयोदशैतेऽतिबलाः शत्रवः प्राणिनां स्मृताः।  
उपासन्ते महाराज समन्तात् पुरुषानिह ॥ ३ ॥

एते प्रमत्तं पुरुषमप्रमत्तास्तुदन्ति च।  
वृका इव विलुम्पन्ति दृष्ट्‌वैव पुरुषं बलात् ॥ ४ ॥

एभ्यः प्रवर्तते दुःखमेभ्यः पापं प्रवर्तते।  
इति मर्त्यो विजानीयात् सततं पुरुषर्षभ ॥ ५ ॥

एतेषामुदयं स्थानं क्षयं च पृथिवीपते।  
हन्त ते कथयिष्यामि क्रोधस्योत्पत्तिमादितः ॥ ६ ॥  
यथातत्त्वं क्षितिपते तदिहैकमनाः शृणु।

लोभात् क्रोधः प्रभवति परदोषैरुदीर्यते ॥ ७ ॥  
क्षमया तिष्ठते राजन् क्षमया विनिवर्तते।

संकल्पाज्जायते कामः सेव्यमानो विवर्धते ॥ ८ ॥  
यदा प्राज्ञो विरमते तदा सद्यः प्रणश्यति।

परासुता क्रोधलोभादभ्यासाच्च प्रवर्तते ॥ ९ ॥  
दयया सर्वभूतानां निर्वेदात् सा निवर्तते।  
अवद्यदर्शनादेति तत्त्वज्ञानाच्च धीमताम् ॥ १० ॥

अज्ञानप्रभवो मोहः पापाभ्यासात् प्रवर्तते।  
यदा प्राज्ञेषु रमते तदा सद्यः प्रणश्यति ॥ ११ ॥

विरुद्धानीह शास्त्राणि ये पश्यन्ति कुरूद्वह।  
विधित्सा जायते तेषां तत्त्वज्ञानान्निवर्तते ॥ १२ ॥

प्रीत्या शोकः प्रभवति वियोगात् तस्य देहिनः।  
यदा निरर्थकं वेत्ति तदा सद्यः प्रणश्यति ॥ १३ ॥

परासुता क्रोधलोभादभ्यासाच्च प्रवर्तते ।  
दयया सर्वभूतानां निर्वेदात् सा निवर्तते ॥ १४ ॥

सत्यत्यागात् तु मात्सर्यमहितानां च सेवया।  
एतत् तु क्षीयते तात साधूनामुपसेवनात् ॥ १५ ॥

कुलाज्ज्ञानात् तथैश्वर्यान्मदो भवति देहिनाम्।  
एभिरेव तु विज्ञातैः स च सद्यः प्रणश्यति ॥ १६ ॥

ईर्ष्या कामात् प्रभवति संहर्षाच्चैव जायते।  
इतरेषां तु सत्त्वानां प्रज्ञया सा प्रणश्यति ॥ १७ ॥

विभ्रमाल्लोकबाह्यानां द्वेष्यैर्वाक्यैरसम्मतैः ।  
कुत्सा संजायते राजल्ँलोकान् प्रेक्ष्याभिशाम्यति ॥ १८ ॥

प्रतिकर्तुं न शक्ता ये बलस्थायापकारिणे।  
असूया जायते तीव्रा कारुण्याद् विनिवर्तते ॥ १९ ॥

कृपणान् सततं दृष्ट्‌वा ततः संजायते कृपा।  
धर्मनिष्ठां यदा वेत्ति तदा शाम्यति सा कृपा ॥ २० ॥

अज्ञानप्रभवो लोभो भूतानां दृश्यते सदा।  
अस्थिरत्वं च भोगानां दृष्ट्‌वा ज्ञात्वा निवर्तते ॥ २१ ॥

एतान्येव जितान्याहुः प्रशमाच्च त्रयोदश।  
एते हि धार्तराष्ट्राणां सर्वे दोषास्त्रयोदश ॥ २२ ॥  
त्वया सत्यार्थिना नित्यं विजिता ज्येष्ठसेवनात् ॥ २३ ॥