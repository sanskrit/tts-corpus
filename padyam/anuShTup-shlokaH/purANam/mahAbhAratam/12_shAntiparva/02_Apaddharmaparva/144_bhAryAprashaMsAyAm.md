+++
title_full = "144 कबूतरद्वारा अपनी भार्याका गुणगान तथा पतिव्रता स्त्रीकी प्रशंसा"
title = "१४४ भार्याप्रशंसायाम्"

+++


अथ वृक्षस्य शाखायां विहङ्गः ससुहृज्जनः।  
दीर्घकालोषितो राजंस्तत्र चित्रतनूरुहः ॥ १ ॥

तस्य कल्यगता भार्या चरितुं नाभ्यवर्तत।  
प्राप्तां च रजनीं दृष्ट्‌वा स पक्षी पर्यतप्यत ॥ २ ॥

वातवर्षं महच्चासीन्न चागच्छति मे प्रिया।  
किं नु तत् कारणं येन साद्यापि न निवर्तते॥३॥

अपि स्वस्ति भवेत् तस्याः प्रियाया मम कानने।  
तया विरहितं हीदं शून्यमद्य गृहं मम ॥ ४ ॥

पुत्रपौत्रवधूभृत्यैराकीर्णमपि सर्वतः ।  
भार्याहीनं गृहस्थस्य शून्यमेव गृहं भवेत् ॥ ५ ॥

न गृहं गृहमित्याहुर्गृहिणी गृहमुच्यते।  
गृहं तु गृहिणीहीनमरण्यसदृशं मतम् ॥ ६ ॥

यदि सा रक्तनेत्रान्ता चित्राङ्गी मधुरस्वरा।  
अद्य नायाति मे कान्ता न कार्यं जीवितेन मे॥७॥

न भुङ्‌क्ते मय्यभुक्ते या नास्नाते स्नाति सुव्रता।  
नातिष्ठत्युपतिष्ठेत शेते च शयिते मयि ॥ ८ ॥

हृष्टे भवति सा हृष्टा दुःखिते मयि दुःखिता।  
प्रोषिते दीनवदना क्रुद्धे च प्रियवादिनी ॥ ९ ॥

पतिव्रता पतिगतिः पतिप्रियहिते रता।  
यस्य स्यात्‌ तादृशी भार्या धन्यः स पुरुषो भुवि॥१०॥

सा हि श्रान्तं क्षुधार्तं च जानीते मां तपस्विनी।  
अनुरक्ता स्थिरा चैव भक्ता स्निग्धा यशस्विनी ॥ ११ ॥

वृक्षमूलेऽपि दयिता यस्य तिष्ठति तद् गृहम्।  
प्रासादोऽपि तया हीनः कान्तार इति निश्चितम् ॥ १२ ॥

धर्मार्थकामकालेषु भार्या पुंसः सहायिनी।  
विदेशगमने चास्य सैव विश्वासकारिका ॥ १३ ॥

भार्या हि परमो ह्यर्थः पुरुषस्येह पठ्यते।  
असहायस्य लोकेऽस्मिंल्लोकयात्रासहायिनी ॥ १४ ॥

तथा रोगाभिभूतस्य नित्यं कृच्छ्रगतस्य च।  
नास्ति भार्यासमं किंचिन्नरस्यार्तस्य भेषजम् ॥ १५ ॥

नास्ति भार्यासमो बन्धुर्नास्ति भार्यासमा गतिः।  
नास्ति भार्यासमो लोके सहायो धर्मसंग्रहे ॥ १६ ॥

यस्य भार्या गृहे नास्ति साध्वी च प्रियवादिनी।  
अरण्यं तेन गन्तव्यं यथारण्यं तथा गृहम् ॥ १७ ॥