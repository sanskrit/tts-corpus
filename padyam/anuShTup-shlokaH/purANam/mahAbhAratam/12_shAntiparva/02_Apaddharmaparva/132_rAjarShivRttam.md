+++
title_full = "132 ब्राह्मणों और श्रेष्ठ राजाओंके धर्मका वर्णन तथा धर्मकी गतिको सूक्ष्म बताना"
title = "१३२ राजर्षिवृत्तम्"

+++


हीने परमके धर्मे सर्वलोकाभिसंहिते।  
सर्वस्मिन् दस्युसाद्‌भूते पृथिव्यामुपजीवने ॥ १ ॥  
केन स्विद् ब्राह्मणो जीवेज्जघन्ये काल आगते।  
असंत्यजन् पुत्रपौत्राननुक्रोशात् पितामह ॥ २ ॥

विज्ञानबलमास्थाय जीवितव्यं तथागते ।  
सर्वं साध्वर्थमेवेदमसाध्वर्थं न किंचन ॥ ३ ॥

असाधुभ्योऽर्थमादाय साधुभ्यो यः प्रयच्छति।  
आत्मानं संक्रमं कृत्वा कृच्छ्रधर्मविदेव सः ॥ ४ ॥

आकाङ्‌क्षन्नात्मनो राज्यं राज्ये स्थितिमकोपयन्।  
अदत्तमेवाददीत दातुर्वित्तं ममेति च ॥ ५ ॥

विज्ञानबलपूतो यो वर्तते निन्दितेष्वपि।  
वृत्तिविज्ञानवान् धीरः कस्तं वा वक्तुमर्हति ॥ ६ ॥

येषां बलकृता वृत्तिस्तेषामन्या न रोचते।  
तेजसाभिप्रवर्तन्ते बलवन्तो युधिष्ठिर ॥ ७ ॥

यदैव प्राकृतं शास्त्रमविशेषेण वर्तते।  
तदैवमभ्यसेदेवं मेधावी वाप्यथोत्तरम् ॥ ८ ॥

ऋत्विक्‌पुरोहिताचार्यान् सत्कृतानभिसत्कृतान् ।  
न ब्राह्मणान् घातयीत दोषान् प्राप्नोति घातयन् ॥ ९ ॥

एतत् प्रमाणं लोकस्य चक्षुरेतत् सनातनम्।  
तत् प्रमाणोऽवगाहेत तेन तत् साध्वसाधु वा ॥ १० ॥

बहवो ग्रामवास्तव्या रोषाद् ब्रूयुः परस्परम्।  
न तेषां वचनाद् राजा सत्कुर्याद् घातयीत वा ॥ ११ ॥

न वाच्यः परिवादोऽयं न श्रोतव्यः कथञ्चन।  
कर्णावथ पिधातव्यौ प्रस्थेयं चान्यतो भवेत् ॥ १२ ॥

असतां शीलमेतद् वै परिवादोऽथ पैशुनम्।  
गुणानामेव वक्तारः सन्तः सत्सु नराधिप ॥ १३ ॥

यथा सुमधुरौ दम्यौ सुदान्तौ साधुवाहिनौ।  
धुरमुद्यम्य वहतास्तथा वर्तेत वै नृपः ॥ १४ ॥

यथा यथास्य बहवः सहायाः स्युस्तथा परे।  
आचारमेव मन्यन्ते गरीयो धर्मलक्षणम् ॥ १५ ॥

अपरे नैवमिच्छन्ति ये शंखलिखितप्रियाः।  
मात्सर्यादथवा लोभान्न ब्रूयुर्वाक्यमीदृशम् ॥ १६ ॥

आर्षमप्यत्र पश्यन्ति विकर्मस्थस्य पातनम्।  
न तादृक्सदृशं किञ्चित् प्रमाणं दृश्यते क्वचित् ॥ १७ ॥

देवताश्च विकर्मस्थं पातयन्ति नराधमम्।  
व्याजेन विन्दन् वित्तं हि धर्मात् स परिहीयते ॥ १८ ॥

सर्वतः सत्कृतः सद्भिर्भूतिप्रवरकारणैः ।  
हृदयेनाभ्यनुज्ञातो यो धर्मस्तं व्यवस्यति ॥ १९ ॥

यश्चतुर्गुणसम्पन्नं धर्मं ब्रूयात् स धर्मवित्।  
अहेरिव हि धर्मस्य पदं दुःखं गवेषितुम् ॥ २० ॥  
यथा मृगस्य विद्धस्य पदमेकं पदं नयेत्।  
लक्षेद् रुधिरलेपेन तथा धर्मपदं नयेत् ॥ २१ ॥

एवं सद्भिर्विनीतेन पथा गन्तव्यमित्युत।  
राजर्षीणां वृत्तमेतदवगच्छ युधिष्ठिर ॥ २२ ॥

[^*]: यथा—गुरोरप्यवलिप्तस्य कार्याकार्यमजानतः। उत्पथं प्रतिपन्नस्य कार्यं भवति शासनम्॥अर्थात् घमंडमें आकर कर्तव्य और अकर्तव्यका विचार न करते हुए कुमार्गपर चलनेवाले गुरुको भी दण्ड देना आवश्यक है।