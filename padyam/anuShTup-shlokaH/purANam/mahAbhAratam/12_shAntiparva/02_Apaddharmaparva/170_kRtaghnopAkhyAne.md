+++
title_full = "170 गौतमका राजधर्माद्वारा आतिथ्य-सत्कार और उसका राक्षसराज विरूपाक्षके भवनमें प्रवेश"
title = "१७० कृतघ्नोपाख्याने"

+++


गिरं तां मधुरां श्रुत्वा गौतमो विस्मितस्तदा।  
कौतूहलान्वितो राजन् राजधर्माणमैक्षत ॥ १ ॥

भोः कश्यपस्य पुत्रोऽहं माता दाक्षायणी च मे।  
अतिथिस्त्वं गुणोपेतः स्वागतं ते द्विजोत्तम ॥ २ ॥

तस्मै दत्त्वा स सत्कारं विधिदृष्टेन कर्मणा।  
शालपुष्पमयीं दिव्यां बृसीं वै समकल्पयत् ॥ ३ ॥

भगीरथरथाक्रान्तदेशान् गङ्गानिषेवितान् ।  
ये चरन्ति महामीनास्तांश्च तस्यान्वकल्पयत् ॥ ४ ॥

वह्निं चापि सुसंदीप्तं मीनांश्चापि सुपीवरान्।  
स गौतमायातिथये न्यवेदयत काश्यपिः ॥ ५ ॥

भुक्तवन्तं च तं विप्रं प्रीतात्मानं महातपाः।  
क्लमापनयनार्थं स पक्षाभ्यामभ्यवीजयत् ॥ ६ ॥

ततो विश्रान्तमासीनं गोत्रप्रश्नमपृच्छत ।  
सोऽब्रवीद् गौतमोऽस्मीति ब्रह्म नान्यदुदाहरत् ॥ ७ ॥

तस्मै पर्णमयं दिव्यं दिव्यपुष्पाधिवासितम्।  
गन्धाढ्यं शयनं प्रादात् स शिश्ये तत्र वै सुखम्॥८॥

अथोपविष्टं शयने गौतमं धर्मराट् तदा।  
पप्रच्छ काश्यपो वाग्मी किमागमनकारणम् ॥ ९ ॥

ततोऽब्रवीद् गौतमस्तं दरिद्रोऽहं महामते।  
समुद्रगमनाकांक्षी द्रव्यार्थमिति भारत ॥ १० ॥

तं काश्यपोऽब्रवीत् प्रीतो नोत्कण्ठां कर्तुमर्हसि।  
कृतकार्यो द्विजश्रेष्ठ सद्रव्यो यास्यसे गृहान् ॥ ११ ॥

चतुर्विधा ह्यर्थसिद्धिर्बृहस्पतिमतं यथा ।  
पारम्पर्यं तथा दैवं काम्यं मैत्रमिति प्रभो ॥ १२ ॥

प्रादुर्भूतोऽस्मि ते मित्रं सुहृत्त्वं च मम त्वयि।  
सोऽहं तथा यतिष्यामि भविष्यसि यथार्थवान् ॥ १३ ॥

ततः प्रभातसमये सुखं दृष्ट्वाब्रवीदिदम्।  
गच्छ सौम्य पथानेन कृतकृत्यो भविष्यसि ॥ १४ ॥  
इतस्त्रियोजनं गत्वा राक्षसाधिपतिर्महान् ।  
विरूपाक्ष इति ख्यातः सखा मम महाबलः ॥ १५ ॥

तं गच्छ द्विजमुख्य त्वं स मद्वाक्यप्रचोदितः।  
कामानभीप्सितांस्तुभ्यं दाता नास्त्यत्र संशयः ॥ १६ ॥

इत्युक्तः प्रययौ राजन् गौतमो विगतक्लमः।  
फलान्यमृतकल्पानि भक्षयन् स यथेष्टतः ॥ १७ ॥  
चन्दनागुरुमुख्यानि त्वक्‌पत्राणां वनानि च।  
तस्मिन् पथि महाराज सेवमानो द्रुतं ययौ ॥ १८ ॥

ततो मेरुव्रजं नाम नगरं शैलतोरणम्।  
शैलप्राकारवप्रं च शैलयन्त्राकुलं तथा ॥ १९ ॥

विदितश्चाभवत् तस्य राक्षसेन्द्रस्य धीमतः।  
प्रहितः सुहृदा राजन् प्रीयमाणः प्रियातिथिः ॥ २० ॥

ततः स राक्षसेन्द्रः स्वान् प्रेष्यानाह युधिष्ठिर।  
गौतमो नगरद्वारात् शीघ्रमानीयतामिति ॥ २१ ॥

ततः पुरवरात् तस्मात् पुरुषाः श्येनचेष्टनाः।  
गौतमेत्यभिभाषन्तः पुरद्वारमुपागमन् ॥ २२ ॥

ते तमूचुर्महाराज राजप्रेष्यास्तदा द्विजम्।  
त्वरस्व तूर्णमागच्छ राजा त्वां द्रष्टुमिच्छति ॥ २३ ॥

राक्षसाधिपतिर्वीरो विरूपाक्ष इति श्रुतः।  
स त्वां त्वरति वै द्रष्टुं तत् क्षिप्रं संविधीयताम्॥२४॥

ततः स प्राद्रवद् विप्रो विस्मयाद् विगतक्लमः।  
गौतमः परमर्धिं तां पश्चन् परमविस्मितः ॥ २५ ॥

तैरेव सहितो राज्ञो वेश्म तूर्णमुपाद्रवत्।  
दर्शनं राक्षसेन्द्रस्य कांक्षमाणो द्विजस्तदा ॥ २६ ॥