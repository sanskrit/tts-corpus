+++
title_full = "153 मृतककी पुनर्जीवन-प्राप्तिके विषयमें एक ब्राह्मण बालकके जीवित होनेकी कथा; उसमें गीध और सियारकी बुद्धिमता"
title = "१५३ कुमारसंजीवने"

+++


कच्चित् पितामहेनासीच्छ्रुतं वा दृष्टमेव च।  
कच्चिन्मर्त्यो मृतो राजन् पुनरुज्जीवितोऽभवत् ॥ १ ॥

शृणु पार्थ यथावृत्तमितिहासं पुरातनम्।  
गृध्रजम्बुकसंवादं यो वृत्तो नैमिषे पुरा ॥ २ ॥

कस्यचिद् ब्राह्मणस्यासीद् दुःखलब्धःसुतो मृतः।  
बाल एव विशालाक्षो बालग्रहनिपीडितः ॥ ३ ॥

दुःखिताः केचिदादाय बालमप्राप्तयौवनम् ।  
कुलसर्वस्वभूतं वै रुदन्तः शोकविह्वलाः ॥ ४ ॥

बालं मृतं गृहीत्वाथ श्मशानाभिमुखाः स्थिताः।  
अङ्केनैव च संक्रम्य रुरुदुर्भृशदुःखिताः ॥ ५ ॥

शोचन्तस्तस्य पूर्वोक्तान् भाषितांश्चासकृत्‌ पुनः।  
तं बालं भूतले क्षिप्य प्रतिगन्तुं न शक्नुयुः ॥ ६ ॥

तेषां रुदितशब्देन गृध्रोऽभ्येत्य वचोऽब्रवीत्।  
एकात्मजमिमं लोके त्यक्त्वा गच्छत मा चिरम् ॥ ७ ॥  
इह पुंसां सहस्राणि स्त्रीसहस्राणि चैव ह।  
समानीतानि कालेन हित्वा वै यान्ति बान्धवाः ॥ ८ ॥

सम्पश्यत जगत् सर्वं सुखदुःखैरधिष्ठितम्।  
संयोगो विप्रयोगश्च पर्यायेणोपलभ्यते ॥ ९ ॥

गृहीत्वा ये च गच्छन्ति ये न यान्ति च तान् मृतान्।  
तेऽप्यायुषः प्रमाणेन स्वेन गच्छन्ति जन्तवः ॥ १० ॥

अलं स्थित्वा श्मशानेऽस्मिन् गृध्रगोमायुसंकुले।  
कङ्कालबहुले रौद्रे सर्वप्राणिभयङ्करे ॥ ११ ॥

न पुनर्जीवितः कश्चित् कालधर्ममुपागतः।  
प्रियो वा यदि वा द्वेष्यः प्राणिनां गतिरीदृशी ॥ १२ ॥

सर्वेण खलु मर्तव्यं मर्त्यलोके प्रसूयता।  
कृतान्तविहिते मार्गे मृतं को जीवयिष्यति ॥ १३ ॥

कर्मान्तविरते लोके अस्तं गच्छति भास्करे।  
गम्यतां स्वमधिष्ठानं सुतस्नेहं विसृज्य वै ॥ १४ ॥

ततो गृध्रवचः श्रुत्वा प्राक्रोशन्तस्तदा नृप।  
बान्धवास्तेऽभ्यगच्छन्त पुत्रमुत्सृज्य भूतले ॥ १५ ॥

विनिश्चित्याथ च तदा विक्रोशन्तस्ततस्ततः।  
मृतमित्येव गच्छन्तो निराशास्तस्य दर्शने ॥ १६ ॥

निश्चितार्थाश्च ते सर्वे संत्यजन्तः स्वमात्मजम्।  
निराशा जीविते तस्य मार्गमावृत्य धिष्ठिताः ॥ १७ ॥

ध्वांक्षपक्षसवर्णस्तु बिलान्निःसृत्य जम्बुकः ।  
गच्छमानान् स्म तानाह निर्घृणाः खलु मानुषाः ॥ १८ ॥

आदित्योऽयं स्थितो मूढ़ाः स्नेहं कुरुत मा भयम्।  
बहुरूपो मुहूर्तश्च जीवेदपि कदाचन ॥ १९ ॥

यूयं भूमौ विनिक्षिप्य पुत्रस्नेहविनाकृताः।  
श्मशाने सुतमुत्सृज्य कस्माद् गच्छत निर्घृणाः ॥ २० ॥

न वोऽस्त्यस्मिन् सुते स्नेहो बाले मधुरभाषिणि।  
यस्य भाषितमात्रेण प्रसादमधिगच्छत ॥ २१ ॥

ते पश्यत सुतस्नेहो यादृशः पशुपक्षिणाम्।  
न तेषां धारयित्वा तान् कश्चिदस्ति फलागमः ॥ २२ ॥  
चतुष्पात्पक्षिकीटानां प्राणिनां स्नेहसङ्गिनाम् ।  
परलोकगतिस्थानां मुनियज्ञक्रिया इव ॥ २३ ॥

तेषां पुत्राभिरामाणामिहलोके परत्र च।  
न गुणो दृश्यते कश्चित् प्रजाः संधारयन्ति च ॥ २४ ॥

अपश्यतां प्रियान् पुत्रांस्तेषां शोको न तिष्ठति।  
न च पुष्णन्ति संवृद्धास्ते मातापितरौ क्वचित् ॥ २५ ॥

मानुषाणां कुतः स्नेहो येषां शोको भविष्यति।  
इमं कुलकरं पुत्रं त्यक्त्वा क्व नु गमिष्यथ ॥ २६ ॥

चिरं मुञ्चत बाष्पं च चिरं स्नेहेन पश्यत।  
एवंविधानि हीष्टानि दुस्त्यजानि विशेषतः ॥ २७ ॥

क्षीणस्यार्थाभियुक्तस्य श्मशानाभिमुखस्य च ।  
बान्धवा यत्र तिष्ठन्ति तत्रान्यो नाधितिष्ठति ॥ २८ ॥

सर्वस्य दयिताः प्राणाः सर्वः स्नेहं च विन्दति।  
तिर्यग्योनिष्वपि सतां स्नेहं पश्यत यादृशम् ॥ २९ ॥

त्यक्त्वा कथं गच्छथेमं पद्मलोलायताक्षिकम्।  
यथा नवोद्वाहकृतं स्नानमाल्यविभूषितम् ॥ ३० ॥

जम्बुकस्य वचः श्रुत्वा कृपणं परिदेवतः।  
न्यवर्तन्त तदा सर्वे शवार्थं ते स्म मानुषाः ॥ ३१ ॥

अहो बत नृशंसेन जम्बुकेनाल्पमेधसा।  
क्षुद्रेणोक्ता हीनसत्त्वा मानुषाः किं निवर्तथ ॥ ३२ ॥

पञ्चेन्द्रियपरित्यक्तं शुष्कं काष्ठत्वमागतम् ।  
कस्माच्छोचथ तिष्ठन्तमात्मानं किं न शोचथ ॥ ३३ ॥

तपः कुरुत वै तीव्रं मुच्यध्वं येन किल्बिषात्।  
तपसा लभ्यते सर्वं विलापः किं करिष्यति ॥ ३४ ॥

अनिष्टानि च भाग्यानि जातानि सह मूर्तिना।  
येन गच्छति बालोऽयं दत्त्वा शोकमनन्तकम् ॥ ३५ ॥

धनं गावः सुवर्णं च मणिरत्नमथापि च।  
अपत्यं च तपोमूलं तपोयोगाच्च लभ्यते ॥ ३६ ॥

यथाकृता च भूतेषु प्राप्यते सुखदुःखिता।  
गृहीत्वा जायते जन्तुर्दुःखानि च सुखानि च ॥ ३७ ॥

न कर्मणा पितुः पुत्रः पिता वा पुत्रकर्मणा।  
मार्गेणान्येन गच्छन्ति बद्धाः सुकृतदुष्कृतैः ॥ ३८ ॥

धर्मं चरत यत्नेन न चाधर्मे मनः कृथाः।  
वर्तध्वं च यथाकालं दैवतेषु द्विजेषु च ॥ ३९ ॥

शोकं त्यजत दैन्यं च सुतस्नेहान्निवर्तत।  
त्यज्यतामयमाकाशे ततः शीघ्रं निवर्तत ॥ ४० ॥

यत् करोति शुभं कर्म तथा कर्म सुदारुणम्।  
तत् कर्तैव समश्नाति बान्धवानां किमत्र ह ॥ ४१ ॥

इह त्यक्त्वा न तिष्ठन्ति बान्धवा बान्धवं प्रियम्।  
स्नेहमुत्सृज्य गच्छन्ति बाष्पपूर्णाविलेक्षणाः ॥ ४२ ॥

प्राज्ञो वा यदि वा मूर्खः सधनो निर्धनोऽपि वा।  
सर्वः कालवशं याति शुभाशुभसमन्वितः ॥ ४३ ॥

किं करिष्यथ शोचित्वा मृतं किमनुशोचथ।  
सर्वस्य हि प्रभुः कालो धर्मतः समदर्शनः ॥ ४४ ॥

यौवनस्थांश्च बालांश्च वृद्धान् गर्भगतानपि।  
सर्वानाविशते मृत्युरेवंभूतमिदं जगत् ॥ ४५ ॥

अहो मन्दीकृतः स्नेहो गृध्रेणेहाल्पबुद्धिना।  
पुत्रस्नेहाभिभूतानां युष्माकं शोचतां भृशम् ॥ ४६ ॥

समैः सम्यक्प्रयुक्तैश्च वचनैः प्रत्ययोत्तरैः।  
यद् गच्छति जनश्चायं स्नेहमुत्सृज्य दुस्त्यजम् ॥ ४७ ॥

अहो पुत्रवियोगेन मृतशून्योपसेवनात् ।  
क्रोशतां सुभृशं दुःखं विवत्सानां गवामिव ॥ ४८ ॥  
अद्य शोकं विजानामि मानुषाणां महीतले।  
स्नेहं हि कारणं कृत्वा ममाप्यश्रूण्यथापतन् ॥ ४९ ॥

यत्नो हि सततं कार्यस्ततो दैवेन सिद्ध्यति।  
दैवं पुरुषकारश्च कृतान्तेनोपपद्यते ॥ ५० ॥

अनिर्वेदः सदा कार्यो निर्वेदाद्धि कुतः सुखम्।  
प्रयत्नात् प्राप्यते ह्यर्थः कस्माद् गच्छथ निर्दयम् ॥ ५१ ॥

आत्ममांसोपवृत्तं च शरीरार्धमयीं तनुम्।  
पितॄणां वंशकर्तारं वने त्यक्त्वा क्व यास्यथ ॥ ५२ ॥

अथवास्तंगते सूर्ये संध्याकाल उपस्थिते।  
ततो नेष्यथ वा पुत्रमिहस्था वा भविष्यथ ॥ ५३ ॥

अद्य वर्षसहस्रं मे साग्रं जातस्य मानुषाः।  
न च पश्यामि जीवन्तं मृतं स्त्रीपुंनपुंसकम् ॥ ५४ ॥

मृता गर्भेषु जायन्ते जातमात्रा म्रियन्ति च।  
चङ्क्रमन्तो म्रियन्ते च यौवनस्थास्तथा परे ॥ ५५ ॥

अनित्यानीह भाग्यानि चतुष्पात्पक्षिणामपि ।  
जङ्‌गमानां नगानां वाप्यायुरग्रेऽवतिष्ठते ॥ ५६ ॥

इष्टदारवियुक्ताश्च पुत्रशोकान्वितास्तथा ।  
दह्यमानाः स्म शोकेन गृहं गच्छन्ति नित्यशः ॥ ५७ ॥

अनिष्टानां सहस्राणि तथेष्टानां शतानि च।  
उत्सृज्येह प्रयाता वै बान्धवा भृशदुःखिताः ॥ ५८ ॥

त्यज्यतामेष निस्तेजाः शून्यः काष्ठत्वमागतः।  
अन्यदेहविषक्तं हि शावं काष्ठत्वमागतम् ॥ ५९ ॥  
त्यक्तजीवस्य चैवास्य कस्माद्धित्वा न गच्छत।  
निरर्थको ह्ययं स्नेहो निष्फलश्च परिश्रमः ॥ ६० ॥

चक्षुर्भ्यां न च कर्णाभ्यां संशृणोति समीक्षते।  
कस्मादेनं समुत्सृज्य न गृहान् गच्छताशु वै ॥ ६१ ॥

मोक्षधर्माश्रितैर्वाक्यैर्हेतुमद्भिः सुनिष्ठुरैः ।  
मयोक्ता गच्छत क्षिप्रं स्वं स्वमेव निवेशनम् ॥ ६२ ॥

प्रज्ञाविज्ञानयुक्तेन बुद्धिसंज्ञाप्रदायिना ।  
वचनं श्राविता नूनं मानुषाः संनिवर्तत।  
शोको द्विगुणतां याति दृष्ट्‌वा स्मृत्वा च चेष्टितम् ॥ ६३ ॥

इत्येतद् वचनं श्रुत्वा संनिवृत्तास्तु मानुषाः।  
अपश्यत् तं तदा सुप्तं द्रुतमागत्य जम्बुकः ॥ ६४ ॥

इमं कनकवर्णाभं भूषणैः समलंकृतम्।  
गृध्रवाक्यात् कथं पुत्रं त्यजध्वं पितृपिण्डदम् ॥ ६५ ॥

न स्नेहस्य च विच्छेदो विलापरुदितस्य च।  
मृतस्यास्य परित्यागात् तापो वै भविता ध्रुवम् ॥ ६६ ॥

श्रूयते शम्बुके शूद्रे हते ब्राह्मणदारकः।  
जीवितो धर्ममासाद्य रामात् सत्यपराक्रमात् ॥ ६७ ॥

तथा श्वेतस्य राजर्षेर्बालो दृष्टान्तमागतः।  
श्वेतेन धर्मनिष्ठेन मृतः संजीवितः पुनः ॥ ६८ ॥

तथा कश्चिल्लभेत् सिद्धो मुनिर्वा देवतापि वा।  
कृपणानामनुक्रोशं कुर्याद् वो रुदतामिह ॥ ६९ ॥

इत्युक्तास्ते न्यवर्तन्त शोकार्ताः पुत्रवत्सलाः।  
अङ्के शिरः समाधाय रुरुदुर्बहुविस्तरम्।  
तेषां रुदितशब्देन गृध्रोऽभ्येत्य वचोऽब्रवीत् ॥ ७० ॥

अश्रुपातपरिक्लिन्नः पाणिस्पर्शप्रपीडितः ।  
धर्मराजप्रयोगाच्च दीर्घनिद्रां प्रवेशितः ॥ ७१ ॥

तपसापि हि संयुक्ता धनवन्तो महाधियः।  
सर्वे मृत्युवशं यान्ति तदिदं प्रेतपत्तनम् ॥ ७२ ॥

बालवृद्धसहस्राणि सदा संत्यज्य बान्धवाः।  
दिनानि चैव रात्रीश्च दुःखं तिष्ठन्ति भूतले ॥ ७३ ॥

अलं निर्बन्धमागत्य शोकस्य परिधारणे।  
अप्रत्ययं कुतो ह्यस्य पुनरद्येह जीवितम् ॥ ७४ ॥

मृतस्योत्सृष्टदेहस्य पुनर्देहो न विद्यते।  
नैव मूर्तिप्रदानेन जम्बुकस्य शतैरपि ॥ ७५ ॥  
शक्यं जीवयितुं ह्येष बालो वर्षशतैरपि।

अथ रुद्रः कुमारो वा ब्रह्मा वा विष्णुरेव च॥७६॥  
वरमस्मै प्रयच्छेयुस्ततो जीवेदयं शिशुः।

नैव बाष्पविमोक्षेण न वा श्वासकृते न च ॥ ७७ ॥  
न दीर्घरुदितेनायं पुनर्जीवं गमिष्यति।

अहं च क्रोष्टुकश्चैव यूयं ये चास्य बान्धवाः ॥ ७८ ॥  
धर्माधर्मौ गृहीत्वेह सर्वे वर्तामहेऽध्वनि।

अप्रियं परुषं चापि परद्रोहं परस्त्रियम् ॥ ७९ ॥  
अधर्ममनृतं चैव दूरात् प्राज्ञो विवर्जयेत्।

धर्मं सत्यं श्रुतं न्याय्यं महतीं प्राणिनां दयाम् ॥ ८० ॥  
अजिह्मत्वमशाठ्यं च यत्नतः परिमार्गत।

मातरं पितरं वापि बान्धवान् सुहृदस्तथा ॥ ८१ ॥  
जीवतो ये न पश्यन्ति तेषां धर्मविपर्ययः।

यो न पश्यति चक्षुर्भ्यां नेङ्गते च कथञ्चन ॥ ८२ ॥  
तस्य निष्ठावसानान्ते रुदन्तः किं करिष्यथ।

इत्युक्तास्ते सुतं त्यक्त्वा भूमौ शोकपरिप्लुताः।  
दह्यमानाः सुतस्नेहात् प्रययुर्बान्धवा गृहम् ॥ ८३ ॥

दारुणो मर्त्यलोकोऽयं सर्वप्राणिविनाशनः ।  
इष्टबन्धुवियोगश्च तथेहाल्पं च जीवितम् ॥ ८४ ॥

बह्वलीकमसत्यं चाप्यतिवादाप्रियंवदम् ।  
इमं प्रेक्ष्य पुनर्भावं दुःखशोकविवर्धनम् ॥ ८५ ॥  
न मे मानुषलोकोऽयं मुहूर्तमपि रोचते।

अहो धिग् गृध्रवाक्येन यथैवाबुद्धयस्तथा ॥ ८६ ॥  
कथं गच्छत निःस्नेहाः सुतस्नेहं विसृज्य च।

प्रदीप्ताः पुत्रशोकेन संनिवर्तत मानुषाः ॥ ८७ ॥  
श्रुत्वा गृध्रस्य वचनं पापस्येहाकृतात्मनः।

सुखस्यानन्तरं दुःखं दुःखस्यानन्तरं सुखम् ॥ ८८ ॥  
सुखदुःखावृते लोके नेहास्त्येकमनन्तरम् ।

इमं क्षितितले त्यक्त्वा बालं रूपसमन्वितम् ॥ ८९ ॥  
कुलशोभाकरं मूढाः पुत्रं त्यक्त्वा क्व यास्यथ।  
रूपयौवनसम्पन्नं द्योतमानमिव श्रिया ॥ ९० ॥

जीवन्तमेव पश्यामि मनसा नात्र संशयः।  
विनाशो नास्य न हि वै सुखं प्राप्स्यथ मानुषाः॥९१॥

पुत्रशोकाभितप्तानां मृतानामद्य वः क्षमम्।  
सुखसम्भावनं कृत्वा धारयित्वा सुखं स्वयम्।  
त्यक्त्वा गमिष्यथ क्वाद्य समुत्सृज्याल्पबुद्धिवत् ॥ ९२ ॥

तथा धर्मविरोधेन प्रियमिथ्याभिधायिना ।  
श्मशानवासिना नित्यं रात्रिं मृगयता नृप ॥ ९३ ॥  
ततो मध्यस्थतां नीता वचनैरमृतोपमैः।  
जम्बुकेन स्वकार्यार्थं बान्धवास्तस्य धिष्ठिताः ॥ ९४ ॥

अयं प्रेतसमाकीर्णो यक्षराक्षससेवितः ।  
दारुणः काननोद्‌देशः कौशिकैरभिनादितः ॥ ९५ ॥

भीमः सुघोरश्च तथा नीलमेघसमप्रभः।  
अस्मिन् शवं परित्यज्य प्रेतकार्याण्युपासत ॥ ९६ ॥

भानुर्यावत् प्रयात्यस्तं यावच्च विमला दिशः।  
तावदेनं परित्यज्य प्रेतकार्याण्युपासत ॥ ९७ ॥

नदन्ति परुषं श्येनाः शिवाः क्रोशन्ति दारुणम्।  
मृगेन्द्राः प्रतिनन्दन्ति रविरस्तं च गच्छति ॥ ९८ ॥

चिताधूमेन नीलेन संरज्यन्ते च पादपाः।  
श्मशाने च निराहाराः प्रतिनर्दन्ति देहिनः ॥ ९९ ॥

सर्वे विकृतदेहाश्चाप्यस्मिन् देशे सुदारुणे।  
युष्मान् प्रधर्षयिष्यन्ति विकृता मांसभोजिनः ॥ १०० ॥

क्रूरश्चायं वनोद्देशो भयमद्य भविष्यति।  
त्यज्यतां काष्ठभूतोऽयं मृष्यतां जाम्बुकं वचः ॥ १०१ ॥

यदि जम्बुकवाक्यानि निष्फलान्यनृतानि च।  
श्रोष्यथ भ्रष्टविज्ञानास्ततः सर्वे विनङ्‌क्ष्यथ ॥ १०२ ॥

स्थीयतां नेह भेतव्यं यावत् तपति भास्करः।  
तावदस्मिन् सुते स्नेहादनिर्वेदेन वर्तत ॥ १०३ ॥  
स्वैरं रुदन्तो विश्रब्धाश्चिरं स्नेहेन पश्यत।  
(दारुणेऽस्मिन् वनोद्देशे भयं वो न भविष्यति।  
अयं सौम्यो वनोद्देशः पितॄणां निधनाकरः॥)  
स्थीयतां यावदादित्यः किं च क्रव्यादभाषितैः ॥ १०४ ॥

यदि गृध्रस्य वाक्यानि तीव्राणि रभसानि च।  
गृह्णीत मोहितात्मानः सुतो वो न भविष्यति ॥ १०५ ॥

गृध्रोऽस्तमित्याह गतो गतो नेति च जम्बुकः।  
मृतस्य तं परिजनमूचतुस्तौ क्षुधान्वितौ ॥ १०६ ॥

स्वकार्यबद्धकक्षौ तौ राजन् गृध्रोऽथ जम्बुकः।  
क्षुत्पिपासापरिश्रान्तौ शास्त्रमालम्ब्य जल्पतः ॥ १०७ ॥

तयोर्विज्ञानविदुषोर्द्वयोर्मृगपतत्रिणोः ।  
वाक्यैरमृतकल्पैस्तैः प्रतिष्ठन्ति व्रजन्ति च ॥ १०८ ॥

शोकदैन्यसमाविष्टा रुदन्तस्तस्थिरे तदा ।  
स्वकार्यकुशलाभ्यां ते सम्भ्राम्यन्ते ह नैपुणात् ॥ १०९ ॥

तथा तयोर्विवदतोर्विज्ञानविदुषोर्द्वयोः ।  
बान्धवानां स्थितानां चाप्युपातिष्ठत शङ्करः ॥ ११० ॥  
देव्या प्रणोदितो देवः कारुण्यार्द्रीकृतेक्षणः।  
ततस्तानाह मनुजान् वरदोऽस्मीति शङ्करः ॥ १११ ॥

ते प्रत्यूचुरिदं वाक्यं दुःखिताः प्रणताः स्थिताः।  
एकपुत्रविहीनानां सर्वेषां जीवितार्थिनाम् ॥ ११२ ॥  
पुत्रस्य नो जीवदानाज्जीवितं दातुमर्हसि।

एवमुक्तः स भगवान् वारिपूर्णेन चक्षुषा ॥ ११३ ॥  
जीवितं स्म कुमाराय प्रादाद् वर्षशतानि वै।

तथा गोमायुगृध्राभ्यां प्राददत् क्षुद्‌विनाशनम् ॥ ११४ ॥  
वरं पिनाकी भगवान् सर्वभूतहिते रतः।

ततः प्रणम्य ते देवं प्रायो हर्षसमन्विताः ॥ ११५ ॥  
कृतकृत्याः सुखं हृष्टाः प्रातिष्ठन्त तदा विभो।

अनिर्वेदेन दीर्घेण निश्चयेन ध्रुवेण च ॥ ११६ ॥  
देवदेवप्रसादाच्च क्षिप्रं फलमवाप्यते ।

पश्य दैवस्य संयोगं बान्धवानां च निश्चयम् ॥ ११७ ॥  
कृपणानां तु रुदतां कृतमश्रुप्रमार्जनम्।  
पश्य चाल्पेन कालेन निश्चयान्वेषणेन च ॥ ११८ ॥

प्रसादं शङ्करात् प्राप्य दुःखिताः सुखमाप्नुवन्।  
ते विस्मिताः प्रहृष्टाश्च पुत्रसंजीवनात् पुनः ॥ ११९ ॥

बभूवुर्भरतश्रेष्ठ प्रसादाच्छङ्करस्य वै ।  
ततस्ते त्वरिता राजंस्त्यक्त्वा शोकं शिशूद्भवम् ॥ १२० ॥  
विविशुः पुत्रमादाय नगरं हृष्टमानसाः।

एषा बुद्धिः समस्तानां चातुर्वर्ण्ये निदर्शिता ॥ १२१ ॥  
धर्मार्थमोक्षसंयुक्तमितिहासमिमं शुभम् ।  
श्रुत्वा मनुष्यः सततमिहामुत्र च मोदते ॥ १२२ ॥