+++
title_full = "145 कबूतरीका कबूतरसे शरणागत व्याधकी सेवाके लिये प्रार्थना"
title = "१४५ कपोतीवाक्ये"

+++


एवं विलपतस्तस्य श्रुत्वा तु करुणं वचः।  
गृहीता शकुनिघ्नेन कपोती वाक्यमब्रवीत् ॥ १ ॥

अहोऽतीव सुभाग्याहं यस्या मे दयितः पतिः।  
असतो वा सतो वापि गुणानेवं प्रभाषते ॥ २ ॥

न सा स्त्री ह्यभिमन्तव्या यस्यां भर्ता न तुष्यति।  
तुष्टे भर्तरि नारीणां तुष्टाः स्युः सर्वदेवताः ॥ ३ ॥

अग्निसाक्षिकमित्येव भर्ता वै दैवतं परम्।  
दावाग्निनेव निर्दग्धा सपुष्पस्तबका लता ॥ ४ ॥  
भस्मीभवति सा नारी यस्या भर्ता न तुष्यति।

इति संचिन्त्य दुःखार्ता भर्तारं दुःखितं तदा ॥ ५ ॥  
कपोती लुब्धकेनापि गृहीता वाक्यमब्रवीत्।

हन्त वक्ष्यामि ते श्रेयः श्रुत्वा तु कुरु तत् तथा॥६॥  
शरणागतसंत्राता भव कान्त विशेषतः।

एष शाकुनिकः शेते तव वासं समाश्रितः ॥ ७ ॥  
शीतार्तश्च क्षुधार्तश्च पूजामस्मै समाचर।

यो हि कश्चिद्‌ द्विजं हन्याद् गां च लोकस्य मातरम्॥८॥  
शरणागतं च यो हन्यात् तुल्यं तेषां च पातकम्।

अस्माकं विहिता वृत्तिः कापोती जातिधर्मतः ॥ ९ ॥  
सा न्याय्याऽऽत्मवता नित्यं त्वद्‌विधेनानुवर्तितुम्।

यस्तु धर्मं यथाशक्ति गृहस्थो ह्यनुवर्तते ॥ १० ॥  
स प्रेत्य लभते लोकानक्षयानिति शुश्रुम।

स त्वं संतानवानद्य पुत्रवानसि च द्विज ॥ ११ ॥  
तत् स्वदेहे दयां त्यक्त्वा धर्मार्थौ परिगृह्य च।  
पूजामस्मै प्रयुङ्‌क्ष्व त्वं प्रीयेतास्य मनो यथा ॥ १२ ॥

मत्कृते मा च संतापं कुर्वीथास्त्वं विहङ्गम।  
शरीरयात्राकृत्यर्थमन्यान् दारानुपैष्यसि ॥ १३ ॥

इति सा शकुनी वाक्यं पञ्जरस्था तपस्विनी।  
अतिदुःखान्विता प्रोक्त्वा भर्तारं समुदैक्षत ॥ १४ ॥