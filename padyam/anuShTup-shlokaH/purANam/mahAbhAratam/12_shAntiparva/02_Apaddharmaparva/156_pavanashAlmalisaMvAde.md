+++
title_full = "156 नारदजीकी बात सुनकर वायुका सेमलको धमकाना और सेमलका वायुको तिरस्कृत करके विचारमग्न होना"
title = "१५६ पवनशाल्मलिसंवादे"

+++


एवमुक्त्वा तु राजेन्द्र शाल्मलिं ब्रह्मवित्तमः।  
नारदः पवने सर्वं शाल्मलेर्वाक्यमब्रवीत् ॥ १ ॥

हिमवत्पृष्ठजः कश्चिच्छाल्मलिः परिवारवान् ।  
बृहन्मूलो बृहच्छायः स त्वां वायोऽवमन्यते ॥ २ ॥

बहुव्याक्षेपयुक्तानि त्वामाह वचनानि सः।  
न युक्तानि मया वायो तानि वक्तुं तवाग्रतः ॥ ३ ॥

जानामि त्वामहं वायो सर्वप्राणभृतां वरम्।  
वरिष्ठं च गरिष्ठं च क्रोधे वैवस्वतं यथा ॥ ४ ॥

एतत् तु वचनं श्रुत्वा नारदस्य समीरणः।  
शाल्मलिं तमुपागम्य क्रुद्धो वचनमब्रवीत् ॥ ५ ॥

शाल्मले नारदो गच्छंस्त्वयोक्तो मद्विगर्हणम्।  
अहं वायुः प्रभावं ते दर्शयाम्यात्मनो बलम् ॥ ६ ॥

अहं त्वामभिजानामि विदितश्चासि मे द्रुम।  
पितामहः प्रजासर्गे त्वयि विश्रान्तवान् प्रभुः ॥ ७ ॥

तस्य विश्रमणादेष प्रसादो मत्कृतस्तव।  
रक्ष्यसे तेन दुर्बुद्धे नात्मवीर्याद् द्रुमाधम ॥ ८ ॥

यन्मां त्वमवजानीषे यथान्यं प्राकृतं तथा।  
दर्शयाम्येष चात्मानं यथा मां नावमन्यसे ॥ ९ ॥

एवमुक्तस्ततः प्राह शाल्मलिः प्रहसन्निव।  
पवन त्वं च मे क्रुद्धो दर्शयात्मानमात्मना ॥ १० ॥

मयि वै त्यज्यतां क्रोधः किं मे क्रुद्धः करिष्यसि।  
न ते बिभेमि पवन यद्यपि त्वं स्वयं प्रभुः॥११॥

बलाधिकोऽहं त्वत्तश्च न भीः कार्या मया तव।  
ये तु बुद्ध्या हि बलिनस्ते भवन्ति बलीयसः ॥ १२ ॥  
प्राणमात्रबला ये वै नैव ते बलिनो मताः।

इत्येवमुक्तः पवनः श्व इत्येवाब्रवीद् वचः ॥ १३ ॥  
दर्शयिष्यामि ते तेजस्ततो रात्रिरुपागमत्।

अथ निश्चित्य मनसा शाल्मलिर्वातकारितम् ॥ १४ ॥  
पश्यमानस्तदाऽऽत्मानमसमं मातरिश्वना ।

नारदे यन्मया प्रोक्तं वचनं प्रति तन्मृषा ॥ १५ ॥  
असमर्थो ह्यहं वायोर्बलेन बलवान् हि सः।

मारुतो बलवान् नित्यं यथा वै नारदोऽब्रवीत् ॥ १६ ॥  
अहं तु दुर्बलोऽन्येभ्यो वृक्षेभ्यो नात्र संशयः।  
किं तु बुद्ध्या समो नास्ति मया कश्चिद् वनस्पतिः॥१७॥

तदहं बुद्धिमास्थाय भयं मोक्ष्ये समीरणात्।  
यदि तां बुद्धिमास्थाय तिष्ठेयुः पर्णिनो वने ॥ १८ ॥  
अरिष्टाः स्युः सदा कुद्धात् पवनान्नात्र संशयः।

ते तु बाला न जानन्ति यथा वै तान् समीरणः।  
समीरयति संक्रुद्धो यथा जानाम्यहं तथा ॥ १९ ॥