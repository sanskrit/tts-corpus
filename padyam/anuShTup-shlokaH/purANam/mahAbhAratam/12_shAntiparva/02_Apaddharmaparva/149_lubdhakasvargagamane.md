+++
title_full = "149 बहेलियेको स्वर्गलोककी प्राप्ति"
title = "१४९ लुब्धकस्वर्गगमने"

+++


विमानस्थौ तु तौ राजन् लुब्धकः खे ददर्श ह।  
दृष्ट्‌वा तौ दम्पती राजन् व्यचिन्तयत तां गतिम् ॥ १ ॥

ईदृशेनैव तपसा गच्छेयं परमां गतिम्।  
इति बुद्ध्या विनिश्चित्य गमनायोपचक्रमे ॥ २ ॥  
महाप्रस्थानमाश्रित्य लुब्धकः पक्षिजीवकः ।  
निश्चेष्टो मरुदाहारो निर्ममः स्वर्गकांक्षया ॥ ३ ॥

ततोऽपश्यत् सुविस्तीर्णं हृद्यं पद्माभिभूषितम्।  
नानापक्षिगणाकीर्णं सरः शीतजलं शिवम् ॥ ४ ॥

पिपासार्तोऽपि तद् दृष्ट्‌वा तृप्तः स्यान्नात्र संशयः।  
उपवासकृशोऽत्यर्थं स तु पार्थिव लुब्धकः ॥ ५ ॥  
अनवेक्ष्यैव संहृष्टः श्वापदाध्युषितं वनम्।  
महान्तं निश्चयं कृत्वा लुब्धकः प्रविवेश ह ॥ ६ ॥  
प्रविशन्नेव स वनं निगृहीतः सकण्टकैः।  
स कण्टकैर्विभिन्नाङ्को लोहितार्द्रीकृतच्छविः ॥ ७ ॥

बभ्राम तस्मिन् विजने नानामृगसमाकुले।  
ततो द्रुमाणां महता पवनेन वने तदा ॥ ८ ॥  
उदतिष्ठत संघर्षात् सुमहान् हव्यवाहनः।  
तद् वनं वृक्षसम्पूर्णं लताविटपसंकुलम् ॥ ९ ॥  
ददाह पावकः क्रुद्धो युगान्ताग्निसमप्रभः।

स ज्वालैः पवनोद्‌भूतैर्विस्फुलिङ्गैः समन्ततः ॥ १० ॥  
ददाह तद् वनं घोरं मृगपक्षिसमाकुलम्।

ततः स देहमोक्षार्थं सम्प्रहृष्टेन चेतसा ॥ ११ ॥  
अभ्यधावत वर्धन्तं पावकं लुब्धकस्तदा।

ततस्तेनाग्निना दग्धो लुब्धको नष्टकल्मषः।  
जगाम परमां सिद्धिं ततो भरतसत्तम ॥ १२ ॥

ततः स्वर्गस्थमात्मानमपश्यद् विगतज्वरः ।  
यक्षगन्धर्वसिद्धानां मध्ये भ्राजन्तमिन्द्रवत् ॥ १३ ॥

एवं खलु कपोतश्च कपोती च पतिव्रता।  
लुब्धकेन सह स्वर्गं गताः पुण्येन कर्मणा ॥ १४ ॥

यापि चैवंविधा नारी भर्तारमनुवर्तते।  
विराजते हि सा क्षिप्रं कपोतीव दिवि स्थिता ॥ १५ ॥

एवमेतत् पुरावृत्तं लुब्धकस्य महात्मनः।  
कपोतस्य च धर्मिष्ठा गतिः पुण्येन कर्मणा ॥ १६ ॥

यश्चेदं शृणुयान्नित्यं यश्चेदं परिकीर्तयेत्।  
नाशुभं विद्यते तस्य मनसापि प्रमादतः ॥ १७ ॥

युधिष्ठिर महानेष धर्मो धर्मभृतां वर।  
गोघ्नेष्वपि भवेदस्मिन्निष्कृतिः पापकर्मणः ॥ १८ ॥

न निष्कृतिर्भवेत् तस्य यो हन्याच्छरणागतम्।  
इतिहासमिमं श्रुत्वा पुण्यं पापप्रणाशनम्।  
न दुर्गतिमवाप्नोति स्वर्गलोकं च गच्छति ॥ १९ ॥