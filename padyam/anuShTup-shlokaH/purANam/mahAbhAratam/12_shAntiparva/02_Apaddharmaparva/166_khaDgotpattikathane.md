+++
title_full = "166 खड्गकी उत्पत्ति और प्राप्तिकी परम्पराकी महिमाका वर्णन"
title = "१६६ खड्गोत्पत्तिकथने"

+++


कथान्तरमथासाद्य खड्‌गयुद्धविशारदः ।  
नकुलः शरतल्पस्थमिदमाह पितामहम् ॥ १ ॥

धनुः प्रहरणं श्रेष्ठमतीवात्र पितामह।  
मतस्तु मम धर्मज्ञ खड्‌ग एव सुसंशितः ॥ २ ॥

विशीर्णे कार्मुके राजन् प्रक्षीणेषु च वाजिषु।  
खड्‌गेन शक्यते युद्धे साध्वात्मा परिरक्षितुम् ॥ ३ ॥

शरासनधरांश्चैव गदाशक्तिधरांस्तथा ।  
एकः खड्‌गधरो वीरः समर्थः प्रतिबाधितुम् ॥ ४ ॥

अत्र मे संशयश्चैव कौतूहलमतीव च।  
किंस्वित् प्रहरणं श्रेष्ठं सर्वयुद्धेषु पार्थिव ॥ ५ ॥

कथं चोत्पादितः खड्‌गः कस्मै चार्थाय केन च।  
पूर्वाचार्यं च खड्‌गस्य प्रब्रूहि प्रपितामह ॥ ६ ॥

तस्य तद् वचनं श्रुत्वा माद्रीपुत्रस्य धीमतः।  
स तु कौशलसंयुक्तं सूक्ष्मचित्रार्थसम्मतम् ॥ ७ ॥  
ततस्तस्योत्तरं वाक्यं स्वरवर्णोपपादितम् ।  
शिक्षया चोपपन्नाय द्रोणशिष्याय भारत ॥ ८ ॥  
उवाच स तु धर्मज्ञो धनुर्वेदस्य पारगः।  
शरतल्पगतो भीष्मो नकुलाय महात्मने ॥ ९ ॥

तत्त्वं शृणुष्व माद्रेय यदेतत् परिपृच्छसि।  
प्रबोधितोऽस्मि भवता धातुमानिव पर्वतः ॥ १० ॥

सलिलैकार्णवं तात पुरा सर्वमभूदिदम्।  
निष्प्रकम्पमनाकाशमनिर्देश्यमहीतलम् ॥ ११ ॥

तमसाऽऽवृतमस्पर्शमतिगम्भीरदर्शनम् ।  
निःशब्दं चाप्रमेयं च तत्र जज्ञे पितामहः ॥ १२ ॥

सोऽसृजद् वातमग्निं च भास्करं चापि वीर्यवान्।  
आकाशमसृजच्चोर्ध्वमधो भूमिं च नैर्ऋतीम् ॥ १३ ॥

नभः सचन्द्रतारं च नक्षत्राणि ग्रहांस्तथा।  
संवत्सरानृतून् मासान् पक्षानथ लवान् क्षणान् ॥ १४ ॥

ततः शरीरं लोकस्थं स्थापयित्वा पितामहः।  
जनयामास भगवान् पुत्रानुत्तमतेजसः ॥ १५ ॥  
मरीचिमृषिमत्रिं च पुलस्त्यं पुलहं क्रतुम्।  
वसिष्ठाङ्गिरसौ चोभौ रुद्रं च प्रभुमीश्वरम् ॥ १६ ॥

प्राचेतसस्तथा दक्षः कन्याषष्टिमजीजनत् ।  
ता वै ब्रह्मर्षयः सर्वाः प्रजार्थं प्रतिपेदिरे ॥ १७ ॥

ताभ्यो विश्वानि भूतानि देवाः पितृगणास्तथा।  
गन्धर्वाप्सरसश्चैव रक्षांसि विविधानि च ॥ १८ ॥  
पतत्रिमृगमीनाश्च प्लवङ्गाश्च महोरगाः ।  
तथा पक्षिगणाः सर्वे जलस्थलविचारिणः ॥ १९ ॥  
उद्भिदः स्वेदजाश्चैव साण्डजाश्च जरायुजाः।  
जज्ञे तात जगत् सर्वं तथा स्थावरजङ्गमम् ॥ २० ॥

भूतसर्गमिमं कृत्वा सर्वलोकपितामहः ।  
शाश्वतं वेदपठितं धर्मं प्रयुयुजे ततः ॥ २१ ॥

तस्मिन् धर्मे स्थिता देवाः सहाचार्यपुरोहिताः।  
आदित्या वसवो रुद्राः ससाध्या मरुदश्विनः ॥ २२ ॥

भृग्वत्र्यङ्गिरसः सिद्धाः काश्यपाश्च तपोधनाः।  
वसिष्ठगौतमागस्त्यास्तथा नारदपर्वतौ ॥ २३ ॥  
ऋषयो वालखिल्याश्च प्रभासाः सिकतास्तथा।  
घृतपाः सोमवायव्या वैश्वानरमरीचिपाः ॥ २४ ॥  
अकृष्टाश्चैव हंसाश्च ऋषयो वाग्नियोनयः।  
वानप्रस्थाः पृश्नयश्च स्थिता ब्रह्मानुशासने ॥ २५ ॥

दानवेन्द्रास्त्वतिक्रम्य तत् पितामहशासनम् ।  
धर्मस्यापचयं चक्रुः क्रोधलोभसमन्विताः ॥ २६ ॥

हिरण्यकशिपुश्चैव हिरण्याक्षो विरोचनः ।  
शम्बरो विप्रचित्तिश्च विराधो नमुचिर्बलिः ॥ २७ ॥  
एते चान्ये च बहवः सगणा दैत्यदानवाः।  
धर्मसेतुमतिक्रम्य रेमिरेऽधर्मनिश्चयाः ॥ २८ ॥

सर्वे तुल्याभिजातीया यथा देवास्तथा वयम्।  
इत्येवं धर्ममास्थाय स्पर्धमानाः सुरर्षिभिः ॥ २९ ॥

न प्रियं नाप्यनुक्रोशं चक्रुर्भूतेषु भारत।  
त्रीनुपायानतिक्रम्य दण्डेन रुरुधुः प्रजाः ॥ ३० ॥

न जग्मुः संविदं तैश्च दर्पादसुरसत्तमाः।  
अथ वै भगवान् ब्रह्मा ब्रह्मर्षिभिरुपस्थितः ॥ ३१ ॥  
तदा हिमवतः शृङ्गे सुरम्ये पद्मतारके।  
शतयोजनविस्तारे मणिरत्नचयाचिते ॥ ३२ ॥

तस्मिन् गिरिवरे पुत्र पुष्पितद्रुमकानने।  
तस्थौ स विबुधश्रेष्ठो ब्रह्मा लोकार्थसिद्धये ॥ ३३ ॥

ततो वर्षसहस्रान्ते वितानमकरोत् प्रभुः।  
विधिना कल्पदृष्टेन यथावच्चोपपादितम् ॥ ३४ ॥  
ऋषिभिर्यज्ञपटुभिर्यथावत् कर्मकर्तृभिः ।  
समिद्भिः परिसंकीर्णं दीप्यमानैश्च पावकैः ॥ ३५ ॥  
काञ्चनैर्यज्ञभाण्डैश्च भ्राजिष्णुभिरलंकृतम् ।  
वृतं देवगणैश्चैव प्रवरैर्यज्ञमण्डलम् ॥ ३६ ॥  
तथा ब्रह्मर्षिभिश्चैव सदस्यैरुपशोभितम् ।

तत्र घोरतमं वृत्तमृषीणां मे परिश्रुतम् ॥ ३७ ॥  
चन्द्रमा विमलं व्योम यथाभ्युदिततारकम्।  
विकीर्याग्निं तथा भूतमुत्थितं श्रूयते तदा ॥ ३८ ॥

नीलोत्पलसवर्णाभं तीक्ष्णदंष्ट्रं कृशोदरम् ।  
प्रांशुं सुदुर्धर्षतरं तथैव ह्यमितौजसम् ॥ ३९ ॥

तस्मिन्नुत्पतमाने च प्रचचाल वसुन्धरा।  
महोर्मिकलितावर्तश्चुक्षुभे स महोदधिः ॥ ४० ॥

पेतुरुल्का महोत्पाताः शाखाश्च मुमुचुर्द्रुमाः।  
अप्रशान्ता दिशः सर्वाः पवनश्चाशिवो ववौ ॥ ४१ ॥

मुहुर्मुहुश्च भूतानि प्राव्यथन्त भयात् तथा।  
ततः स तुमुलं दृष्ट्वा तं च भूतमुपस्थितम् ॥ ४२ ॥  
महर्षिसुरगन्धर्वानुवाचेदं पितामहः ।

मयैवं चिन्तितं भूतमसिर्नामैष वीर्यवान् ॥ ४३ ॥  
रक्षणार्थाय लोकस्य वधाय च सुरद्विषाम्।

ततस्तद्‌रूपमुत्सृज्य बभौ निस्त्रिंश एव सः ॥ ४४ ॥  
विमलस्तीक्ष्णधारश्च कालान्तक इवोद्यतः ।

ततः स शितिकण्ठाय रुद्रायार्षभकेतवे ॥ ४५ ॥  
ब्रह्मा ददावसिं तीक्ष्णमधर्मप्रतिवारणम् ।

ततः स भगवान् रुद्रो महर्षिजनसंस्तुतः ॥ ४६ ॥  
प्रगृह्यासिममेयात्मा रूपमन्यच्चकार ह ।  
चतुर्बाहुः स्पृशन् मूर्ध्ना भूस्थितोऽपि दिवाकरम् ॥ ४७ ॥

ऊर्ध्वदृष्टिर्महालिङ्गो मुखाज्ज्वालाः समुत्सृजन् ।  
विकुर्वन् बहुधा वर्णान् नीलपाण्डुरलोहितान् ॥ ४८ ॥

बिभ्रत्कृष्णाजिनं वासो हेमप्रवरतारकम् ।  
नेत्रं चैकं ललाटेन भास्करप्रतिमं वहन् ॥ ४९ ॥  
शुशुभातेऽतिविमले द्वे नेत्रे कृष्णपिङ्गले।

ततो देवो महादेवः शूलपाणिर्भगाक्षिहा ॥ ५० ॥  
सम्प्रगृह्य तु निस्त्रिंशं कालाग्निसमवर्चसम्।  
त्रिकूटं चर्म चोद्यम्य सविद्युतमिवाम्बुदम्।  
चचार विविधान् मार्गान् महाबलपराक्रमः ॥ ५१ ॥  
विधुन्वन्नसिमाकाशे तथा युद्धचिकीर्षया ।

तस्य नादं विनदतो महाहासं च मुञ्चतः ॥ ५२ ॥  
बभौ प्रतिभयं रूपं तदा रुद्रस्य भारत।

तद्रूपधारिणं रुद्रं रौद्रकर्मचिकीर्षया ॥ ५३ ॥  
निशम्य दानवाः सर्वे हृष्टाः समभिदुद्रुवुः।

अश्मभिश्चाभ्यवर्षन्त प्रदीप्तैश्च तथोल्मुकैः ॥ ५४ ॥  
घोरैः प्रहरणैश्चान्यैः क्षुरधारैरयोमयैः ।

ततस्तु दानवानीकं सम्प्रणेतारमच्युतम् ॥ ५५ ॥  
रुद्रं दृष्ट्‌वा बलोद्भूतं प्रमुमोह चचाल च।

चित्रं शीघ्रपदत्वाच्च चरन्तमसिपाणिनम् ॥ ५६ ॥  
तमेकमसुराः सर्वे सहस्रमिति मेनिरे।

छिन्दन् भिन्दन् रुजन् कृन्तन् दारयन् पोथयन्नपि ॥ ५७ ॥  
अचरद् वैरिसङ्गेषु दावाग्निरिव कक्षगः।

असिवेगप्रभग्नास्ते छिन्नबाहूरुवक्षसः ॥ ५८ ॥  
सम्प्रकीर्णान्त्रगात्राश्च पेतुरुर्व्यां महाबलाः ।

अपरे दानवा भग्नाः खड्‌गपातावपीडिताः ॥ ५९ ॥  
अन्योन्यमभिनर्दन्तो दिशः सम्प्रतिपेदिरे ।

भूमिं केचित् प्रविविशुः पर्वतानपरे तथा ॥ ६० ॥  
अपरे जग्मुराकाशमपरेऽम्भः समाविशन् ।

तस्मिन् महति संवृत्ते समरे भृशदारुणे ॥ ६१ ॥  
बभूव भूः प्रतिभया मांसशोणितकर्दमा।

दानवानां शरीरैश्च पतितैः शोणितोक्षितैः ॥ ६२ ॥  
समाकीर्णा महाबाहो शैलैरिव सकिंशुकैः।

स रुद्रो दानवान् हत्वा कृत्वा धर्मोत्तरं जगत् ॥ ६३ ॥  
रौद्रं रूपमथोत्क्षिप्य चक्रे रूपं शिवं शिवः।

ततो महर्षयः सर्वे सर्वे देवगणास्तथा ॥ ६४ ॥  
जयेनाद्भुतकल्पेन देवदेवं तथार्चयन् ।

ततः स भगवान् रुद्रो दानवक्षतजोक्षितम् ॥ ६५ ॥  
असिं धर्मस्य गोप्तारं ददौ सत्कृत्य विष्णवे।

विष्णुर्मरीचये प्रादान्मरीचिर्भगवानपि ॥ ६६ ॥  
महर्षिभ्यो ददौ खड्‌गमृषयो वासवाय च।

महेन्द्रो लोकपालेभ्यो लोकपालास्तु पुत्रक ॥ ६७ ॥  
मनवे सूर्यपुत्राय ददुः खड्‌गं सुविस्तरम्।

ऊचुश्चैनं तथा वाक्यं मानुषाणां त्वमीश्वरः ॥ ६८ ॥  
असिना धर्मगर्भेण पालयस्व प्रजा इति।

धर्मसेतुमतिक्रान्ताः स्थूलसूक्ष्मात्मकारणात् ॥ ६९ ॥  
विभज्य दण्डं रक्ष्यास्तु धर्मतो न यदृच्छया।  
दुर्वाचा निग्रहो दण्डो हिरण्यबहुलस्तथा ॥ ७० ॥  
व्यङ्गता च शरीरस्य वधो वानल्पकारणात्।  
असेरेतानि रूपाणि दुर्वारादीनि निर्दिशेत् ॥ ७१ ॥

असेरेवं प्रमाणानि परिपाल्य व्यतिक्रमात्।  
स विसृज्याथ पुत्रं स्वं प्रजानामधिपं ततः ॥ ७२ ॥  
मनुः प्रजानां रक्षार्थं क्षुपाय प्रददावसिम्।  
क्षुपाज्जग्राह चेक्ष्वाकुरिक्ष्वाकोश्च पुरूरवाः ॥ ७३ ॥

आयुश्च तस्माल्लेभे तं नहुषश्च ततो भुवि।  
ययातिर्नहुषाच्चापि पूरुस्तस्माच्च लब्धवान् ॥ ७४ ॥

अमूर्तरयसस्तस्मात्ततो भूमिशयो नृपः ।  
भरतश्चापि दौष्यन्तिर्लेभे भूमिशयादसिम् ॥ ७५ ॥

तस्माल्लेभे च धर्मज्ञो राजन्नैलविलस्तथा।  
ततस्त्वैलविलाल्लेभे धुन्धुमारो नरेश्वरः ॥ ७६ ॥

धुन्धुमाराच्च काम्बोजो मुचुकुन्दस्ततोऽलभत् ।  
मुचुकुन्दान्मरुत्तश्च मरुत्तादपि रैवतः ॥ ७७ ॥  
रैवताद् युवनाश्वश्च युवनाश्वात्ततो रघुः।  
इक्ष्वाकुवंशजस्तस्माद्धरिणाश्वः प्रतापवान् ॥ ७८ ॥  
हरिणाश्वादसिं लेभे शुनकः शुनकादपि।  
उशीनरो वै धर्मात्मा तस्माद् भोजः स यादवः ॥ ७९ ॥  
यदुभ्यश्च शिबिर्लेभे शिबेश्चापि प्रतर्दनः।  
प्रतर्दनादष्टकश्च पृषदश्वोऽष्टकादपि ॥ ८० ॥

पृषदश्वाद् भरद्वाजो द्रोणस्तस्मात् कृपस्ततः।  
ततस्त्वं भ्रातृभिः सार्धं परमासिमवाप्तवान् ॥ ८१ ॥

कृत्तिकास्तस्य नक्षत्रमसेरग्निश्च दैवतम् ।  
रोहिणी गोत्रमस्याथ रुद्रश्च गुरुरुत्तमः ॥ ८२ ॥

असेरष्टौ हि नामानि रहस्यानि निबोध मे।  
पाण्डवेय सदा यानि कीर्तयन् लभते जयम् ॥ ८३ ॥

असिर्विशसनः खड्‌गस्तीक्ष्णधारो दुरासदः ।  
श्रीगर्भो विजयश्चैव धर्मपालस्तथैव च ॥ ८४ ॥

अग्र्यः प्रहरणानां च खड्‌गो माद्रवतीसुत।  
महेश्वरप्रणीतश्च पुराणे निश्चयं गतः ॥ ८५ ॥  
(एतानि चैव नामानि पुराणे निश्चितानि वै।)

पृथुस्तूप्तादयामास धनुराद्यमरिंदमः ।  
तेनेयं पृथिवी दुग्धा सस्यानि सुबहून्यपि।  
धर्मेण च यथापूर्वं वैन्येन परिरक्षिता ॥ ८६ ॥

तदेतदार्षं माद्रेय प्रमाणं कर्तुमर्हसि।  
असेश्च पूजा कर्तव्या सदा युद्धविशारदैः ॥ ८७ ॥

इत्येष प्रथमः कल्पो व्याख्यातस्ते सुविस्तरात्।  
असेरुत्पत्तिसंसर्गो यथावद् भरतर्षभ ॥ ८८ ॥

सर्वथैतदिदं श्रुत्वा खड्‌गसाधनमुत्तमम् ।  
लभते पुरुषः कीर्तिं प्रेत्य चानन्त्यमश्नुते ॥ ८९ ॥