+++
title_full = "154 नारदजीका सेमल-वृक्षसे प्रशंसापूर्वक प्रश्न"
title = "१५४ पवनशाल्मलिसंवादे"

+++


बलिनः प्रत्यमित्रस्य नित्यमासन्नवर्तिनः ।  
उपकारापकाराभ्यां समर्थस्योद्यतस्य च ॥ १ ॥  
मोहाद् विकत्थनामात्रैरसारोऽल्पबलो लघुः ।  
वाग्भिरप्रतिरूपाभिरभिद्रुह्य पितामह ॥ २ ॥  
आत्मनो बलमास्थाय कथं वर्तेत मानवः।  
आगच्छतोऽतिक्रुद्धस्य तस्योद्धरणकाम्यया ॥ ३ ॥

अत्राप्युदाहरन्तीममितिहासं पुरातनम् ।  
संवादं भरतश्रेष्ठ शाल्मलेः पवनस्य च ॥ ४ ॥

हिमवन्तं समासाद्य महानासीद् वनस्पतिः।  
वर्षपूगाभिसंवृद्धः शाखी स्कन्धी पलाशवान् ॥ ५ ॥

तत्र स्म मत्तमातङ्गा घर्मार्ताः श्रमकर्शिताः।  
विश्राम्यन्ति महाबाहो तथान्या मृगजातयः ॥ ६ ॥

नल्वमात्रपरीणाहो घनच्छायो वनस्पतिः ।  
सारिकाशुकसंजुष्टः पुष्पवान् फलवानपि ॥ ७ ॥

सार्थिका वणिजश्चापि तापसाश्च वनौकसः।  
वसन्ति तत्र मार्गस्थाः सुरम्ये नगसत्तमे ॥ ८ ॥

तस्य ता विपुलाः शाखा दृष्ट्‌वा स्कन्धं च सर्वशः।  
अभिगम्याब्रवीदेनं नारदो भरतर्षभ ॥ ९ ॥

अहो नु रमणीयस्त्वमहो चासि मनोहरः।  
प्रीयामहे त्वया नित्यं तरुप्रवर शाल्मले ॥ १० ॥

सदैव शकुनास्तात मृगाश्चाथ तथा गजाः।  
वसन्ति तव संहृष्टा मनोहर मनोहराः ॥ ११ ॥

तव शाखा महाशाख स्कन्धांश्च विपुलांस्तथा।  
न वै प्रभग्नान् पश्यामि मारुतेन कथंचन ॥ १२ ॥

किं नु ते पवनस्तात प्रीतिमानथवा सुहृत्।  
त्वां रक्षति सदा येन वनेऽत्र पवनो ध्रुवम् ॥ १३ ॥

भगवान् पवनः स्थानाद् वृक्षानुच्चावचानपि।  
पर्वतानां च शिखराण्याचालयति वेगवान् ॥ १४ ॥

शोषयत्येव पातालं बहन् गन्धवहः शुचिः।  
सरांसि सरितश्चैव सागरांश्च तथैव च ॥ १५ ॥

संरक्षति त्वां पवनः सखित्वेन न संशयः।  
तस्मात् त्व बहुशाखोऽपि पर्णवान् पुष्पवानपि ॥ १६ ॥

इदं च रमणीयं ते प्रतिभाति वनस्पते।  
यदिमे विहगास्तात रमन्ते मुदितास्त्वयि ॥ १७ ॥

एषां पृथक् समस्तानां श्रूयते मधुरस्वरः।  
पुष्पसम्मोदने काले वाशतां सुमनोहरम् ॥ १८ ॥

तथेमे गर्जिता नागाः स्वयूथकुलशोभिताः।  
घर्मार्तास्वां समासाद्य सुखं विन्दन्ति शाल्मले ॥ १९ ॥

तथैव मृगजातीभिरन्याभिरभिशोभसे ।  
तथा सर्वाधिवासैश्च शोभसे मेरुवद्‌द्रुम ॥ २० ॥

ब्राह्मणैश्च तपःसिद्धैस्तापसैः श्रमणैस्तथा ।  
त्रिविष्टपसमं मन्ये तवायतनमेव हि ॥ २१ ॥