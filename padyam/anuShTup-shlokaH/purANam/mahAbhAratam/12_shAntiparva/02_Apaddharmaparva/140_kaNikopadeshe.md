+++
title_full = "140 भारद्वाज कणिकका सौराष्ट्रदेशके राजाको कूटनीतिका उपदेश"
title = "१४० कणिकोपदेशे"

+++


युगक्षयात् परिक्षीणो धर्मे लोके च भारत।  
दस्युभिः पीड्यमाने च कथं स्थेयं पितामह ॥ १ ॥

अत्र ते वर्तयिष्यामि नीतिमापत्सु भारत।  
उत्सृज्यापि घृणां काले यथा वर्तेत भूमिपः ॥ २ ॥

अत्राप्युदाहरन्तीममितिहासं पुरातनम् ।  
भारद्वाजस्य संवादं राज्ञः शत्रुंजयस्य च ॥ ३ ॥

राजा शत्रुंजयो नाम सौवीरेषु महारथः।  
भारद्वाजमुपागम्य पप्रच्छार्थविनिश्चयम् ॥ ४ ॥

अलब्धस्य कथं लिप्सा लब्धं केन विवर्धते।  
वर्धितं पाल्यते केन पालितं प्रणयेत् कथम् ॥ ५ ॥

तस्मै विनिश्चितार्थाय परिपृष्टोऽर्थनिश्चयम् ।  
उवाच ब्राह्मणो वाक्यमिदं हेतुमदुत्तमम् ॥ ६ ॥

नित्यमुद्यतदण्डः स्यान्नित्यं विवृतपौरुषः ।  
अच्छिद्रश्छिद्रदर्शी च परेषां विवरानुगः ॥ ७ ॥

नित्यमुद्यतदण्डस्य भृशमुद्विजते नरः ।  
तस्मात् सर्वाणि भूतानि दण्डेनैव प्रसाधयेत् ॥ ८ ॥

एवं दण्डं प्रशंसन्ति पण्डितास्तत्त्वदर्शिनः।  
तस्माच्चतुष्टये तस्मिन् प्रधानो दण्ड उच्यते ॥ ९ ॥

छिन्नमूले त्वधिष्ठाने सर्वेषां जीवनं हतम्।  
कथं हि शाखास्तिष्ठेयुश्छिन्नमूले वनस्पतौ ॥ १० ॥

मूलमेवादितश्छिन्द्यात् परपक्षस्य पण्डितः ।  
ततः सहायान् पक्षं च मूलमेवानुसाधयेत् ॥ ११ ॥

सुमन्त्रितं सुविक्रान्तं सुयुद्धं सुपलायितम्।  
आपदास्पदकाले तु कुर्वीत न विचारयेत् ॥ १२ ॥

वाङ्‌मात्रेण विनीतः स्याद् हृदयेन यथा क्षुरः।  
श्लक्ष्णपूर्वाभिभाषी च कामक्रोधौ विवर्जयेत् ॥ १३ ॥

सपत्नसहिते कार्ये कृत्वा सन्धिं न विश्वसेत्।  
अपक्रामेत् ततः शीघ्रं कृतकार्यो विचक्षणः ॥ १४ ॥

शत्रुं च मित्ररूपेण सान्त्वेनैवाभिसान्त्वयेत्।  
नित्यशश्चोद्विजेत् तस्माद् गृहात् सर्पयुतादिव ॥ १५ ॥

यस्य बुद्धिः परिभवेत् तमतीतेन सान्त्वयेत्।  
अनागतेन दुष्प्रज्ञं प्रत्युत्पन्नेन पण्डितम् ॥ १६ ॥

अञ्जलिं शपथं सान्त्वं प्रणम्य शिरसा वदेत्।  
अश्रुप्रमार्जनं चैव कर्तव्यं भूतिमिच्छता ॥ १७ ॥

वहेदमित्रं स्कन्धेन यावत्कालस्य पर्ययः।  
प्राप्तकालं तु विज्ञाय भिन्द्याद् घटमिवाश्मनि ॥ १८ ॥

मुहूर्तमपि राजेन्द्र तिन्दुकालातवज्ज्वलेत् ।  
न तुषाग्निरिवानर्चिर्धूमायेत चिरं नरः ॥ १९ ॥

नानार्थिकोऽर्थसम्बन्धं कृतघ्नेन समाचरेत् ।  
अर्थी तु शक्यते भोक्तुं कृतकार्योऽवमन्यते।  
तस्मात् सर्वाणि कार्याणि सावशेषाणि कारयेत् ॥ २० ॥

कोकिलस्य वराहस्य मेरोः शून्यस्य वेश्मनः।  
नटस्य भक्तिमित्रस्य यच्छ्रेयस्तत् समाचरेत् ॥ २१ ॥

उत्थायोत्थाय गच्छेत नित्ययुक्तो रिपोर्गृहान्।  
कुशलं चास्य पृच्छेत यद्यप्यकुशलं भवेत् ॥ २२ ॥

नालसाः प्राप्नुवन्त्यर्थान् न क्लीबा नाभिमानिनः।  
न च लोकरवाद् भीता न वै शश्वत् प्रतीक्षिणः॥२३॥

नात्मच्छिद्रं रिपुर्विद्याद् विद्याच्छिद्रं परस्य तु।  
गूहेत् कूर्म इवाङ्गानि रक्षेद् विवरमात्मनः ॥ २४ ॥

बकवच्चिन्तयेदर्थान् सिंहवच्च पराक्रमेत् ।  
वृकवच्चावलुम्पेत शरवच्च विनिष्पतेत् ॥ २५ ॥

पानमक्षास्तथा नार्यो मृगया गीतवादितम्।  
एतानि युक्त्या सेवेत प्रसंगो ह्यत्र दोषवान् ॥ २६ ॥

कुर्यात् तृणमयं चापं शयीत मृगशायिकाम्।  
अन्धः स्यादन्धवेलायां बाधिर्यमपि संश्रयेत् ॥ २७ ॥

देशकालौ समासाद्य विक्रमेत विचक्षणः।  
देशकालव्यतीतो हि विक्रमो निष्फलो भवेत् ॥ २८ ॥

कालाकालौ सम्प्रधार्य बलाबलमथात्मनः ।  
परस्य च बलं ज्ञात्वा तत्रात्मानं नियोजयेत् ॥ २९ ॥

दण्डेनोपनतं शत्रुं यो राजा न नियच्छति।  
स मृत्युमुपगह्णाति गर्भमश्वतरी यथा ॥ ३० ॥

सुपुष्पितः स्यादफलः फलवान् स्याद्‌ दुरारुहः।  
आमः स्यात्‌ पक्वसंकाशो न च शीर्येत कस्यचित् ॥ ३१ ॥

आशां कालवतीं कुर्यात्‌ तां च विघ्नेन योजयेत्।  
विघ्नं निमित्ततो ब्रूयान्निमित्तं चापि हेतुतः ॥ ३२ ॥

भीतवत् संविधातव्यं यावद् भयमनागतम्।  
आगतं तु भयं दृष्ट्‌वा प्रहर्तव्यमभीतवत् ॥ ३३ ॥

न संशयमनारुह्य नरो भद्राणि पश्यति।  
संशयं पुनरारुह्य यदि जीवति पश्यति ॥ ३४ ॥

अनागतं विजानीयाद् यच्छेद् भयमुपस्थितम्।  
पुनर्वृद्धिभयात् किंचिदनिवृत्तं निशामयेत् ॥ ३५ ॥

प्रत्युपस्थितकालस्य सुखस्य परिवर्जनम् ।  
अनागतसुखाशा च नैव बुद्धिमतां नयः ॥ ३६ ॥

योऽरिणा सह संधाय सुखं स्वपिति विश्वसन्।  
स वृक्षाग्रे प्रसुप्तो वा पतितः प्रतिबुद्ध्यते ॥ ३७ ॥

कर्मणा येन तेनैव मृदुना दारुणेन च।  
उद्धरेद् दीनमात्मानं समर्थो धर्ममाचरेत् ॥ ३८ ॥

ये सपत्नाः सपत्नानां सर्वांस्तानुपसेवयेत्।  
आत्मनश्चापि बोद्धव्याश्चारा विनिहताः परैः ॥ ३९ ॥

चारस्त्वविदितः कार्य आत्मनोऽथ परस्य च।  
पाषण्डांस्तापसादींश्च परराष्ट्रे प्रवेशयेत् ॥ ४० ॥

उद्यानेषु विहारेषु प्रपास्वावसथेषु च।  
पानागारे प्रवेशेषु तीर्थेषु च सभासु च ॥ ४१ ॥

धर्माभिचारिणः पापाश्चौरा लोकस्य कण्टकाः।  
समागच्छन्ति तान् बुद्ध्‌वा नियच्छेच्छमयीत च ॥ ४२ ॥

न विश्वसेदविश्वस्ते विश्वस्ते नातिविश्वसेत्।  
विश्वासाद् भयमभ्येति नापरीक्ष्य च विश्वसेद् ॥ ४३ ॥

विश्वासयित्वा तु परं तत्त्वभूतेन हेतुना।  
अथास्य प्रहरेत् काले किंचिद् विचलिते पदे ॥ ४४ ॥

अशङ्क्यमपि शङ्केत नित्यं शङ्केत शङ्कितात्।  
भयं ह्यशङ्किताज्जातं समूलमपि कृन्तति ॥ ४५ ॥

अवधानेन मौनेन काषायेण जटाजिनैः।  
विश्वासयित्वा द्वेष्टारमवलुम्पेद् यथा वृकः ॥ ४६ ॥

पुत्रो वा यदि वा भ्राता पिता वा यदि वा सुहृत्।  
अर्थस्य विघ्नं कुर्वाणा हन्तव्या भूतिमिच्छता ॥ ४७ ॥

गुरोरप्यवलिप्तस्य कार्याकार्यमजानतः ।  
उत्पथं प्रतिपन्नस्य दण्डो भवति शासनम् ॥ ४८ ॥

अभ्युत्थानाभिवादाभ्यां सम्प्रदानेन केनचित् ।  
प्रतिपुष्पफलाघाती तीक्ष्णतुण्ड इव द्विजः ॥ ४९ ॥

नाच्छित्त्वा परमर्माणि नाकृत्वा कर्म दारुणम्।  
नाहत्वा मत्स्यघातीव प्राप्नोति महतीं श्रियम् ॥ ५० ॥

नास्ति जात्या रिपुर्नाम मित्रं वापि न विद्यते।  
सामर्थ्ययोगाज्जायन्ते मित्राणि रिपवस्तथा ॥ ५१ ॥

अमित्रं नैव मुञ्चेत वदन्तं करुणान्यपि।  
दुःखं तत्र न कर्तव्यं हन्यात् पूर्वापकारिणम् ॥ ५२ ॥

संग्रहानुग्रहे यत्नः सदा कार्योऽनसूयता।  
निग्रहश्चापि यत्नेन कर्तव्यो भूतिमिच्छता ॥ ५३ ॥

प्रहरिष्यन् प्रियं ब्रूयात् प्रहृत्यैव प्रियोत्तरम्।  
असिनापि शिरश्छित्त्वा शोचेत च रुदेत च ॥ ५४ ॥

निमन्त्रयीत सान्त्वेन सम्मानेन तितिक्षया।  
लोकाराधनमित्येतत् कर्तव्यं भूतिमिच्छता ॥ ५५ ॥

न शुष्कवैरं कुर्वीत बाहुभ्यां न नदीं तरेत्।  
अनर्थकमनायुष्यं गोविषाणस्य भक्षणम् ।  
दन्ताश्च परिमृज्यन्ते रसश्चापि न लभ्यते ॥ ५६ ॥

त्रिवर्गे त्रिविधा पीडानुबन्धास्त्रय एव च।  
अनुबन्धाः शुभा ज्ञेयाः पीडाश्च परिवर्जयेत् ॥ ५७ ॥

ऋणशेषमग्निशेषं शत्रुशेषं तथैव च।  
पुनः पुनः प्रवर्धन्ते तस्माच्छेषं न धारयेत् ॥ ५८ ॥

वर्धमानमृणं तिष्ठेत् परिभूताश्च शत्रवः।  
जनयन्ति भयं तीव्रं व्याधयश्चाप्युपेक्षिताः ॥ ५९ ॥

नासम्यक् कृतकारी स्यादप्रमत्तः सदा भवेत्।  
कण्टकोऽपि हि दुश्छिन्नो विकारं कुरुते चिरम् ॥ ६० ॥

वधेन च मनुष्याणां मार्गाणां दूषणेन च।  
अगाराणां विनाशैश्च परराष्ट्रं विनाशयेत् ॥ ६१ ॥

गृध्रदृष्टिर्बकालीनः श्वचेष्टः सिंहविक्रमः ।  
अनुद्विग्नः काकशङ्की भुजङ्गरितं चरेत् ॥ ६२ ॥

शूरमञ्जलिपातेन भीरुं भेदेन भेदयेत्।  
लुब्धमर्थप्रदानेन समं तुल्येन विग्रहः ॥ ६३ ॥

श्रेणीमूख्योपजापेषु वल्लभानुनयेषु च ।  
अमात्यान् परिरक्षेत भेदसंघातयोरपि ॥ ६४ ॥

मृदुरित्यवजानन्ति तीक्ष्ण इत्युद्विजन्ति च।  
तीक्ष्णकाले भवेत् तीक्ष्णो मृदुकाले मृदुर्भवेत् ॥ ६५ ॥

मृदुनैव मृदुं हन्ति मृदुना हन्ति दारुणम्।  
नासाध्यं मृदुना किंचित् तस्मात् तीक्ष्णतरो मृदुः ॥ ६६ ॥

काले मृदुर्यो भवति काले भवति दारुणः।  
प्रसाधयति कृत्यानि शत्रुं चाप्यधितिष्ठति ॥ ६७ ॥

पण्डितेन विरुद्धः सन् दूरस्थोऽस्मीति नाश्वसेत्।  
दीर्घौ बुद्धिमतो बाहू याभ्यां हिंसति हिंसितः ॥ ६८ ॥

न तत् तरेद् यस्य न पारमुत्तरे-  
न्न तद्धरेद् यत् पुनराहरेत् परः।  
न तत् खनेद् यस्य न मूलमुद्धरे-  
न्न तं हन्याद् यस्य शिरो न पातयेत् ॥ ६९ ॥

इतीदमुक्तं वृजिनाभिसंहितं  
न चैतदेवं पुरुषः समाचरेत्।  
परप्रयुक्ते न कथं विभावये-  
दतो मयोक्तं भवतो हितार्थिना ॥ ७० ॥

यथावदुक्तं वचनं हितार्थिना  
निशम्य विप्रेण सुवीरराष्ट्रपः ।  
तथाकरोद् वाक्यमदीनचेतनः  
श्रियं च दीप्तां बुभुजे सबान्धवः ॥ ७१ ॥