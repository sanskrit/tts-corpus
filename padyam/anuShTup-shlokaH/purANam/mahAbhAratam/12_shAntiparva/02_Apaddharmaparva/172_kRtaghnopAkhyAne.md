+++
title_full = "172 कृतघ्न गौतमद्वारा मित्र राजधर्माका वध तथा राक्षसोंद्वारा उसकी हत्या और कृतघ्नके मांसको अभक्ष्य बताना"
title = "१७२ कृतघ्नोपाख्याने"

+++


अथ तत्र महार्चिष्माननलो वातसारथिः।  
तस्याविदूरे रक्षार्थं खगेन्द्रेण कृतोऽभवत् ॥ १ ॥

स चापि पार्श्वे सुष्वाप विश्वस्तो बकराट् तदा।  
कृतघ्नस्तु स दुष्टात्मा तं जिघांसुरथाग्रतः ॥ २ ॥  
ततोऽलातेन दीप्तेन विश्वस्तं निजघान तम्।  
निहत्य च मुदा युक्तः सोऽनुबन्धं न दृष्टवान् ॥ ३ ॥

स तं विपक्षरोमाणं कृत्वाग्नावपचत् तदा।  
तं गृहीत्वा सुवर्णं च ययौ द्रुततरं द्विजः ॥ ४ ॥

(ततो दाक्षायणीपुत्रं नागतं तं तु भारत।  
विरूपाक्षश्चिन्तयन् वै हृदयेन विदूयता॥)

ततोऽन्यस्मिन्‌ गते चाह्नि विरूपाक्षोऽब्रवीत्‌ सुतम्।  
न प्रेक्षे राजधर्माणमद्य पुत्र खगोत्तमम् ॥ ५ ॥

स पूर्वसंध्यां ब्रह्माणं वन्दितुं याति सर्वदा।  
मां वा दृष्ट्‌वा कदाचित् स न गच्छति गृहं खगः॥६॥

उभे द्विरात्रिसंध्ये वै नाभ्यगात् स ममालयम्।  
तस्मान्न शुद्ध्यते भावो मम स ज्ञायतां सुहृत् ॥ ७ ॥

स्वाध्यायेन वियुक्तो हि ब्रह्मवर्चसवर्जितः।  
तद्व्रतस्तत्र मे शंका हन्यात् तं स द्विजाधमः ॥ ८ ॥

दुराचारस्तु दुर्बुद्धिरिङ्गितैर्लक्षितो मया ।  
निष्कृपो दारुणाकारो दुष्टो दस्युरिवाधमः ॥ ९ ॥

गौतमः स गतस्तत्र तेनोद्विग्नं मनो मम।  
पुत्र शीघ्रमितो गत्वा राजधर्मनिवेशनम् ॥ १० ॥  
ज्ञायतां स विशुद्धात्मा यदि जीवति मा चिरम्।

स एवमुक्तस्त्वरितो रक्षोभिः सहितो ययौ ॥ ११ ॥  
न्यग्रोधं तत्र चापश्यत् कङ्कालं राजधर्मणः।

स रुदन्नगमत् पुत्रो राक्षसेन्द्रस्य धीमतः ॥ १२ ॥  
त्वरमाणः परं शक्त्या गौतमग्रहणाय वै।

ततोऽविदूरे जगृहुर्गौतमं राक्षसास्तदा ॥ १३ ॥  
राजधर्मशरीरं च पक्षास्थिचरणोज्झितम् ।

तमादायाथ रक्षांसि द्रुतं मेरुव्रजं ययुः ॥ १४ ॥  
राज्ञश्च दर्शयामासुः शरीरं राजधर्मणः।  
कृतघ्नं परुषं तं च गौतमं पापकारिणम् ॥ १५ ॥

रुरोद राजा तं दृष्ट्‌वा सामात्यः सपुरोहितः।  
आर्तनादश्च सुमहानभूत् तस्य निवेशने ॥ १६ ॥  
सस्त्रीकुमारं च पुरं बभूवास्वस्थमानसम्।

अथाब्रवीन्नृपः पुत्रं पापोऽयं वध्यतामिति ॥ १७ ॥  
अस्य मांसैरिमे सर्वे विहरन्तु यथेष्टतः।

पापाचारः पापकर्मा पापात्मा पापसाधनः ॥ १८ ॥  
हन्तव्योऽयं मम मतिर्भवद्भिरिति राक्षसाः।

इत्युक्ता राक्षसेन्द्रेण राक्षसा घोरविक्रमाः ॥ १९ ॥  
नैच्छन्त तं भक्षयितुं पापकर्माणमित्युत।

दस्यूनां दीयतामेष साध्वद्य पुरुषाधमः ॥ २० ॥  
इत्यूचुस्ते महाराज राक्षसेन्द्रं निशाचराः।  
शिरोभिः प्रणताः सर्वे व्याहरन् राक्षसाधिपम् ॥ २१ ॥  
न दातुमर्हसि त्वं नो भक्षणायास्य किल्विषम्।

एवमस्त्विति तानाह राक्षसेन्द्रो निशाचरान् ॥ २२ ॥  
दस्यूनां दीयतामेष कृतघ्नोऽद्यैव राक्षसाः।

इत्युक्ता राक्षसास्तेन शूलपट्टिशपाणयः ॥ २३ ॥  
कृत्वा तं खण्डशः पापं दस्युभ्यः प्रददुस्तदा।

दस्यवश्चापि नैच्छन्त तमत्तुं पापकारिणम्।  
क्रव्यादा अपि राजेन्द्र कृतघ्नं नोपभुञ्जते ॥ २४ ॥

ब्रह्मघ्ने च सुरापे च चौरे भग्नव्रते तथा।  
निष्कृतिर्विहिता राजन् कृतघ्ने नास्ति निष्कृतिः ॥ २५ ॥

मित्रद्रोही नृशंसश्च कृतघ्नश्च नराधमः।  
क्रव्यादैः कृमिभिश्चैव न भुज्यन्ते हि तादृशाः ॥ २६ ॥