+++
title_full = "173 राजधर्मा और गौतमका पुनः जीवित होना"
title = "१७३ कृतघ्नोपाख्याने"

+++


ततश्चितां बकपतेः कारयामास राक्षसः।  
रत्नैर्गन्धैश्च बहुभिर्वस्त्रैश्च समलंकृताम् ॥ १ ॥

ततः प्रज्वाल्य नृपतिर्बकराजं प्रतापवान्।  
प्रेतकार्याणि विधिवद् राक्षसेन्द्रश्चकार ह ॥ २ ॥

तस्मिन् काले च सुरभिर्देवी दाक्षायणी शुभा।  
उपरिष्टात् ततस्तस्य सा बभूव पयस्विनी ॥ ३ ॥

तस्या वक्त्राच्च्युतः फेनः क्षीरमिश्रस्तदानघ।  
सोऽपतद् वै ततस्तस्यां चितायां राजधर्मणः ॥ ४ ॥

ततः संजीवितस्तेन बकराजस्तदानघ ।  
उत्पत्य च समीयाय विरूपाक्षं बकाधिपः ॥ ५ ॥

ततोऽभ्ययाद् देवराजो विरूपाक्षपुरं तदा।  
प्राह चेदं विरूपाक्षं दिष्ट्‌या संजीवितस्त्वया ॥ ६ ॥

श्रावयामास चेन्द्रस्तं विरूपाक्षं पुरातनम्।  
यथा शापः पुरा दत्तो ब्रह्मणा राजधर्मणः ॥ ७ ॥

यदा बकपती राजन् ब्रह्माणं नोपसर्पति।  
ततो रोषादिदं प्राह खगेन्द्राय पितामहः ॥ ८ ॥

यस्मान्मूढो मम सभां नागतोऽसौ बकाधमः।  
तस्माद् वधं स दुष्टात्मा नचिरात् समवाप्स्यति ॥ ९ ॥

तदयं तस्य वचनान्निहतो गौतमेन वै।  
तेनैवामृतसिक्तश्च पुनः संजीवितो बकः ॥ १० ॥

राजधर्मा बकः प्राह प्रणिपत्य पुरन्दरम्।  
यदि तेऽनुग्रहकृता मयि बुद्धिः सुरेश्वर ॥ ११ ॥  
सखायं मे सुदयितं गौतमं जीवयेत्युत।

तस्य वाक्यं समादाय वासवः पुरुषर्षभ ॥ १२ ॥  
सिक्त्वामृतेन तं विप्रं गौतमं जीवयत् तदा।

सभाण्डोपस्करं राजंस्तमासाद्य बकाधिपः ॥ १३ ॥  
सम्परिष्वज्य सुहृदं प्रीत्या परमया युतः।

अथ तं पापकर्माणं राजधर्मा बकाधिपः ॥ १४ ॥  
विसर्जयित्वा सधनं प्रविवेश स्वमालयम्।

यथोचितं च स बको ययौ ब्रह्मसदस्तथा ॥ १५ ॥  
ब्रह्मा चैनं महात्मानमातिथ्येनाभ्यपूजयत् ।

गौतमश्चापि सम्प्राप्य पुनस्तं शबरालयम्।  
शूद्रायां जनयामास पुत्रान् दुष्कृतकारिणः ॥ १६ ॥

शापश्च सुमहांस्तस्य दत्तः सुरगणैस्तदा।  
कुक्षौ पुनर्भ्वाः पापोऽयं जनयित्वा चिरात् सुतान् ॥ १७ ॥  
निरयं प्राप्स्यति महत् कृतघ्नोऽयमिति प्रभो।

एतत् प्राह पुरा सर्वं नारदो मम भारत ॥ १८ ॥  
संस्मृत्य चापि सुमहदाख्यानं भरतर्षभ।  
मयापि भवते सर्वं यथावदनुवर्णितम् ॥ १९ ॥

कुतः कृतघ्नस्य यशः कुतः स्थानं कुतः सुखम्।  
अश्रद्धेयः कृतघ्नो हि कृतघ्ने नास्ति निष्कृतिः ॥ २० ॥

मित्रद्रोहो न कर्तव्यः पुरुषेण विशेषतः।  
मित्रध्रुङ् नरकं घोरमनन्तं प्रतिपद्यते ॥ २१ ॥

कृतज्ञेन सदा भाव्यं मित्रकामेन चैव ह।  
मित्राच्च लभते सर्वं मित्रात् पूजां लभेत च ॥ २२ ॥

मित्राद् भोगांश्च भुञ्जीत मित्रेणापत्सु मुच्यते।  
सत्कारैरुत्तमैर्मित्रं पूजयेत विचक्षणः ॥ २३ ॥

परित्याज्यो बुधैः पापः कृतघ्नो निरपत्रपः।  
मित्रद्रोही कुलाङ्गारः पापकर्मा नराधमः ॥ २४ ॥

एष धर्मभृतां श्रेष्ठ प्रोक्तः पापो मया तव।  
मित्रद्रोही कृतघ्नो वै किं भूयः श्रोतुमिच्छसि ॥ २५ ॥

एतच्छ्रुत्वा तदा वाक्यं भीष्मेणोक्तं महात्मना।  
युधिष्ठिरः प्रीतमना बभूव जनमेजय ॥ २६ ॥