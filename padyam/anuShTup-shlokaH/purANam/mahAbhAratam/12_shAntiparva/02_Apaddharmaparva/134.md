+++
title_full = "134 बलकी महत्ता और पापसे छूटनेका प्रायश्चित्त"
title = "१३४"

+++


अत्र धर्मानुवचनं कीर्तयन्ति पुराविदः।  
प्रत्यक्षावेव धर्मार्थौ क्षत्रियस्य विजानतः ॥ १ ॥

तत्र न व्यवधातव्यं परोक्षा धर्मयापना।  
अधर्मो धर्म इत्येतद् यथा वृकपदं तथा ॥ २ ॥

धर्माधर्मफले जातु ददर्शेह न कश्चन।  
बुभूषेद् बलमेवैतत् सर्वं बलवतो वशे ॥ ३ ॥

श्रियो बलममात्यांश्च बलवानिह विन्दति।  
यो ह्यनाढ्यः स पतितस्तदुच्छिष्टं यदल्पकम् ॥ ४ ॥

बह्वपथ्यं बलवति न किंचित् क्रियते भयात्।  
उभौ सत्याधिकारस्थौ त्रायेते महतो भयात् ॥ ५ ॥

अतिधर्माद् बलं मन्ये बलाद् धर्मः प्रवर्तते।  
बले प्रतिष्ठितो धर्मो धरण्यामिव जङ्गमम् ॥ ६ ॥

धूमो वायोरिव वशे बलं धर्मोऽनुवर्तते।  
अनीश्वरो बले धर्मो द्रुमे वल्लीव संश्रिता ॥ ७ ॥

वशे बलवतां धर्मः सुखं भोगवतामिव।  
नास्त्यसाध्यं बलवतां सर्वं बलवतां शुचि ॥ ८ ॥

दुराचारः क्षीणबलः परित्राणं न गच्छति।  
अथ तस्मादुद्विजते सर्वो लोको वृकादिव ॥ ९ ॥

अपध्वस्तो ह्यवमतो दुःखं जीवति जीवितम्।  
जीवितं यदपक्रुष्टं यथैव मरणं तथा ॥ १० ॥

यदेवमाहुः पापेन चारित्रेण विवर्जितः।  
सुभृशं तप्यते तेन वाक्शल्येन परिक्षतः ॥ ११ ॥

अत्रैतदाहुराचार्याः पापस्य परिमोक्षणे ।  
त्रयीं विद्यामवेक्षेत तथोपासीत वै द्विजान् ॥ १२ ॥  
प्रसादयेन्मधुरया वाचा चाप्यथ कर्मणा।  
महामनाश्चापि भवेद् विवहेच्च महाकुले ॥ १३ ॥  
इत्यस्मीति वदेदेवं परेषां कीर्तयेद् गुणान्।  
जपेदुदकशीलः स्यात् पेशलो नातिजल्पकः ॥ १४ ॥  
ब्रह्मक्षत्रं सम्प्रविशेद् बहु कृत्वा सुदुष्करम्।  
उच्चमानो हि लोकेन बहुकृत् तदचिन्तयन् ॥ १५ ॥

अपापो ह्येवमाचारः क्षिप्रं बहुमतो भवेत्।  
सुखं च चित्रं भुञ्जीत कृतेनैकेन गोपयेत् ॥ १६ ॥  
लोके च लभते पूजां परत्रेह महत् फलम् ॥ १७ ॥