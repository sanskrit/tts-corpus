+++
title_full = "155 नारदजीका सेमल-वृक्षको उसका अहंकार देखकर फटकारना"
title = "१५५ पवनशाल्मलिसंवादे"

+++


बन्धुत्वादथवा सख्याच्छाल्मले नात्र संशयः।  
पालयत्येव सततं भीमः सर्वत्रगोऽनिलः ॥ १ ॥

न्यग्भावं परमं वायोः शाल्मले त्वमुपागतः।  
तवाहमस्मीति सदा येन रक्षति मारुतः ॥ २ ॥

न तं पश्याम्यहं वृक्षं पर्वतं वेश्म चेदृशम्।  
यं न वायुबलाद् भग्नं पृथिव्यामिति मे मतिः ॥ ३ ॥

त्वं पुनः कारणैर्नूनं रक्ष्यसे शाल्मले यथा।  
वायुना सपरीवारस्तेन तिष्ठस्यसंशयम् ॥ ४ ॥

न मे वायुः सखा ब्रह्मन् न बन्धुर्न च मे सुहृत्।  
परमेष्ठी तथा नैव येन रक्षति वानिलः ॥ ५ ॥

मम तेजो बलं भीमं वायोरपि हि नारद।  
कलामष्टादशीं प्राणैर्न मे प्राप्नोति मारुतः ॥ ६ ॥

आगच्छन् परुषो वायुर्मया विष्टम्भितो बलात्।  
भञ्जन् द्रुमान् पर्वतांश्च यच्चान्यदपि किंचन ॥ ७ ॥

स मया बहुशो भग्नः प्रभञ्जन् वै प्रभञ्जनः।  
तस्मान्न बिभ्ये देवर्षे क्रुद्धादपि समीरणात् ॥ ८ ॥

शाल्मले विपरीतं ते दर्शनं नात्र संशयः।  
न हि वायोर्बलेनास्ति भूतं तुल्यबलं क्वचित् ॥ ९ ॥

इन्द्रो यमो वैश्रवणो वरुणश्च जलेश्वरः।  
नैतेऽपि तुल्या मरुतः किं पुनस्त्वं वनस्पते ॥ १० ॥

यच्च किंचिदिह प्राणी चेष्टते शाल्मले भुवि।  
सर्वत्र भगवान् वायुश्चेष्टाप्राणकरः प्रभुः ॥ ११ ॥

एष चेष्टयते सम्यक् प्राणिनः सम्यगायतः।  
असम्यगायतो भूयश्चेष्टते विकृतं नृषु ॥ १२ ॥

स त्वमेवंविधं वायुं सर्वसत्त्वभृतां वरम्।  
न पूजयसि पूज्यं तं किमन्यद् बुद्धिलाघवात् ॥ १३ ॥

असारश्चापि दुर्मेधाः केवलं बहु भाषसे।  
क्रोधादिभिरवच्छन्नो मिथ्या वदसि शाल्मले ॥ १४ ॥

मम रोषः समुत्पन्नस्त्वय्येवं सम्प्रभाषति।  
ब्रवीम्येष स्वयं वायोस्तव दुर्भाषितं बहु ॥ १५ ॥

चन्दनैः स्यन्दनैः शालैः सरलैर्देवदारुभिः।  
वेतसैर्धन्वनैश्चापि ये चान्ये बलवत्तराः ॥ १६ ॥  
तैश्चापि नैवं दुर्बुद्धे क्षिप्तो वायुः कृतात्मभिः।  
तेऽपि जानन्ति वायोश्च बलमात्मन एव च ॥ १७ ॥  
तस्मात् तं वै नमस्यन्ति श्वसनं तरुसत्तमाः।

त्वं तु मोहान्न जानीषे वायोर्बलमनन्तकम्।  
एवं तस्माद् गमिष्यामि सकाशं मातरिश्वनः ॥ १८ ॥