+++
title_full = "137 आनेवाले संकटसे सावधान रहनेके लिये दूरदर्शी, तत्कालज्ञ और दीर्घसूत्री—इन तीन मत्स्योंका दृष्टान्त"
title = "१३७ शाकुलोपाख्याने"

+++


अनागतविधाता च प्रत्युत्पन्नमतिश्च यः।  
द्वावेव सुखमेधेते दीर्घसूत्री विनश्यति ॥ १ ॥

अत्रैव चेदमव्यग्रं शृणुष्वाख्यानमुत्तमम् ।  
दीर्घसूत्रमुपाश्रित्य कार्याकार्यविनिश्चये ॥ २ ॥

नातिगाधे जलाधारे सुहृदः कुशलास्त्रयः।  
प्रभूतमत्स्ये कौन्तेय बभूवुः सहचारिणः ॥ ३ ॥

तत्रैको दीर्घकालज्ञ उत्पन्नप्रतिभोऽपरः ।  
दीर्घसूत्रश्च तत्रैकस्त्रयाणां सहचारिणाम् ॥ ४ ॥

कदाचित् तं जलस्थायं मत्स्यबन्धाः समन्ततः।  
निस्रावयामासुरथो निम्नेषु विविधैर्मुखैः ॥ ५ ॥

प्रक्षीयमाण तं दृष्ट्‌वा जलस्थायं भयागमे।  
अब्रवीद् दीर्घदर्शी तु तावुभौ सुहृदौ तदा ॥ ६ ॥

इयमापत् समुत्पन्ना सर्वेषां सलिलौकसाम्।  
शीघ्रमन्यत्र गच्छामः पन्था यावन्न दुष्यति ॥ ७ ॥

अनागतमनर्थं हि सुनयैर्यः प्रबाधयेत्।  
स न संशयमाप्नोति रोचतां भो व्रजामहे ॥ ८ ॥

दीर्घसूत्रस्तु यस्तत्र सोऽब्रवीत् सम्यगुच्यते।  
न तु कार्या त्वरा तावदिति मे निश्चिता मतिः॥९॥

अथ सम्प्रतिपत्तिज्ञः प्राब्रवीद् दीर्घदर्शिनम्।  
प्राप्ते काले न मे किंचिन्न्यायतः परिहास्यते ॥ १० ॥

एवं श्रुत्वा निराक्रम्य दीर्घदर्शी महामतिः।  
जगाम स्रोतसा तेन गम्भीरं सलिलाशयम् ॥ ११ ॥

ततः प्रसृततोयं तं प्रसमीक्ष्य जलाशयम्।  
बबन्धुर्विविधैर्योगैर्मत्स्यान् मत्स्योपजीविनः ॥ १२ ॥

विलोड्यमाने तस्मिंस्तु स्रुततोये जलाशये।  
अगच्छद् बन्धनं तत्र दीर्घसूत्रः सहापरैः ॥ १३ ॥

उद्याने क्रियमाणे तु मत्स्यानां तत्र रज्जुभिः।  
प्रविश्यान्तरमेतेषां स्थितः सम्प्रतिपत्तिमान् ॥ १४ ॥

गृह्यमेव तदुद्यानं गृहीत्वा तं तथैव सः।  
सर्वानेव च तांस्तत्र ते विदुर्ग्रथितानिति ॥ १५ ॥

ततः प्रक्षाल्यमानेषु मत्स्येषु विपुले जले।  
मुक्त्वा रज्जुं प्रमुक्तोऽसौ शीघ्रं सम्प्रतिपत्तिमान् ॥ १६ ॥

दीर्घसूत्रस्तु मन्दात्मा हीनबुद्धिरचेतनः ।  
मरणं प्राप्तवान् मूढो यथैवोपहतेन्द्रियः ॥ १७ ॥

एवं प्राप्ततमं कालं यो मोहान्नावबुद्ध्यते।  
स विनश्यति वै क्षिप्रं दीर्घसूत्रो यथा झषः ॥ १८ ॥

आदौ न कुरुते श्रेयः कुशलोऽस्मीति यः पुमान्।  
स संशयमवाप्नोति यथा सम्प्रतिपत्तिमान् ॥ १९ ॥

अनागतविधाता च प्रत्युत्पन्नमतिश्च यः।  
द्वावेव सुखमेधेते दीर्घसूत्रो विनश्यति ॥ २० ॥

काष्ठाः कला मुहूर्ताश्च दिवा रात्रिस्तथा लवाः।  
मासाः पक्षाः षड् ऋतवः कल्पः संवत्सरास्तथा ॥ २१ ॥  
पृथिवी देश इत्युक्तः कालः स च न दृश्यते।  
अभिप्रेतार्थसिद्ध्यर्थं ध्यायते यच्च तत्तथा ॥ २२ ॥

एतौ धर्मार्थशास्त्रेषु मोक्षशास्त्रेषु चर्षिभिः।  
प्रधानाविति निर्दिष्टौ कामे चाभिमतौ नृणाम् ॥ २३ ॥

परीक्ष्यकारी युक्तश्च स सम्यगुपपादयेत्।  
देशकालावभिप्रेतौ ताभ्यां फलमवाप्नुयात् ॥ २४ ॥