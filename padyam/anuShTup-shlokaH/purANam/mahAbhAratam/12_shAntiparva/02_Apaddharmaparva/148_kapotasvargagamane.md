+++
title_full = "148 कबूतरीका विलाप और अग्निमें प्रवेश तथा उन दोनोंको स्वर्गलोककी प्राप्ति"
title = "१४८ कपोतस्वर्गगमने"

+++


ततो गते शाकुनिके कपोती प्राह दुःखिता।  
संस्मृत्य सा च भर्तारं रुदती शोककर्शिता ॥ १ ॥

नाहं ते विप्रियं कान्त कदाचिदपि संस्मरे।  
सर्वापि विधवा नारी बहुपुत्रापि शोचते ॥ २ ॥

शोच्या भवति बन्धूनां पतिहीना तपस्विनी।  
लालिताहं त्वया नित्यं बहुमानाच्च पूजिता ॥ ३ ॥

वचनैर्मधुरैः स्निग्धैरसंक्लिष्टमनोहरैः ।  
कन्दरेषु च शैलानां नदीनां निर्झरेषु च ॥ ४ ॥  
द्रुमाग्रेषु च रम्येषु रमिताहं त्वया सह।  
आकाशगमने चैव विहृताहं त्वया सुखम् ॥ ५ ॥

रमामि स्म पुरा कान्त तन्मे नास्त्यद्य किञ्चन।  
मितं ददाति हि पिता मितं भ्राता मितं सुतः॥६॥  
अमितस्य हि दातारं भर्तारं का न पूजयेत्।

नास्ति भर्तृसमो नाथो नास्ति भर्तृसमं सुखम् ॥ ७ ॥  
विसृज्य धनसर्वस्वं भर्ता वै शरणं स्त्रियाः।

न कार्यमिह मे नाथ जीवितेन त्वया विना ॥ ८ ॥  
पतिहीना तु का नारी सती जीवितुमुत्सहेत्।

एवं विलप्य बहुधा करुणं सा सुदुःखिता ॥ ९ ॥  
पतिव्रता सम्प्रदीप्तं प्रविवेश हुताशनम्।

ततश्चित्राङ्गदधरं भर्तारं सान्वपश्यत ॥ १० ॥  
विमानस्थं सुकृतिभिः पूज्यमानं महात्मभिः।

चित्रमाल्याम्बरधरं सर्वाभरणभूषितम् ॥ ११ ॥  
विमानशतकोटीभिरावृतं पुण्यकर्मभिः ।

ततः स्वर्गं गतः पक्षी विमानवरमास्थितः।  
कर्मणा पूजितस्तत्र रेमे स सह भार्यया ॥ १२ ॥