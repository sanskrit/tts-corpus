+++
title_full = "131 आपत्तिग्रस्त राजाके कर्तव्यका वर्णन"
title = "१३१"

+++


क्षीणस्य दीर्घसूत्रस्य सानुक्रोशस्य बन्धुषु।  
परिशङ्कितवृत्तस्य श्रुतमन्त्रस्य भारत ॥ १ ॥  
विभक्तपुरराष्ट्रस्य निर्द्रव्यनिचयस्य च ।  
असम्भावितमित्रस्य भिन्नामात्यस्य सर्वशः ॥ २ ॥  
परचक्राभियातस्य दुर्बलस्य बलीयसा ।  
आपन्नचेतसो ब्रूहि किं कार्यमवशिष्यते ॥ ३ ॥

बाह्यश्चेद्‌ विजिगीषुः स्याद् धर्मार्थकुशलः शुचिः।  
जवेन संधिं कुर्वीत पूर्वभुक्तान् विमोचयेत् ॥ ४ ॥

योऽधर्मविजिगीशुः स्याद् बलवान् पापनिश्चयः।  
आत्मनः संनिरोधेन संधिं तेनापि रोचयेत् ॥ ५ ॥

अपास्य राजधानीं वा तरेद् द्रव्येण चापदम्।  
तद्भावयुक्तो द्रव्याणि जीवन् पुनरुपार्जयेत् ॥ ६ ॥

यास्तु कोशबलत्यागाच्छक्यास्तरितुमापदः ।  
कस्तत्राधिकमात्मानं संत्यजेदर्थधर्मवित् ॥ ७ ॥

अवरोधान् जुगुप्सेत का सपत्नधने दया।  
न त्वेवात्मा प्रदातव्यः शक्ये सति कथंचन ॥ ८ ॥

आभ्यन्तरे प्रकुपिते बाह्ये चोपनिपीडिते।  
क्षीणे कोशे श्रुते मन्त्रे किं कार्यमवशिष्यते ॥ ९ ॥

क्षिप्रं वा संधिकामः स्यात् क्षिप्रं वा तीक्ष्णविक्रमः।  
तदापनयनं क्षिप्रमेतावत् साम्परायिकम् ॥ १० ॥

अनुरक्तेन चेष्टेन हृष्टेन जगतीपतिः।  
अल्पेनापि हि सैन्येन महीं जयति भूमिपः ॥ ११ ॥

हतो वा दिवमारोहेद्धत्वा वा क्षितिमावसेत्।  
युद्धे हि संत्यजन् प्राणान् शक्रस्यैति सलोकताम् ॥ १२ ॥

सर्वलोकागमं कृत्वा मृदुत्वं गन्तुमेव च।  
विश्वासाद् विनयं कुर्याद् विश्वसेच्चाप्युपायतः ॥ १३ ॥

अपचिक्रमिषुः क्षिप्रं साम्ना वा परिसान्त्वयन्।  
विलङ्‌घयित्वा मन्त्रेण ततः स्वयमुपक्रमेत् ॥ १४ ॥