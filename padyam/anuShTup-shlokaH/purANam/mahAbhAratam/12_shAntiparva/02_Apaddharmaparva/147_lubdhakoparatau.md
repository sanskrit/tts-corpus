+++
title_full = "147 बहेलियेका वैराग्य"
title = "१४७ लुब्धकोपरतौ"

+++


ततः स लुब्धकः पश्यन् क्षुधयापि परिप्लुतः।  
कपोतमग्निपतितं वाक्यं पुनरुवाच ह ॥ १ ॥

किमीदृशं नृशंसेन मया कृतमबुद्धिना।  
भविष्यति हि मे नित्यं पातकं कृतजीविनः ॥ २ ॥

स विनिन्दंस्तथाऽऽत्मानं पुनः पुनरुवाच ह।  
अविश्वास्यः सुदुर्बुद्धिः सदा निकृतिनिश्चयः ॥ ३ ॥

शुभं कर्म परित्यज्य सोऽहं शकुनिलुब्धकः।  
नृशंसस्य ममाद्यायं प्रत्यादेशो न संशयः ॥ ४ ॥  
दत्तः स्वमांसं दहता कपोतेन महात्मना।

सोऽहं त्यक्ष्ये प्रियान् प्राणान् पुत्रान् दारांस्तथैव च ॥ ५ ॥  
उपदिष्टो हि मे धर्मः कपोतेन महात्मना।

अद्यप्रभृति देहं स्वं सर्वभोगैर्विवर्जितम् ॥ ६ ॥  
यथा स्वल्पं सरो ग्रीष्मे शोषयिष्याम्यहं तथा।

क्षुत्पिपासातपसहः कृशो धमनिसंततः ॥ ७ ॥  
उपवासैर्बहुविधैश्चरिष्ये पारलौकिकम् ।

अहो देहप्रदानेन दर्शितातिथिपूजना ॥ ८ ॥  
तस्माद् धर्मं चरिष्यामि धर्मो हि परमा गतिः।  
दृष्टो धर्मो हि धर्मिष्ठे यादृशो विहगोत्तमे ॥ ९ ॥

एवमुक्त्वा विनिश्चित्य रौद्रकर्मा स लुब्धकः।  
महाप्रस्थानमाश्रित्य प्रययौ संशितव्रतः ॥ १० ॥

ततो यष्टिं शलाकां च क्षारकं पञ्जरं तथा।  
तां च बद्धां कपोतीं स प्रमुच्य विससर्ज ह॥११॥