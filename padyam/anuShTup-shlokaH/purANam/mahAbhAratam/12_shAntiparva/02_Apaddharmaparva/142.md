+++
title_full = "142 आपत्कालमें राजाके धर्मका निश्चय तथा उत्तम ब्राह्मणोंके सेवनका आदेश"
title = "१४२"

+++


यदि घोरं समुद्दिष्टमश्रद्धेयमिवानृतम् ।  
अस्ति स्विद् दस्युमर्यादा यामहं परिवर्जये ॥ १ ॥

सम्मुह्यामि विषीदामि धर्मो मे शिथिलीकृतः।  
उद्यमं नाधिगच्छामि कदाचित् परिसान्त्वयन् ॥ २ ॥

नैतच्छ्रुत्वाऽऽगमादेव तव धर्मानुशासनम् ।  
प्रज्ञासमवहारोऽयं कविभिः सम्भृतं मधु ॥ ३ ॥

बह्व्यः प्रतिविधातव्याः प्रज्ञा राज्ञा ततस्ततः।  
नैकशाखेन धर्मेण यत्रैषा सम्प्रवर्तते ॥ ४ ॥

बुद्धिसंजननो धर्म आचारश्च सतां सदा।  
ज्ञेयो भवति कौरव्य सदा तद् विद्धि मे वचः॥५॥

बुद्धिश्रेष्ठा हि राजानश्चरन्ति विजयैषिणः।  
धर्मः प्रतिविधातव्यो बुद्ध्या राज्ञा ततस्ततः ॥ ६ ॥

नैकशाखेन धर्मेण राज्ञो धर्मो विधीयते।  
दुर्बलस्य कुतः प्रज्ञा पुरस्तादनुपाहृता ॥ ७ ॥

अद्वैधज्ञः पथि द्वैधे संशयं प्राप्तुमर्हति।  
बुद्धिद्वैधं वेदितव्यं पुरस्तादेव भारत ॥ ८ ॥

पार्श्वतः करणं प्राज्ञो विष्टम्भित्वा प्रकारयेत्।  
जनस्तच्चरितं धर्मं विजानात्यन्यथान्यथा ॥ ९ ॥

अमिथ्याज्ञानिनः केचिन्मिथ्याविज्ञानिनः परे ।  
तद्वै यथायथं बुद्‌ध्वा ज्ञानमाददते सताम् ॥ १० ॥

परिमुष्णन्ति शास्त्राणि धर्मस्य परिपन्थिनः।  
वैषम्यमर्थविद्यानां निरर्थाः ख्यापयन्ति ते ॥ ११ ॥

आजिजीविषवो विद्यां यशःकामौ समन्ततः।  
ते सर्वे नृप पापिष्ठा धर्मस्य परिपन्थिनः ॥ १२ ॥

अपक्वमतयो मन्दा न जानन्ति यथातथम्।  
यथा ह्यशास्त्रकुशलाः सर्वत्रायुक्तिनिष्ठिता ॥ १३ ॥

परिमुष्णन्ति शास्त्राणि शास्त्रदोषानुदर्शिनः ।  
विज्ञानमर्थविद्यानां न सम्यगिति वर्तते ॥ १४ ॥

निन्दया परविद्यानां स्वविद्यां ख्यापयन्ति च।  
वागस्त्रा वाक्‌छरीभूता द्रुग्धविद्याफला इव ॥ १५ ॥

तान् विद्यावणिजो विद्धि राक्षसानिव भारत।  
व्याजेन सद्भिर्विहितो धर्मस्ते परिहास्यति ॥ १६ ॥

न धर्मवचनं वाचा नैव बुद्ध्येति नः श्रुतम्।  
इति बार्हस्पतं ज्ञानं प्रोवाच मघवा स्वयम् ॥ १७ ॥

न त्वेव वचनं किंचिदनिमित्तादिहोच्यते।  
सुविनीतेन शास्त्रेण न व्यवस्यन्त्यथापरे ॥ १८ ॥

लोकयात्रामिहैके तु धर्मं प्राहुर्मनीषिणः।  
समुद्दिष्टं सतां धर्मं स्वयमूहेत पण्डितः ॥ १९ ॥

अमर्षाच्छास्त्रसम्मोहादविज्ञानाच्च भारत ।  
शास्त्रं प्राज्ञस्य वदतः समूहे यात्यदर्शनम् ॥ २० ॥

आगतागमया बुद्ध्या वचनेन प्रशस्यते।  
अज्ञानाज्ज्ञानहेतुत्वाद् वचनं साधु मन्यते ॥ २१ ॥

अनया हतमेवेदमिति शास्त्रमपार्थकम् ।  
दैतेयानुशना प्राह संशयच्छेदनं पुरा ॥ २२ ॥

ज्ञानमप्यपदिश्यं हि यथा नास्ति तथैव तत्।  
तं तथा छिन्नमूलेन सन्नोदयितुमर्हसि ॥ २३ ॥

अनव्यवहितं यो वा नेदं वाक्यमुपाश्नुते।  
उग्रायैव हि सृष्टोऽसि कर्मणे न त्वमीक्षसे ॥ २४ ॥

अङ्ग मामन्ववेक्षस्व राजन्याय बुभूषते।  
यथा प्रमुच्यते त्वन्यो यदर्थं न प्रमोदते ॥ २५ ॥

अजोऽश्वः क्षत्रमित्येतत् सदृशं ब्रह्मणा कृतम्।  
तस्मादभीक्ष्णं भूतानां यात्रा काचित् प्रसिद्ध्यति ॥ २६ ॥

यस्त्ववध्यवधे दोषः स वध्यस्यावधे स्मृतः।  
सा चैव खलु मर्यादा यामयं परिवर्जयेत् ॥ २७ ॥

तस्मात् तीक्ष्णः प्रजा राजा स्वधर्मे स्थापयेत् ततः।  
अन्योन्यं भक्षयन्तो हि प्रचरेयुर्वृका इव ॥ २८ ॥

यस्य दस्युगणा राष्ट्रे ध्वांक्षा मत्स्यान् जलादिव।  
विहरन्ति परस्वानि स वै क्षत्रियपांसनः ॥ २९ ॥

कुलीनान् सचिवान्‌ कृत्वा वेदविद्यासमन्वितान्।  
प्रशाधि पृथिवीं राजन् प्रजा धर्मेण पालयन् ॥ ३० ॥

विहीनं कर्मणान्यायं यः प्रगृह्णाति भूमिपः।  
उपायस्याविशेषज्ञं तद् वै क्षत्रं नपुंसकम् ॥ ३१ ॥

नैवोग्रं नैव चानुग्रं धर्मेणेह प्रशस्यते।  
उभयं न व्यतिक्रामेदुग्रो भूत्वा मृदुर्भव ॥ ३२ ॥

कष्टः क्षत्रियधर्मोऽयं सौहृदं त्वयि मे स्थितम्।  
उग्रकर्मणि सृष्टोऽसि तस्माद् राज्यं प्रशाधि वै ॥ ३३ ॥

अशिष्टनिग्रहो नित्यं शिष्टस्य परिपालनम्।  
एवं शुक्रोऽब्रवीद् धीमानापत्सु भरतर्षभ ॥ ३४ ॥

अस्ति चेदिह मर्यादा यामन्यो नाभिलङ्घयेत्।  
पृच्छामि त्वां सतां श्रेष्ठ तन्मे ब्रूहि पितामह ॥ ३५ ॥

ब्राह्मणानेव सेवेत विद्यावृद्धांस्तपस्विनः ।  
श्रुतचारित्रवृत्ताढ्यान् पवित्रं ह्येतदुत्तमम् ॥ ३६ ॥

या देवतासु वृत्तिस्ते सास्तु विप्रेषु नित्यदा।  
क्रुद्धैर्हि विप्रैः कर्माणि कृतानि बहुधा नृप ॥ ३७ ॥

प्रीत्या यशो भवेन्मुख्यमप्रीत्या परमं भयम्।  
प्रीत्या ह्यमृतवद् विप्राः क्रुद्धाश्चैव विषं यथा ॥ ३८ ॥