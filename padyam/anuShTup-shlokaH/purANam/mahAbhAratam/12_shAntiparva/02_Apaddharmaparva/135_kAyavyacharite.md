+++
title_full = "135 मर्यादाका पालन करने-करानेवाले कायव्य नामक दस्युकी सद्\u200cगतिका वर्णन"
title = "१३५ कायव्यचरिते"

+++


अत्राप्युदाहरन्तीममितिहासं पुरातनम् ।  
यथा दस्युः समर्यादः प्रेत्यभावे न नश्यति ॥ १ ॥

प्रहर्ता मतिमान् शूरः श्रुतवाननृशंसवान्।  
रक्षन्नाश्रमिणां धर्मं ब्रह्मण्यो गुरुपूजकः ॥ २ ॥  
निषाद्यां क्षत्रियाज्जातः क्षत्रधर्मानुपालकः ।  
कायव्यो नाम नैषादिर्दस्युत्वात् सिद्धिमाप्तवान् ॥ ३ ॥

अरण्ये सायं पूर्वाह्णे मृगयूथप्रकोपिता।  
विधिज्ञो मृगजातीनां नैषादानां च कोविदः ॥ ४ ॥

सर्वकाननदेशज्ञः पारियात्रचरः सदा ।  
धर्मज्ञः सर्वभूतानाममोघेषुर्दृढायुधः ॥ ५ ॥

अप्यनेकशतां सेनामेक एव जिगाय सः।  
स वृद्धावन्धबधिरौ महारण्येऽभ्यपूजयत् ॥ ६ ॥

मधुमांसैर्मूलफलैरन्नैरुच्चावचैरपि ।  
सत्कृत्य भोजयामास मान्यान् परिचचार च ॥ ७ ॥

आरण्यकान् प्रव्रजितान् ब्राह्मणान् परिपूजयन्।  
अपि तेभ्यो गृहान् गत्वा निनाय सततं वने ॥ ८ ॥

येऽस्मान्न प्रतिगृह्णन्ति दस्युभोजनशङ्कया ।  
तेषामासज्य गेहेषु कल्य एव स गच्छति ॥ ९ ॥

बहूनि च सहस्राणि ग्रामणित्वेऽभिवव्रिरे।  
निर्मर्यादानि दस्यूनां निरनुक्रोशवर्तिनाम् ॥ १० ॥

मुहूर्तदेशकालज्ञः प्राज्ञः शूरो दृढव्रतः।  
ग्रामणीर्भव नो मुख्यः सर्वेषामेव सम्मतः ॥ ११ ॥

यथा यथा वक्ष्यसि नः करिष्यामस्तथा तथा।  
पालयास्मान् यथान्यायं यथा माता यथा पिता ॥ १२ ॥

मा वधीस्त्वं स्त्रियं भीरुं मा शिशुं मा तपस्विनम्।  
नायुद्ध्यमानो हन्तव्यो न च ग्राह्या बलात्‌ स्त्रियः ॥ १३ ॥

सर्वथा स्त्री न हन्तव्या सर्वसत्त्वेषु केनचित्।  
नित्यं तु ब्राह्मणे स्वस्ति योद्धव्यं च तदर्थतः ॥ १४ ॥

शस्यं च नापि हर्तव्यं सारविघ्नं च मा कृथाः।  
पूज्यन्ते यत्र देवाश्च पितरोऽतिथयस्तथा ॥ १५ ॥

सर्वभूतेष्वपि च वै ब्राह्मणो मोक्षमर्हति।  
कार्याचोपचितिस्तेषां सर्वस्वेनापि या भवेत् ॥ १६ ॥

यस्य ह्येते सम्प्ररुष्टा मन्त्रयन्ति पराभवम्।  
न तस्य त्रिषु लोकेषु त्राता भवति कश्चन ॥ १७ ॥

यो ब्राह्मणान् परिवदेद् विनाशं चापि रोचयेत्।  
सूर्योदय इव ध्वान्ते ध्रुवं तस्य पराभवः ॥ १८ ॥

इहैव फलमासीनः प्रत्याकाङ्‌क्षेत सर्वशः।  
ये ये नो न प्रदास्यन्ति तांस्तांस्तेनाभियास्यसि ॥ १९ ॥

शिष्ट्यर्थं विहितो दण्डो न वृद्ध्यर्थं विनिश्चयः।  
ये च शिष्टान् प्रबाधन्ते दण्डस्तेषां वधः स्मृतः ॥ २० ॥

ये च राष्ट्रोपरोधेन वृद्धिं कुर्वन्ति केचन।  
तदैव तेऽनुमार्यन्ते कुणपे कृमयो यथा ॥ २१ ॥

ये पुनर्धर्मशास्त्रेण वर्तेरन्निह दस्यवः।  
अपि ते दस्यवो भूत्वा क्षिप्रं सिद्धिमवाप्नुयुः ॥ २२ ॥

ते सर्वमेवानुचक्रुः कायव्यस्यानुशासनम् ।  
वृद्धिं च लेभिरे सर्वे पापेभ्यश्चाप्युपारमन् ॥ २३ ॥

कायव्यः कर्मणा तेन महतीं सिद्धिमाप्तवान्।  
साधूनामाचरन् क्षेमं दस्यून् पापान्निवर्तयम् ॥ २४ ॥

इदं कायव्यचरितं यो नित्यमनुचिन्तयेत्।  
नारण्येभ्यो हि भूतेभ्यो भयं प्राप्नोति किंचन ॥ २५ ॥

न भयं तस्य भूतेभ्यः सर्वेभ्यश्चैव भारत।  
नासतो विद्यते राजन् स ह्यरण्येषु गोपतिः ॥ २६ ॥