+++
title_full = "138 शत्रुओंसे घिरे हुए राजाके कर्तव्यके विषयमें बिडाल और चूहेका आख्यान"
title = "१३८ मार्जारमूषिकसंवादे"

+++


सर्वत्र बुद्धिः कथिता श्रेष्ठा ते भरतर्षभ।  
अनागता तथोत्पन्ना दीर्घसूत्रा विनाशिनी ॥ १ ॥

तदिच्छामि परां श्रोतुं बुद्धिं ते भरतर्षभ।  
यथा राजा न मुह्येत शत्रुभिः परिवारितः ॥ २ ॥  
धर्मार्थकुशलो राजा धर्मशास्त्रविशारदः ।  
पृच्छामि त्वां कुरुश्रेष्ठ तन्मे व्याख्यातुमर्हसि ॥ ३ ॥

शत्रुभिर्बहुभिर्ग्रस्तो यथा वर्तेत पार्थिवः।  
एतदिच्छाम्यहं श्रोतुं सर्वमेव यथाविधि ॥ ४ ॥

विषमस्थं हि राजानं शत्रवः परिपन्थिनः।  
बहवोऽप्येकमुद्धर्तुं यतन्ते पूर्वतापिताः ॥ ५ ॥

सर्वत्र प्रार्थ्यमानेन दुर्बलेन महाबलैः।  
एकेनैवासहायेन शक्यं स्थातुं भवेत् कथम् ॥ ६ ॥

कथं मित्रमरिं चापि विन्दते भरतर्षभ।  
चेष्टितव्यं कथं चात्र शत्रोर्मित्रस्य चान्तरे ॥ ७ ॥

प्रज्ञातलक्षणे मित्रे तथैवामित्रतां गते।  
कथं तु पुरुषः कुर्यात् कृत्वा किं वा सुखी भवेत्॥८॥

विग्रहं केन वा कुर्यात् संधिं वा केन योजयेत्।  
कथं वा शत्रुमध्यस्थो वर्तेत बलवानपि ॥ ९ ॥

एतद् वै सर्वकृत्यानां परं कृत्यं परंतप।  
नैतस्य कश्चिद् वक्तास्ति श्रोता वापि सुदुर्लभः ॥ १० ॥  
ऋते शान्तनवाद् भीष्मात्‌ सत्यसंधाज्जितेन्द्रियात्।  
तदन्विष्य महाभाग सर्वमेतद् वदस्व मे ॥ ११ ॥

त्वद्‌युक्तोऽयमनुप्रश्नो युधिष्ठिर सुखोदयः ।  
शृणु मे पुत्र कार्त्स्न्येन गुह्यमापत्सु भारत ॥ १२ ॥

अमित्रो मित्रतां याति मित्रं चापि प्रदुष्यति।  
सामर्थ्ययोगात् कार्याणामनित्या वै सदा गतिः ॥ १३ ॥

तस्माद् विश्वसितव्यं च विग्रहं च समाचरेत्।  
देशं कालं च विज्ञाय कार्याकार्यविनिश्चये ॥ १४ ॥

संधातव्यं बुधैर्नित्यं व्यवस्य च हितार्थिभिः।  
अमित्रैरपि संधेयं प्राणा रक्ष्या हि भारत ॥ १५ ॥

यो ह्यमित्रैर्नरो नित्यं न संदध्यादपण्डितः।  
न सोऽर्थं प्राप्नुयात् किंचित् फलान्यपि च भारत ॥ १६ ॥

यस्त्वमित्रेण संदध्यान्मित्रेण च विरुद्ध्यते।  
अर्थयुक्तिं समालोक्य सुमहद् विन्दते फलम् ॥ १७ ॥

अत्राप्युदाहरन्तीममितिहासं पुरातनम् ।  
मार्जारस्य च संवादं न्यग्रोधे मूषिकस्य च ॥ १८ ॥

वने महति कस्मिंश्चिन्न्यग्रोधः सुमहानभूत्।  
लताजालपरिच्छिन्नो नानाद्विजगणान्वितः ॥ १९ ॥

स्कन्धवान् मेघसङ्काशः शीतच्छायो मनोरमः।  
अरण्यमभितो जातः स तु व्यालमृगाकुलः ॥ २० ॥

तस्य मूलं समाश्रित्य कृत्वा शतमुखं बिलम्।  
वसति स्म महाप्राज्ञः पलितो नाम मूषिकः ॥ २१ ॥

शाखां तस्य समाश्रित्य वसति स्म सुखं पुरा।  
लोमशो नाम मार्जारः पक्षिसंघातखादकः ॥ २२ ॥

तत्र चागत्य चाण्डालो ह्यरण्ये कृतकेतनः।  
प्रयोजयति चोन्माथं नित्यमस्तंगते रवौ ॥ २३ ॥  
तत्र स्नायुमयान् पाशान् यथावत् संविधाय सः।  
गृहं गत्वा सुखं शेते प्रभातामेति शर्वरीम् ॥ २४ ॥

तत्र स्म नित्यं बध्यन्ते नक्तं बहुविधा मृगाः।  
कदाचिदत्र मार्जारस्त्वप्रमत्तो व्यबध्यत ॥ २५ ॥

तस्मिन् बद्धे महाप्राणे शत्रौ नित्याततायिनि।  
तं कालं पलितो ज्ञात्वा प्रचचार सुनिर्भयः ॥ २६ ॥

तेनानुचरता तस्मिन् वने विश्वस्तचारिणा।  
भक्ष्यं मृगयमाणेन चिराद् दृष्टं तदामिषम् ॥ २७ ॥  
स तमुन्माथमारुह्य तदामिषमभक्षयत् ॥ २८ ॥

तस्योपरि सपत्नस्य बद्धस्य मनसा हसन्।  
आमिषे तु प्रसक्तः स कदाचिदवलोकयन् ॥ २९ ॥

अपश्यदपरं घोरमात्मनः शत्रुमागतम् ।  
शरप्रसूनसङ्काशं महीविवरशायिनम् ॥ ३० ॥

नकुलं हरिणं नाम चपलं ताम्रलोचनम्।  
तेन मूषिकगन्धेन त्वरमाणमुपागतम् ॥ ३१ ॥

भक्ष्यार्थं संलिहानं तं भूमावूर्ध्वमुखं स्थितम्।  
शाखागतमरिं चान्यमपश्यत् कोटरालयम् ॥ ३२ ॥  
उलूकं चन्द्रकं नाम तीक्ष्णतुण्डं क्षपाचरम्।

गतस्य विषयं तत्र नकुलोलूकयोस्तथा ॥ ३३ ॥  
अथास्यासीदियं चिन्ता तत् प्राप्य सुमहद् भयम्।

आपद्यस्यां सुकष्टायां मरणे प्रत्युपस्थिते ॥ ३४ ॥  
समन्ताद् भय उत्पन्ने कथं कार्यं हितैषिणा।

स तथा सर्वतो रुद्धः सर्वत्र भयदर्शनः ॥ ३५ ॥  
अभवद् भयसंतप्तश्चक्रे च परमां मतिम्।

आपद्विनाशभूयिष्ठं गर्तः कार्यं हि जीवितम् ॥ ३६ ॥  
समन्तात् संशयात् सैषा तस्मादापदुपस्थिता।

गतं मां सहसा भूमिं नकुलो भक्षयिष्यति ॥ ३७ ॥  
उलूकश्चेह तिष्ठन्तं मार्जारः पाशंसक्षयात्।

न त्वेवास्मद्विधः प्राज्ञः सम्मोहं गन्तुमर्हति ॥ ३८ ॥  
करिष्ये जीविते यत्नं यावद् युक्त्या प्रतिग्रहात्।

न हि बुद्ध्यान्वितः प्राज्ञो नीतिशास्त्रविशारदः ॥ ३९ ॥  
निमज्जत्यापदं प्राप्य महतीं दारुणामपि ॥ ४० ॥

न त्वन्यामिह मार्जाराद् गतिं पश्यामि साम्प्रतम्।  
विषमस्थो ह्ययं शत्रुः कृत्यं चास्य महन्मया ॥ ४१ ॥

जीवितार्थी कथं त्वद्य शत्रुभिः प्रार्थितस्त्रिभिः।  
तस्मादेनमहं शत्रुं मार्जारं संश्रयामि वै ॥ ४२ ॥

नीतिशास्त्रं समाश्रित्य हितमस्योपवर्णये ।  
येनेमं शत्रुसंघातं मतिपूर्वेण वञ्चये ॥ ४३ ॥

अयमत्यन्तशत्रुर्मे वैषम्यं परमं गतः।  
मूढो ग्राहयितुं स्वार्थं सङ्गत्या यदि शक्यते ॥ ४४ ॥

कदाचिद् व्यसनं प्राप्य संधिं कुर्यान्मया सह।  
बलिना संनिकृष्टस्य शत्रोरपि परिग्रहः ॥ ४५ ॥  
कार्य इत्याहुराचार्या विषमे जीवितार्थिना।

श्रेष्ठो हि पण्डितः शत्रुर्न च मित्रमपण्डितः ॥ ४६ ॥  
मम त्वमित्रे मार्जारे जीवितं सम्प्रतिष्ठितम्।

हन्तास्मै सम्प्रवक्ष्यामि हेतुमात्माभिरक्षणे ॥ ४७ ॥  
अपीदानीमयं शत्रुः सङ्गत्या पण्डितो भवेत्।

एवं विचिन्तयामास मूषिकः शत्रुचेष्टितम् ॥ ४८ ॥  
ततोऽर्थगतितत्त्वज्ञः संधिविग्रहकालवित् ।  
सान्त्वपूर्वमिदं वाक्यं मार्जारं मूषिकोऽब्रवीत् ॥ ४९ ॥

सौहृदेनाभिभाषे त्वां कच्चिन्मार्जार जीवसि।  
जीवितं हि तवेच्छामि श्रेयः साधारणं हि नौ ॥ ५० ॥

न ते सौम्य भयं कार्यं जीविष्यसि यथासुखम्।  
अहं त्वामुद्धरिष्यामि यदि मां न जिघांससि ॥ ५१ ॥

अस्ति कश्चिदुपायोऽत्र दुष्करः प्रतिभाति मे।  
येन शक्यस्त्वया मोक्षः प्राप्तुं श्रेयस्तथा मया ॥ ५२ ॥

मयाप्युपायो दृष्टोऽयं विचार्य मतिमात्मनः।  
आत्मार्थं च त्वदर्थं च श्रेयः साधारणं हि नौ॥५३॥

इदं हि नकुलोलूकं पापबुद्ध्याभिसंस्थितम्।  
न धर्षयति मार्जार तेन मे स्वस्ति साम्प्रतम् ॥ ५४ ॥

कूजंश्चपलनेत्रोऽयं कौशिको मां निरीक्षते।  
नगशाखाग्रगः पापस्तस्याहं भृशमुद्विजे ॥ ५५ ॥

सतां साप्तपदं मैत्रं स सखा मेऽसि पण्डितः।  
सांवास्यकं करिष्यामि नास्ति ते भयमद्य वै ॥ ५६ ॥

न हि शक्तोऽसि मार्जार पाशं छेत्तुं मया विना।  
अहं छेत्स्यामि पाशांस्ते यदि मां त्वं न हिंससि॥५७॥

त्वमाश्रितो द्रुमस्याग्रं मूलं त्वहमुपाश्रितः।  
चिरोषितावुभावावां वृक्षेऽस्मिन् विदितं च ते ॥ ५८ ॥

यस्मिन्नाश्वासते कश्चिद्‌ यश्च नाश्वसिति क्वचित्।  
न तौ धीराः प्रशंसन्ति नित्यमुद्विग्नमानसौ ॥ ५९ ॥

तस्माद् विवर्धतां प्रीतिर्नित्यं संगतमस्तु नौ।  
कालातीतमिहार्थं तु न प्रशंसन्ति पण्डिताः ॥ ६० ॥

अर्थयुक्तिमिमां तत्र यथाभूतां निशामय।  
तव जीवितमिच्छामि त्वं ममेच्छसि जीवितम् ॥ ६१ ॥

कश्चित् तरति काष्ठेन सुगम्भीरां महानदीम्।  
स तारयति तत् काष्ठं स च काष्ठेन तार्यते॥६२॥

ईदृशो नौ समायोगो भविष्यति सुविस्तरः।  
अहं त्वां तारयिष्यामि मां च त्वं तारयिष्यसि ॥ ६३ ॥

एवमुक्त्वा तु पलितस्तमर्थमुभयोर्हितम् ।  
हेतुमद् ग्रहणीयं च कालापेक्षी न्यवेक्ष्य च ॥ ६४ ॥

अथ सुव्याहृतं श्रुत्वा तस्य शत्रोर्विचक्षणः।  
हेतुमद् ग्रहणीयार्थं मार्जारो वाक्यमब्रवीत् ॥ ६५ ॥

बुद्धिमान् वाक्यसम्पन्नस्तद्वाक्यमनुवर्णयन् ।  
स्वामवस्थां समीक्ष्याथ साम्नैव प्रत्यपूजयत् ॥ ६६ ॥

ततस्तीक्ष्णाग्रदशनो मणिवैदूर्यलोचनः ।  
मूषिकं मन्दमुद्वीक्ष्य मार्जारो लोमशोऽब्रवीत् ॥ ६७ ॥

नन्दामि सौम्य भद्रं ते यो मां जीवितुमिच्छसि।  
श्रेयश्च यदि जानीषे क्रियतां मा विचारय ॥ ६८ ॥

अहं हि भृशमापन्नस्त्वमापन्नतरो मम।  
द्वयोरापन्नयोः संधिः क्रियतां मा चिराय च ॥ ६९ ॥

विधास्ये प्राप्तकालं यत् कार्यं सिद्धिकरं विभो।  
मयि कृच्छ्राद् विनिर्मुक्ते न विनङ्क्ष्यति ते कृतम् ॥ ७० ॥

न्यस्तमानोऽस्मि भक्तोऽस्मि शिष्यस्त्वद्धितकृत् तथा।  
निदेशवशवर्ती च भवन्तं शरणं गतः ॥ ७१ ॥

इत्येवमुक्तः पलितो मार्जारं वशमागतम्।  
वाक्यं हितमुवाचेदमभिनीतार्थमर्थवित् ॥ ७२ ॥

उदारं यद् भवानाह नैतच्चित्रं भवद्विधे।  
विहितो यस्तु मार्गो मे हितार्थं शृणु तं मम॥७३॥

अहं त्वानुप्रवेक्ष्यामि नकुलान्मे महद् भयम्।  
त्रायस्व भो मा वधीस्त्वं शक्तोऽस्मि तव रक्षणे ॥ ७४ ॥

उलूकाच्चैव मां रक्ष क्षुद्रः प्रार्थयते हि माम्।  
अहं छेत्स्यामि ते पाशान् सखे सत्येन ते शपे॥७५॥

तद्वचः संगतं श्रुत्वा लोमशो युक्तमर्थवत्।  
हर्षादुद्वीक्ष्य पलितं स्वागतेनाभ्यपूजयत् ॥ ७६ ॥

तं सम्पूज्याथ पलितं मार्जारः सौहृदे स्थितः।  
स विचिन्त्याब्रवीद् धीरः प्रीतस्त्वरित एव च ॥ ७७ ॥

शीघ्रमागच्छ भद्रं ते त्वं मे प्राणसमः सखा।  
तव प्राज्ञ प्रसादाद्धि प्रायः प्राप्स्यामि जीवितम् ॥ ७८ ॥

यद् यदेवंगतेनाद्य शक्यं कर्तुं मया तव।  
तदाज्ञापय कर्तास्मि संधिरेवास्तु नौ सखे ॥ ७९ ॥

अस्मात् तु संकटान्मुक्तः समित्रगणबान्धवः।  
सर्वकार्याणि कर्ताहं प्रियाणि च हितानि च ॥ ८० ॥

मुक्तश्च व्यसनादस्मात् सौम्याहमपि नाम ते।  
प्रीतिमुत्पादयेयं च प्रीतिकर्तुश्च सत्क्रियाम् ॥ ८१ ॥

प्रत्युपकुर्वन् बह्वपि न भाति  
पूर्वोपकारिणा तुल्यः ।  
एकः करोति हि कृते  
निष्कारणमेव कुरुतेऽन्यः ॥ ८२ ॥

ग्राहयित्वा तु तं स्वार्थं मार्जारं मूषिकस्तथा।  
प्रविवेश तु विश्रभ्य क्रोडमस्य कृतागसः ॥ ८३ ॥

एवमाश्वासितो विद्वान् मार्जारेण स मूषिकः।  
मार्जारोरसि विस्रब्धः सुष्वाप पितृमातृवत् ॥ ८४ ॥

लीनं तु तस्य गात्रेषु मार्जारस्य च मूषिकम्।  
दृष्ट्‌वा तौ नकुलोलूकौ निराशौ प्रत्यपद्यताम् ॥ ८५ ॥

तथैव तौ सुसंत्रस्तौ दृढमागततन्द्रितौ।  
दृष्ट्‌वा तयोः परां प्रीतिं विस्मयं परमं गतौ ॥ ८६ ॥

बलिनौ मतिमन्तौ च सुवृत्तौ चाप्युपासितौ।  
अशक्तौ तु नयात्‌ तस्मात् सम्प्रधर्षयितुं बलात् ॥ ८७ ॥

कार्यार्थं कृतसंधी तौ दृष्ट्‌वा मार्जारमूषिकौ।  
उलूकनकुलौ तूर्णं जग्मतुस्तौ स्वमालयम् ॥ ८८ ॥

लीनः स तस्य गात्रेषु पलितो देशकालवित्।  
चिच्छेद पाशान् नृपते कालापेक्षी शनैः शनैः ॥ ८९ ॥

अथ बन्धपरिक्लिष्टो मार्जारो वीक्ष्य मूषिकम्।  
छिन्दन्तं वै तदा पाशानत्वरन्तं त्वरान्वितः ॥ ९० ॥  
तमत्वरन्तं पलितं पाशानां छेदने तथा।  
संचोदयितुमारेभे मार्जारो मूषिकं तदा ॥ ९१ ॥

किं सौम्य नातित्वरसे किं कृतार्थोऽवमन्यसे।  
छिन्धि पाशानमित्रघ्न पुरा श्वपच एति च ॥ ९२ ॥

इत्युक्तस्त्वरता तेन मतिमान् पलितोऽब्रवीत्।  
मार्जारमकृतप्रज्ञं पथ्यमात्महितं वचः ॥ ९३ ॥

तूष्णीं भव न ते सौम्य त्वरा कार्या न सम्भ्रमः।  
वयमेवात्र कालज्ञा न कालः परिहास्यते ॥ ९४ ॥

अकाले कृत्यमारब्धं कर्तुर्नार्थाय कल्पते।  
तदेव काल आरब्धं महतेऽर्थाय कल्पते ॥ ९५ ॥

अकाले विप्रमुक्तान्मे त्वत्त एव भयं भवेत्।  
तस्मात् कालं प्रतीक्षस्व किमिति त्वरसे सखे ॥ ९६ ॥

यदा पश्यामि चाण्डालमायान्तं शस्त्रपाणिनम्।  
ततश्छेत्स्यामि ते पाशान् प्राप्ते साधारणे भये ॥ ९७ ॥

तस्मिन् काले प्रमुक्तस्त्वं तरुमेवाधिरोक्ष्यसे।  
न हि ते जीवितादन्यत् किंचित् कृत्यं भविष्यति ॥ ९८ ॥

ततो भवत्यपक्रान्ते त्रस्ते भीते च लोमश।  
अहं बिलं प्रवेक्ष्यामि भवान् शाखां भजिष्यति ॥ ९९ ॥

एवमुक्तस्तु मार्जारो मूषिकेणात्मनो हितम्।  
वचनं वाक्यतत्त्वज्ञो जीवितार्थी महामतिः ॥ १०० ॥

अथात्मकृत्ये त्वरितः सम्यक् प्रश्रितमाचरन्।  
उवाच लोमशो वाक्यं मूषिकं चिरकारिणम् ॥ १०१ ॥

न ह्येवं मित्रकार्याणि प्रीत्या कुर्वन्ति साधवः।  
यथा त्वां मोक्षितः कृच्छ्रात् त्वरमाणेन वै मया ॥ १०२ ॥

तथा हि त्वरमाणेन त्वया कार्यं हितं मम।  
यत्नं कुरु महाप्राज्ञ यथा रक्षाऽऽवयोर्भवेत् ॥ १०३ ॥

अथवा पूर्ववैरं त्वं स्मरन् कालं जिहीर्षसि।  
पश्य दुष्कृतकर्मंस्त्वं व्यक्तमायुःक्षयं तव ॥ १०४ ॥

यदि किंचिन्मयाज्ञानात्‌ पुरस्ताद् दुष्कृंत कृतम्।  
न तन्मनसि कर्तव्यं क्षामये त्वां प्रसीद मे ॥ १०५ ॥

तमेवंवादिनं प्राज्ञः शास्त्रबुद्धिसमन्वितः ।  
उवाचेदं वचः श्रेष्ठं मार्जारं मूषिकस्तदा ॥ १०६ ॥

श्रुतं मे तव मार्जार स्वमर्थं परिगृह्णतः।  
ममापि त्वं विजानासि स्वमर्थं परिगृह्णतः ॥ १०७ ॥

यन्मित्रं भीतवत्साध्यं यन्मित्रं भयसंहितम्।  
सुरक्षितव्यं तत् कार्यं पाणिः सर्पमुखादिव ॥ १०८ ॥

कृत्वा बलवता संधिमात्मानं यो न रक्षति।  
अपथ्यमिव तद् भुक्तं तस्य नार्थाय कल्पते ॥ १०९ ॥

न कश्चित् कस्यचिन्मित्रं न कश्चित् कस्यचिद् रिपुः।  
अर्थतस्तु निबद्ध्यन्ते मित्राणि रिपवस्तथा ॥ ११० ॥  
अर्थैरर्था निबद्ध्यन्ते गजैर्वनगजा इव।

न च कश्चित् कृते कार्ये कर्तारं समवेक्षते ॥ १११ ॥  
तस्मात् सर्वाणि कार्याणि सावशेषाणि कारयेत्।

तस्मिन्‌ कालेऽपि च भवान् दिवाकीर्तिभयार्दितः ॥ ११२ ॥  
मम न ग्रहके शक्तः पलायनपरायणः।

छिन्नं तु तन्तुबाहुल्यं तन्तुरेकोऽवशेषितः ॥ ११३ ॥  
छेत्स्याम्यहं तमप्याशु निर्वृतो भव लोमश।

तयोः संवदतोरेवं तथैवापन्नयोर्द्वयोः ॥ ११४ ॥  
क्षयं जगाम सा रात्रिर्लोमशं त्वाविशद् भयम्।

ततः प्रभातसमये विकृतः कृष्णपिङ्गल ॥ ११५ ॥  
स्थूलस्फिग् विकृतो रूक्षः श्वयूथपरिवारितः।  
शंकुकर्णो महावक्त्रो मलिनो घोरदर्शनः ॥ ११६ ॥  
परिघो नाम चाण्डालः शस्त्रपाणिरदृश्यत।

तं दृष्ट्‌वा यमदूताभं मार्जारस्त्रस्तचेतनः ॥ ११७ ॥  
उवाच वचनं भीतः किमिदानीं करिष्यसि।

अथ तावपि संत्रस्तौ तं दृष्ट्‌वा घोरसंकुलम् ॥ ११८ ॥  
क्षणेन नकुलोलूकौ नैराश्यमुपजग्मतुः ।

बलिनौ मतिमन्तौ च संघाते चाप्युपागतौ ॥ ११९ ॥  
अशक्तौ सुनयात्‌ तस्मात्‌ सम्प्रधर्षयितुं बलात्।

कार्यार्थे कृतसंधानौ दृष्ट्‌वा मार्जारमूषिकौ ॥ १२० ॥  
उलूकनकुलौ तत्र जग्मतुः स्वं स्वमालयम्।

ततश्चिच्छेद तं पाशं मार्जारस्य च मूषिकः ॥ १२१ ॥  
विप्रमुक्तोऽथ मार्जारस्तमेवाभ्यपतद् द्रुमम् ।  
स तस्मात्‌ सम्भ्रमावर्तान्मुक्तो घोरेण शत्रुणा ॥ १२२ ॥  
बिलं विवेश पलितः शाखां लेभे स लोमशः।

उन्माथमप्यथादाय चाण्डालो वीक्ष्य सर्वशः ॥ १२३ ॥  
विहताशः क्षणेनास्ते तस्माद् देशादपाक्रमत्।  
जगाम स स्वभवनं चाण्डालो भरतर्षभ ॥ १२४ ॥

ततस्तस्माद् भयान्मुक्तो दुर्लभं प्राप्य जीवितम्।  
बिलस्थं पादपाग्रस्थः पलितं लोमशोऽब्रवीत् ॥ १२५ ॥

अकृत्वा संविदं काञ्चित् सहसा समवप्लुतः।  
कृतज्ञं कृतकर्माणं कच्चिन्मां नाभिशंकसे ॥ १२६ ॥

गत्वा च मम विश्वासं दत्त्वा च मम जीवितम्।  
मित्रोपभोगसमये किं मां त्वं नोपसर्पसि ॥ १२७ ॥

कृत्वा हि पूर्वं मित्राणि यः पश्चान्नानुतिष्ठति।  
न स मित्राणि लभते कृच्छ्रास्वापत्सु दुर्मतिः ॥ १२८ ॥

सत्कृतोऽहं त्वया मित्र सामर्थ्यादात्मनः सखे।  
स मां मित्रत्वमापन्नमुपभोक्तुं त्वमर्हसि ॥ १२९ ॥

यानि मे सन्ति मित्राणि ये च सम्बन्धिबान्धवाः।  
सर्वे त्वां पूजयिष्यन्ति शिष्या गुरुमिव प्रियम् ॥ १३० ॥

अहं च पूजयिष्ये त्वां समित्रगणबान्धवम्।  
जीवितस्य प्रदातारं कृतज्ञः को न पूजयेत् ॥ १३१ ॥

ईश्वरो मे भवानस्तु स्वशरीरगृहस्य च।  
अर्थानां चैव सर्वेषामनुशास्ता च मे भव ॥ १३२ ॥

अमात्यो मे भव प्राज्ञ पितेवेह प्रशाधि माम्।  
न तेऽस्ति भयमस्मत्तो जीवितेनात्मनः शपे ॥ १३३ ॥

बुद्ध्या त्वमुशना साक्षाद् बलेनाधिकृता वयम्।  
त्वं मन्त्रबलयुक्तो हि दत्त्वा जीवितमद्य मे ॥ १३४ ॥

एवमुक्तः परां शान्तिं मार्जारेण स मूषिकः।  
उवाच परमन्त्रज्ञः श्लक्ष्णमात्महितं वचः ॥ १३५ ॥

यद् भवानाह तत् सर्वं मया ते लोमश श्रुतम्।  
ममापि तावद् ब्रुवतः शृणु यत् प्रतिभाति मे ॥ १३६ ॥

वेदितव्यानि मित्राणि विज्ञेयाश्चापि शत्रवः।  
एतत् सुसूक्ष्मं लोकेऽस्मिन्‌ दृश्यते प्राज्ञ सम्मतम् ॥ १३७ ॥

शत्रुरूपा हि सुहृदो मित्ररूपाश्च शत्रवः।  
संधितास्ते न बुद्ध्यन्ते कामक्रोधवशं गताः ॥ १३८ ॥

नास्ति जातु रिपुर्नाम मित्रं नाम न विद्यते।  
सामर्थ्ययोगाज्जायन्ते मित्राणि रिपवस्तथा ॥ १३९ ॥

यो यस्मिन् जीवति स्वार्थं पश्येत् पीडां न जीवति।  
स तस्य मित्रं तावत् स्याद् यावन्न स्याद् विपर्ययः॥१४०॥

नास्ति मैत्री स्थिरा नाम न च ध्रुवमसौहृदम्।  
अर्थयुक्त्यानुजायन्ते मित्राणि रिपवस्तथा ॥ १४१ ॥

मित्रं च शत्रुतामेति कस्मिंश्चित् कालपर्यये।  
शत्रुश्च मित्रतामेति स्वार्थो हि बलवत्तरः ॥ १४२ ॥

यो विश्वसिति मित्रेषु न विश्वसिति शत्रुषु।  
अर्थयुक्तिमविज्ञाय यः प्रीतौ कुरुते मनः ॥ १४३ ॥  
मित्रे वा यदि वा शत्रौ तस्यापि चलिता मतिः।

न विश्वसेदविश्वस्ते विश्वस्ते नातिविश्वसेत् ॥ १४४ ॥  
विश्वासाद् भयमुत्पन्नमपि मूलानि कृन्तति।

अर्थयुक्त्या हि जायन्ते पिता माता सुतस्तथा ॥ १४५ ॥  
मातुला भागिनेयाश्च तथा सम्बन्धिबान्धवाः।

पुत्रं हि मातापितरौ त्यजतः पतितं प्रियम् ॥ १४६ ॥  
लोको रक्षति चात्मानं पश्य स्वार्थस्य सारताम्।

सामान्या निष्कृतिः प्राज्ञ यो मोक्षात् प्रत्यनन्तरम् ॥ १४७ ॥  
कृतं मृगयसे शत्रुं सुखोपायमसंशयम्।

अस्मिन् निलय एव त्वं न्यग्रोधादवतारितः ॥ १४८ ॥  
पूर्वं निविष्टमुन्माथं चपलत्वान्न बुद्धवान्।

आत्मनश्चपलो नास्ति कुतोऽन्येषां भविष्यति ॥ १४९ ॥  
तस्मात्‌ सर्वाणि कार्याणि चपलो हन्त्यसंशयम्।

ब्रवीषि मधुरं यच्च प्रियो मेऽद्य भवानिति ॥ १५० ॥  
तन्मित्र कारणं सर्वं विस्तरेणापि मे शृणु।  
कारणात् प्रियतामेति द्वेष्यो भवति कारणात् ॥ १५१ ॥

अर्थार्थी जीवलोकोऽयं न कश्चित्‌ कस्यचित् प्रियः।  
सख्यं सोदर्ययोर्भ्रात्रोर्दम्पत्योर्वा परस्परम् ॥ १५२ ॥  
कस्यचिन्नाभिजानामि प्रीतिं निष्कारणामिह ।

यद्यपि भ्रातरः क्रुद्धा भार्या वा कारणान्तरे ॥ १५३ ॥  
स्वभावतस्ते प्रीयन्ते नेतरः प्रीयते जनः।

प्रियो भवति दानेन प्रियवादेन चापरः ॥ १५४ ॥  
मन्त्रहोमजपैरन्यः कार्यार्थं प्रीयते जनः।

उत्पन्ना कारणे प्रीतिरासीन्नौ कारणान्तरे ॥ १५५ ॥  
प्रध्वस्ते कारणस्थाने सा प्रीतिर्विनिवर्तते।

किं नु तत् कारणं मन्ये येनाहं भवतः प्रियः॥१५६॥  
अन्यत्राभ्यवहारार्थं तत्रापि च बुधा वयम्।

कालो हेतुं विकुरुते स्वार्थस्तमनुवर्तते ॥ १५७ ॥  
स्वार्थं प्राज्ञोऽभिजानाति प्राज्ञं लोकोऽनुवर्तते।  
न त्वीदृशं त्वया वाच्यं विदुषि स्वार्थपण्डिते ॥ १५८ ॥

अकाले हि समर्थस्य स्नेहहेतुरयं तव।  
तस्मान्नाहं चले स्वार्थात् सुस्थिरः संधिविग्रहे ॥ १५९ ॥

अभ्राणामिव रूपाणि विकुर्वन्ति क्षणे क्षणे।  
अद्यैव हि रिपुर्भूत्वा पुनरद्यैव मे सुहृत् ॥ १६० ॥  
पुनश्च रिपुरद्यैव युक्तीनां पश्य चापलम्।

आसीन्मैत्री तु तावन्नौ यावद्धेतुरभूत् पुरा ॥ १६१ ॥  
सा गता सह तेनैव कालयुक्तेन हेतुना।

त्वं हि मे जातितः शत्रुः सामर्थ्यान्मित्रतां गतः ॥ १६२ ॥  
तत् कृत्यमभिनिर्वर्त्य प्रकृतिः शत्रुतां गता।

सोऽहमेवं प्रणीतानि ज्ञात्वा शास्त्राणि तत्त्वतः ॥ १६३ ॥  
प्रविशेयं कथं पाशं त्वत्कृते तद् वदस्व मे।

त्वद्‌वीर्येण प्रमुक्तोऽहं मद्‌वीर्येण तथा भवान् ॥ १६४ ॥  
अन्योन्यानुग्रहे वृत्ते नास्ति भूयः समागमः।

त्वं हि सौम्य कृतार्थोऽद्य निर्वृत्तार्थास्तथा वयम् ॥ १६५ ॥  
न तेऽस्त्यद्य मया कृत्यं किंचिदन्यत्र भक्षणात्।

अहमन्नं भवान् भोक्ता दुर्बलोऽहं भवान् बली ॥ १६६ ॥  
नावयोर्विद्यते संधिर्वियुक्ते विषमे बले।

स मन्येऽहं तव प्रज्ञां यन्मोक्षात् प्रत्यनन्तरम् ॥ १६७ ॥  
भक्ष्यं मृगयसे नूनं सुखोपायेन कर्मणा।

भक्ष्यार्थं ह्यवबद्धस्त्वं स मुक्तः पीडितः क्षुधा ॥ १६८ ॥  
शास्त्रजां मतिमास्थाय नूनं भक्षयिताद्य माम्।  
जानामि क्षुधितं तु त्वामाहारसमयश्च ते ॥ १६९ ॥  
स त्वं मामभिसंधाय भक्ष्यं मृगयसे पुनः।

त्वं चापि पुत्रदारस्थो यत् संधिं सृजसे मयि ॥ १७० ॥  
शुश्रूषां यतसे कर्तुं सखे मम न तत् क्षमम्।

त्वया मां सहितं दृष्ट्वा प्रिया भार्या सुताश्च ते॥१७१॥  
कस्मात् ते मां न खादेयुर्हृष्टाः प्रणयिनस्त्वयि।

नाहं त्वया समेष्यामि वृत्तो हेतुः समागमे ॥ १७२ ॥  
शिवं ध्यायस्व मे स्वस्थः सुकृतं स्मरसे यदि।

शत्रोरनार्यभूतस्य क्लिष्टस्य क्षुधितस्य च ॥ १७३ ॥  
भक्ष्यं मृगयमाणस्य कः प्राज्ञो विषयं व्रजेत्।

स्वस्ति तेऽस्तु गमिष्यामि दूरादपि तवोद्विजे ॥ १७४ ॥  
विश्वस्तं वा प्रमत्तं वा एतदेव कृतं भवेत्।  
बलवत्संनिकर्षो हि न कदाचित् प्रशस्यते ॥ १७५ ॥

नाहं त्वया समेष्यामि निवृत्तो भव लोमश।  
यदि त्वं सुकृतं वेत्सि तत् सख्यमनुसारय ॥ १७६ ॥

प्रशान्तादपि मे पापाद् भेतव्यं बलिनः सदा।  
यदि स्वार्थं न ते कार्यं ब्रूहि किं करवाणि ते॥१७७॥

कामं सर्वं प्रदास्यामि न त्वाऽऽत्मानं कदाचन।  
आत्मार्थे संततिस्त्याज्या राज्यं रत्नं धनानि च ॥ १७८ ॥  
अपि सर्वस्वमुत्सृज्य रक्षेदात्मानमात्मना ।

ऐश्वर्यधनरत्नानां प्रत्यमित्रे निवर्तताम् ॥ १७९ ॥  
दृष्ट्‌वा हि पुनरावृत्तिर्जीवतामिति नः श्रुतम्।

न त्वात्मनः सम्प्रदानं धनरत्नवदिष्यते ॥ १८० ॥  
आत्मा हि सर्वदा रक्ष्यो दारैरपि धनैरपि।

आत्मरक्षणतन्त्राणां सुपरीक्षितकारिणाम् ॥ १८१ ॥  
आपदो नोपपद्यन्ते पुरुषाणां स्वदोषजाः।

शत्रून् सम्यग् विजानन्ति दुर्बला ये बलीयसः ॥ १८२ ॥  
न तेषां चाल्यते बुद्धिः शास्त्रार्थकृतनिश्चया।

इत्यभिव्यक्तमेवं स पलितेनाभिभर्त्सितः ॥ १८३ ॥  
मार्जारो व्रीडितो भूत्वा मूषिकं वाक्यमब्रवीत् ॥ १८४ ॥

सत्यं शपे त्वयाहं वै मित्रद्रोहो विगर्हितः।  
तन्मन्येऽहं तव प्रज्ञां यस्त्वं मम हिते रतः ॥ १८५ ॥

उक्तवानर्थतत्त्वेन मया सम्भिन्नदर्शनः ।  
न तु मामन्यथा साधो त्वं ग्रहीतुमिहार्हसि ॥ १८६ ॥

प्राणप्रदानजं त्वत्तो मयि सौहृदमागतम्।  
धर्मज्ञोऽस्मि गुणज्ञोऽस्मि कृतज्ञोऽस्मि विशेषतः ॥ १८७ ॥  
मित्रेषु वत्सलश्चास्मि त्वद्भक्तश्च विशेषतः।  
तस्मादेवं पुनः साधो मय्याचरितुमर्हसि ॥ १८८ ॥

त्वया हि वाच्यमानोऽहं जह्यां प्राणान्‌ सबान्धवः।  
विश्रम्भो हि बुधैर्दृष्टो मद्विधेषु मनस्विषु ॥ १८९ ॥

तदेतद् धर्मतत्त्वज्ञ न त्वं शंकितुमर्हसि।

इति संस्तूयमानोऽपि मार्जारेण स मूषिकः ॥ १९० ॥  
मनसा भावगम्भीरो मार्जारं वाक्यमब्रवीत्।

साधुर्भवान् श्रुतार्थोऽस्मि प्रीये च न च विश्वसे ॥ १९१ ॥  
संस्तवैर्वा धनौघैर्वा नाहं शक्यः पुनस्त्वया।  
न ह्यमित्रे वशं यान्ति प्राज्ञा निष्कारणं सखे ॥ १९२ ॥

अस्मिन्नर्थे च गाथे द्वे निबोधोशनसा कृते।  
शत्रुसाधारणे कृत्ये कृत्वा संधिं बलीयसा ॥ १९३ ॥  
समाहितश्चरेद्‌ युक्त्या कृतार्थश्च न विश्वसेत्।

न विश्वसेदविश्वस्ते विश्वस्ते नातिविश्वसेत् ॥ १९४ ॥  
नित्यं विश्वासयेदन्यान् परेषां तु न विश्वसेत्।

तस्मात् सर्वास्ववस्थासु रक्षेज्जीवितमात्मनः ॥ १९५ ॥  
द्रव्याणि संततिश्चैव सर्वं भवति जीवितः।

संक्षेपो नीतिशास्त्राणामविश्वासः परो मतः ॥ १९६ ॥  
नृषु तस्मादविश्वासः पुष्कलं हितमात्मनः।

वध्यन्ते न ह्यविश्वस्ताः शत्रुभिर्दुर्बला अपि ॥ १९७ ॥  
विश्वस्तास्तेषु वध्यन्ते बलवन्तोऽपि दुर्बलैः।

त्वद्विधेभ्यो मया ह्यात्मा रक्ष्यो मार्जार सर्वदा ॥ १९८ ॥  
रक्ष त्वमपि चात्मानं चाण्डालाज्जातिकिल्बिषात्।

स तस्य ब्रुवतस्त्वेवं संत्रासाज्जातसाध्वसः ॥ १९९ ॥  
शाखां हित्वा जवेनाशु मार्जारः प्रययौ ततः।

ततः शास्त्रार्थतत्त्वज्ञो बुद्धिसामर्थ्यमात्मनः ॥ २०० ॥  
विश्राव्य पलितः प्राज्ञो बिलमन्यज्जगाम ह।

एवं प्रज्ञावता बुद्ध्या दुर्बलेन महाबलाः ॥ २०१ ॥  
एकेन बहवोऽमित्राः पलितेनाभिसंधिताः ।  
अरिणापि समर्थेन संधिं कुर्वीत पण्डितः ॥ २०२ ॥  
मूषिकश्च बिडालश्च मुक्तावन्योन्यसंश्रयात् ।

इत्येवं क्षत्रधर्मस्य मया मार्गो निदर्शितः ॥ २०३ ॥  
विस्तरेण महाराज संक्षेपमपि मे शृणु।

अन्योन्यकृतवैरौ तु चक्रतुः प्रीतिमुत्तमाम् ॥ २०४ ॥  
अन्योन्यमभिसंधातुं सम्बभूव तयोर्मतिः ।

तत्र प्राज्ञोऽभिसंधत्ते सम्यग् बुद्धिसमाश्रयात् ॥ २०५ ॥  
अभिसंधीयते प्राज्ञः प्रमादादपि वा बुधैः।

तस्मादभीतवद् भीतो विश्वस्तवदविश्वसन् ॥ २०६ ॥  
न ह्यप्रमत्तश्चलति चलितो वा विनश्यति।

कालेन रिपुणा संधिः काले मित्रेण विग्रहः ॥ २०७ ॥  
कार्य इत्येव संधिज्ञाः प्राहुर्नित्यं नराधिप।

एतज्ज्ञात्वा महाराज शास्त्रार्थमभिगम्य च ॥ २०८ ॥  
अभियुक्तोऽप्रमत्तश्च प्राग्भयाद् भीतवच्चरेत् ।

भीतवत् संनिधिः कार्यः प्रतिसंधिस्तथैव च ॥ २०९ ॥  
भयादुत्पद्यते बुद्धिरप्रमत्ताभियोगजा ।

न भयं विद्यते राजन् भीतस्यानागते भये ॥ २१० ॥  
अभीतस्य च विश्रम्भात् सुमहज्जायते भयम्।

अभीश्चरति यो नित्यं मन्त्रोऽदेयः कथंचन ॥ २११ ॥  
अविज्ञानाद्धि विज्ञातो गच्छेदास्पददर्शिषु ।

तस्मादभीतवद् भीतो विश्वस्तवदविश्वसन् ॥ २१२ ॥  
कार्याणां गुरुतां प्राप्य नानृतं किंचिदाचरेत्।

एवमेतन्मया प्रोक्तमितिहासं युधिष्ठिर ॥ २१३ ॥  
श्रुत्वा त्वं सुहृदां मध्ये यथावत् समुपाचर।

उपलभ्य मतिं चाग्य्रामरिमित्रान्तरं तथा ॥ २१४ ॥  
संधिविग्रहकालौ च मोक्षोपायस्तथैव च।

शत्रुसाधारणे कृत्ये कृत्वा संधिं बलीयसा ॥ २१५ ॥  
समागतश्चरेद्‌ युक्त्या कृतार्थो न च विश्वसेत्।

अविरुद्धां त्रिवर्गेण नीतिमेतां महीपते ॥ २१६ ॥  
अभ्युत्तिष्ठ श्रुतादस्माद् भूयः संरक्षयन् प्रजाः।

ब्राह्मणैश्चापि ते सार्धं यात्रा भवतु पाण्डव ॥ २१७ ॥  
ब्राह्मणा वै परं श्रेयो दिवि चेह च भारत।

एते धर्मस्य वेत्तारः कृतज्ञाः सततं प्रभो ॥ २१८ ॥  
पूजिताः शुभकर्तारः पूजयेत् तान् नराधिप।

राज्यं श्रेयः परं राजन्‌ यशः कीर्तिं च लप्स्यसे॥२१९॥  
कुलस्य संततिं चैव यथान्यायं यथाक्रमम् ॥ २२० ॥

द्वयोरिमं भारत संधिविग्रहं  
सुभाषितं बुद्धिविशेषकारकम् ।  
यथा त्ववेक्ष्य क्षितिपेन सर्वदा  
निषेवितव्यं नृप शत्रुमण्डले ॥ २२१ ॥