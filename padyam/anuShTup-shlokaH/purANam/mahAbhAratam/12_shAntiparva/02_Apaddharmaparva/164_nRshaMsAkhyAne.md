+++
title_full = "164 नृशंस अर्थात् अत्यन्त नीच पुरुषके लक्षण"
title = "१६४ नृशंसाख्याने"

+++


आनृशंस्यं विजानामि दर्शनेन सतां सदा।  
नृशंसान्न विजानामि तेषां कर्म च भारत ॥ १ ॥

कण्टकान् कूपमग्निं च वर्जयन्ति यथा नराः।  
तथा नृशंसकर्माणं वर्जयन्ति नरा नरम् ॥ २ ॥

नृशंसो दह्यते नित्यं प्रेत्य चेह च भारत।  
तस्मात् त्वं ब्रूहि कौरव्य तस्य धर्मविनिश्चयम् ॥ ३ ॥

स्पृहा स्याद् गर्हिता चैव विधित्सा चैव कर्मणाम्।  
आक्रोष्टा क्रुश्यते चैव वञ्चितो बुद्ध्यते स च ॥ ४ ॥  
दत्तानुकीर्तिर्विषमः क्षुद्रो नैकृतिकः शठः।  
असंविभागी मानी च तथा सङ्गी विकत्थनः ॥ ५ ॥  
सर्वातिशङ्की पुरुषो बलीशः कृपणोऽथवा।  
वर्गप्रशंसी सततमाश्रमद्वेषसंकरी ॥ ६ ॥  
हिंसाविहारः सततमविशेषगुणागुणः ।  
बह्वलीकोऽमनस्वी च लुब्धोऽत्यर्थं नृशंसकृत् ॥ ७ ॥

धर्मशीलं गुणोपेतं पापमित्यवगच्छति ।  
आत्मशीलप्रमाणेन न विश्वसिति कस्यचित् ॥ ८ ॥

परेषां यत्र दोषः स्यात् तद् गुह्यं सम्प्रकाशयेत्।  
समानेष्वेव दोषेषु वृत्त्यर्थमुपघातयेत् ॥ ९ ॥

तथोपकारिणं चैव मन्यते वञ्चितं परम्।  
दत्त्वापि च धनं काले संतपत्युपकारिणे ॥ १० ॥

भक्ष्यं पेयमथालेह्यं यच्चान्यत् साधु भोजनम्।  
प्रेक्षमाणेषु योऽश्नीयान्नृशंसमिति तं वदेत् ॥ ११ ॥

ब्राह्मणेभ्यः प्रदायाग्रं यः सुहृद्भिः सहाश्नुते।  
स प्रेत्य लभते स्वर्गमिह चानन्त्यमश्नुते ॥ १२ ॥

एष ते भरतश्रेष्ठ नृशंसः परिकीर्तितः।  
सदा विवर्जनीयो हि पुरुषेण विजानता ॥ १३ ॥