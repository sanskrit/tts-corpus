+++
title_full = "158 समस्त अनर्थोंका कारण लोभको बताकर उससे होनेवाले विभिन्न पापोंका वर्णन तथा श्रेष्ठ महापुरुषोंके लक्षण"
title = "१५८ आपन्मूलभूतदोषकथने"

+++


पापस्य यदधिष्ठानं यतः पापं प्रवर्तते।  
एतदिच्छाम्यहं श्रीतुं तत्त्वेन भरतर्षभ ॥ १ ॥

पापस्य यदधिष्ठानं तच्छृणुष्व नराधिप।  
एको लोभो महाग्राहो लोभात् पापं प्रवर्तते ॥ २ ॥

अतः पापमधर्मश्च यथा दुःखमनुत्तमम्।  
निकृत्या मूलमेतद्धि येन पापकृतो जनाः ॥ ३ ॥

लोभात् क्रोधः प्रभवति लोभात् कामः प्रवर्तते।  
लोभान्मोहश्च माया च मानः स्तम्भः परासुता ॥ ४ ॥

अक्षमा ह्रीपरित्यागः श्रीनाशो धर्मसंक्षयः।  
अभिध्याप्रख्यता चैव सर्वं लोभात् प्रवर्तते ॥ ५ ॥

अत्यागश्चातितर्षश्च विकर्मसु च याः क्रियाः।  
कुलविद्यामदश्चैव रूपैश्वर्यमदस्तथा ॥ ६ ॥  
सर्वभूतेष्वभिद्रोहः सर्वभूतेष्वसत्कृतिः ।  
सर्वभूतेष्वविश्वासः सर्वभूतेष्वनार्जवम् ॥ ७ ॥

हरणं परवित्तानां परदाराभिमर्शनम् ।  
वाग्वेगो मनसो वेगो निन्दावेगस्तथैव च ॥ ८ ॥  
उपस्थोदरयोर्वेगो मृत्युवेगश्च दारुणः ।  
ईर्ष्यावेगश्च बलवान् मिथ्यावेगश्च दुर्जयः ॥ ९ ॥  
रसवेगश्च दुर्वार्यः श्रोत्रवेगश्च दुःसहः।  
कुत्सा विकत्था मात्सर्यं पापं दुष्करकारिता ॥ १० ॥  
साहसानां च सर्वेषामकार्याणां क्रियास्तथा।

जातौ बाल्ये च कौमारे यौवने चापि मानवाः ॥ ११ ॥  
न संत्यजन्त्यात्मकर्म यो न जीर्यति जीर्यतः।  
यो न पूरयितुं शक्यो लोभः प्राप्त्या कुरूद्वह ॥ १२ ॥  
नित्यं गम्भीरतोयाभिरापगाभिरिवोदधिः ।

न प्रहृष्यति यो लाभैः कामैर्यश्च न तृप्यति ॥ १३ ॥  
यो न देवैर्न गन्धर्वैर्नासुरैर्न महोरगैः।  
ज्ञायते नृप तत्त्वेन सर्वैर्भूतगणैस्तथा ॥ १४ ॥

स लोभः सह मोहेन विजेतव्यो जितात्मना।  
दम्भो द्रोहश्च निन्दा च पैशुन्यं मत्सरस्तथा ॥ १५ ॥  
भवन्त्येतानि कौरव्य लुब्धानामकृतात्मनाम् ।

सुमहान्त्यपि शास्त्राणि धारयन्ति बहुश्रुताः ॥ १६ ॥  
छेत्तारः संशयानां च क्लिश्यन्तीहाल्पबुद्धयः।

द्वेषक्रोधप्रसक्ताश्च शिष्टाचारबहिष्कृताः ॥ १७ ॥  
अन्तःक्रूरा वाङ्‌मधुराः कूपाश्छन्नास्तृणैरिव ।  
धर्मवैतंसिकाः क्षुद्रा मुष्णन्ति ध्वजिनो जगत् ॥ १८ ॥

कुर्वते च बहून् मार्गांस्तान् हेतुबलमाश्रिताः।  
सतां मार्गान् विलुम्पन्ति लोभाज्ञानेषु निष्ठिताः ॥ १९ ॥

धर्मस्य ह्रियमाणस्य लोभग्रस्तैर्दुरात्मभिः ।  
या या विक्रियते संस्था ततः सापि प्रपद्यते ॥ २० ॥

दर्पः क्रोधो मदः स्वप्नो हर्षः शोकोऽतिमानिता।  
एत एव हि कौरव्य दृश्यन्ते लुब्धबुद्धिषु ॥ २१ ॥

एतानशिष्टान्‌ बुध्यस्व नित्यं लोभसमन्वितान्।  
शिष्टांस्तु परिपृच्छेथा यान्‌ वक्ष्यामि शुचिव्रतान् ॥ २२ ॥

येष्वावृत्तिभयं नास्ति परलोकभयं न च।  
नामिषेषु प्रसंगोऽस्ति न प्रियेष्वप्रियेषु च ॥ २३ ॥

शिष्टाचारः प्रियो येषु दमो येषु प्रतिष्ठितः।  
सुखं दुःखं समं येषां सत्यं येषां परायणम् ॥ २४ ॥

दातारो न ग्रहीतारो दयावन्तस्तथैव च।  
पितृदेवातिथेयाश्च नित्योद्युक्तास्तथैव च ॥ २५ ॥

सर्वोपकारिणो वीराः सर्वधर्मानुपालकाः ।  
सर्वभूतहिताश्चैव सर्वदेयाश्च भारत ॥ २६ ॥

न ते चालयितुं शक्या धर्मव्यापारकारिणः।  
न तेषां भिद्यते वृत्तं यत्पुरा साधुभिः कृतम् ॥ २७ ॥

न त्रासिनो न चपला न रौद्राः सत्यथे स्थिताः।  
ते सेव्याः साधुभिर्नित्यं येष्वहिंसा प्रतिष्ठिता ॥ २८ ॥

कामक्रोधव्यपेता ये निर्ममा निरहंकृताः।  
सुव्रताः स्थिरमर्यादास्तानुपास्व च पृच्छ च ॥ २९ ॥

न धनार्थं यशोऽर्थं वा धर्मस्तेषां युधिष्ठिर।  
अवश्यं कार्य इत्येव शरीरस्य क्रियास्तथा ॥ ३० ॥

न भयं क्रोधचापल्ये न शोकस्तेषु विद्यते।  
न धर्मध्वजिनश्चैव न गुह्यं कञ्चिदास्थिताः ॥ ३१ ॥

येष्वलोभस्तथामोहो ये च सत्यार्जवे स्थिताः।  
तेषु कौन्तेय रज्येथा येषां न भ्रश्यते पुनः ॥ ३२ ॥

ये न हृष्यन्ति लाभेषु नालाभेषु व्यथन्ति च।  
निर्ममा निरहंकाराः सत्त्वस्थाः समदर्शिनः ॥ ३३ ॥  
लाभालाभौ सुखदुःखे च तात  
प्रियाप्रिये मरणं जीवितं च।  
समानि येषां स्थिरविक्रमाणां  
बुभुत्सतां सत्त्वपथे स्थितानाम् ॥ ३४ ॥  
धर्मप्रियांस्तान् सुमहानुभावान्  
दान्तोऽप्रमत्तश्च समर्चयेथाः ।  
दैवात् सर्वे गुणवन्तो भवन्ति  
शुभाशुभे वाक्प्रलापास्तथान्ये ॥ ३५ ॥