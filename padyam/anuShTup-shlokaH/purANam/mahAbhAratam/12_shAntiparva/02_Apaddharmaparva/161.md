+++
title_full = "161 तपकी महिमा"
title = "१६१"

+++


सर्वमेतत् तपोमूलं कवयः परिचक्षते।  
न ह्यतप्ततपा मूढः क्रियाफलमवाप्नुते ॥ १ ॥

प्रजापतिरिदं सर्वं तपसैवासृजत् प्रभुः।  
तथैव वेदानृषयस्तपसा प्रतिपेदिरे ॥ २ ॥

तपसैव ससर्जान्नं फलमूलानि यानि च।  
त्रील्लोँकांस्तपसा सिद्धाः पश्यन्ति सुसमाहिताः ॥ ३ ॥

औषधान्यगदादीनि क्रियाश्च विविधास्तथा ।  
तपसैव हि सिद्ध्यन्ति तपोमूलं हि साधनम् ॥ ४ ॥

यद् दुरापं भवेत् किंचित् तत् सर्वं तपसो भवेत्।  
ऐश्वर्यमृषयः प्राप्तास्तपसैव न संशयः ॥ ५ ॥

सुरापोऽसम्मतादायी भ्रूणहा गुरुतल्पगः ।  
तपसैव सुतप्तेन नरः पापात् प्रमुच्यते ॥ ६ ॥

तपसो बहुरूपस्य तैस्तैर्द्वारैः प्रवर्ततः।  
निवृत्त्या वर्तमानस्य तपो नानशनात् परम् ॥ ७ ॥

अहिंसा सत्यवचनं दानमिन्द्रियनिग्रहः ।  
एतेभ्यो हि महाराज तपो नानशनात् परम् ॥ ८ ॥

न दुष्करतं दानान्नातिमातरमाश्रयः ।  
त्रैविद्येभ्यः परं नास्ति संन्यासः परमं तपः ॥ ९ ॥

इन्द्रियाणीह रक्षन्ति स्वर्गधर्माभिगुप्तये ।  
तस्मादर्थे च धर्मे च तपो नानशनात् परम् ॥ १० ॥

ऋषयः पितरो देवा मनुष्या मृगपक्षिणः।  
यानि चान्यानि भूतानि स्थावराणि चराणि च ॥ ११ ॥  
तपः परायणाः सर्वे सिद्‌ध्यन्ति तपसा च ते।  
इत्येवं तपसा देवा महत्त्वं प्रतिपेदिरे ॥ १२ ॥

इमानीष्टविभागानि फलानि तपसः सदा।  
तपसा शक्यते प्राप्तुं देवत्वमपि निश्चयात् ॥ १३ ॥