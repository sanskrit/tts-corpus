+++
title_full = "139 शत्रुसे सदा सावधान रहनेके विषयमें राजा ब्रह्मदत्त और पूजनी चिड़ियाका संवाद"
title = "१३९ संवाद"

+++


उक्तो मन्त्रो महाबाहो विश्वासो नास्ति शत्रुषु।  
कथं हि राजा वर्तेत यदि सर्वत्र नाश्वसेत् ॥ १ ॥

विश्वासाद्धि परं राजन् राज्ञामुत्पद्यते भयम्।  
कथं हि नाश्वसन् राजा शत्रून् जयति पार्थिवः ॥ २ ॥

एतन्मे संशयं छिन्धि मतिर्मे सम्प्रमुह्यति।  
अविश्वासकथामेतामुपश्रुत्य पितामह ॥ ३ ॥

शृणुष्व राजन् यद् वृत्तं ब्रह्मदत्तनिवेशने।  
पूजन्या सह संवादं ब्रह्मदत्तस्य भूपतेः ॥ ४ ॥

काम्पिल्ये ब्रह्मदत्तस्य त्वन्तःपुरनिवासिनी ।  
पूजनी नाम शकुनिर्दीर्घकालं सहोषिता ॥ ५ ॥

रुतज्ञा सर्वभूतानां यथा वै जीवजीवकः।  
सर्वज्ञा सर्वतत्त्वज्ञा तिर्यग्योनिं गतापि सा ॥ ६ ॥

अभिप्रजाता सा तत्र पुत्रमेकं सुवर्चसम्।  
समकालं च राज्ञोऽपि देव्यां पुत्रो व्यजायत ॥ ७ ॥

तयोरर्थे कृतज्ञा सा खेचरी पूजनी सदा।  
समुद्रतीरं सा गत्वा आजहार फलद्वयम् ॥ ८ ॥

पुष्ट्यर्थं च स्वपुत्रस्य राजपुत्रस्य चैव ह।  
फलमेकं सुतायादाद् राजपुत्राय चापरम् ॥ ९ ॥

अमृतास्वादसदृशं बलतेजोऽभिवर्धनम् ।  
आदायादाय सैवाशु तयोः प्रादात् पुनः पुनः ॥ १० ॥

ततोऽगच्छत् परां वृद्धिं राजपुत्रः फलाशनात्।  
ततः स धात्र्या कक्षेण उह्यमानो नृपात्मजः ॥ ११ ॥  
ददर्श तं पक्षिसुतं बाल्यादागत्य बालकः।  
ततो बाल्याच्च यत्नेन तेनाक्रीडत पक्षिणा ॥ १२ ॥

शून्ये च तमुपादाय पक्षिणं समजातकम्।  
हत्वा ततः स राजेन्द्र धात्र्या हस्तमुपागतः ॥ १३ ॥

अथ सा पूजनी राजन्नागमत् फलहारिणी।  
अपश्यन्निहतं पुत्रं तेन बालेन भूतले ॥ १४ ॥

बाष्पपूर्णमुखी दीना दृष्ट्‌वा तं रुदती सुतम्।  
पूजनी दुःखसंतप्ता रुदती वाक्यमब्रवीत् ॥ १५ ॥

क्षत्रिये संगतं नास्ति न प्रीतिर्न च सौहृदम्।  
कारणात् सान्त्वयन्त्येते कृतार्थाः संत्यजन्ति च ॥ १६ ॥

क्षत्रियेषु न विश्वासः कार्यः सर्वापकारिषु।  
अपकृत्यापि सततं सान्त्वयन्ति निरर्थकम् ॥ १७ ॥

अहमस्य करोम्यद्य सदृशीं वैरयातनाम्।  
कृतघ्नस्य नृशंसस्य भृशं विश्वासघातिनः ॥ १८ ॥

सहसंजातवृद्धस्य तथैव सहभोजिनः ।  
शरणागतस्य च वधस्त्रिविधं ह्येव पातकम् ॥ १९ ॥

इत्युक्त्वा चरणाभ्यां तु नेत्रे नृपसुतस्य सा।  
भित्त्वा स्वस्था तत इदं पूजनी वाक्यमब्रवीत् ॥ २० ॥

इच्छयेह कृतं पापं सद्यस्तं चोपसर्पति।  
कृतं प्रतिकृतं येषां न नश्यति शुभाशुभम् ॥ २१ ॥

पापं कर्म कृतं किंचिद् यदि तस्मिन् न दृश्यते।  
नृपते तस्य पुत्रेषु पौत्रेष्वपि च नप्तृषु ॥ २२ ॥

ब्रह्मदत्तः सुतं दृष्ट्‌वा पूजन्याहृतलोचनम्।  
कृते प्रतिकृतं मत्वा पूजनीमिदमब्रवीत् ॥ २३ ॥

अस्ति वै कृतमस्माभिरस्ति प्रतिकृतं त्वया।  
उभयं तत् समीभूतं वस पूजनि मा गमः ॥ २४ ॥

सकृत् कृतापराधस्य तत्रैव परिलम्बतः।  
न तद् बुधाः प्रशंसन्ति श्रेयस्तत्रापसर्पणम् ॥ २५ ॥

सान्त्वे प्रयुक्ते सततं कृतवैरे न विश्वसेत्।  
क्षिप्रं स बध्यते मूढो न हि वैरं प्रशाम्यति॥२६॥

अन्योन्यकृतवैराणां पुत्रपौत्रं नियच्छति ।  
पुत्रपौत्रविनाशे च परलोकं नियच्छति ॥ २७ ॥

सर्वेषां कृतवैराणामविश्वासः सुखोदयः ।  
एकान्ततो न विश्वासः कार्यो विश्वासघातकैः ॥ २८ ॥

न विश्वसेदविश्वस्ते विश्वस्ते नातिविश्वसेत्।  
विश्वासाद् भयमुत्पन्नमपि मूलं निकृन्तति।  
कामं विश्वासयेदन्यान् परेषां च न विश्वसेत् ॥ २९ ॥

माता पिता बान्धवानां वरिष्ठौ  
भार्या जरा बीजमात्रं तु पुत्रः।  
भ्राता शत्रुः क्लिन्नपाणिर्वयस्य  
आत्मा ह्येकः सुखदुःखस्य भोक्ता ॥ ३० ॥

अन्योन्यकृतवैराणां न संधिरुपपद्यते ।  
स च हेतुरतिक्रान्तो यदर्थमहमावसम् ॥ ३१ ॥

पूजितस्यार्थमानाभ्यां जन्तोः पूर्वापकारिणः ।  
मनो भवत्यविश्वस्तं कर्म त्रासयतेऽबलान् ॥ ३२ ॥

पूर्वं सम्मानना यत्र पश्चाच्चैव विमानना।  
जह्यात् तत् सत्त्ववान् स्थानं शत्रोः सम्मानितोऽपि सन्॥

उषितास्मि तवागारे दीर्घकालं समर्चिता।  
तदिदं वैरमुत्पन्नं सुखमाशु व्रजाम्यहम् ॥ ३४ ॥

यः कृते प्रतिकुर्याद् वै न स तत्रापराध्नुयात्।  
अनृणस्तेन भवति वस पूजनि मा गमः ॥ ३५ ॥

न कृतस्य तु कर्तुश्च सख्यं संधीयते पुनः।  
हृदयं तत्र जानाति कर्तुश्चैव कृतस्य च ॥ ३६ ॥

कृतस्य चैव कर्तुश्च सख्यं संधीयते पुनः।  
वैरस्योपशमो दृष्टः पापं नोपाश्नुते पुनः ॥ ३७ ॥

नास्ति वैरमतिक्रान्तं सान्त्वितोऽस्मीति नाश्वसेत्।  
विश्वासाद् वध्यते लोके तस्माच्छ्रेयोऽप्यदर्शनम् ॥ ३८ ॥

तरसा ये न शक्यन्ते शस्त्रैः सुनिशितैरपि।  
साम्ना तेऽपि निगृह्यन्ते गजा इव करेणुभिः ॥ ३९ ॥

संवासाज्जायते स्नेहो जीवितान्तकरेष्वपि ।  
अन्योन्यस्य च विश्वासः श्वपचेन शुनो यथा ॥ ४० ॥

अन्योन्यकृतवैराणां संवासान्मृदुतां गतम् ।  
नैव तिष्ठति तद् वैरं पुष्करस्थमिवोदकम् ॥ ४१ ॥

वैरं पञ्चसमुत्थानं तच्च बुध्यन्ति पण्डिताः।  
स्त्रीकृतं वास्तुजं वाग्जं ससापत्नापराधजम् ॥ ४२ ॥

तत्र दाता न हन्तव्यः क्षत्रियेण विशेषतः।  
प्रकाशं वाप्रकाशं वा बुद्‌ध्वा दोषबलाबलम् ॥ ४३ ॥

कृतवैरे न विश्वासः कार्यस्त्विह सुहृद्यपि।  
छन्नं संतिष्ठते वैरं गूढोऽग्निरिव दारुषु ॥ ४४ ॥

न वित्तेन न पारुष्यैर्न सान्त्वेन न च श्रुतैः।  
कोपाग्निः शाम्यते राजंस्तोयाग्निरिव सागरे ॥ ४५ ॥

न हि वैराग्निरुद्भूतः कर्म चाप्यपराधजम्।  
शाम्यत्यदग्ध्वा नृपते विना ह्येकतरक्षयात् ॥ ४६ ॥

सत्कृतस्यार्थमानाभ्यां तत्र पूर्वापकारिणः ।  
नादेयोऽमित्रविश्वासः कर्म त्रासयतेऽबलान् ॥ ४७ ॥

नैवापकारे कस्मिंश्चिदहं त्वयि तथा भवान्।  
उषितास्मि गृहेऽहं ते नेदानीं विश्वसाम्यहम् ॥ ४८ ॥

कालेन क्रियते कार्यं तथैव विविधाः क्रियाः।  
कालेनैते प्रवर्तन्ते कः कस्येहापराध्यति ॥ ४९ ॥

तुल्यं चोभे प्रवर्तेते मरणं जन्म चैव ह।  
कार्यते चैव कालेन तन्निमित्तं न जीवति ॥ ५० ॥

वध्यन्ते युगपत् केचिदेकैकस्य न चापरे।  
कालो दहति भूतानि सम्प्राप्याग्निरिवेन्धनम् ॥ ५१ ॥

नाहं प्रमाणं नैव त्वमन्योन्यं कारणं शुभे।  
कालो नित्यमुपादत्ते सुखं दुःखं च देहिनाम् ॥ ५२ ॥

एवं वसेह सस्नेहा यथाकाममहिंसिता।  
यत् कृतं तत् तु मे क्षान्तं त्वं च वै क्षम पूजनि॥५३॥

यदि कालः प्रमाणं ते न वैरं कस्यचिद् भवेत्।  
कस्मात् त्वपचितिं यान्ति बान्धवा बान्धवैर्हतैः ॥ ५४ ॥

कस्माद् देवासुराः पूर्वमन्योन्यमभिजघ्निरे ।  
यदि कालेन निर्याणं सुखं दुःखं भवाभवौ ॥ ५५ ॥

भिषजो भैषजं कर्तुं कस्मादिच्छन्ति रोगिणः।  
यदि कालेन पच्यन्ते भेषजैः किं प्रयोजनम् ॥ ५६ ॥

प्रलापः सुमहान्‌ कस्मात् क्रियते शोकमूर्च्छितैः।  
यदि कालः प्रमाणं ते कस्माद् धर्मोऽस्ति कर्तृषु ॥ ५७ ॥

तव पुत्रो ममापत्यं हतवान् स हतो मया।  
अनन्तरं त्वयाहं च हन्तव्या हि नराधिप ॥ ५८ ॥

अहं हि पुत्रशोकेन कृतपापा तवात्मजे।  
यथा त्वया प्रहर्तव्यं तथा तत्त्वं च मे शृणु॥५९॥

भक्ष्यार्थं क्रीडनार्थं च नरा वाञ्छन्ति पक्षिणः।  
तृतीयो नास्ति संयोगो वधबन्धादृते क्षमः ॥ ६० ॥

वधबन्धभयादेते मोक्षतन्त्रमुपाश्रिताः ।  
जनीमरणजं दुःखं प्राहुर्वेदविदो जनाः ॥ ६१ ॥

सर्वस्य दयिताः प्राणाः सर्वस्य दयिताः सुताः।  
दुःखादुद्विजते सर्वः सर्वस्य सुखमीप्सितम् ॥ ६२ ॥

दुःखं जरा ब्रह्मदत्त दुःखमर्थविपर्ययः।  
दुःखं चानिष्टसंवासो दुःखमिष्टवियोजनम् ॥ ६३ ॥

वधबन्धकृतं दुःखं स्वीकृतं सहजं तथा।  
दुःखं सुतेन सततं जनान् विपरिवर्तते ॥ ६४ ॥

न दुःखं परदुःखे वै केचिदाहुरबुद्धयः।  
यो दुःखं नाभिजानाति स जल्पति महाजने ॥ ६५ ॥

यस्तु शोचति दुःखार्तः स कथं वक्तुमुत्सहेत्।  
रसज्ञः सर्वदुःखस्य यथाऽऽत्मनि तथा परे ॥ ६६ ॥

यत् कृतं ते मया राजंस्त्वया च मम यत् कृतम्।  
न तद् वर्षशतैः शक्यं व्यपोहितुमरिंदम ॥ ६७ ॥

आवयोः कृतमन्योन्यं पुनः संधिर्न विद्यते।  
स्मृत्वा स्मृत्वा हि ते पुत्रं नवं वैरं भविष्यति॥६८॥

वैरमन्तिकमासाद्य यः प्रीतिं कर्तुमिच्छति।  
मृन्मयस्येव भग्नस्य यथा संधिर्न विद्यते ॥ ६९ ॥

निश्चयः स्वार्थशास्त्रेषु विश्वासश्चासुखोदयः ।  
उशना चैव गाथे द्वै प्रह्लादायाब्रवीत् पुरा ॥ ७० ॥

ये वैरिणः श्रद्दधते सत्ये सत्येतरेऽपि वा।  
वध्यन्ते श्रद्दधानास्तु मधु शुष्कतृणैर्यथा ॥ ७१ ॥

न हि वैराणि शाम्यन्ति कुले दुःखगतानि च।  
आख्यातारश्च विद्यन्ते कुले वै ध्रियते पुमान् ॥ ७२ ॥

उपगृह्य तु वैराणि सान्त्वयन्ति नराधिप।  
अथैनं प्रतिपिंषन्ति पूर्णं घटमिवाश्मनि ॥ ७३ ॥

सदा न विश्वसेद् राजन् पापं कृत्वेह कस्यचित्।  
अपकृत्य परेषां हि विश्वासाद् दुःखमश्नुते ॥ ७४ ॥

नाविश्वासाद् विन्दतेऽर्थानीहते चापि किंचन।  
भयात् त्वेकतरान्नित्यं मृतकल्पा भवन्ति च ॥ ७५ ॥

यस्येह व्रणिनौ पादौ पद्‌भ्यां च परिसर्पति।  
खन्येते तस्य तौ पादौ सुगुप्तमिह धावतः ॥ ७६ ॥

नेत्राभ्यां सरुजाभ्यां यः प्रतिवातमुदीक्षते।  
तस्य वायुरुजात्यर्थं नेत्रयोर्भवति ध्रुवम् ॥ ७७ ॥

दुष्टं पन्थानमासाद्य यो मोहादुपपद्यते।  
आत्मनो बलमज्ञाय तदन्तं तस्य जीवितम् ॥ ७८ ॥

यस्तु वर्षमविज्ञाय क्षेत्रं कर्षति कर्षकः।  
हीनः पुरुषकारेण सस्यं नैवाश्नुते ततः ॥ ७९ ॥

यस्तु तिक्तं कषायं वा स्वादु वा मधुरं हितम्।  
आहारं कुरुते नित्यं सोऽमृतत्वाय कल्पते ॥ ८० ॥

पथ्यं मुक्त्वा तु यो मोहाद् दुष्टमश्नाति भोजनम्।  
परिणाममविज्ञाय तदन्तं तस्य जीवितम् ॥ ८१ ॥

दैवं पुरुषकारश्च स्थितावन्योन्यसंश्रयात् ।  
उदाराणां तु सत्कर्म दैवं क्लीबा उपासते ॥ ८२ ॥

कर्म चात्महितं कार्यं तीक्ष्णं वा यदि वा मृदु।  
ग्रस्यतेऽकर्मशीलस्तु सदानर्थैरकिञ्चनः ॥ ८३ ॥

तस्मात् सर्वं व्यपोह्यार्थं कार्य एव पराक्रमः।  
सर्वस्वमपि संत्यज्य कार्यमात्महितं नरैः ॥ ८४ ॥

विद्या शौर्यं च दाक्ष्यं च बलं धैर्यं च पञ्चमम्।  
मित्राणि सहजान्याहुर्वर्तयन्तीह तैर्बुधाः ॥ ८५ ॥

निवेशनं च कुप्यं च क्षेत्रं भार्या सुहृज्जनः।  
एतान्युपहितान्याहुः सर्वत्र लभते पुमान् ॥ ८६ ॥

सर्वत्र रमते प्राज्ञः सर्वत्र च विराजते।  
न विभीषयते कश्चिद् भीषितो न बिभेति च ॥ ८७ ॥

नित्यं बुद्धिमतोऽप्यर्थः स्वल्पकोऽपि विवर्धते।  
दाक्ष्येण कुर्वतः कर्म संयमात् प्रतितिष्ठति ॥ ८८ ॥

गृहस्नेहावबद्धानां नराणामल्पमेधसाम् ।  
कुस्त्री खादति मांसानि माघमां सेगवा इव ॥ ८९ ॥

गृहं क्षेत्राणि मित्राणि स्वदेश इति चापरे।  
इत्येवमवसीदन्ति नरा बुद्धिविपर्यये ॥ ९० ॥

उत्पतेत्‌ सहजाद्‌ देशाद् व्याधिदुर्भिक्षपीडितात्।  
अन्यत्र वस्तुं गच्छेद् वा वसेद् वा नित्यमानितः ॥ ९१ ॥

तस्मादन्यत्र यास्यामि वस्तुं नाहमिहोत्सहे।  
कृतमेतदनार्यं मे तव पुत्रे च पार्थिव ॥ ९२ ॥

कुभार्यां च कुपुत्रं च कुराजानं कुसौहृदम्।  
कुसम्बन्धं कुदेशं च दूरतः परिवर्जयेत् ॥ ९३ ॥

कुपुत्रे नास्ति विश्वासः कुभार्यायां कुतो रतिः।  
कुराज्ये निर्वृतिर्नास्ति कुदेशे नास्ति जीविका ॥ ९४ ॥

कुमित्रे संगतिर्नास्ति नित्यमस्थिरसौहृदे ।  
अवमानः कुसम्बन्धे भवत्यर्थविपर्यये ॥ ९५ ॥

सा भार्या या प्रियं ब्रूते स पुत्रो यत्र निर्वृतिः।  
तन्मित्रं यत्र विश्वासः स देशो यत्र जीव्यते ॥ ९६ ॥

यत्र नास्ति बलात्कारः स राजा तीव्रशासनः।  
भीरेव नास्ति सम्बन्धो दरिद्रं यो बुभूषते ॥ ९७ ॥

भार्या देशोऽथ मित्राणि पुत्रसम्बन्धिबान्धवाः।  
एते सर्वे गुणवति धर्मनेत्रे महीपतौ ॥ ९८ ॥

अधर्मज्ञस्य विलयं प्रजा गच्छन्ति निग्रहात्।  
राजा मूलं त्रिवर्गस्य स्वप्रमत्तोऽनुपालयेत् ॥ ९९ ॥

बलिषड्‌भागमुद्‌धृत्य बलिं समुपयोजयेत् ।  
न रक्षति प्रजाः सम्यग् यः स पार्थिवतस्करः ॥ १०० ॥

दत्त्वाभयं यः स्वयमेव राजा  
न तत् प्रमाणं कुरुतेऽर्थलोभात्।  
स सर्वलोकादुपलभ्य पापं  
सोऽधर्मबुद्धिर्निरयं प्रयाति ॥ १०१ ॥

दत्त्वाभयं स्वयं राजा प्रमाणं कुरुते यदि।  
स सर्वसुखकृज्ज्ञेयः प्रजा धर्मेण पालयन् ॥ १०२ ॥

माता पिता गुरुर्गोप्ता वह्निर्वैश्रवणो यमः।  
सप्त राज्ञो गुणानेतान् मनुराह प्रजापतिः ॥ १०३ ॥

पिता हि राजा राष्ट्रस्य प्रजानां योऽनुकम्पनः।  
तस्मिन्‌ मिथ्याविनीतो हि तिर्यग् गच्छति मानवः ॥ १०४ ॥

सम्भावयति मातेव दीनमप्युपपद्यते ।  
दहत्यग्निरिवानिष्टान् यमयन्नसतो यमः ॥ १०५ ॥

इष्टेषु विसृजन्नर्थान् कुबेर इव कामदः।  
गुरुर्धर्मोपदेशेन गोप्ता च परिपालयन् ॥ १०६ ॥

यस्तु रञ्जयते राजा पौरजानपदान् गुणौः।  
न तस्य भ्रमते राज्यं स्वयं धर्मानुपालनात् ॥ १०७ ॥

स्वयं समुपजानन् हि पौरजानपदार्चनम्।  
स सुखं प्रेक्षते राजा इह लोके परत्र च॥१०८॥

नित्योद्विग्नाः प्रजा यस्य करभारप्रपीडिताः।  
अनर्थैर्विप्रलुप्यन्ते स गच्छति पराभवम् ॥ १०९ ॥

प्रजा यस्य विवर्धन्ते सरसीव महोत्पलम्।  
स सर्वफलभाग् राजा स्वर्गलोके महीयते ॥ ११० ॥

बलिना विग्रहो राजन् न कदाचित् प्रशस्यते।  
बलिना विग्रहो यस्य कुतो राज्यं कुतः सुखम् ॥ १११ ॥

सैवमुक्त्वा शकुनिका ब्रह्मदत्तं नराधिप।  
राजानं समनुज्ञाप्य जगामाभीप्सितां दिशम् ॥ ११२ ॥

एतत् ते ब्रह्मदत्तस्य पूजन्या सह भाषितम्।  
मयोक्तं नृपतिश्रेष्ठ किमन्यच्छ्रोतुमिच्छसि ॥ ११३ ॥