+++
title_full = "162 सत्यके लक्षण, स्वरूप और महिमाका वर्णन"
title = "१६२ सत्यप्रशंसायाम्"

+++


सत्यं धर्मं प्रशंसन्ति विप्रर्षिपितृदेवताः।  
सत्यमिच्छाम्यहं श्रीतुं तन्मे ब्रूहि पितामह ॥ १ ॥

सत्यं किं लक्षणं राजन् कथं वा तदवाप्यते।  
सत्यं प्राप्य भवेत् किं च कथं चैव तदुच्यताम्॥२॥

चातुर्वर्ण्यस्य धर्माणां संकरो न प्रशस्यस्ते।  
अविकारितमं सत्यं सर्ववर्णेषु भारत ॥ ३ ॥

सत्यं सत्सु सदा धर्मः सत्यं धर्मः सनातनः।  
सत्यमेव नमस्येत सत्यं हि परमा गतिः ॥ ४ ॥

सत्यं धर्मस्तपो योगः सत्यं ब्रह्म सनातनम्।  
सत्यं यज्ञः परः प्रोक्तः सर्वं सत्ये प्रतिष्ठितम् ॥ ५ ॥

आचारानिह सत्यस्य यथावदनुपूर्वशः ।  
लक्षणं च प्रवक्ष्यामि सत्यस्येह यथाक्रमम् ॥ ६ ॥

प्राप्यते च यथा सत्यं तच्च श्रोतुमिहार्हसि।  
सत्यं त्रयोदशविधं सर्वलोकेषु भारत ॥ ७ ॥

सत्यं च समता चैव दमश्चैव न संशयः।  
अमात्सर्यं क्षमा चैव ह्रीस्तितिक्षानसूयता ॥ ८ ॥  
त्यागो ध्यानमथार्यत्वं धृतिश्च सततं स्थिरा।  
अहिंसा चैव राजेन्द्र सत्याकारास्त्रयोदश ॥ ९ ॥

सत्यं नामाव्ययं नित्यमविकारि तथैव च।  
सर्वधर्माविरुद्धेन योगेनैतदवाप्यते ॥ १० ॥

आत्मनीष्टे तथानिष्टे रिपौ च समता तथा।  
इच्छाद्वेषक्षयं प्राप्य कामक्रोधक्षयं तथा ॥ ११ ॥

दमो नान्यस्पृहा नित्यं गाम्भीर्यं धैर्यमेव च।  
अभयं रोगशमनं ज्ञानेनैतदवाप्यते ॥ १२ ॥

अमात्सर्यं बुधाः प्राहुर्दाने धर्मे च संयमः।  
अवस्थितेन नित्यं च सत्येनामत्सरी भवेत् ॥ १३ ॥

अक्षमायाः क्षमायाश्च प्रियाणीहाप्रियाणि च।  
क्षमते सम्मतः साधुः साध्वाप्नोति च सत्यवाक् ॥ १४ ॥

कल्याणं कुरुते बाढं धीमान् न ग्लायते क्वचित्।  
प्रशान्तवाङ्‌मना नित्यं ह्रीस्तु धर्मादवाप्यते ॥ १५ ॥

धर्मार्थहेतोः क्षमते तितिक्षा क्षान्तिरुच्यते।  
लोकसंग्रहणार्थं वै सा तु धैर्येण लभ्यते ॥ १६ ॥

त्यागः स्नेहस्य यत् त्यागो विषयाणां तथैव च।  
रागद्वेषप्रहीणस्य त्यागो भवति नान्यथा ॥ १७ ॥

आर्यता नाम भूतानां यः करोति प्रयत्नतः।  
शुभं कर्म निराकारो वीतरागस्तथैव च ॥ १८ ॥

धृतिर्नाम सुखे दुःखे यथा नाप्नोति विक्रियाम्।  
ता भजेत सदा प्राज्ञो य इच्छेद् भूतिमात्मनः ॥ १९ ॥

सर्वथा क्षमिणा भाव्यं तथा सत्यपरेण च।  
वीतहर्षभयक्रोधो धृतिमाप्नोति पण्डितः ॥ २० ॥

अद्रोहः सर्वभूतेषु कर्मणा मनसा गिरा।  
अनुग्रहश्च दानं च सतां धर्मः सनातनः ॥ २१ ॥

एते त्रयोदशाकाराः पृथक् सत्यैकलक्षणाः।  
भजन्ते सत्यमेवेह बृंहयन्ते च भारत ॥ २२ ॥

नान्तः शक्यो गुणानां च वक्तुं सत्यस्य पार्थिव।  
अतः सत्यं प्रशंसन्ति विप्राः सपितृदेवताः ॥ २३ ॥

नास्ति सत्यात् परो धर्मो नानृतात् पातकं परम्।  
स्थितिर्हि सत्यं धर्मस्य तस्मात् सत्यं न लोपयेत् ॥ २४ ॥

उपैति सत्याद् दानं हि तथा यज्ञाः सदक्षिणाः।  
त्रेताग्निहोत्रं वेदाश्च ये चान्ये धर्मनिश्चयाः ॥ २५ ॥

अश्वमेधसहस्रं च सत्यं च तुलया धृतम्।  
अश्वमेधसहस्राद्धि सत्यमेव विशिष्यते ॥ २६ ॥