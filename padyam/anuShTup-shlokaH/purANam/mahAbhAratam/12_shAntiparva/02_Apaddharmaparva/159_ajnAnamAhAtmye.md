+++
title_full = "159 अज्ञान और लोभको एक दूसरेका कारण बताकर दोनोंकी एकता करना और दोनोंको ही समस्त दोषोंका कारण सिद्ध करना"
title = "१५९ अज्ञानमाहात्म्ये"

+++


अनर्थानामधिष्ठानमुक्तो लोभः पितामह ।  
अज्ञानमपि वै तात श्रोतुमिच्छामि तत्त्वतः ॥ १ ॥

करोति पापं योऽज्ञानान्नात्मनो वेत्ति च क्षयम्।  
प्रद्वेष्टि साधुवृत्तांश्च स लोकस्यैति वाच्यताम् ॥ २ ॥

अज्ञानान्निरयं याति तथाज्ञानेन दुर्गतिम्।  
अज्ञानात् क्लेशमाप्नोति तथापत्सु निमज्जति ॥ ३ ॥

अज्ञानस्य प्रवृत्तिं च स्थानं वृद्धिक्षयोदयौ।  
मूलं योगं गतिं कालं कारणं हेतुमेव च ॥ ४ ॥

श्रोतुमिच्छामि तत्त्वेन यथावदिह पार्थिव।  
अज्ञानप्रसवं हीदं यद् दुःखमुपलभ्यते ॥ ५ ॥

रागो द्वेषस्तथा मोहो हर्षः शोकोऽभिमानिता।  
कामः क्रोधश्च दर्पश्च तन्द्री चालस्यमेव च ॥ ६ ॥  
इच्छा द्वेषस्तथा तापः परवृद्ध्युपतापिता।  
अज्ञानमेतन्निर्दिष्टं पापानां चैव याः क्रियाः ॥ ७ ॥

एतस्य वा प्रवृत्तेश्च वृद्ध्यादीन्यांश्च पृच्छसि।  
विस्तरेण महाराज शृणु तच्च विशेषतः ॥ ८ ॥

उभावेतौ समफलौ समदोषौ च भारत।  
अज्ञानं चातिलोभश्चाप्येकं जानीहि पार्थिव ॥ ९ ॥

लोभप्रभवमज्ञानं वृद्धं भूयः प्रवर्धते।  
स्थाने स्थानं क्षये क्षैण्यमुपैति विविधां गतिम् ॥ १० ॥

मूलं लोभस्य मोहो वै कालात्मगतिरेव च।  
छिने भिन्ने तथा लोभे कारणं काल एव च॥११॥

तस्याज्ञानाद्धि लोभो हि लोभादज्ञानमेव च।  
सर्वदोषास्तथा लोभात् तस्मालोभं विवर्जयेत् ॥ १२ ॥

जनको युवनाश्वश्च वृषादर्भिः प्रसेनजित्।  
लोभक्षयाद् दिवं प्राप्तास्तथैवान्ये नराधिपाः ॥ १३ ॥

प्रत्यक्षं तु कुरुश्रेष्ठ त्यज लोभमिहात्मना।  
त्यक्त्वा लोभं सुखं लोके प्रेत्य चानुचरिष्यसि ॥ १४ ॥