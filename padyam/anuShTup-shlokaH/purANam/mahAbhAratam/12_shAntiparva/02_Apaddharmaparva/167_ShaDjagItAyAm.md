+++
title_full = "167 धर्म, अर्थ और कामके विषयमें विदुर तथा पाण्डवोंके पृथक्-पृथक् विचार तथा अन्तमें युधिष्ठिरका निर्णय"
title = "१६७ षड्जगीतायाम्"

+++


इत्युक्तवति भीष्मे तु तूष्णींभूते युधिष्ठिरः।  
पप्रच्छावसथं गत्वा भ्रातॄन् विदुरपञ्चमान् ॥ १ ॥

धर्मे चार्थे च कामे च लोकवृत्तिः समाहिता।  
तेषां गरीयान् कतमो मध्यमः को लघुश्च कः ॥ २ ॥

कस्मिंश्चात्मा निधातव्यस्त्रिवर्गविजयाय वै ।  
संहृष्टा नैष्ठिकं वाक्यं यथावद् वक्तुमर्हथ ॥ ३ ॥

ततोऽर्थगतितत्त्वज्ञः प्रथमं प्रतिभानवान् ।  
जगाद विदुरो वाक्यं धर्मशास्त्रमनुस्मरन् ॥ ४ ॥

बाहुश्रुत्यं तपस्त्यागः श्रद्धा यज्ञक्रिया क्षमा।  
भावशुद्धिर्दया सत्यं संयमश्चात्मसम्पदः ॥ ५ ॥

एतदेवाभिपद्यस्व मा तेऽभूच्चलितं मनः।  
एतन्मूलौ हि धर्मार्थावेतदेकपदं हि मे ॥ ६ ॥

धर्मेणैवर्षयस्तीर्णा धर्मे लोकाः प्रतिष्ठिताः।  
धर्मेण देवा ववृधुर्धर्मे चार्थः समाहितः ॥ ७ ॥

धर्मो राजन् गुणः श्रेष्ठो मध्यमो ह्यर्थ उच्यते।  
कामो यवीयानिति च प्रवदन्ति मनीषिणः ॥ ८ ॥

तस्माद् धर्मप्रधानेन भवितव्यं यतात्मना।  
तथा च सर्वभूतेषु वर्तितव्यं यथात्मनि ॥ ९ ॥

समाप्तवचने तस्मिन्नर्थशास्त्रविशारदः ।  
पार्थो धर्मार्थतत्त्वज्ञो जगौ वाक्यं प्रचोदितः ॥ १० ॥

कर्मभूमिरियं राजन्निह वार्ता प्रशस्यते।  
कृषिर्वाणिज्यगोरक्षं शिल्पानि विविधानि च ॥ ११ ॥

अर्थ इत्येव सर्वेषां कर्मणामव्यतिक्रमः।  
न ह्यृतेऽर्थेन वर्तेते धर्मकामाविति श्रुतिः ॥ १२ ॥

विषयैरर्थवान् धर्ममाराधयितुमुत्तमम् ।  
कामं च चरितुं शक्तो दुष्प्रापमकृतात्मभिः ॥ १३ ॥

अर्थस्यावयवावेतौ धर्मकामाविति श्रुतिः ।  
अर्थसिद्ध्या विनिर्वृत्तावुभावेतौ भविष्यतः ॥ १४ ॥

तद्‌गतार्थं हि पुरुषं विशिष्टतरयोनयः।  
ब्रह्माणमिव भूतानि सततं पर्युपासते ॥ १५ ॥

जटाजिनधरा दान्ताः पङ्कदिग्धा जितेन्द्रियाः।  
मुण्डा निस्तन्तवश्चापि वसन्त्यर्थार्थिनः पृथक् ॥ १६ ॥

काषायवसनाश्चान्ये श्मश्रुला ह्रीनिषेविणः ।  
विद्वांसश्चैव शान्ताश्च मुक्ताः सर्वपरिग्रहैः ॥ १७ ॥  
अर्थार्थिनः सन्ति केचिदपरे स्वर्गकांक्षिणः।  
कुलप्रत्यागमाश्चैके स्वं स्वं धर्ममनुष्ठिताः ॥ १८ ॥

आस्तिका नास्तिकाश्चैव नियताः संयमे परे।  
अप्रज्ञानं तमोभूतं प्रज्ञानं तु प्रकाशिता ॥ १९ ॥

भृत्यान् भोगैर्द्विषो दण्डैर्यो योजयति सोऽर्थवान्।  
एतन्मतिमतां श्रेष्ठ मतं मम यथातथम्।  
अनयोस्तु निबोध त्वं वचनं वाक्यकण्ठयोः ॥ २० ॥

ततो धर्मार्थकुशलौ माद्रीपुत्रावनन्तरम् ।  
नकुलः सहदेवश्च वाक्यं जगदतुः परम् ॥ २१ ॥

आसीनश्च शयानश्च विचरन्नपि वा स्थितः।  
अर्थयोगं दृढं कुर्याद् योगैरुच्चावचैरपि ॥ २२ ॥

अस्मिंस्तु वै विनिर्वृत्ते दुर्लभे परमप्रिये।  
इह कामानवाप्नोति प्रत्यक्षं नात्र संशयः ॥ २३ ॥

योऽर्थो धर्मेण संयुक्तो धर्मो यश्चार्थसंयुतः।  
तद्धि त्वामृतसंवादं तस्मादेतौ मताविह ॥ २४ ॥

अनर्थस्य न कामोऽस्ति तथार्थोऽधर्मिणः कुतः।  
तस्मादुद्विजते लोको धर्मार्थाद् यो बहिष्कृतः ॥ २५ ॥

तस्माद् धर्मप्रधानेन साध्योऽर्थः संयतात्मना।  
विश्वस्तेषु हि भूतेषु कल्पते सर्वमेव हि ॥ २६ ॥

धर्मं समाचरेत् पूर्वं ततोऽर्थं धर्मसंयुतम्।  
ततः कामं चरेत् पश्चात् सिद्धार्थः स हि तत्परम्॥२७॥

विरेमतुस्तु तद् वाक्यमुक्त्वा तावश्विनोःसुतौ।  
भीमसेनस्तदा वाक्यमिदं वक्तुं प्रचक्रमे ॥ २८ ॥

नाकामः कामयत्यर्थं नाकामो धर्ममिच्छति।  
नाकामः कामयानोऽस्ति तस्मात् कामो विशिष्यते ॥ २९ ॥

कामेन युक्ता ऋषयस्तपस्येव समाहिताः।  
पलाशफलमूलादा वायुभक्षाः सुसंयताः ॥ ३० ॥

वेदोपवेदेष्वपरे युक्ताः स्वाध्यायपारगाः ।  
श्राद्धयज्ञक्रियायां च तथा दानप्रतिग्रहे ॥ ३१ ॥

वणिजः कर्षका गोपाः कारवः शिल्पिनस्तथा।  
देवकर्मकृतश्चैव युक्ताः कामेन कर्मसु ॥ ३२ ॥

समुद्रं वा विशन्त्यन्ये नराः कामेन संयुताः।  
कामो हि विविधाकारः सर्वं कामेन संततम् ॥ ३३ ॥

नास्ति नासीन्नाभविष्यद् भूतं कामात्मकात्‌ परम्।  
एतत् सारं महाराज धर्मार्थावत्र संस्थितौ ॥ ३४ ॥

नवनीतं यथा दध्नस्तथा कामोऽर्थधर्मतः।  
श्रेयस्तैलं हि पिण्याकाद् घृतं श्रेय उदश्वितः।  
श्रेयः पुष्पफलं काष्ठात् कामो धर्मार्थयोर्वरः ॥ ३५ ॥

पुष्पतो मध्विव रसः काम आभ्यां तथा स्मृतः।  
कामो धर्मार्थयोर्योनिः कामश्चाथ तदात्मकः ॥ ३६ ॥

नाकामतो ब्राह्मणाः स्वन्नमर्थान्  
नाकामतो ददति ब्राह्मणेभ्यः ।  
नाकामतो विविधा लोकचेष्टा  
तस्मात् कामः प्राक् त्रिवर्गस्य दृष्टः ॥ ३७ ॥

सुचारुवेषाभिरलंकृताभि-  
र्मदोत्कटाभिः प्रियदर्शनाभिः ।  
रमस्व योषाभिरुपेत्य कामं  
कामो हि राजन् परमो भवेन्नः ॥ ३८ ॥

बुद्धिर्ममैषा परिखास्थितस्य  
मा भूद् विचारस्तव धर्मपुत्र।  
स्यात् संहितं सद्भिरफल्गुसारं  
ममेति वाक्यं परमानृशंसम् ॥ ३९ ॥

धर्मार्थकामाः सममेव सेव्या  
यो ह्येकभक्तः स नरो जघन्यः।  
तयोस्तु दाक्ष्यं प्रवदन्ति मध्यं  
स उत्तमो योऽभिरतस्त्रिवर्गे ॥ ४० ॥

प्राज्ञः सुहृच्चन्दनसारलिप्तो  
विचित्रमाल्याभरणैरुपेतः ।  
ततो वचः संग्रहविस्तरेण  
प्रोक्त्वाथ वीरान् विरराम भीमः ॥ ४१ ॥

ततो मुहूर्तादथ धर्मराजो  
वाक्यानि तेषामनुचिन्त्य सम्यक् ।  
उवाच वाचावितथं स्मयन् वै  
लब्धश्रुतां धर्मभृतां वरिष्ठः ॥ ४२ ॥

निःसंशयं निश्चितधर्मशास्त्राः  
सर्वे भवन्तो विदितप्रमाणाः ।  
विज्ञातुकामस्य ममेह वाक्य-  
मुक्तं यद्वै नैष्ठिकं तच्छ्रुतं मे।  
इदं त्ववश्यं गदतो ममापि  
वाक्यं निबोधध्वमनन्यभावाः ॥ ४३ ॥

यो वै न पापे निरतो न पुण्ये  
नार्थे न धर्मे मनुजो न कामे।  
विमुक्तदोषः समलोष्टकाञ्चनो  
विमुच्यते दुःखसुखार्थसिद्धेः ॥ ४४ ॥

भूतानि जातिस्मरणात्मकानि  
जराविकारैश्च समन्वितानि ।  
भूयश्च तैस्तैः प्रतिबोधितानि  
मोक्षं प्रशंसन्ति न तं च विद्मः ॥ ४५ ॥

स्नेहेन युक्तस्य न चास्ति मुक्ति-  
रिति स्वयम्भूर्भगवानुवाच ।  
बुधाश्च निर्वाणपरा भवन्ति  
तस्मान्न कुर्यात् प्रियमप्रियं च ॥ ४६ ॥

एतत् प्रधानं च न कामकारो  
यथा नियुक्तोऽस्मि तथा करोमि।  
भूतानि सर्वाणि विधिर्नियुङ्क्ते  
विधिर्बलीयानिति वित्त सर्वे ॥ ४७ ॥

न कर्मणाऽऽप्नोत्यनवाप्यमर्थं  
यद्‌भावि तद्वै भवतीति वित्त।  
त्रिवर्गहीनोऽपि हि विन्दतेऽर्थं  
तस्मादहो लोकहिताय गुह्यम् ॥ ४८ ॥

ततस्तदग्र्‌यं वचनं मनोनुगं  
समस्तमाज्ञाय ततो हि हेतुमत्।  
तदा प्रणेदुश्च जहर्षिरे च ते  
कुरुप्रवीराय च चक्रिरेऽञ्जलिम् ॥ ४९ ॥

सुचारुवर्णाक्षरचारुभूषितां  
मनोनुगां निर्धुतवाक्यकण्टकाम् ।  
निशम्य तां पार्थिव पार्थभाषितां  
गिरं नरेन्द्राः प्रशशंसुरेव ते ॥ ५० ॥

स चापि तान् धर्मसुतो महामना-  
स्तदा प्रतीतान् प्रशशंस वीर्यवान्।  
पुनश्च पप्रच्छ सरिद्वरासुतं  
ततः परं धर्ममहीनचेतसम् ॥ ५१ ॥