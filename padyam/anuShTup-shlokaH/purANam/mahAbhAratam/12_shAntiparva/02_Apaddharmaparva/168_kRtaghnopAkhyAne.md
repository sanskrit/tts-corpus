+++
title_full = "168 मित्र बनाने एवं न बनाने योग्य पुरुषोंके लक्षण तथा कृतघ्न गौतमकी कथाका आरम्भ"
title = "१६८ कृतघ्नोपाख्याने"

+++


पितामह महाप्राज्ञ कुरूणां प्रीतिवर्धन।  
प्रश्नं कञ्चित् प्रवक्ष्यामि तन्मे व्याख्यातुमर्हसि ॥ १ ॥

कीदृशा मानवाः सौम्याः कैः प्रीतिः परमा भवेत्।  
आयत्यां च तदात्वे च के क्षमास्तान् वदस्व मे॥२॥

न हि तत्र धनं स्फीतं न च सम्बन्धिबान्धवाः।  
तिष्ठन्ति यत्र सुहृदस्तिष्ठन्तीति मतिर्मम ॥ ३ ॥

दुर्लभो हि सुहृच्छ्रोता दुर्लभश्च हितः सुहृत्।  
एतद् धर्मभृतां श्रेष्ठ सर्वं व्याख्यातुमर्हसि ॥ ४ ॥

संधेयान् पुरुषान् राजन्नसंधेयांश्च तत्त्वतः।  
वदतो मे निबोध त्वं निखिलेन युधिष्ठिर ॥ ५ ॥

लुब्धः क्रूरस्त्यक्तधर्मा निकृतिः शठ एव च।  
क्षुद्रः पापसमाचारः सर्वशङ्की तथालसः ॥ ६ ॥  
दीर्घसूत्रोऽनृजुः क्रुष्टो गुरुदारप्रधर्षकः ।  
व्यसने यः परित्यागी दुरात्मा निरपत्रपः ॥ ७ ॥  
सर्वतः पापदर्शी च नास्तिको वेदनिन्दकः।  
सम्प्रकीर्णेन्द्रियो लोके यः कामं निरतश्चरेत् ॥ ८ ॥  
असत्यो लोकविद्विष्टः समये चानवस्थितः।  
पिशुनोऽथाकृतप्रज्ञो मत्सरी पापनिश्चयः ॥ ९ ॥  
दुःशीलोऽथाकृतात्मा च नृशंसः कितवस्तथा।  
मित्रैरपकृतिर्नित्यमिच्छतेऽर्थं परस्य यः ॥ १० ॥  
ददतश्च यथाशक्ति यो न तुष्यति मन्दधीः।  
अधैर्यमपि यो युङ्क्ते सदा मित्रं नरर्षभ ॥ ११ ॥  
अस्थानक्रोधनोऽयुक्तो यश्चाकस्माद् विरुध्यते ।  
सुहृदश्चैव कल्याणानाशु त्यजति किल्बिषी ॥ १२ ॥  
अल्पेऽप्यपकृते मूढस्तथाज्ञानात् कृतेऽपि च।  
कार्यसेवी च मित्रेषु मित्रद्वेषी नराधिप ॥ १३ ॥  
शत्रुर्मित्रमुखो यश्च जिह्मप्रेक्षी विलोचनः।  
न विरज्यति कल्याणे यस्त्यजेत् तादृशं नरम् ॥ १४ ॥  
पानपो द्वेषणः क्रोधी निर्घृणः परुषस्तथा।  
परोपतापी मित्रध्रुक् तथा प्राणिवधे रतः ॥ १५ ॥  
कृतघ्नश्चाधमो लोके न संधेयः कदाचन।  
छिद्रान्वेषी ह्यसंधेयः संधेयानपि मे शृणु ॥ १६ ॥

कुलीना वाक्यसम्पन्ना ज्ञानविज्ञानकोविदाः ।  
रूपवन्तो गुणोपेतास्तथाऽलुब्धा जितश्रमाः ॥ १७ ॥  
सन्मित्राश्च कृतज्ञाश्च सर्वज्ञा लोभवर्जिताः।  
माधुर्यगुणसम्पन्नाः सत्यसंधा जितेन्द्रियाः ॥ १८ ॥  
व्यायामशीला सततं कुलपुत्राः कुलोद्वहाः।  
दोषैः प्रमुक्ताः प्रथितास्ते ग्राह्याः पार्थिवैर्नराः ॥ १९ ॥

यथाशक्ति समाचाराः सम्प्रतुष्यन्ति हि प्रभो।  
नास्थाने क्रोधवन्तश्च न चाकस्माद् विरागिणः।  
विरक्ताश्च न दुष्यन्ति मनसाप्यर्थकोविदाः ॥ २० ॥  
आत्मानं पीडयित्वापि सुहृत्कार्यपरायणाः ।  
विरज्यन्ति न मित्रेभ्यो वासो रक्तमिवाविकम् ॥ २१ ॥  
क्रोधाच्च लोभमोहाभ्यां नानर्थे युवतीषु च।  
न दर्शयन्ति सुहृदो विश्वस्ता धर्मवत्सलाः ॥ २२ ॥  
लोष्टकाञ्चनतुल्यार्थाः सुहृत्सु दृढबुद्धयः ।  
ये चरन्त्यभिमानानि सृष्टार्थमनुषङ्गिणः ॥ २३ ॥  
संगृह्णन्तः परिजनं स्वाम्यर्थपरमाः सदा।  
ईदृशैः पुरुषश्रेष्ठैर्यः संधिं कुरुते नृपः ॥ २४ ॥  
तस्य विस्तीर्यते राज्यं ज्योत्स्ना ग्रहपतेरिव।

शास्त्रनित्या जितक्रोधा बलवन्तो रणे सदा ॥ २५ ॥  
जन्मशीलगुणोपेताः संधेयाः पुरुषोत्तमाः ।

ये च दोषसमायुक्ता नराः प्रोक्ता मयानघ ॥ २६ ॥  
तेषामप्यधमा राजन् कृतघ्ना मित्रघातकाः।  
त्यक्तव्यास्तु दुराचाराः सर्वेषामिति निश्चयः ॥ २७ ॥

विस्तरेणाथ सम्बन्धं श्रोतुमिच्छामि तत्त्वतः।  
मित्रद्रोही कृतघ्नश्च यः प्रोक्तस्तद् वदस्व मे ॥ २८ ॥

हन्त ते वर्तयिष्येऽहमितिहासं पुरातनम्।  
उदीच्यां दिशि यद् वृत्तं म्लेच्छेषु मनुजाधिप ॥ २९ ॥

ब्राह्मणो मध्यदेशीयः कश्चिद् वै ब्रह्मवर्जितः।  
ग्रामं वृद्धियुतं वीक्ष्य प्राविशद् भैक्ष्यकांक्षया ॥ ३० ॥

तत्र दस्युर्धनयुतः सर्ववर्णविशेषवित् ।  
ब्रह्मण्यः सत्यसंधश्च दाने च निरतोऽभवत् ॥ ३१ ॥

तस्य क्षयमुपागम्य ततो भिक्षामयाचत।  
प्रतिश्रयं च वासार्थं भिक्षां चैवाथ वार्षिकीम् ॥ ३२ ॥  
प्रादात् तस्मै स विप्राय वस्त्रं च सदृशं नवम्।  
नारीं चापि वयोपेतां भर्त्रा विरहितां तथा ॥ ३३ ॥

एतत् सम्प्राप्य हृष्टात्मा दस्योः सर्वं द्विजस्तथा।  
तस्मिन् गृहवरे राजंस्तया रेमे स गौतमः ॥ ३४ ॥

कुटुम्बार्थं च दास्याश्च साहाय्यं चाप्यथाकरोत्।  
तत्रावसत् स वषींश्च समृद्धे शबरालये ॥ ३५ ॥

बाणवेधे परं यत्नमकरोच्चैव गौतमः।  
चक्राङ्गान् स च नित्यं वै सर्वतो वनगोचरान् ॥ ३६ ॥  
जघान गौतमो राजन् यथा दस्युगणास्तथा।  
हिंसापटुर्घृणाहीनः सदा प्राणिवधे रतः ॥ ३७ ॥

गौतमः संनिकर्षेण दस्युभिः समतामियात्।  
तथा तु वसतस्तस्य दस्युग्रामे सुखं तदा ॥ ३८ ॥  
अगमन् बहवो मासा निघ्नतः पक्षिणो बहून्।

ततः कदाचिदपरो द्विजस्तं देशमागतः ॥ ३९ ॥  
जटाचीराजिनधरः स्वाध्यायपरमः शुचिः ।  
विनीतो नियताहारो ब्रह्मण्यो वेदपारगः ॥ ४० ॥

स ब्रह्मचारी तद्देश्यः सखा तस्यैव सुप्रियः।  
तं दस्युग्राममगमद् यत्रासौ गौतमोऽवसत् ॥ ४१ ॥

स तु विप्रगृहान्वेषी शूद्रान्नपरिवर्जकः।  
ग्रामे दस्युसमाकीर्णे व्यचरत् सर्वतोदिशम् ॥ ४२ ॥

ततः स गौतमगृहं प्रविवेश द्विजोत्तमः।  
गौतमश्चापि सम्प्राप्तस्तावन्योन्येन संगतौ ॥ ४३ ॥

चक्राङ्गभारस्कन्धं तं धनुष्पाणिं धृतायुधम्।  
रुधिरेणावसिक्ताङ्गं गृहद्वारमुपागतम् ॥ ४४ ॥  
तं दृष्ट्‌वा पुरुषादाभमपध्वस्तं क्षयागतम्।  
अभिज्ञाय द्विजो व्रीडन्निदं वाक्यमथाब्रवीत् ॥ ४५ ॥

किमिदं कुरुषे मोहाद् विप्रस्त्वं हि कुलोद्वहः।  
मध्यदेशपरिज्ञातो दस्युभावं गतः कथम् ॥ ४६ ॥

पूर्वान् स्मर द्विज ज्ञातीन् प्रख्यातान् वेदपारगान्।  
तेषां वंशेऽभिजातस्त्वमीदृशः कुलपांसनः ॥ ४७ ॥

अवबुध्यात्मनाऽऽत्मानं सत्त्वं शीलं श्रुतं दमम्।  
अनुक्रोशं च संस्मृत्य त्यज वासमिमं द्विज ॥ ४८ ॥

स एवमुक्तः सुहृदा तेन तत्र हितैषिणा।  
प्रत्युवाच ततो राजन् विनिश्चित्य तदार्तवत् ॥ ४९ ॥

निर्धनोऽस्मि द्विजश्रेष्ठ नापि वेदविदप्यहम्।  
वित्तार्थमिह सम्प्राप्तं विद्धि मां द्विजसत्तम ॥ ५० ॥

त्वद्दर्शनात् तु विप्रेन्द्र कृतार्थोऽस्म्यद्य वै द्विज।  
आवां हि सह यास्यावः श्वो वसस्वाद्य शर्वरीम् ॥ ५१ ॥

स तत्र न्यवसद् विप्रो घृणी किञ्चिदसंस्पृशन्।  
क्षुधितश्छन्द्यमानोऽपि भोजनं नाभ्यनन्दत ॥ ५२ ॥