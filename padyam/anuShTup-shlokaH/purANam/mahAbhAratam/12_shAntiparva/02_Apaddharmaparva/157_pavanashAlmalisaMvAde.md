+++
title_full = "157 सेमलका हार स्वीकार करना तथा बलवान्\u200cके साथ वैर न करनेका उपदेश"
title = "१५७ पवनशाल्मलिसंवादे"

+++


ततो निश्चित्य मनसा शाल्मलिः क्षुभितस्तदा।  
शाखाः स्कन्धान् प्रशाखाश्च स्वयमेव व्यशातयत् ॥ १ ॥

स परित्यज्य शाखाश्च पत्राणि कुसुमानि च।  
प्रभाते वायुमायान्तं प्रत्यैक्षत वनस्पतिः ॥ २ ॥

ततः क्रुद्धः श्वसन् वायुः पातयन्‌ वै महाद्रुमान्।  
आजगामाथ तं देशमास्ते यत्र स शाल्मलिः ॥ ३ ॥

तं हीनपर्णं पतिताग्रशाखं  
निशीर्णपुष्पं प्रसमीक्ष्य वायुः ।  
उवाच वाक्यं स्मयमान एवं  
मुदा युतः शाल्मलिमुग्रशाखम् ॥ ४ ॥

अहमप्येवमेव त्वां कुर्वाणः शाल्मले रुषा।  
आत्मना यत्कृतं कृच्छ्रं शाखानामपकर्षणम् ॥ ५ ॥  
हीनपुष्पाग्रशाखस्त्वं शीर्णांकुरपलाशकः ।  
आत्मदुर्मन्त्रितेनेह मद्वीर्यवशगः कृतः ॥ ६ ॥

एतच्छ्रुत्वा वचो वायोः शाल्मलिर्व्रीडितस्तदा।

एवं हि राजशार्दूल दुर्बलः सन् बलीयसा।  
वैरमारभते बालस्तप्यते शाल्मलिर्यथा ॥ ८ ॥

तस्माद् वैरं न कुर्वीत दुर्बलो बलवत्तरैः।  
शोचेद्धि वैरं कुर्वाणो यथा वै शाल्मलिस्तथा ॥ ९ ॥

न हि वैरं महात्मानो विवृण्वन्त्यपकारिषु।  
शनैः शनैर्महाराज दर्शयन्ति स्म ते बलम् ॥ १० ॥

वैरं न कुर्वीत नरो दुर्बुद्धिर्बुद्धिजीविना।  
बुद्धिर्बुद्धिमतो याति तृणेष्विव हुताशनः ॥ ११ ॥

न हि बुद्ध्या सम किंचिद् विद्यते पुरुषे नृप।  
तथा बलेन राजेन्द्र न समोऽस्तीह कश्चन ॥ १२ ॥

तस्मात् क्षमेत बालाय जडान्धबधिराय च।  
बलाधिकाय राजेन्द्र तद् दृष्टं त्वयि शत्रुहन् ॥ १३ ॥

अक्षौहिण्यो दशैका च सप्त चैव महाद्युते।  
बलेन न समा राजन्नर्जुनस्य महात्मनः ॥ १४ ॥

निहताश्चैव भग्नाश्च पाण्डवेन यशस्विना।  
चरता बलमास्थाय पाकशासनिना मृधे ॥ १५ ॥

उक्ताश्च ते राजधर्मा आपद्धर्माश्च भारत।  
विस्तरेण महाराज किं भूयः श्रोतुमिच्छसि ॥ १६ ॥