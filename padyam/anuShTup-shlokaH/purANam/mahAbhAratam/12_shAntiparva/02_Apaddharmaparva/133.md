+++
title_full = "133 राजाके लिये कोशसंग्रहकी आवश्यकता, मर्यादाकी स्थापना और अमर्यादित दस्युवृत्तिकी निन्दा"
title = "१३३"

+++


स्वराष्ट्रात् परराष्ट्राच्च कोशं संजनयेन्नृपः।  
कोशाद्धि धर्मः कौन्तेय राज्यमूलं च वर्धते ॥ १ ॥

तस्मात् संजनयेत् कोशं सत्कृत्य परिपालयेत्।  
परिपाल्यानुतनुयादेष धर्मः सनातनः ॥ २ ॥

न कोशः शुद्धशौचेन न नृशंसेन जातुचित्।  
मध्यमं पदमास्थाय कोशसंग्रहणं चरेत् ॥ ३ ॥

अबलस्य कुतः कोशो ह्यकोशस्य कुतो बलम्।  
अबलस्य कुतो राज्यमराज्ञः श्रीर्भवेत् कुतः ॥ ४ ॥

उच्चैर्वृत्तेः श्रियो हानिर्यथैव मरणं तथा।  
तस्मात् कोशं बलं मित्रमथ राजा विवर्धयेत् ॥ ५ ॥

हीनकोशं हि राजानमवजानन्ति मानवाः।  
न चास्याल्पेन तुष्यन्ति कार्यमप्युत्सहन्ति च ॥ ६ ॥

श्रियो हि कारणाद् राजा सत्क्रियां लभते पराम्।  
सास्य गूहति पापानि वासो गुह्यमिव स्त्रियाः ॥ ७ ॥

ऋद्धिमस्यानु तप्यन्ते पुरा विप्रकृता नराः।  
शालावृका इवाजस्रं जिघांसुमेव विन्दति ॥ ८ ॥

ईदृशस्य कुतो राज्ञः सुखं भवति भारत।  
उद्यच्छेदेव न नमेदुद्यमो ह्येव पौरुषम् ॥ ९ ॥  
अप्यपर्वणि भज्येत न नमेतेह कस्यचित्।

अप्यरण्यं समाश्रित्य चरेन्मृगगणैः सह ॥ १० ॥  
न त्वेवोज्झितमर्यादैर्दस्युभिः सहितश्चरेत् ।

दस्यूनां सुलभा सेना रौद्रकर्मसु भारत ॥ ११ ॥  
एकान्ततो ह्यमर्यादात् सर्वोऽप्युद्विजते जनः।  
दस्यवोऽप्यभिशङ्कन्ते निरनुक्रोशकारिणः ॥ १२ ॥

स्थापयेदेव मर्यादां जनचित्तप्रसादिनीम् ।  
अल्पेऽप्यर्थे च मर्यादा लोके भवति पूजिता ॥ १३ ॥

नायं लोकोऽस्ति न पर इति व्यवसितो जनः।  
नालं गन्तुं हि विश्वासं नास्तिके भयशङ्किते ॥ १४ ॥

यथा सद्भिः परादानमहिंसा दस्युभिः कृता।  
अनुरज्यन्ति भूतानि समर्यादेषु दस्युषु ॥ १५ ॥

अयुद्ध्यमानस्य वधो दारामर्षः कृतघ्नता।  
ब्रह्मवित्तस्य चादानं निःशेषकरणं तथा ॥ १६ ॥  
स्त्रिया मोषः पतिस्थानं दस्युष्वेतद् विगर्हितम्।  
संश्लेषं च परस्त्रीभिर्दस्युरेतानि वर्जयेत् ॥ १७ ॥

अभिसंदधते ये च विश्वासायास्य मानवाः।  
अशेषमेवोपलभ्य कुर्वन्तीति विनिश्चयः ॥ १८ ॥

तस्मात् सशेषं कर्तव्यं स्वाधीनमपि दस्युभिः।  
न बलस्थोऽहमस्मीति नृशंसानि समाचरेत् ॥ १९ ॥

स शेषकारिणस्तत्र शेषं पश्यन्ति सर्वशः।  
निःशेषकारिणो नित्यं निःशेषकरणाद् भयम् ॥ २० ॥