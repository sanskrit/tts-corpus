+++
title_full = "274 मोक्षके साधनका वर्णन"
title = "२७४ योगाचारानुवर्णनम्"

+++


मोक्षः पितामहेनोक्त उपायान्नानुपायतः ।  
तमुपायं यथान्यायं श्रोतुमिच्छामि भारत ॥ १ ॥

त्वय्येवैतन्महाप्राज्ञ युक्तं निपुणदर्शनम् ।  
येनोपायेन सर्वार्थं नित्यं मृगयसेऽनघ ॥ २ ॥

करणे घटस्य या बुद्धिर्घटोत्पत्तौ न सा मता।  
एवं धर्माभ्युपायेषु नान्यधर्मेषु कारणम् ॥ ३ ॥

पूर्वे समुद्रे यः पन्थाः स न गच्छति पश्चिमम्।  
एकः पन्था हि मोक्षस्य तन्मे विस्तरतः शृणु ॥ ४ ॥

क्षमया क्रोधमुच्छिन्द्यात् कामं संकल्पवर्जनात्।  
सत्त्वसंसेवनाद् धीरो निद्रां च च्छेत्तुमर्हति ॥ ५ ॥

अप्रमादाद् भयं रक्षेत् श्वासं क्षेत्रज्ञशीलनात्।  
इच्छां द्वेषं च कामं च धैर्येण विनिवर्तयेत् ॥ ६ ॥

भ्रमं सम्मोहमावर्तमभ्यासाद् विनिवर्तयेत् ।  
निद्रां च प्रतिभां चैव ज्ञानाभ्यासेन तत्त्ववित् ॥ ७ ॥

उपद्रवांस्तथा रोगान् हितजीर्णमिताशनात् ।  
लोभं मोहं च संतोषाद् विषयांस्तत्त्वदर्शनात् ॥ ८ ॥

अनुक्रोशादधर्मं च जयेद् धर्ममवेक्षया।  
आयत्या च जयेदाशामर्थं संगविवर्जनात् ॥ ९ ॥

अनित्यत्वेन च स्नेहं क्षुधां योगेन पण्डितः।  
कारुण्येनात्मनो मानं तृष्णां च परितोषतः ॥ १० ॥

उत्थानेन जयेत् तन्द्रीं वितर्कं निश्चयाज्जयेत्।  
मौनेन बहुभाष्यं च शौर्येण च भयं त्यजेत् ॥ ११ ॥

यच्छेद् वाङ्‌मनसी बुद्ध्या तां यच्छेज्ज्ञानचक्षुषा।  
ज्ञानमात्मावबोधेन यच्छेदात्मानमात्मना ॥ १२ ॥  
तदेतदुपशान्तेन बोद्धव्यं शुचिकर्मणा ।

योगदोषान् समुच्छिद्य पञ्च यान् कवयो विदुः ॥ १३ ॥  
कामं क्रोधं च लोभं च भयं स्वप्नं च पञ्चमम्।  
परित्यज्य निषेवेत यतवाग् योगसाधनान् ॥ १४ ॥

ध्यानमध्ययनं दानं सत्यं ह्रीरार्जवं क्षमा।  
शौचमाहारतः शुद्धिरिन्द्रियाणां च संयमः ॥ १५ ॥  
एतैर्विवर्धते तेजः पाप्मानमुपहन्ति च।  
सिध्यन्ति चास्य संकल्पा विज्ञानं च प्रवर्तते ॥ १६ ॥

धूतपापः स तेजस्वी लघ्वाहारो जितेन्द्रियः।  
कामक्रोधौ वशे कृत्वा निनीषेद् ब्रह्मणः पदम् ॥ १७ ॥

अमूढत्वमसंगित्वं कामक्रोधविवर्जनम् ।  
अदैन्यमनुदीर्णत्वमनुद्वेगो व्यवस्थितिः ॥ १८ ॥  
एष मार्गो हि मोक्षस्य प्रसन्नो विमलः शुचिः।  
तथा वाक्कायमनसां नियमः कामतोऽन्यथा ॥ १९ ॥