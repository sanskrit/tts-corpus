+++
title_full = "347 हयग्रीव-अवतारकी कथा, वेदोंका उद्धार, मधुकैटभका वध तथा नारायणकी महिमाका वर्णन"
title = "३४७ नारायणीये"

+++


श्रुतं भगवतस्तस्य माहात्म्यं परमात्मनः।  
जन्म धर्मगृहे चैव नरनारायणात्मकम् ॥ १ ॥

महावराहसृष्टा च पिण्डोत्पत्तिः पुरातनी।  
प्रवृत्तौ च निवृत्तौ च यो यथा परिकल्पितः ॥ २ ॥  
तथा च नः श्रुतो ब्रह्मन् कथ्यमानस्त्वयानघ।

हव्यकव्यभुजो विष्णुरुदक्पूर्वे महोदधौ ॥ ३ ॥  
यच्च तत् कथितं पूर्वं त्वया हयशिरो महत्।  
तच्च दृष्टं भगवता ब्रह्मणा परमेष्ठिना ॥ ४ ॥

किं तदुत्पादितं पूर्वं हरिणा लोकधारिणा।  
रूपं प्रभावं महतामपूर्वं धीमतां वर ॥ ५ ॥

दृष्ट्वा हि विबुधश्रेष्ठमपूर्वममितौजसम् ।  
तदश्वशिरसं पुण्यं ब्रह्मा किमकरोन्मुने ॥ ६ ॥

एतन्नः संशयं ब्रह्मन् पुराणं ज्ञानसम्भवम्।  
कथयस्वोत्तममते महापुरुषनिर्मितम् ॥ ७ ॥  
पाविताः स्म त्वया ब्रह्मन् पुण्यां कथयता कथाम्।

कथयिष्यामि ते सर्वं पुराणं वेदसम्मितम् ॥ ८ ॥  
जगौ यद् भगवान् व्यासो राज्ञः पारिक्षितस्य वै।

श्रुत्वाश्वशिरसो मूर्तिं देवस्य हरिमेधसः ॥ ९ ॥  
उत्पन्नसंशयो राजा एतदेवमचोदयत् ।

यत्तद् दर्शितवान् ब्रह्मा देवं हयशिरोधरम् ॥ १० ॥  
किमर्थं तत् समभवत् तन्ममाचक्ष्व सत्तम।

यत् किंचिदिह लोके वै देहसत्त्वं विशाम्पते ॥ ११ ॥  
सर्वं पञ्चभिराविष्टं भूतैरीश्वरबुद्धिभिः ।

ईश्वरो हि जगत्स्रष्टा प्रभुर्नातयणो विराट् ॥ १२ ॥  
भूतान्तरात्मा वरदः सगुणो निर्गुणोऽपि च।

भूतप्रलयमत्यन्तं शृणुष्व नृपसत्तम ॥ १३ ॥  
धरण्यामथ लीनायामप्सु चैकार्णवे पुरा।  
ज्योतिर्भूते जले चापि लीने ज्योतिषि चानिले ॥ १४ ॥  
वायौ चाकाशसंलीने आकाशे च मनोऽनुगे।  
व्यक्ते मनसि संलीने व्यक्ते चाव्यक्ततां गते ॥ १५ ॥  
अव्यक्ते पुरुषं याते पुंसि सर्वगतेऽपि च।  
तम एवाभवत् सर्वं न प्राज्ञायत किंचन ॥ १६ ॥

तमसो ब्रह्म सम्भूतं तमोमूलामृतात्मकम्।  
तद्विश्वभावसंज्ञान्तं पौरुषीं तनुमाश्रितम् ॥ १७ ॥

सोऽनिरुद्ध इति प्रोक्तस्तत् प्रधानं प्रचक्षते।  
तदव्यक्तमिति ज्ञेयं त्रिगुणं नृपसत्तम ॥ १८ ॥

विद्यासहायवान् देवो विष्वक्सेनो हरिःप्रभुः।  
अप्स्वेव शयनं चक्रे निद्रायोगमुपागतः ॥ १९ ॥

जगतश्चिन्तयन् सृष्टिं चित्रां बहुगुणोद्भवाम्।  
तस्य चिन्तयतः सृष्टिं महानात्मगुणः स्मृतः ॥ २० ॥  
अहंकारस्ततो जातो ब्रह्मा स तु चतुर्मुखः।  
हिरण्यगर्भो भगवान् सर्वलोकपितामहः ॥ २१ ॥

पद्मेऽनिरुद्धात् सम्भूतस्तदा पद्मनिभेक्षणः ।  
सहस्रपत्रे द्युतिमानुपविष्टः सनातनः ॥ २२ ॥  
ददृशेऽद्भुतसंकाशो लोकानापोमयान् प्रभुः ।  
सत्त्वस्थः परमेष्ठी स ततो भूतगणान् सृजन् ॥ २३ ॥

पूर्वमेव च पद्मस्य पत्रे सूर्यांशुसप्रभे।  
नारायणकृतौ बिन्दू अपामास्तां गुणोत्तरौ ॥ २४ ॥

तावपश्यत् स भगवाननादिनिधनोऽच्युतः ।  
एकस्तत्राभवद् बिन्दुर्मध्वाभो रुचिरप्रभः ॥ २५ ॥  
स तामसो मधुर्जातस्तदा नारायणाज्ञया।  
कठिनस्त्वपरो बिन्दुः कैटभो राजसस्तु सः ॥ २६ ॥

तावभ्यधावतां श्रेष्ठौ तमसा रजसान्वितौ।  
बलवन्तौ गदाहस्तौ पद्मनालानुसारिणौ ॥ २७ ॥

ददृशातेऽरविन्दस्थं ब्रह्माणममितप्रभम् ।  
सृजन्तं प्रथमं वेदांश्चतुरश्चारुविग्रहान् ॥ २८ ॥

ततो विग्रहवन्तौ तौ वेदान् दृष्ट्वासुरोत्तमौ।  
सहसा जगृहतुर्वेदान् ब्रह्मणः पश्यतस्तदा ॥ २९ ॥

अथ तौ दानवश्रेष्ठौ वेदान् गृह्य सनातनान्।  
रसां विविशतुस्तुर्णमुदक्पूर्वे महोदधौ ॥ ३० ॥

ततो हृतेषु वेदेषु ब्रह्मा कश्मलमाविशत्।  
ततो वचनमीशानं प्राह वेदैर्विनाकृतः ॥ ३१ ॥

वेदा मे परमं चक्षुर्वेदा मे परमं बलम्।  
वेदा मे परमं धाम वेदा मे ब्रह्म चोत्तरम्॥३२॥

मम वेदा हृताः सर्वे दानवाभ्यां बलादितः।  
अन्धकारा हि मे लोका जाता वेदैर्विनाकृताः ॥ ३३ ॥

वेदानृते हि किं कुर्यां लोकानां सृष्टिमुत्तमाम्।  
अहो बत महद् दुःखं वेदनाशनजं मम ॥ ३४ ॥  
प्राप्तं दुनोति हृदयं तीव्रं शोकपरायणम्।  
को हि शोकार्णवे मग्नं मामितोऽद्य समुद्धरेत् ॥ ३५ ॥  
वेदांस्तांश्चानयेन्नष्टान् कस्य चाहं प्रियो भवे।

इत्येवं भाषमाणस्य ब्रह्मणो नृपसत्तम ॥ ३६ ॥  
हरेः स्तोत्रार्थमुद्भूता बुद्धिर्बुद्धिमतां वर।  
ततो जगौ परं जप्यं साञ्जलिप्रग्रहः प्रभुः ॥ ३७ ॥

ॐनमस्ते ब्रह्महृदय नमस्ते मम पूर्वज।  
लोकाद्य भुवनश्रेष्ठ सांख्ययोगनिधे प्रभो ॥ ३८ ॥

व्यक्ताव्यक्तकराचिन्त्य क्षेमं पन्थानमास्थित ।  
विश्वभुक् सर्वभूतानामन्तरात्मन्नयोनिज ।  
अहं प्रसादजस्तुभ्यं लोकधाम स्वयम्भुवः ॥ ३९ ॥

त्वत्तो मे मानसं जन्म प्रथमं द्विजपूजितम्।  
चाक्षुषं वै द्वितीयं मे जन्म चासीत् पुरातनम् ॥ ४० ॥

त्वत्प्रसादात् तु मे जन्म तृतीयं वाचिकं महत्।  
त्वत्तः श्रवणजं चापि चतुर्थं जन्म मे विभो ॥ ४१ ॥

नासिक्यं चापि मे जन्म त्वत्तः परममुच्यते।  
अण्डजं चापि मे जन्म त्वत्तः षष्ठं विनिर्मितम् ॥ ४२ ॥

इदं च सप्तमं जन्म पद्मजन्मेति वै प्रभो।  
सर्गे सर्गे ह्यहं पुत्रस्तव त्रिगुणवर्जित ॥ ४३ ॥

प्रथितः पुण्डरीकाक्ष प्रधानगुणकल्पितः ।  
त्वमीश्वरः स्वभावश्च स्वयम्भूः पुरुषोत्तम ॥ ४४ ॥

त्वया विनिर्मितोऽहं वै वेदचक्षुर्वयोतिगः।  
ते मे वेदा हृताश्चक्षुरन्धो जातोऽस्मि जागृहि ॥ ४५ ॥  
ददस्व चक्षूंषि मम प्रियोऽहं ते प्रियोऽसि मे।

एवं स्तुतः स भगवान् पुरुषः सर्वतोमुखः ॥ ४६ ॥  
जहौ निद्रामथ तदा वेदकार्यार्थमुद्यतः।

ऐश्वर्येण प्रयोगेण द्वितीयां तनुमास्थितः ॥ ४७ ॥  
सुनासिकेन कायेन भूत्वा चन्द्रप्रभस्तदा।  
कृत्वा हयशिरः शुभ्रं वेदानामालयं प्रभुः ॥ ४८ ॥

तस्य मूर्धा समभवद् द्यौः सनक्षत्रतारका।  
केशाश्चास्याभवन् दीर्घा रवेरंशुसमप्रभाः ॥ ४९ ॥

कर्णावाकाशपाताले ललाटं भूतधारिणी ।  
गङ्गा सरस्वती श्रोण्यौ भ्रुवावास्तां महोदधी ॥ ५० ॥

चक्षुषी सोमसूर्यौ ते नासा संध्या पुनः स्मृता।  
ॐ कारस्त्वथ संस्कारो विद्युज्जिह्वा च निर्मिता ॥ ५१ ॥  
दन्ताश्च पितरो राजन् सोमपा इति विश्रुताः।  
गोलोको ब्रह्मलोकश्च ओष्ठावास्तां महात्मनः ॥ ५२ ॥

ग्रीवा चास्याभवद् राजन् कालरात्रिर्गुणोत्तरा।  
एतद्धयशिरः कृत्वा नानामूर्तिभिरावृतम् ॥ ५३ ॥  
अन्तर्दधौ स विश्वेशो विवेश च रसां प्रभुः।

रसां पुनः प्रविष्टश्च योगं परममास्थितः ॥ ५४ ॥  
शैक्ष्यं स्वरं समास्थाय उद्‌गीतं प्रासृजत् स्वरम्।

स स्वरः सानुनादी च सर्वशः स्निग्ध एव च॥५५॥  
बभूवान्तर्महीभूतः सर्वभूतगुणोदितः ।

ततस्तावसुरौ कृत्वा वेदान् समयबन्धनान् ॥ ५६ ॥  
रसातले विनिक्षिप्य यतः शब्दस्ततो द्रुतौ।

एतस्मिन्नन्तरे राजन् देवो हयशिरोधरः ॥ ५७ ॥  
जग्राह वेदानखिलान् रसातल गतान् हरिः।  
प्रादाच्च ब्रह्मणे भूयस्ततः स्वां प्रकृतिं गतः ॥ ५८ ॥

स्थापयित्वा हयशिर उदक्पूर्वे महोदधौ।  
वेदानामालयं चापि बभूवाश्वशिरास्ततः ॥ ५९ ॥

अथ किंचिदपश्यन्तौ दानवौ मधुकैटभौ।  
पुनराजग्मतुस्तत्र वेगितौ पश्यतां च तौ ॥ ६० ॥  
यत्र वेदा विनिक्षिप्तास्तत् स्थानं शून्यमेव च।

तत उत्तममास्थाय वेगं बलवतां वरौ ॥ ६१ ॥  
पुनरुत्तस्थतुः शीघ्रं रसानामालयात् तदा।  
ददृशाते च पुरुषं तमेवादिकरं प्रभुम् ॥ ६२ ॥  
श्वेतं चन्द्रविशुद्धाभमनिरुद्धतनौ स्थितम् ।  
भूयोऽप्यमितविक्रान्तं निद्रायोगमुपागतम् ॥ ६३ ॥

आत्मप्रमाणरचिते अपामुपरि कल्पिते ।  
शयने नागभोगाढ्ये ज्वालामालासमावृते ॥ ६४ ॥  
निष्कल्मषेण सत्त्वेन सम्पन्नं रुचिरप्रभम्।  
तं दृष्ट्वा दानवेन्द्रौ तौ महाहासममुञ्चताम् ॥ ६५ ॥

ऊचतुश्च समाविष्टौ रजसा तमसा च तौ।  
अयं स पुरुषः श्वेतः शेते निद्रामुपागतः ॥ ६६ ॥  
अनेन नूनं वेदानां कृतमाहरणं रसात्।  
कस्यैष को नु खल्वेष किं च स्वपिति भोगवान्॥६७॥

इत्युच्चारितवाक्यौ तौ बोधयामासतुर्हरिम् ।  
युद्धार्थिनौ हि विज्ञाय विबुद्धः पुरुषोत्तमः ॥ ६८ ॥  
निरीक्ष्य चासुरेन्द्रौ तौ ततो युद्धे मनो दधे।

अथ युद्धं समभवत् तयोर्नारायणस्य वै ॥ ६९ ॥  
रजस्तमोविष्टतनू तावुभौ मधुकैटभौ ।  
ब्रह्मणोपचितिं कुर्वन् जघान मधुसूदनः ॥ ७० ॥

ततस्तयोर्वधेनाशु वेदापहरणेन च ।  
शोकापनयनं चक्रे ब्रह्मणः पुरुषोत्तमः ॥ ७१ ॥

ततः परिवृतो ब्रह्मा हरिणा वेदसत्कृतः।  
निर्ममे स तदा लोकान् कृत्स्नान् स्थावरजङ्गमान् ॥ ७२ ॥

दत्त्वा पितामहायाग्र्‌यां मतिं लोकविसर्गिकीम्।  
तत्रैवान्तर्दधे देवो यत एवागतो हरिः ॥ ७३ ॥

तौ दानवौ हरिर्हत्वा कृत्वा हयशिरस्तनुम्।  
पुनः प्रवृत्तिधर्मार्थं तामेव विदधे तनुम् ॥ ७४ ॥

एवमेव महाभागो बभूवाश्वशिरा हरिः।  
पौराणमेतत् प्रख्यातं रूपं वरदमैश्वरम् ॥ ७५ ॥

यो ह्येतद् ब्राह्मणो नित्यं शृणुयाद् धारयीत वा।  
न तस्याध्ययनं नाशमुपगच्छेत् कदाचन ॥ ७६ ॥

आराध्य तपसोग्रेण देवं हयशिरोधरम्।  
पञ्चालेन क्रमः प्राप्तो देवेन पथि देशिते ॥ ७७ ॥

एतद्धयशिरो राजन्नाख्यानं तव कीर्तितम्।  
पुराणं वेदसमितं यन्मां त्वं परिपृच्छसि ॥ ७८ ॥

यां यामिच्छेत्‌ तनुं देवः कर्तुं कार्यविधौ क्वचित्।  
तां तां कुर्याद् विकुर्वाणः स्वयमात्मानमात्मना ॥ ७९ ॥

एष वेदनिधिः श्रीमानेष वै तपसो निधिः।  
एष योगश्च सांख्यं च ब्रह्म चाग्र्‌यं हविर्विभुः ॥ ८० ॥

नारायणपरा वेदा यज्ञा नारायणात्मकाः।  
तपो नारायणपरं नारायणपरा गतिः ॥ ८१ ॥

नारायणपरं सत्यमृतं नारायणात्मकम् ।  
नारायणपरो धर्मः पुनरावृत्तिदुर्लभः ॥ ८२ ॥

प्रवृत्तिलक्षणश्चैव धर्मो नारायणात्मकः ।  
नारायणात्मको गन्धो भूमौ श्रेष्ठतमः स्मृतः ॥ ८३ ॥

अपां चापि गुणा राजन् रसा नारायणात्मकाः।  
ज्योतिषां च परं रूपं स्मृतं नारायणात्मकम् ॥ ८४ ॥

नारायणात्मकश्चापि स्पर्शो वायुगुणः स्मृतः।  
नारायणात्मकश्चैव शब्द आकाशसम्भवः ॥ ८५ ॥

मनश्चापि ततो भूतमव्यक्तगुणलक्षणम् ।  
नारायणपरः कालो ज्योतिषामयनं च यत् ॥ ८६ ॥

नारायणपरा कीर्तिः श्रीश्च लक्ष्मीश्च देवताः।  
नारायणपरं सांख्यं योगो नारायणात्मकः ॥ ८७ ॥

कारणं पुरुषो ह्येषां प्रधानं चापि कारणम्।  
स्वभावश्चैव कर्माणि दैवं येषां च कारणम् ॥ ८८ ॥

अधिष्ठानं तथा कर्ता करणं च पृथग्विधम्।  
विविधा च तथा चेष्टा दैवं चैवात्र पञ्चमम् ॥ ८९ ॥  
पञ्चकारणसंख्यातो निष्ठा सर्वत्र वै हरिः।

तत्त्वं जिज्ञासमानानां हेतुभिः सर्वतोमुखैः ॥ ९० ॥  
तत्त्वमेको महायोगी हरिर्नारायणः प्रभुः।

ब्रह्मादीनां स लोकानामृषीणां च महात्मनाम् ॥ ९१ ॥  
सांख्यानां योगिनां चापि यतीनामात्मवेदिनाम्।  
मनीषितं विजानाति केशवो न तु तस्य ते ॥ ९२ ॥

ये केचित् सर्वलोकेषु दैवं पित्र्यं च कुर्वते।  
दानानि च प्रयच्छन्ति तप्यन्ते च तपो महत् ॥ ९३ ॥  
सर्वेषामाश्रयो विष्णुरैश्वरं विधिमास्थितः ।  
सर्वभूतकृतावासो वासुदेवेति चोच्यते ॥ ९४ ॥

अयं हि नित्यः परमो महर्षि-  
र्महाविभूतिर्गुणवर्जिताख्यः ।  
गुणैश्च संयोगमुपैति शीघ्रं  
कालो यथर्तावृतुसम्प्रयुक्तः ॥ ९५ ॥

नैवास्य विन्दन्ति गतिं महात्मनो  
न चागतिं कश्चिदिहानुपश्यति ।  
ज्ञानात्मकाः सन्ति हि ये महर्षयः  
पश्यन्ति नित्यं पुरुषं गुणाधिकम् ॥ ९६ ॥