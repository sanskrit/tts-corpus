+++
title_full = "327 शुकदेवजीका पिताके पास लौट आना तथा व्यासजीका अपने शिष्योंको स्वाध्यायकी विधि बताना"
title = "३२७"

+++


एतच्छ्रुत्वा तु वचनं कृतात्मा कृतनिश्चयः।  
आत्मनाऽऽत्मानमास्थाय दृष्ट् चात्मानमात्मना ॥ १ ॥  
कृतकार्यः सुखी शान्तस्तूष्णीं प्रायादुदङ्‌मुखः।  
शैशिरं गिरिमुद्दिश्य सधर्मा मातरिश्वनः ॥ २ ॥

एतस्मिन्नेव काले तु देवर्षिर्नारदस्तथा।  
हिमवन्तमियाद् द्रष्टुं सिद्धचारणसेवितम् ॥ ३ ॥

तमप्सरोगणाकीर्णं शान्तस्वननिनादितम् ।  
किन्नराणां सहस्रैश्च भृङ्गजैस्तथैव च ॥ ४ ॥  
मद्‌गुभिः खञ्जरीटैश्च विचित्रैर्जीवजीवकैः ॥ ५ ॥  
चित्रवर्णैर्मयूरैश्च केकाशतविराजितैः ।  
राजहंससमूहैश्च कृष्णैः परभृतैस्तथा ॥ ६ ॥

पक्षिराजो गरुत्मांश्च यं नित्यमधितिष्ठति।  
चत्वारो लोकपालाश्च देवाः सर्षिगणास्तथा ॥ ७ ॥  
तत्र नित्यं समायान्ति लोकस्य हितकाम्यया।

विष्णुना यत्र पुत्रार्थे तपस्तप्तं महात्मना ॥ ८ ॥  
तत्रैव च कुमारेण बाल्ये क्षिप्ता दिवौकसः।  
शक्तिर्न्यस्ता क्षितितले त्रैलोक्यमवमन्य वै ॥ ९ ॥

तत्रोवाच जगत् स्कन्दः क्षिपन् वाक्यमिदं तदा।  
योऽन्योऽस्ति मत्तोऽभ्यधिको विप्रा यस्याधिकं प्रियाः ॥ १० ॥  
यो ब्रह्मण्यो द्वितीयोऽस्ति त्रिषु लोकेषु वीर्यवान्।  
सोऽभ्युद्धरत् त्विमां शक्तिमथवा कम्पयत्विति ॥ ११ ॥

तच्छ्रुत्वा व्यथिता लोकाः क इमामुद्धरेदिति।  
अथ देवगणं सर्वं सम्भ्रान्तेन्द्रियमानसम् ॥ १२ ॥  
अपश्यद् भगवान् विष्णुः क्षिप्तं सासुरराक्षसम्।  
किं त्वत्र सुकृतं कार्यं भवेदिति विचिन्तयन् ॥ १३ ॥

अनामृष्य ततः क्षेपमवैक्षत च पावकिम्।  
सम्प्रगृह्य विशुद्धात्मा शक्तिं प्रज्वलितां तदा ॥ १४ ॥  
कम्पयामास सव्येन पाणिना पुरुषोत्तमः।

शक्त्यां तु कम्प्यमानायां विष्णुना बलिना तदा ॥ १५ ॥  
मेदिनी कम्पिता सर्वा सशैलवनकानना।

शक्तेनापि समुद्धर्तुं कम्पिता साभवत् तदा ॥ १६ ॥  
रक्षिता स्कन्दराजस्य धर्षणा प्रभविष्णुना।

तां कम्पयित्वा भगवान् प्रह्लादमिदमब्रवीत् ॥ १७ ॥  
पश्य वीर्यं कुमारस्य नैतदन्यः करिष्यति।

सोऽमृष्यमाणस्तद्वाक्यं समुद्धरणनिश्चितः ॥ १८ ॥  
जग्राह तां तदा शक्तिं न चैनां स व्यकम्पयत्।

नादं महान्तं मुक्त्वा स मूर्च्छितो गिरिमूर्धनि ॥ १९ ॥  
विह्वलः प्रापतद् भूमौ हिरण्यकशिपोः सुतः।

तत्रोत्तरां दिशं गत्वा शैलराजस्य पार्श्वतः ॥ २० ॥  
तपोऽतप्यत दुर्धर्षं तात नित्यं वृषध्वजः।

पावकेन परिक्षिप्तं दीप्यता यस्य चाश्रमम् ॥ २१ ॥  
आदित्यपर्वतं नाम दुर्धर्षमकृतात्मभिः ।  
न तत्र शक्यते गन्तुं यक्षराक्षसदानवैः ॥ २२ ॥

दशयोजनविस्तारमग्निज्वालासमावृतम् ।  
भगवान् पावकस्तत्र स्वयं तिष्ठति वीर्यवान् ॥ २३ ॥

सर्वान् विघ्नान् प्रशमयन् महादेवस्य धीमतः।  
दिव्यं वर्षसहस्रं हि पादेनैकेन तिष्ठतः ॥ २४ ॥  
देवान् संतापर्यस्तत्र महादेवो महाव्रतः।

ऐन्द्रीं तु दिशमास्थाय शैलराजस्य धीमतः ॥ २५ ॥  
विविक्ते पर्वततटे पाराशर्यो महातपाः।  
वेदानध्यापयामास व्यासः शिष्यान् महामतिः ॥ २६ ॥  
सुमन्तुं च महाभागं वैशम्पायनमेव च।  
जैमिनिं च महाप्राज्ञं पैलं चापि तपस्विनम् ॥ २७ ॥

यत्र शिष्यैः परिवृतौ व्यास आस्ते महातपाः।  
तत्राश्रमपदं रम्यं ददर्श पितुरुत्तमम् ॥ २८ ॥

आरणेयो विशुद्धात्मा नभसीव दिवाकरः।  
अथ व्यासः परिक्षिप्तं ज्वलन्तमिव पावकम् ॥ २९ ॥  
ददृशे सुतमायान्तं दिवाकरसमप्रभम् ।

असज्जमानं वृक्षेषु शैलेषु विषयेषु च।  
योगयुक्तं महात्मानं यथा बाणं गुणच्युतम् ॥ ३० ॥

सोऽभिगम्य पितुः पादावगृह्णादरणीसुतः ।  
यथोपजोषं तैश्चापि समागच्छन्महामुनिः ॥ ३१ ॥

ततो निवेदयामास पित्रे सर्वमशेषतः।  
शुको जनकराजेन संवादं प्रीतमानसः ॥ ३२ ॥

एवमध्यापयन्‌ शिष्यान् व्यासः पुत्रं च वीर्यवान्।  
उवास हिमवत्पृष्ठे पाराशर्यो महामुनिः ॥ ३३ ॥

ततः कदाचिच्छिष्यास्तं परिवार्यावतस्थिरे ।  
वेदाध्ययनसम्पन्नाः शान्तात्मानो जितेन्द्रियाः ॥ ३४ ॥  
वेदेषु निष्ठां सम्प्राप्य साङ्‌गेष्वपि तपस्विनः।  
अथोचुस्ते तदा व्यासं शिष्याः प्राञ्जलयो गुरुम् ॥ ३५ ॥

महता तेजसा युक्ता यशसा चापि वर्धिताः।  
एकं त्विदानीमिच्छामो गुरुणाग्रहं कृतम् ॥ ३६ ॥

इति तेषां वचः श्रुत्वा ब्रह्मर्षिस्तानुवाच ह।  
उच्यतामिति तद् वत्सा यद् वः कार्यं प्रियं मया॥३७॥

एतद् वाक्यं गुरोः श्रुत्वा शिष्यास्ते हृष्टमानसाः।  
पुनः प्राञ्जलयो भूत्वा प्रणम्य शिरसा गुरुम् ॥ ३८ ॥  
ऊचुस्ते सहिता राजन्निदं वचनमुत्तमम्।  
यदि प्रीत उपाध्यायो धन्याः स्मो मुनिसत्तम ॥ ३९ ॥

कांक्षामस्तु वयं सर्वे वरं दातुं महर्षिणा।  
षष्ठः शिष्यो न ते ख्यातिं गच्छेदत्र प्रसीद नः॥४०॥

चत्वारस्ते वयं शिष्या गुरुपुत्रश्च पञ्चमः।  
इह वेदाः प्रतिष्ठेरन्नेष नः कांक्षितो वरः ॥ ४१ ॥

शिष्याणां वचनं श्रुत्वा व्यासो वेदार्थतत्त्ववित्।  
पराशरात्मजो धीमान् परलोकार्थचिन्तकः ॥ ४२ ॥  
उवाच शिष्यान् धर्मात्मा धर्म्यं नैःश्रेयसं वचः।

ब्राह्मणाय सदा देयं ब्रह्म शुश्रूषवे तथा ॥ ४३ ॥  
ब्रह्मलोके निवासं यो ध्रुवं समभिकाङ्क्षते।

भवन्तो बहुलाः सन्तु वेदो विस्तार्यतामयम् ॥ ४४ ॥  
नाशिष्ये सम्प्रदातव्यो नाव्रते नाकृतात्मनि।

एते शिष्यगुणाः सर्वे विज्ञातव्या यथार्थतः ॥ ४५ ॥  
नापरीक्षितचारित्रे विद्या देया कथंचन।

यथा हि कनकं शुद्धं तापच्छेदनिकर्षणैः ॥ ४६ ॥  
परीक्षेत तथा शिष्यानीक्षेत् कुलगुणादिभिः।

न नियोज्याश्च वः शिष्या अनियोगे महाभये ॥ ४७ ॥  
यथामति यथापाठं तथा विद्या फलिष्यति।  
सर्वस्तरतु दुर्गाणि सर्वो भद्राणि पश्यतु ॥ ४८ ॥

श्रावयेच्चतुरो वर्णान् कृत्वा ब्राह्मणमग्रतः।  
वेदस्याध्ययनं होदं तच्च कार्यं महत् स्मृतम् ॥ ४९ ॥

स्तुत्यर्थमिह देवानां वेदाः सृष्टाः स्वयम्भुवा।  
यो निर्वदेत सम्मोहाद् ब्राह्मणं वेदपारगम् ॥ ५० ॥  
सोऽभिध्यानाद् ब्राह्मणस्य पराभूयादसंशयम् ।

यश्चाधर्मेण विब्रूयाद् यश्चाधर्मेण मृच्छति ॥ ५१ ॥  
तयोरन्यतरः प्रैति विद्वेषं चाधिगच्छति।

एतद् वः सर्वमाख्यातं स्वाध्यायस्य विधिं प्रति।  
उपकुर्याच्च शिष्याणामेतच्च हृदि वो भवेत् ॥ ५२ ॥