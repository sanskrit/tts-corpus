+++
title_full = "174 शोकाकुल चित्तकी शान्तिके लिये राजा सेनजित् और ब्राह्मणके संवादका वर्णन"
title = "१७४ ब्राह्मणसेनजित्संवादकथने"

+++


धर्माः पितामहेनोक्ता राजधर्माश्रिताः शुभाः।  
धर्ममाश्रमिणां श्रेष्ठं वक्तुमर्हसि पार्थिव ॥ १ ॥

सर्वत्र विहितो धर्मः स्वर्ग्यः सत्यफलं तपः।  
बहुद्वारस्य धर्मस्य नेहास्ति विफला क्रिया ॥ २ ॥

यस्मिन् यस्मिंस्तु विषये यो यो याति विनिश्चयम्।  
स तमेवाभिजानाति नान्यं भरतसत्तम ॥ ३ ॥

यथा यथा च पर्येति लोकतन्त्रमसारवत्।  
तथा तथा विरागोऽत्र जायते नात्र संशयः ॥ ४ ॥

एवं व्यवसिते लोके बहुदोषे युधिष्ठिर।  
आत्ममोक्षनिमित्तं वै यतेत मतिमान् नरः ॥ ५ ॥

नष्टे धने वा दारे वा पुत्रे पितरि वा मृते।  
यया बुद्ध्या नुदेच्छोकं तन्मे ब्रूहि पितामह ॥ ६ ॥

नष्टे धने वा दारे वा पुत्रे पितरि वा मृते।  
अहो दुःखमिति ध्यायन् शोकस्यापचितिं चरेत् ॥ ७ ॥

अत्राप्युदाहरन्तीममितिहासं पुरातनम् ।  
यथा सेनजितं विप्रः कश्चिदेत्याब्रवीत् सुहृत् ॥ ८ ॥

पुत्रशोकाभिसंतप्तं राजानं शोकविह्वलम् ।  
विषण्णमनसं दृष्ट्‌वा विप्रो वचनमब्रवीत् ॥ ९ ॥

किं नु मुह्यसि मूढस्त्वं शोच्यः किमनुशोचसि।  
यदा त्वामपि शोचन्तः शोच्या यास्यन्ति तां गतिम् ॥ १० ॥

त्वं चैवाहं च ये चान्ये त्वामुपासन्ति पार्थिव।  
सर्वे तत्र गमिष्यामो यत एवागता वयम् ॥ ११ ॥

का बुद्धिः किं तपो विप्र कः समाधिस्तपोधन।  
किं ज्ञानं किं श्रुतं चैव यत् प्राप्य न विषीदसि॥१२॥

(हृष्यन्तमवसीदन्तं सुखदुःखविपर्यये ।  
आत्मानमनुशोचामि ममैष हृदि संस्थितः॥)

पश्य भूतानि दुःखेन व्यतिषिक्तानि सर्वशः।  
उत्तमाधममध्यानि तेषु तेष्विह कर्मसु ॥ १३ ॥

(अहमेको न मे कश्चिन्नाहमन्यस्य कस्यचित्।  
न तं पश्यामि यस्याहं तं न पश्यामि यो मम॥)

आत्मापि चायं न मम सर्वा वा पृथिवी मम।  
यथा मम तथाऽन्येषामिति चिन्त्य न मे व्यथा।  
एतां बुद्धिमहं प्राप्य न प्रहृष्ये न च व्यथे॥१४॥

यथा काष्ठं च काष्ठं च समेयातां महोदधौ।  
समेत्य च व्यपेयातां तद्वद्‌भूतसमागमः ॥ १५ ॥

एवं पुत्राश्च पौत्राश्च ज्ञातयो बान्धवास्तथा।  
तेषां स्नेहो न कर्तव्यो विप्रयोगो ध्रुवो हि तैः॥१६॥

अदर्शनादापतितः पुनश्चादर्शनं गतः ।  
न त्वासौ वेद न त्वं तं कः सन् किमनुशोचसि॥१७॥

तृष्णार्तिप्रभवं दुःखं दुःखार्तिप्रभवं सुखम्।  
सुखात् संजायते दुःखं दुःखमेवं पुनःपुनः ॥ १८ ॥

सुखस्यानन्तरं दुःखं दुःखस्यानन्तरं सुखम्।  
सुखदुःखे मनुष्याणां चक्रवत् परिवर्ततः ॥ १९ ॥

सुखात् त्वं दुःखमापन्नः पुनरापत्स्यसे सुखम्।  
न नित्यं लभते दुःखं न नित्यं लभते सुखम्॥२०॥

शरीरमेवायतनं सुखस्य  
दुःखस्य चाप्यायतनं शरीरम् ।  
यद्यच्छरीरेण करोति कर्म  
तेनैव देही समुपाश्नुते तत् ॥ २१ ॥

जीवितं च शरीरेण जात्यैव सह जायते।  
उभे सह विवर्तेते उभे सह विनश्यतः ॥ २२ ॥

स्नेहपाशैर्बहुविधैराविष्टविषया जनाः ।  
अकृतार्थाश्च सीदन्ते जलैः सैकतसेतवः ॥ २३ ॥

स्नेहेन तिलवत् सर्वं सर्गचक्रे निपीड्यते।  
तिलपीडैरिवाक्रम्य क्लेशैरज्ञानसम्भवैः ॥ २४ ॥

संचिनोत्यशुभं कर्म कलत्रापेक्षया नरः।  
एकः क्लेशानवाप्नोति परत्रेह च मानवः ॥ २५ ॥

पुत्रदारकुटुम्बेषु प्रसक्ताः सर्वमानवाः ।  
शोकपङ्कार्णवे मरना जीर्णा वनगजा इव ॥ २६ ॥

पुत्रनाशे वित्तनाशे ज्ञातिसम्बन्धिनामपि ।  
प्राप्यते सुमहद् दुखं दावाग्निप्रतिमं विभो।  
दैवायत्तमिदं सर्वं सुखदुःखे भवाभवौ ॥ २७ ॥

असुहृत् ससुहृच्चापि सशत्रुर्मित्रवानपि ।  
सप्रज्ञः प्रज्ञया हीनो दैवेन लभते सुखम् ॥ २८ ॥

नालं सुखाय सुहृदो नालं दुःखाय शत्रवः।  
न च प्रज्ञालमर्थानां न सुखानामलं धनम् ॥ २९ ॥

न बुद्धिर्धनलाभाय न जाड्यबमसमृद्धये।  
लोकपर्यायवृत्तान्तं प्राज्ञो जानाति नेतरः ॥ ३० ॥

बुद्धिमन्तं च शूरं च मूढं भीरुं जडं कविम्।  
दुर्बलं बलवन्तं च भागिनं भजते सुखम् ॥ ३१ ॥

धेनुर्वत्सस्य गोपस्य स्वामिनस्तस्करस्य च।  
पयः पिबति यस्तस्या धेनुस्तस्येति निश्चयः ॥ ३२ ॥

ये च मूढतमा लोके ये च बुद्धेः परं गताः।  
ते नराः सुखमेधन्ते क्लिश्यत्यन्तरितो जनः ॥ ३३ ॥

अन्त्येषु रेमिरे धीरा न ते मध्येषु रेमिरे।  
अन्त्यप्राप्तिं सुखामाहुर्दुःखमन्तरमन्त्ययोः ॥ ३४ ॥

(सुखं स्वपिति दुर्मेधाः स्वानि कर्माण्यचिन्तयन्।  
अविज्ञानेन महता कम्बलेनेव संवृतः॥)

ये च बुद्धिसुखं प्राप्ता द्वन्द्वातीता विमत्सराः।  
तान् नैवार्था न चानर्था व्यथयन्ति कदाचन ॥ ३५ ॥

अथ ये बुद्धिमप्राप्ता व्यतिक्रान्ताश्च मूढताम्।  
तेऽतिवेलं प्रहृष्यन्ति संतापमुपयान्ति च ॥ ३६ ॥

नित्यं प्रमुदिता मूढा दिवि देवगणा इव।  
अवलेपेन महता परिभूत्या विचेतसः ॥ ३७ ॥

सुखं दुःखान्तमालस्यं दुःखं दाक्ष्यं सुखोदयम्।  
भूतिस्त्वेवं श्रिया सार्धं दक्षे वसति नालसे ॥ ३८ ॥

सुखं वा यदि वा दुःखं प्रियं वा यदि वाप्रियम्।  
प्राप्तं प्राप्तमुपासीत हृदयेनापराजितः ॥ ३९ ॥

शोकस्थानसहस्राणि भयस्थानशतानि च ।  
दिवसे दिवसे मूढमाविशन्ति न पण्डितम् ॥ ४० ॥

बुद्धिमन्तं कृतप्रज्ञं शुश्रूषुमनसूयकम् ।  
दान्तं जितेन्द्रियं चापि शोको न स्पृशते नरम् ॥ ४१ ॥

एतां बुद्धिं समास्थाय गुप्तचित्तश्चरेद् बुधः।  
उदयास्तमयज्ञं हि न शोकः स्प्रष्टुमर्हति ॥ ४२ ॥

यन्निमित्तं भवेच्छोकस्तापो वा दुःखमेव च।  
आयासो वा यतो मूलमेकाङ्गमपि तत् त्यजेत् ॥ ४३ ॥

किंचिदेव ममत्वेन यदा भवति कल्पितम्।  
तदेव परितापार्थं सर्वं सम्पद्यते तथा ॥ ४४ ॥

यद् यत् यजति कामानां तत् सुखस्याभिपूर्यते।  
कामानुसारी पुरुषः कामाननुविनश्यति ॥ ४५ ॥

यच्च कामसुखं लोके यच्च दिव्यं महत् सुखम्।  
तृष्णाक्षयसुखस्यैते नार्हतः षोडशीं कलाम् ॥ ४६ ॥

पूर्वदेहकृतं कर्म शुभं वा यदि वाशुभम्।  
प्राज्ञं मूढं तथा शूरं भजते यादृशं कृतम् ॥ ४७ ॥

एवमेव किलैतानि प्रियाण्येवाप्रियाणि च।  
जीवेषु परिवर्तने दुःखानि च सुखानि च ॥ ४८ ॥

एतां बुद्धिं समास्थाय सुखमास्ते गुणान्वितः।  
सर्वान् कामान्‌ जुगुप्सेत कामान्‌ कुर्वीत पृष्ठतः ॥ ४९ ॥

वृत्त एष हृदि प्रौढो मृत्युरेष मनोभवः।  
क्रोधो नाम शरीरस्थो देहिनां प्रोच्यते बुधैः ॥ ५० ॥

यदा संहरते कामान् कूर्मोऽङ्गानीव सर्वशः।  
तदाऽऽत्मज्योतिरात्मायमात्मन्येव प्रपश्यति ॥ ५१ ॥

न बिभेति यदा चायं यदा चास्मान्न बिभ्यति।  
यदा नेच्छति न द्वेष्टि ब्रह्म सम्पद्यते तदा ॥ ५२ ॥

उभे सत्यानृते त्यक्त्वा शोकानन्दौ भयाभये।  
प्रियाप्रिये परित्यज्य प्रशान्तात्मा भविष्यति ॥ ५३ ॥

यदा न कुरुते धीरः सर्वभूतेषु पापकम्।  
कर्मणा मनसा वाचा ब्रह्म सम्पद्यते तदा ॥ ५४ ॥

या दुस्त्यजा दुर्मतिभिर्या न जीर्यति जीर्यतः।  
योऽसौ प्राणान्तिको रोगस्तां तृष्णां त्यजतः सुखम् ॥ ५५ ॥

अत्र पिङ्गलया गीता गाथाः श्रूयन्ति पार्थिव।  
यथा सा कृच्छ्रकालेऽपि लेभे धर्मं सनातनम् ॥ ५६ ॥

संकेते पिङ्गला वेश्या कान्तेनासीद् विनाकृता।  
अथ कृच्छ्रगता शान्ता बुद्धिमास्थापयत् तदा ॥ ५७ ॥

उन्मत्ताहमनुन्मत्तं कान्तमन्ववसं चिरम् ।  
अन्तिके रमणं सन्तं नैनमध्यगमं पुरा ॥ ५८ ॥

एकस्थूणं नवद्वारमपिधास्याम्यगारकम् ।  
का हि कान्तमिहायान्तमयं कान्तेति मंस्यते ॥ ५९ ॥

अकामां कामरूपेण धूर्ता नरकरूपिणः।  
न पुनर्वञ्चयिष्यन्ति प्रतिबुद्धास्मि जागृमि ॥ ६० ॥

अनर्थो हि भवेदर्थो दैवात् पूर्वकृतेन वा।  
सम्बुद्धाहं निराकारा नाहमद्याजितेन्द्रिया ॥ ६१ ॥

सुखं निराशः स्वपिति नैराश्यं परमं सुखम्।  
आशामनाशां कृत्वा हि सुखं स्वपिति पिङ्गला ॥ ६२ ॥

एतैश्चान्यैश्च विप्रस्य हेतुमद्भिः प्रभाषितैः।  
पर्यवस्थापितो राजा सेनजिन्मुमुदे सुखी ॥ ६३ ॥