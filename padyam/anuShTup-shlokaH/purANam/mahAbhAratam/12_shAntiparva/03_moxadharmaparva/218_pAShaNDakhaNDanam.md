+++
title_full = "218 राजा जनकके दरबारमें पंचशिखका आगमन और उनके द्वारा नास्तिक मतोंके निराकरणपूर्वक शरीरसे भिन्न आत्माकी नित्य सत्ताका प्रतिपादन"
title = "२१८ पाषण्डखण्डनम्"

+++


केन वृत्तेन वृत्तज्ञ जनको मिथिलाधिपः।  
जगाम मोक्षं मोक्षज्ञो भोगानुत्सृज्य मानुषान् ॥ १ ॥

अत्राप्युदाहरन्तीममितिहासं पुरातनम् ।  
येन वृत्तेन धर्मज्ञः स जगाम महत्सुखम् ॥ २ ॥

जनको जनदेवस्तु मिथिलायां जनाधिपः।  
और्ध्वदेहिकधर्माणामासीद् युक्तो विचिन्तने ॥ ३ ॥

तस्य स्म शतमाचार्या वसन्ति सततं गृहे।  
दर्शयन्तः पृथग्धर्मान् नानाश्रमनिवासिनः ॥ ४ ॥

स तेषां प्रेत्यभावे च प्रेत्यजातौ विनिश्चये।  
आगमस्थः स भूयिष्ठमात्मतत्त्वे न तुष्यति ॥ ५ ॥

तत्र पञ्चशिखो नाम कापिलेयो महामुनिः।  
परिधावन् महीं कृत्स्नां जगाम मिथिलामथ ॥ ६ ॥

सर्वसंन्यासधर्माणां तत्त्वज्ञानविनिश्चये ।  
सुपर्यवसितार्थश्च निर्द्वन्द्वो नष्टसंशयः ॥ ७ ॥

ऋषीणामाहुरेकं तं यं कामानावृतं नृषु।  
शाश्वतं सुखमत्यन्तमन्विच्छन्तं सुदुर्लभम् ॥ ८ ॥

यमाहुः कपिलं सांख्याः परमर्षिं प्रजापतिम्।  
स मन्ये तेन रूपेण विस्मापयति हि स्वयम् ॥ ९ ॥

आसुरेः प्रथमं शिष्यं यमाहुश्चिरजीविनम्।  
पञ्चस्रोतसि यः सत्रमास्ते वर्षसहस्रिकम् ॥ १० ॥

तं समासीनमागम्य कापिलं मण्डलं महत्।  
पञ्चस्रोतसि निष्णातः पञ्चरात्रविशारदः ॥ ११ ॥  
पञ्चज्ञः पञ्चकृत्पञ्चगुणः पञ्चशिखः स्मृतः।  
पुरुषावस्थमव्यक्तं परमार्थं न्यवेदयत् ॥ १२ ॥

इष्टसत्रेण संसिद्धो भूयश्च तपसाऽऽसुरिः।  
क्षेत्रक्षेत्रज्ञयोर्व्यक्तिं बुबुधे देवदर्शनः ॥ १३ ॥

यत् तदेकाक्षरं ब्रह्म नानारूपं प्रदृश्यते।  
आसुरिर्मण्डले तस्मिन् प्रतिपेदे तदव्ययम् ॥ १४ ॥

तस्य पञ्चशिखः शिष्यो मानुष्या पयसा भृतः।  
ब्राह्मणी कपिला नाम काचिदासीत्‌ कुटुम्बिनी ॥ १५ ॥  
तस्याः पुत्रत्वमागम्य स्त्रियाः स पिबति स्तनौ।  
ततः स कापिलेयत्वं लेभे बुद्धिं च नैष्ठिकीम् ॥ १६ ॥

एतन्मे भगवानाह कापिलेयस्य सम्भवम्।  
तस्य तत् कापिलेयत्वं सर्ववित्त्वमनुत्तमम् ॥ १७ ॥

सामान्यं जनकं ज्ञात्वा धर्मज्ञो ज्ञानमुत्तमम्।  
उपेत्य शतमाचार्यान् मोहयामास हेतुभिः ॥ १८ ॥

जनकस्त्वभिसंरक्तः कापिलेयानुदर्शनात् ।  
उत्सृज्य शतमाचार्यान् पृष्ठतोऽनुजगाम तम् ॥ १९ ॥

तस्मै परमकल्याय प्रणताय च धर्मतः।  
अब्रवीत् परमं मोक्षं यत् तत् सांख्येऽभिधीयते ॥ २० ॥

जातिनिर्वेदमुक्त्वा स कर्मनिर्वेदमब्रवीत् ।  
कर्मनिर्वेदमुक्त्वा च सर्वनिर्वेदमब्रवीत् ॥ २१ ॥

यदर्थं धर्मसंसर्गः कर्मणां च फलोदयः।  
तमनाश्वासिकं मोहं विनाशि चलमध्रुवम् ॥ २२ ॥

दृश्यमाने विनाशे च प्रत्यक्षे लोकसाक्षिके।  
आगमात् परमस्तीति ब्रुवन्नपि पराजितः ॥ २३ ॥

अनात्मा ह्यात्मनो मृत्युः क्लेशो मृत्युर्जरामयः।  
आत्मानं मन्यते मोहात् तदसम्यक् परं मतम् ॥ २४ ॥

अथ चेदेवमप्यस्ति यल्लोके नोपपद्यते।  
अजरोऽयममृत्युश्व राजासौ मन्यते यथा ॥ २५ ॥

अस्ति नास्तीति चाप्येतत् तस्मिन्नसति लक्षणे।  
किमधिष्ठाय तद् ब्रूयाल्लोकयात्राविनिश्चयम् ॥ २६ ॥

प्रत्यक्षं ह्येतयोर्मूलं कृतान्तौतिह्ययोरपि ।  
प्रत्यक्षेणागमो भिन्नः कृतान्तो वा न किञ्चन ॥ २७ ॥

यत्र यत्रानुमानेऽस्मिन् कृतं भावयतोऽपि च।  
नान्यो जीवः शरीरस्य नास्तिकानां मते स्थितः ॥ २८ ॥

रेतो वटकणीकायां घृतपाकाधिवासनम् ।  
जातिः स्मृतिरयस्कान्तः सूर्यकान्तोऽम्बुभक्षणम् ॥ २९ ॥

प्रेतीभूतेऽत्ययश्चैव देवताद्युपयाचनम् ।  
मृते कर्मनिवृत्तिश्च प्रमाणमिति निश्चयः ॥ ३० ॥

नन्वेते हेतवः सन्ति ये केचिन्मूर्तिसंस्थिताः।  
अमूर्तस्य हि मूर्तेन सामान्यं नोपपद्यते ॥ ३१ ॥

अविद्या कर्म तृष्णा च केचिदाहुः पुनर्भवे।  
कारणं लोभमोहौ तु दोषाणां तु निषेवणम् ॥ ३२ ॥

अविद्यां क्षेत्रमाहुर्हि कर्म बीजं तथा कृतम्।  
तृष्णा संजननं स्नेह एष तेषां पुनर्भवः ॥ ३३ ॥

तस्मिन् गूढे च दग्धे च भिन्ने मरणधर्मिणि।  
अन्योऽस्माज्जायते देहस्तमाहुः सत्त्वसंक्षयम् ॥ ३४ ॥

यदा स्वरूपतश्चान्यो जातितः शुभतोऽर्थतः।  
कथमस्मिन् स इत्येवं सर्वं वा स्यादसंहितम् ॥ ३५ ॥

एवं सति च का प्रीतिर्दानविद्यातपोबलैः।  
यदस्याचरितं कर्म सर्वमन्यत् प्रपद्यते ॥ ३६ ॥

अपि ह्ययमिहैवान्यैः प्राक् कृतैर्दुःखितो भवेत्।  
सुखितो दुःखितो वापि दृश्यादृश्यविनिर्णयः ॥ ३७ ॥

तथा हि मुसलैर्हन्युः शरीरं तत् पुनर्भवेत्।  
पृथग्ज्ञानं यदन्यच्च येनैतन्नोपपद्यते ॥ ३८ ॥

ऋतुसंवत्सरौ तिष्यः शीतोष्णेऽथ प्रियाप्रिये।  
यथातीतानि पश्यन्ति तादृशः सत्त्वसंक्षयः ॥ ३९ ॥

जरयाभिपरीतस्य मृत्युना च विनाशिना।  
दुर्बलं दुर्बलं पूर्वं गृहस्येव विनश्यति ॥ ४० ॥

इन्द्रियाणि मनो वायुः शोणितं मांसमस्थि च।  
आनुपूर्व्या विनश्यन्ति स्वं धातुमुपयान्ति च ॥ ४१ ॥

लोकयात्राविघातश्च दानधर्मफलागमे ।  
तदर्थं वेदशब्दाश्च व्यवहाराश्च लौकिकाः ॥ ४२ ॥

इति सम्यङ्‌मनस्येते बहवः सन्ति हेतवः।  
एतदस्तीदमस्तीति न किञ्चित्प्रतिदृश्यते ॥ ४३ ॥

तेषां विमृशतामेव तत् तत्समभिधावताम्।  
क्वचिन्निविशते बुद्धिस्तत्र जीर्यति वृक्षवत् ॥ ४४ ॥

एवमर्थैरनर्थैश्च दुःखिताः सर्वजन्तवः ।  
आगमैरपकृष्यन्ते हस्तिपैर्हस्तिनो यथा ॥ ४५ ॥

अर्थांस्तथात्यन्तसुखावहांश्च  
लिप्सन्त एते बहवो विशुष्काः।  
महत्तरं दुःखमनुप्रपन्ना  
हित्वाऽऽमिषं मृत्युवशं प्रयान्ति ॥ ४६ ॥

विनाशिनो ह्यध्रुवजीवितस्य  
किं बन्धुभिर्भिन्नपरिग्रहैश्च ।  
विहाय यो गच्छति सर्वमेव  
क्षणेन गत्वा न निवर्तते च ॥ ४७ ॥

भूव्योमतोयानलवायवोऽपि  
सदा शरीरं प्रतिपालयन्ति ।  
इतीदमालक्ष्य रतिः कुतो भवेद्  
विनाशिनोऽप्यस्य न शर्म विद्यते ॥ ४८ ॥

इदमनुपधिवाक्यमच्छलं  
परमनिरामयमात्मसाक्षिकम् ।  
नरपतिरभिवीक्ष्य विस्मितः  
पुनरनुयोक्तुमिदं प्रचक्रमे ॥ ४९ ॥