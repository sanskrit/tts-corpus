+++
title_full = "339 श्वेतद्वीपमें नारदजीको भगवान्\u200cका दर्शन, भगवान्\u200cका वासुदेव-संकर्षण आदि अपने व्यूहस्वरूपोंका परिचय कराना और भविष्यमें होनेवाले अवतारोंके कार्योंकी सूचना देना और इस कथाके श्रवण-पठनका माहात्म्य"
title = "३३९ नारायणीये"

+++


एवं स्तुतः स भगवान् गुह्यैस्तथ्यैश्च नामभिः।  
तं मुनिं दर्शयामास नारदं विश्वरूपधृक् ॥ १ ॥

किंचिच्चन्द्राद् विशुद्धात्मा किंचिच्चन्द्राद् विशेषवान्।  
कृशानुवर्णः किंचिच्च किंचिद्धिष्ण्याकृतिः प्रभुः ॥ २ ॥

शुकपत्रनिभः किंचित् किंचित्स्फटिकसंनिभः ।  
नीलाञ्जनचयप्रख्यो जातरूपप्रभः क्वचित् ॥ ३ ॥

प्रवालाङ्कुरवर्णश्च श्वेतवर्णस्तथा क्वचित् ।  
क्वचित्‌ सुवर्णवर्णाभो वैदूर्यसदृशः क्वचित् ॥ ४ ॥

नीलवैदूर्यसदृश इन्द्रनीलनिभः क्वचित् ।  
मयूरग्रीववर्णाभो मुक्ताहारनिभः क्वचित् ॥ ५ ॥

एतान् बहुविधान् वर्णान् रूपैर्बिभ्रत्सनातनः।  
सहस्रनयनः श्रीमान् शतशीर्षः सहस्रपात् ॥ ६ ॥  
सहस्रोदरबाहुश्च अव्यक्त इति च क्वचित्।

ओङ्कारमुद्‌गिरन् वक्त्रात् सावित्रीं तदन्वयाम् ॥ ७ ॥  
शेषेभ्यश्चैव वक्त्रेभ्यश्चतुर्वेदान् गिरन् बहुन्।  
आरण्यकं जगौ देवो हरिर्नारायणो वशी ॥ ८ ॥

वेदिं कमण्डलुं शुभ्रान् मणीनुपानहौ कुशान्।  
अजिनं दण्डकाष्ठं च ज्वलितं च हुताशनम् ॥ ९ ॥  
धारयामास देवेशो हस्तैर्यज्ञपतिस्तदा ।

तं प्रसन्नं प्रसन्नात्मा नारदो द्विजसत्तमः ॥ १० ॥  
वाग्यतः प्रणतो भूत्वा ववन्दे परमेश्वरम्।

तमुवाच नतं मूर्ध्ना देवानामादिरव्ययः ॥ ११ ॥

एकतश्च द्वितश्चैव त्रितश्चैव महर्षयः।  
इमं देशमनुप्राप्ता मम दर्शनलालसाः ॥ १२ ॥

न च मां ते ददृशिरे न च द्रक्ष्यति कश्चन।  
ऋते ह्यैकान्तिकश्रेष्ठात् त्वं चैवैकान्तिकोत्तमः ॥ १३ ॥

ममैतास्तनवः श्रेष्ठा जाता धर्मगृहे द्विज।  
तास्त्वं भजस्व सततं साधयस्व यथागतम् ॥ १४ ॥

वृणीष्व च वरं विप्र मत्तस्त्वं यदिहेच्छसि।  
प्रसन्नोऽहं तवाद्येह विश्वमूर्तिरिहाव्ययः ॥ १५ ॥

अद्य मे तपसो देव यमस्य नियमस्य च।  
सद्यः फलमवाप्तं वै दृष्टो यद् भगवान् मया ॥ १६ ॥

वर एष ममात्यन्तं दृष्टस्त्वं यत् सनातनः।  
भगवन् विश्वदृक् सिंहः सर्वमूर्तिर्महान् प्रभुः ॥ १७ ॥

एवं संदर्शयित्वा तु नारदं परमेष्ठिनम्।  
उवाच वचनं भूयो गच्छ नारद मा चिरम् ॥ १८ ॥

इमे ह्यनिन्द्रियाहारा मद्भक्ताश्चन्द्रवर्चसः ।  
एकाग्राश्चिन्तयेयुर्मां नैषां विघ्नो भवेदिति ॥ १९ ॥

सिद्धा ह्येते महाभागाः पुरा ह्येकान्तिनोऽभवन्।  
तमोरजोभिर्निर्मुक्ता मां प्रवेक्ष्यन्त्यसंशयम् ॥ २० ॥

न दृश्यश्चक्षुषा योऽसौ न स्पृश्यः स्पर्शनेन च।  
न घ्रेयश्चैव गन्धेन रसेन च विवर्जितः ॥ २१ ॥  
सत्त्वं रजस्तमश्चैव न गुणास्तं भजन्ति वै।  
यश्च सर्वगतः साक्षी लोकस्यात्मेति कथ्यते ॥ २२ ॥  
भूतग्रामशरीरेषु नश्यत्सु न विनश्यति।  
अजो नित्यः शाश्वतश्च निर्गुणो निष्कलस्तथा ॥ २३ ॥  
द्विर्द्वादशेभ्यस्तत्त्वेभ्यः ख्यातो यः पञ्चविंशकः।  
पुरुषो निष्क्रियश्चैव ज्ञानदृश्यश्च कथ्यते ॥ २४ ॥  
यं प्रविश्य भवन्तीह मुक्ता वै द्विजसत्तमाः।  
स वासुदेवो विज्ञेयः परमात्मा सनातनः ॥ २५ ॥

पश्य देवस्य माहात्म्यं महिमानं च नारद।  
शुभाशुभैः कर्मभिर्यो न लिप्यति कदाचन ॥ २६ ॥

सत्त्वं रजस्तमश्चेति गुणानेतान् प्रचक्षते।  
यत्ते सर्वशरीरेषु तिष्ठन्ति विचरन्ति च ॥ २७ ॥

एतान्‌ गुणांस्तु क्षेत्रज्ञो भुङ्क्ते नैभिः स भुज्यते।  
निर्गुणो गुणभुक् चैव गुणस्रष्टा गुणाधिकः ॥ २८ ॥

जगत्प्रतिष्ठा देवर्षे पृथिव्यप्सु प्रलीयते।  
ज्योतिष्यापः प्रलीयन्ते ज्योतिर्वायौ प्रलीयते ॥ २९ ॥

खे वायुः प्रलयं याति मनस्याकाशमेव च।  
मनो हि परमं भूतं तदव्यक्ते प्रलीयते ॥ ३० ॥

अव्यक्तं पुरुषे ब्रह्मन् निष्क्रिये सम्प्रलीयते।  
नास्ति तस्मात् परतरः पुरुषाद् वै सनातनात् ॥ ३१ ॥

नित्यं हि नास्ति जगति भूतं स्थावरजङ्गमम्।  
ऋते तमेकं पुरुषं वासुदेवं सनातनम् ॥ ३२ ॥

सर्वभूतात्मभूतो हि वासुदेवो महाबलः।  
पृथिवी वायुराकाशमापो ज्योतिश्च पञ्चमम् ॥ ३३ ॥

ते समेता महात्मानः शरीरमिति संज्ञितम्।  
तदा विशति यो ब्रह्मन्नदृश्यो लघुविक्रमः ॥ ३४ ॥

उत्पन्न एव भवति शरीरं चेष्टयन् प्रभुः।  
न विना धातुसंघातं शरीरं भवति क्वचित् ॥ ३५ ॥

न च जीवं विना ब्रह्मन् वायवश्चेष्टयन्त्युत।  
स जीवः परिसंख्यातः शेषः संकर्षणः प्रभुः ॥ ३६ ॥

तस्मात् सनत्कुमारत्वं योऽलभत् स्वेन कर्मणा।  
यस्मिंश्च सर्वभूतानि प्रलयं यान्ति संक्षयम् ॥ ३७ ॥  
स मनः सर्वभूतानां प्रद्युम्नः परिपठ्यते।

तस्मात् प्रसूतो यः कर्ता कारणं कार्यमेव च ॥ ३८ ॥

तस्मात् सर्वं सम्भवति जगत् स्थावरजङ्गमम्।  
सोऽनिरुद्धः स ईशानो व्यक्तः स सर्वकर्मसु ॥ ३९ ॥

यो वासुदेवो भगवान् क्षेत्रज्ञो निर्गुणात्मकः।  
ज्ञेयः स एव राजेन्द्र जीवः संकर्षणः प्रभुः ॥ ४० ॥  
संकर्षणाच्च प्रद्युम्नो मनोभूतः स उच्यते।  
प्रद्युम्नाद् योऽनिरुद्धस्तु सोऽहंकारः स ईश्वरः ॥ ४१ ॥

मत्तः सर्वं सम्भवति जगत् स्थावरजङ्गमम्।  
अक्षरं च क्षरं चैव सच्चासच्चैव नारद ॥ ४२ ॥

मां प्रविश्य भवन्तीह मुक्ता भक्तास्तु ये मम।  
अहं हि पुरुषो ज्ञेयो निष्क्रियः पञ्चविंशकः ॥ ४३ ॥

निर्गुणो निष्कलश्चैव निर्द्वन्द्वो निष्परिग्रहः।  
एतत् त्वया न विज्ञेयं रूपवानिति दृश्यते ॥ ४४ ॥  
इच्छन् मुहूर्तान्नश्येयमीशोऽहं जगतो गुरुः।

माया ह्येषा मया सृष्टा यन्मां पश्यसि नारद ॥ ४५ ॥  
सर्वभूतगुणैर्युक्तं नैवं त्वं ज्ञातुमर्हसि।

मयैतत् कथितं सम्यक् तव मूर्तिचतुष्टयम् ॥ ४६ ॥  
अहं हि जीवसंज्ञातो मयि जीवः समाहितः।  
नैवं ते बुद्धिरत्राभूद् दृष्टो जीवो मयेति वै ॥ ४७ ॥

अहं सर्वत्रगो ब्रह्मन् भूतग्रामान्तरात्मकः।  
भूतग्रामशरीरेषु नश्यत्सु न नशाम्यहम् ॥ ४८ ॥

सिद्धा हि ते महाभागा नरा ह्येकान्तिनोऽभवन्।  
तमोरजोभ्यां निर्मुक्ताः प्रवेक्ष्यन्ति च मां मुने ॥ ४९ ॥

हिरण्यगर्भो लोकादिश्चतुर्वक्त्रोऽनिरुक्तगः ।  
ब्रह्मा सनातनो देवो मम बह्वर्थचिन्तकः ॥ ५० ॥

ललाटाच्चैव मे रुद्रो देवः क्रोधाद् विनिःसृतः।  
पश्यैकादश मे रुद्रान् दक्षिणं पार्श्वमास्थितान् ॥ ५१ ॥

द्वादशैव तथाऽऽदित्यान् वामपार्श्वे समास्थितान्।  
अग्रतश्चैव मे पश्य वसूनष्टौ सुरोत्तमान् ॥ ५२ ॥

नासत्यं चैव दस्रं च भिषजौ पश्य पृष्ठतः।  
सर्वान् प्रजापतीन् पश्य पश्य सप्त ऋषींस्तथा ॥ ५३ ॥  
वेदान् यज्ञांश्च शतशः पश्यामृतमथौषधीः।  
तपांसि नियमांश्चैव यमानपि पृथग्विधान् ॥ ५४ ॥

तथाष्टगुणमैश्वर्यमेकस्थं पश्य मूर्तिमत् ।  
श्रियं लक्ष्मीं च कीर्तिं च पृथिवीं च ककुद्मिनीम्॥५५॥  
वेदानां मातरं पश्य मत्स्थां देवीं सरस्वतीम्।  
ध्रुवं च ज्योतिषां श्रेष्ठं पश्य नारद खेचरम् ॥ ५६ ॥

अम्भोधरान् समुद्रांश्च सरांसि सरितस्तथा।  
मूर्तिमन्तः पितृगणांश्चतुरः पश्य सत्तम ॥ ५७ ॥

त्रींश्चैवेमान्‌ गुणान् पश्य मत्स्थान् मूर्तिविवर्जितान्।  
देवकार्यादपि मुने पितृकार्यं विशिष्यते ॥ ५८ ॥

देवानां च पितॄणां च पिता ह्येकोऽहमादितः।  
अहं हयशिरा भूत्वा समुद्रे पश्चिमोत्तरे ॥ ५९ ॥  
पिबामि सुहुतं हव्यं कव्यं च श्रद्धयान्वितम्।

मया सृष्टः पुरा ब्रह्मा मां यज्ञमयजत् स्वयम् ॥ ६० ॥  
ततस्तस्मिन् वरान् प्रीतो दत्तवानस्म्यनुत्तमान्।

मत्पुत्रत्वं च कल्पादौ लोकाध्यक्षत्वमेव च ॥ ६१ ॥  
अहंकारकृतं चैव नाम पर्यायवाचकम्।  
त्वया कृतां च मर्यादां नातिक्रंस्यति कश्चन ॥ ६२ ॥

त्वं चैव वरदो ब्रह्मन् वरेप्सूनां भविष्यसि।  
सुरासुरगणानां च ऋषीणां च तपोधन ॥ ६३ ॥  
पितॄणां च महाभाग सततं संशितव्रत।  
विविधानां च भूतानां त्वमुपास्यो भविष्यसि ॥ ६४ ॥

प्रादुर्भावगतश्चाहं सुरकार्येषु नित्यदा ।  
अनुशास्यस्त्वया ब्रह्मन् नियोज्यश्च सुतो यथा ॥ ६५ ॥

एतांश्चान्यांश्च रुचिरान् ब्रह्मणेऽमिततेजसे ।  
अहं दत्त्वा वरान् प्रीतो निवृत्तिपरमोऽभवम् ॥ ६६ ॥

निर्वाणं सर्वधर्माणां निवृत्तिः परमा स्मृता।  
तस्मान्निवृत्तिमापन्नश्चरेत् सर्वाङ्गनिर्वृतः ॥ ६७ ॥

विद्यासहायवन्तं च आदित्यस्थं समाहितम्।  
कपिलं प्राहुराचार्याः सांख्यनिश्चितनिश्चयाः ॥ ६८ ॥

हिरण्यगर्भो भगवानेष च्छन्दसि सुष्टुतः।  
सोऽहं योगरतिर्ब्रह्मन् योगशास्त्रेषु शब्दितः ॥ ६९ ॥

एषोऽहं व्यक्तिमागत्य तिष्ठामि दिवि शाश्वतः।  
ततो युगसहस्रान्ते संहरिष्ये जगत् पुनः ॥ ७० ॥

कृत्वाऽऽत्मस्थानि भूतानि स्थावराणि चराणि च।  
एकाकी विद्यया सार्धं विहरिष्ये जगत् पुनः ॥ ७१ ॥

ततो भूयो जगत् सर्वं करिष्यामीह विद्यया।  
अस्मिन् मूर्तिश्चतुर्थी या सासृजच्छेषमव्ययम् ॥ ७२ ॥

स हि संकर्षणः प्रोक्तः प्रद्युम्नं सोऽप्यजीजनत्।  
प्रद्युम्नादनिरुद्धोऽहं सर्गो मम पुनः पुनः ॥ ७३ ॥

अनिरुद्धात् तथा ब्रह्मा तन्नाभिकमलोद्भवः।  
ब्रह्मणः सर्वभूतानि चराणि स्थावराणि च ॥ ७४ ॥

एतां सृष्टिं विजानीहि कल्पादिषु पुनः पुनः।  
यथा सूर्यस्य गगनादुदयास्तमने इह ॥ ७५ ॥

नष्टे पुनर्बलात् काल आनयत्यमितद्युतिः।  
तथा बलादहं पृथ्वीं सर्वभूतहिताय वै ॥ ७६ ॥

नारदस्त्वथ पप्रच्छ भगवन्तं जनार्दनम्।  
केषु केषु च भावेषु त्वं द्रष्टव्यो महाप्रभो॥

शृणु नारद तत्त्वेन प्रादुर्भावान् महामुने।  
मत्स्यः कूर्मो वराहश्च नरसिंहश्च वामनः॥  
रामो रामश्च रामश्च कृष्णः कल्की च ते दश।

पूर्वं मीनो भविष्यामि स्थापयिष्याम्यहं प्रजाः॥  
लोकान् वेदान् धरिष्यामि मज्जमानान् महार्णवे।

द्वितीयं कूर्मरूपं मे हेमकूटनिभं सुत॥  
मन्दरं धारयिष्यामि अमृतार्थे द्विजोत्तम।

मग्नां महार्णवे घोरे भाराक्रान्तामिमं पुनः॥)  
सत्त्वैराक्रान्तसर्वाङ्गां नष्टां सागरमेखलाम् ।  
आनयिष्यामि स्वस्थानं वाराहं रूपमास्थितः ॥ ७७ ॥  
हिरण्याक्षं वधिष्यामि दैतेयं बलगर्वितम्।

नारसिंहं वपुः कृत्वा हिरण्यकशिपुं पुनः ॥ ७८ ॥  
सुरकार्ये हनिष्यामि यज्ञघ्नं दितिनन्दनम्।

विरोचनस्य बलवान् बलिः पुत्रो महासुरः ॥ ७९ ॥  
अवध्यः सर्वलोकानां सदेवासुररक्षसाम् ।  
भविष्यति स शक्रं वा स्वराज्याच्च्यावयिष्यति ॥ ८० ॥

त्रैलोक्येऽपहृते तेन विमुखे च शचीपतौ।  
अदित्यां द्वादशादित्यः सम्भविष्यामि कश्यपात् ॥ ८१ ॥

(जटी गत्वा यज्ञसदः स्तूयमानो द्विजोत्तम।  
यज्ञस्तवं करिष्यामि श्रुत्वा प्रीतो भवेद् बलिः॥

किमिच्छसि वटो ब्रूहीत्युक्तो याचे महद् वरम्।  
दीयतां त्रिपदीमात्रमिति याचे महासुरम्॥

स दद्यान्मयि सम्प्रीतः प्रतिषिद्धश्च मन्त्रिभिः।  
यावज्जलं हस्तगतं त्रिभिर्विक्रमणैर्वृतम् ॥)  
ततो राज्यं प्रदास्यामि शक्रायामिततेजसे।  
देवताः स्थापयिष्यामि स्वस्वस्थानेषु नारद ॥ ८२ ॥

बलिं चैव करिष्यामि पातालतलवासिनम्।  
दानवं च बलिं श्रेष्ठमवध्यं सर्वदैवतैः ॥ ८३ ॥

त्रेतायुगे भविष्यामि रामो भृगुकुलोद्वहः।  
क्षत्रं चोत्सादयिष्यामि समृद्धबलवाहनम् ॥ ८४ ॥

संध्यांशे समनुप्राप्ते त्रेताया द्वापरस्य च।  
अहं दाशरथी रामो भविष्यामि जगत्पतिः ॥ ८५ ॥

त्रितोपघाताद् वैरूप्यमेकतोऽथ द्वितस्तथा ।  
प्राप्स्येते वानरत्वं हि प्रजापतिसुतावृषी ॥ ८६ ॥

तयोर्ये त्वन्वये जाता भविष्यन्ति वनौकसः।  
महाबला महावीर्याः शक्रतुल्यपराक्रमाः ॥ ८७ ॥

ते सहाया भविष्यन्ति सुरकार्ये मम द्विज।  
ततो रक्षःपतिं घोरं पुलस्त्यकुलपांसनम् ॥ ८८ ॥  
हरिष्ये रावणं रौद्रं सगणं लोककण्टकम्।

द्वापरस्य कलेश्चैव संधौ पार्यवसानिके ॥ ८९ ॥  
प्रादुर्भावः कंसहेतोर्मथुरायां भविष्यति ।

(कंसं केशिं तथा कालमरिष्टं च महासुरम्।  
चाणूरं च महावीर्यं मुष्टिकं च महाबलम्॥  
प्रलम्बं धेनुकं चैव अरिष्टं वृषरूपिणम्।  
कालीयं च वशे कृत्वा यमुनाया महाह्रदे॥  
गोकुले तु ततः पश्चाद् गवार्थे तु महागिरिम्।  
सप्तरात्रं धरिष्यामि वर्षमाणे तु वासवे॥  
अपक्रान्ते ततो वर्षे गिरिमूर्धन्यवस्थितः।  
इन्द्रेण सह संवादं करिष्यामि तदा द्विज॥)

तत्राहं दानवान् हत्वा सुबहून् देवकण्टकान् ॥ ९० ॥  
कुशस्थलीं करिष्यामि निवेशं द्वारकां पुरीम्।

वसानस्तत्र वै पुर्यामदितेर्विप्रियंकरम् ॥ ९१ ॥  
हनिष्ये नरकं भौमं मुरं पीठं च दानवम्।  
प्राग्ज्योतिषं पुरं रम्यं नानाधनसमन्वितम् ॥ ९२ ॥  
कुशस्थलीं नयिष्यामि हत्वा वै दानवोत्तमम्।

(कृकलासं नृगं चैव मोचयिष्ये ह वै पुनः॥  
तत्र पौत्रनिमित्तेन गत्वा वै शोणितं पुरम्।  
बाणस्य च पुरं गत्वा करिष्ये कदनं महत्॥)

महेश्वरमहासेनौ बाणप्रियहितैषिणौ ॥ ९३ ॥  
पराजेष्याम्यथोद्युक्तौ देवौ लोकनमस्कृतौ ।

ततः सुतं बलेर्जित्वा बाणं बाहुसहस्रिणम् ॥ ९४ ॥  
विनाशयिष्यामि ततः सर्वान् सौभनिवासिनः।

यः कालयवनः ख्यातो गर्गतेजोऽभिसंवृतः ॥ ९५ ॥  
भविष्यति वधस्तस्य मत्त एव द्विजोत्तम।

जरासंधश्च बलवान् सर्वराजविरोधनः ॥ ९६ ॥  
भविष्यत्यसुरः स्फीतो भूमिपालो गिरिव्रजे।  
मम बुद्धिपरिस्पन्दाद् वधस्तस्य भविष्यति ॥ ९७ ॥

शिशुपालं वधिष्यामि यज्ञे धर्मसुतस्य वै।  
समागतेषु बलिषु पृथिव्यां सर्वराजसु ॥ ९८ ॥

वासविः सुसहायो वै मम त्वेको भविष्यति।  
युधिष्ठिरं स्थापयिष्ये स्वराज्ये भ्रातृभिः सह ॥ ९९ ॥

एवं लोका वदिष्यन्ति नरनारायणावृषी।  
उद्युक्तौ दहतः क्षत्रं लोककार्यार्थमीश्वरौ ॥ १०० ॥

कृत्वा भारावतरणं वसुधाया यथेप्सितम्।  
सर्वसात्वतमुख्यानां द्वारकायाश्च सत्तम ॥ १०१ ॥  
करिष्ये प्रलयं घोरमात्मज्ञातिविनाशनम् ।

कर्माण्यपरिमेयाणि चतुर्मूर्तिधरो ह्यहम् ॥ १०२ ॥  
कृत्वा लोकान्‌ गमिष्यामि स्वानहं ब्रह्मसत्कृतान्।

हंसः कूर्मश्च मत्स्यश्च प्रादुर्भावा द्विजोत्तम ॥ १०३ ॥  
वराहो नरसिंहश्च वामनो राम एव च।  
रामो दाशरथिश्चैव सात्वतः कल्किरेव च ॥ १०४ ॥

यदा वेदश्रुतिर्नष्टा मया प्रत्याहृता पुनः।  
सवेदाः सश्रुतीकाश्च कृताः पूर्वं कृते युगे ॥ १०५ ॥

अतिक्रान्ताः पुराणेषु श्रुतास्ते यदि वा क्वचित्।  
अतिक्रान्ताश्च बहवः प्रादुर्भावा ममोत्तमाः ॥ १०६ ॥

लोककार्याणि कृत्वा च पुनः स्वां प्रकृतिं गताः।  
न ह्येतद् ब्रह्मणा प्राप्तमीदृशं मम दर्शनम् ॥ १०७ ॥  
यत् त्वया प्राप्तमद्येह एकान्तगतबुद्धिना।

एतत् ते सर्वमाख्यातं ब्रह्मन् भक्तिमतो मया ॥ १०८ ॥  
पुराणं च भविष्यं च सरहस्यं च सत्तम।

एवं स भगवान् देवो विश्वमूर्तिधरोऽव्ययः ॥ १०९ ॥  
एतावदुक्त्वा वचनं तत्रैवान्तर्दधे पुनः।

नारदोऽपि महातेजाः प्राप्यानुग्रहमीप्सितम् ॥ ११० ॥  
नरनारायणौ द्रष्टुं बदर्याश्रममाद्रवत् ।

इदं महोपनिषदं चतुर्वेदसमन्वितम् ॥ १११ ॥  
सांख्ययोगकृतं तेन पञ्चरात्रानुशब्दितम् ।  
नारायणमुखोद्‌गीतं नारदोऽश्रावयत् पुनः ॥ ११२ ॥  
ब्रह्मणः सदने तात यथादृष्टं यथाश्रुतम्।

एतदाश्चर्यभूतं हि माहात्म्यं तस्य धीमतः ॥ ११३ ॥  
किं वै ब्रह्मा न जानीते यतः शुश्राव नारदात्।

पितामहोऽपि भगवांस्तस्माद् देवादनन्तरः ॥ ११४ ॥  
कथं स न विजानीयात् प्रभावममितौजसः।

महाकल्पसहस्राणि महाकल्पशतानि च ॥ ११५ ॥  
समतीतानि राजेन्द्र सर्गाश्च प्रलयाश्च ह।  
सर्गस्यादौ स्मृतो ब्रह्मा प्रजासर्गकरः प्रभुः ॥ ११६ ॥

जानाति देवप्रवरं भूयश्चातोऽधिकं नृप।  
परमात्मानमीशानमात्मनः प्रभवं तथा ॥ ११७ ॥

ये त्वन्ये ब्रह्मसदने सिद्धसंघाः समागताः।  
तेभ्यस्तच्छ्रावयामास पुराणं वेदसम्मितम् ॥ ११८ ॥

तेषां सकाशात्‌ सूर्यस्तु श्रुत्वा वै भावितात्मनाम्।  
आत्मानुगामिनां राजन् श्रावयामास वै ततः ॥ ११९ ॥  
षट् षष्टिर्हि सहस्राणि ऋषीणां भावितात्मनाम्।  
सूर्यस्य तपतो लोकान् निर्मिता ये पुरः सराः ॥ १२० ॥  
तेषामकथयत् सूर्यः सर्वेषां भावितात्मनाम्।

सूर्यानुगामिभिस्तात ऋषिभिस्तैर्महात्मभिः ॥ १२१ ॥  
मेरौ समागता देवाः श्राविताश्चेदमुत्तमम्।

देवानां तु सकाशाद् वै ततः श्रुत्वासितो द्विजः ॥ १२२ ॥  
श्रावयामास राजेन्द्र पितॄणां मुनिसत्तमः।

(एवं परम्पराख्यातमिदं शान्तनुमाश्रितम् ।)  
मम चापि पिता तात कथयामास शान्तनुः ॥ १२३ ॥

ततो मयापि श्रुत्वा च कीर्तितं तव भारत।  
सुरैर्वा मुनिभिर्वापि पुराणं यैरिदं श्रुतम् ॥ १२४ ॥  
सर्वे ते परमात्मानं पूजयन्ते समन्ततः।

इदमाख्यानमार्षेयं पारम्पर्यागतं नृप ॥ १२५ ॥  
नावासुदेवभक्ताय त्वया देयं कथंचन।

(आख्यानमुत्तमं चेदं श्रावयेद् यः सदा नृप।  
तदैव मनुजो भक्तः शुचिर्भूत्वा समाहितः॥  
प्राप्नुयादचिराद् राजन् विप्णुलोकं सनातनम्।)

मत्तोऽन्यानि च ते राजन्नुपाख्यानशतानि वै ॥ १२६ ॥  
यानि श्रुतानि सर्वाणि तेषां सारोऽयमुद्धृतः।

सुरासुरैर्यथा राजन् निर्मथ्यामृतमुद्‌धृतम् ॥ १२७ ॥  
एवमेतत् पुरा विप्रैः कथामृतमिहोद्‌धृतम्।

यश्चेदं पठते नित्यं यश्चेदं शृणुयान्नरः ॥ १२८ ॥  
एकान्तभावोपगत एकान्तेषु समाहितः ।  
प्राप्य श्वेतं महाद्वीपं भूत्वा चन्द्रप्रभो नरः ॥ १२९ ॥  
स सहस्रार्चिषं देवं प्रविशेन्नात्र संशयः।

मुच्येदार्तस्तथा रोगाच्छ्रुत्वेमामादितः कथाम् ॥ १३० ॥  
जिज्ञासुर्लभते कामान् भक्तो भक्तगतिं व्रजेत्।

त्वयापि सततं राजन्नभ्यर्च्यः पुरुषोत्तमः ॥ १३१ ॥  
स हि माता पिता चैव कृत्स्नस्य जगतो गुरुः।

ब्रह्मण्यदेवो भगवान् प्रीयतां ते सनातनः ॥ १३२ ॥  
युधिष्ठिर महाबाहो महाबुद्धिर्जनार्दनः ।

श्रुत्वैतदाख्यानवरं धर्मराड् जनमेजय ॥ १३३ ॥  
भ्रातरश्चास्य ते सर्वे नारायणपराऽभवन्।

जितं भगवता तेन पुरुषेणेति भारत ॥ १३४ ॥  
नित्यं जप्यपरा भूत्वा सरस्वतीमुदीरयन्।

यो ह्यस्माकं गुरुश्रेष्ठः कृष्णद्वैपायनो मुनिः ॥ १३५ ॥  
जगौ परमकं जप्यं नारायणमुदीरयन्।

गत्वान्तरिक्षात् सततं क्षीरोदममृताशयम् ॥ १३६ ॥  
पूजयित्वा च देवेशं पुनरायात् स्वमाश्रमम्।

एतत् ते सर्वमाख्यातं नारदोक्तं मयेरितम् ॥ १३७ ॥  
पारम्पर्यागतं ह्येतत् पित्रा मे कथितं पुरा।

एतत् ते सर्वमाख्यातं वैशम्पायन कीर्तितम् ॥ १३८ ॥  
जनमेजयेन तच्छ्रुत्वा कृतं सम्यग् यथाविधि।  
यूयं हि तप्ततपसः सर्वे च चरितव्रताः ॥ १३९ ॥

सर्वे वेदविदो मुख्या नैमिषारण्यवासिनः।  
शौनकस्य महासत्रं प्राप्ताः सर्वे द्विजोत्तमाः ॥ १४० ॥

यजध्वं सुहुतैर्यज्ञैः शाश्वतं परमेश्वरम्।  
पारम्पर्यागतं ह्येतत् पित्रा मे कथितं पुरा ॥ १४१ ॥