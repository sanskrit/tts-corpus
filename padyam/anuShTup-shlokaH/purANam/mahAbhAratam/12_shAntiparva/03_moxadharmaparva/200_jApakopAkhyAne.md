+++
title_full = "200 जापक ब्राह्मण और राजा इक्ष्वाकुकी उत्तम गतिका वर्णन तथा जापकको मिलनेवाले फलकी उत्कृष्टता"
title = "२०० जापकोपाख्याने"

+++


किमुत्तरं तदा तौ स्म चक्रतुस्तस्य भाषिते।  
ब्राह्मणो वाथवा राजा तन्मे ब्रूहि पितामह ॥ १ ॥

अथवा तौ गतौ तत्र यदेतत् कीर्तितं त्वया।  
संवादो वा तयोः कोऽभूत् किं वा तौ तत्र चक्रतुः॥२॥

तथेत्येवं प्रतिश्रुत्य धर्मं सम्पूज्य च प्रभो।  
यमं कालं च मृत्युं च स्वर्गं सम्पूज्य चार्हतः॥३॥  
पूर्वं ये चापरे तत्र समेता ब्राह्मणर्षभाः।  
सर्वान् सम्पूज्य शिरसा राजानं सोऽब्रवीद् द्विजः ॥ ४ ॥

फलेनानेन संयुक्तो राजर्षे गच्छ मुख्यताम्।  
भवता चाभ्यनुज्ञातो जपेयं भूय एव ह ॥ ५ ॥

वरश्च मम पूर्वं हि दत्तो देव्या महाबल।  
श्रद्धा ते जपतो नित्यं भवत्विति विशाम्पते ॥ ६ ॥

यद्येवमफला सिद्धिः श्रद्धा च जपितुं तव।  
गच्छ विप्र मया सार्धं जापकं फलमाप्नुहि ॥ ७ ॥

कृतः प्रयत्नः सुमहान् सर्वेषां संनिधाविह।  
सह तुल्यफलावावं गच्छावो यत्र नौ गतिः ॥ ८ ॥

व्यवसायं तयोस्तत्र विदित्वा त्रिदशेश्वरः।  
सह देवैरुपययौ लोकपालैस्तथैव च ॥ ९ ॥  
साध्याश्च विश्वे मरुतो वाद्यानि सुमहान्ति च।  
नद्यः शैलाः समुद्राश्च तीर्थानि विविधानि च ॥ १० ॥  
तपांसि संयोगविधिर्वेदाः स्तोभाः सरस्वती।  
नारदः पर्वतश्चैव विश्वावसुर्हहाहुहूः ॥ ११ ॥  
गन्धर्वश्चित्रसेनश्च परिवारगणैर्युतः ।  
नागाः सिद्धाश्च मुनयो देवदेवः प्रजापतिः ॥ १२ ॥  
विष्णुः सहस्रशीर्षश्च देवोऽचिन्त्यः समागमत्।  
अवाद्यन्तान्तरिक्षे च भेर्यस्तूर्याणि वा विभो ॥ १३ ॥

पुष्पवर्षाणि दिव्यानि तत्र तेषां महात्मनाम्।  
ननृतुश्चाप्सरः संघास्तत्र तत्र समन्ततः ॥ १४ ॥

अथ स्वर्गस्तथा रूपी ब्राह्मणं वाक्यमब्रवीत्।  
संसिद्धस्त्वं महाभाग त्वं च सिद्धस्तथा नृप ॥ १५ ॥

अथ तौ सहितौ राजन्नन्योन्यविधिना ततः।  
विषयप्रतिसंहारमुभावेव प्रचक्रतुः ॥ १६ ॥

प्राणापानौ तथोदानं समानं व्यानमेव च।  
एवं तौ मनसि स्थाप्य दधतुः प्राणयोर्मनः ॥ १७ ॥  
उपस्थितकृतौ तौ च नासिकाग्रमधो भ्रुवोः।  
भ्रुकुट्या चैव मनसा शनैर्धारयतस्तदा ॥ १८ ॥

निश्चेष्टाभ्यां शरीराभ्यां स्थिरदृष्टी समाहितौ।  
जितात्मानौ तथाऽऽधाय मूर्धन्यात्मानमेव च ॥ १९ ॥

तालुदेशमथोद्दाल्य ब्राह्मणस्य महात्मनः ।  
ज्योतिर्ज्वाला सुमहती जगाम त्रिदिवं तदा ॥ २० ॥

हाहाकारस्तथा दिक्षु सर्वेषां सुमहानभूत्।  
तज्ज्योतिः स्तूयमानं स्म ब्रह्माणं प्राविशत् तदा ॥ २१ ॥  
ततः स्वागतमित्याह तत् तेजः प्रपितामहः।  
प्रादेशमात्रं पुरुषं प्रत्युद्‌गम्य विशाम्पते ॥ २२ ॥

भूयश्चैवापरं प्राह वचनं मधुरं तदा।  
जापकैस्तुल्यफलता योगानां नात्र संशयः ॥ २३ ॥

योगस्य तावदेतेभ्यः प्रत्यक्षं फलदर्शनम्।  
जापकानां विशिष्टं तु प्रत्युत्थानं समाहितम् ॥ २४ ॥

उष्यतां मयि चेत्युक्त्वा चेतयत् सततं पुनः।  
अथास्यं प्रविवेशास्य ब्राह्मणो विगतज्वरः ॥ २५ ॥

राजाप्येतेन विधिना भगवन्तं पितामहम्।  
यथैव द्विजशार्दूलस्तथैव प्राविशत् तदा ॥ २६ ॥

स्वयम्भुवमथो देवा अभिवाद्य ततोऽब्रुवन्।  
जापकानां विशिष्टं तु प्रत्युत्थानं समाहितम् ॥ २७ ॥

जापकार्थमयं यत्नो यदर्थं वयमागताः।  
कृतपूजाविमौ तुल्यौ त्वया तुल्यफलाविमौ ॥ २८ ॥

योगजापकयोर्दृष्टं फलं सुमहदद्य वै।  
सर्वाल्लोँकानतिक्रम्य गच्छेतां यत्र वाञ्छितम् ॥ २९ ॥

महास्मृतिं पठेद् यस्तु तथैवानुस्मृतिं शुभाम्।  
तावप्येतेन विधिना गच्छेतां मत्सलोकताम् ॥ ३० ॥  
यश्च योगे भवेद् भक्तः सोऽपि नास्त्यत्र संशयः।  
विधिनानेन देहान्ते मम लोकानवाप्नुयात्।  
साधये गम्यतां चैव यथास्थानानि सिद्धये ॥ ३१ ॥

इत्युक्त्वा स तदा देवस्तत्रैवान्तरधीयत।  
आमन्त्र्य च ततो देवा ययुः स्वं स्वं निवेशनम्॥३२॥

ते च सर्वे महात्मानो धर्मं सत्कृत्य तत्र वै।  
पृष्ठतोऽनुययू राजन् सर्वे सुप्रीतचेतसः ॥ ३३ ॥

एतत् फलं जापकानां गतिश्चैषा प्रकीर्तिता।  
यथाश्रुतं महाराज किं भूयः श्रोतुमिच्छसि ॥ ३४ ॥