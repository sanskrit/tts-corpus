+++
title_full = "266 महर्षि गौतम और चिरकारीका उपाख्यान-दीर्घकालतक सोच-विचारकर कार्य करनेकी प्रशंसा"
title = "२६६ चिरकारिकोपाख्याने"

+++


कथं कार्यं परीक्षेत शीघ्रं वाथ चिरेण वा।  
सर्वथा कार्यदुर्गेऽस्मिन् भवान् नः परमो गुरुः ॥ १ ॥

अत्राप्युदाहरन्तीममितिहासं पुरातनम् ।  
चिरकारेस्तु यत् पूर्वं वृत्तमाङ्गिरसे कुले ॥ २ ॥

चिरकारिक भद्रं ते भद्रं ते चिरकारिक।  
चिरकारी हि मेधावी नापराध्यति कर्मसु ॥ ३ ॥

चिरकारी महाप्राज्ञो गौतमस्याभवत् सुतः।  
चिरेण सर्वकार्याणि विमृश्यार्थान् प्रपद्यते ॥ ४ ॥

चिरं स चिन्तयत्यर्थांश्चिरं जाग्रच्चिरं स्वपन्।  
चिरं कार्याभिपत्तिं च चिरकारी तथोच्यते ॥ ५ ॥

अलसग्रहणं प्राप्तो दुर्मेधावी तथोच्यते।  
बुद्धिलाघवयुक्तेन जनेनादीर्घदर्शिना ॥ ६ ॥

व्यभिचारे तु कस्मिंश्चिद् व्यतिक्रम्यापरान् सुतान्।  
पित्रोक्तः कुपितेनाथ जहीमां जननीमिति ॥ ७ ॥

इत्युक्त्वा स तदा विप्रो गौतमो जपतां वरः।  
अविमृश्य महाभागो वनमेव जगाम सः ॥ ८ ॥

स तथेति चिरेणोक्त्वा स्वभावाच्चिरकारिकः।  
विमृश्य चिरकारित्वाच्चिन्तयामास वै चिरम् ॥ ९ ॥

पितुराज्ञां कथं कुर्यां न हन्यां मातरं कथम्।  
कथं धर्मच्छलेनास्मिन् निमज्जेयमसाधुवत् ॥ १० ॥

पितुराज्ञा परो धर्मः स्वधर्मो मातृरक्षणम्।  
अस्वतन्त्रं च पुत्रत्वं किं तु मां नानुपीडयेत् ॥ ११ ॥

स्त्रियं हत्वा मातरं च को हि जातु सुखी भवेत्।  
पितरं चाप्यवज्ञाय कः प्रतिष्ठामवाप्नुयात् ॥ १२ ॥

अनवज्ञा पितुर्युक्ता धारणं मातृरक्षणम्।  
युक्तक्षमावुभावेतौ नातिवर्तेत मां कथम् ॥ १३ ॥

पिता ह्यात्मानमाधत्ते जायायां जज्ञिवानिति।  
शीलचारित्रगोत्रस्य धारणार्थं कुलस्य च ॥ १४ ॥

सोऽहं मात्रा स्वयं पित्रा पुत्रत्वे प्रकृतः पुनः।  
विज्ञानं मे कथं न स्याद् द्वौ बुद्ध्ये चात्मसम्भवम्॥१५॥

जातकर्मणि यत् प्राह पिता यच्चोपकर्मणि।  
पर्याप्तः स दृढीकारः पितुर्गौरवनिश्चये ॥ १६ ॥

गुरुरग्र्यः परो धर्मः पोषणाध्यापनान्वितः।  
पिता यदाह धर्मः स वेदेष्वपि सुनिश्चितः ॥ १७ ॥

प्रीतिमात्रं पितुः पुत्रः सर्वं पुत्रस्य वै पिता।  
शरीरादीनि देयानि पिता त्वेकः प्रयच्छति ॥ १८ ॥

तस्मात् पितुर्वचः कार्यं न विचार्यं कदाचन।  
पातकान्यपि पूयन्ते पितुः शासनकारिणः ॥ १९ ॥

भोग्ये भोज्ये प्रवचने सर्वलोकनिदर्शने।  
भर्त्रा चैव समायोगे सीमन्तोन्नयने तथा ॥ २० ॥

पिता धर्मः पिता स्वर्गः पिता हि परमं तपः।  
पितरि प्रीतिमापन्ने सर्वाः प्रीयन्ति देवताः ॥ २१ ॥

आशिषस्ता भजन्त्येनं परुषं प्राह यत् पिता।  
निष्कृतिः सर्वपापानां पिता यच्चाभिनन्दति ॥ २२ ॥

मुच्यते बन्धनात् पुष्पं फलं वृक्षात् प्रमुच्यते।  
क्लिश्यन्नपि सुतं स्नेहैः पिता पुत्रं न मुञ्चति ॥ २३ ॥

एतद् विचिन्तितं तावत् पुत्रस्य पितृगौरवम्।  
पिता नाल्पतरं स्थानं चिन्तयिष्यामि मातरम् ॥ २४ ॥

यो ह्ययं मयि संघातो मर्त्यत्वे पाञ्चभौतिकः।  
अस्य मे जननी हेतुः पावकस्य यथारणिः ॥ २५ ॥

माता देहारणिः पुंसां सर्वस्यार्तस्य निर्वृतिः।  
मातृलाभे सनाथत्वमनाथत्वं विपर्यये ॥ २६ ॥

न च शोचति नाप्येनं स्थाविर्यमपकर्षति।  
श्रिया हीनोऽपि यो गेहमम्बेति प्रतिपद्यते ॥ २७ ॥

पुत्रपौत्रोपपन्नोऽपि जननीं यः समाश्रितः।  
अपि वर्षशतस्यान्ते स द्विहायनवच्चरेत् ॥ २८ ॥

समर्थं वासमर्थं वा कृशं वाप्यकृशं तथा।  
रक्षत्येव सुतं माता नान्यः पोष्टा विधानतः ॥ २९ ॥

तदा स वृद्धो भवति तदा भवति दुःखितः।  
तदा शून्यं जगत् तस्य यदा मात्रा वियुज्यते ॥ ३० ॥

नास्ति मातृसमा छाया नास्ति मातृसमा गतिः।  
नास्ति मातृसमं त्राणं नास्ति मातृसमा प्रिया ॥ ३१ ॥

कुक्षिसंधारणाद् धात्री जननाज्जननी स्मृता।  
अङ्गानां वर्धनादम्बा वीरसूत्वेन वीरसूः ॥ ३२ ॥

शिशोः शुश्रूषणाच्छुश्रूर्माता देहमनन्तरम् ।  
चेतनावान् नरो हन्याद् यस्य नासुषिरं शिरः ॥ ३३ ॥

दम्पत्योः प्राणसंश्लेषे योऽभिसंधिः कृतः किल।  
तं माता च पिता चेति भूतार्थो मातरि स्थितः॥३४॥

माता जानाति यद्गोत्रं माता जानाति यस्य सः।  
मातुर्भरणमात्रेण प्रीतिः स्नेहः पितुः प्रजाः ॥ ३५ ॥

पाणिबन्धं स्वयं कृत्वा सह धर्ममुपेत्य च।  
यदा यास्यन्ति पुरुषाः स्त्रियो नार्हन्ति वाच्यताम् ॥ ३६ ॥

भरणाद्धि स्त्रियो भर्ता पालनाद्धि पतिस्तथा।  
गुणस्यास्य निवृत्तौ तु न भर्ता न पुनः पतिः॥३७॥

एवं स्त्री नापराध्नोति नर एवापराध्यति।  
व्युच्चरंश्च महादोषं नर एवापराध्यति ॥ ३८ ॥

स्त्रिया हि परमो भर्ता दैवतं परमं स्मृतम्।  
तस्यात्मना तु सदृशमात्मानं परमं ददौ ॥ ३९ ॥

नापराधोऽस्ति नारीणां नर एवापराध्यति।  
सर्वकार्यापराध्यत्वान्नापराध्यन्ति चाङ्गनाः ॥ ४० ॥

यश्च नोक्तोऽथ निर्देशः स्त्रिया मैथुनतृप्तये।  
तस्य स्मारयतो व्यक्तमधर्मो नास्ति संशयः ॥ ४१ ॥

एवं नारीं मातरं च गौरवे चाधिके स्थिताम्।  
अवध्यां तु विजानीयुः पशवोऽप्यविचक्षणाः ॥ ४२ ॥

देवतानां समावायमेकस्थं पितरं विदुः।  
मर्त्यानां देवतानां च स्नेहादभ्येति मातरम् ॥ ४३ ॥

एवं विमृशतस्तस्य चिरकारितया बहु।  
दीर्घःकालो व्यतिक्रान्तस्ततोऽस्याभ्यागमत् पिता ॥ ४४ ॥

मेधातिथिर्महाप्राज्ञो गौतमस्तपसि स्थितः ।  
विमृश्य तेन कालेन पत्न्याः संस्थाव्यतिक्रमम् ॥ ४५ ॥  
सोऽब्रवीद् भृशसंतप्तो दुःखेनाश्रूणि वर्तयन्।  
श्रुतधैर्यप्रसादेन पश्चात्तापमुपागतः ॥ ४६ ॥

आश्रमं मम सम्प्राप्तस्त्रिलोकेशः पुरंदरः।  
अतिथिव्रतमास्थाय ब्राह्मणं रूपमास्थितः ॥ ४७ ॥  
स मया सान्त्वितो वाग्भिः स्वागतेनाभिपूजितः।  
अर्घ्यं पाद्यं यथान्यायं मया च प्रतिपादितः ॥ ४८ ॥

परवानस्मि चेत्युक्तः प्रणयिष्यति तेन च।  
अत्र चाकुशले जाते स्त्रिया नास्ति व्यतिक्रमः ॥ ४९ ॥

एवं न स्त्री न चैवाहं नाध्वगस्त्रिदशेश्वरः।  
अपराध्यति धर्मस्य प्रमादस्त्वपराध्यति ॥ ५० ॥

ईर्ष्याजं व्यसनं प्राहुस्तेन चैवोर्ध्वरेतसः।  
ईर्ष्यया त्वहमाक्षिप्तो मग्नो दुष्कृतसागरे ॥ ५१ ॥

हत्वा साध्वीं च नारीं च व्यसनित्वाच्च वासिताम्।  
भर्तव्यत्वेन भार्यां च को नु मां तारयिष्यति ॥ ५२ ॥

अन्तरेण मयाऽऽज्ञप्तश्चिरकारीत्युदारधीः ।  
यद्यद्य चिरकारी स्यात् स मां त्रायेत पातकात् ॥ ५३ ॥

चिरकारिक भद्रं ते भद्रं ते चिरकारिक।  
यद्यद्य चिरकारी त्वं ततोऽसि चिरकारिकः ॥ ५४ ॥

त्राहि मां मातरं चैव तपो यच्चार्जितं मया।  
आत्मानं पातकेभ्यश्च भवाद्य चिरकारिकः ॥ ५५ ॥

सहजं चिरकारित्वमतिप्रज्ञतया तव ।  
सफलं तत् तथा तेऽस्तु भवाद्य चिरकारिकः ॥ ५६ ॥

चिरमाशंसितो मात्रा चिरं गर्भेण धारितः।  
सफलं चिरकारित्वं कुरु त्वं चिरकारिक ॥ ५७ ॥

चिरायते च संतापाच्चिरं स्वपिति वारितः।  
आवयोश्चिरसंतापादवेक्ष्य चिरकारिकः ॥ ५८ ॥

एवं स दुःखितों राजन् महर्षिर्गौतमस्तदा।  
चिरकारिं ददर्शाथ पुत्रं स्थितमथान्तिके ॥ ५९ ॥

चिरकारी तु पितरं दृष्ट्‌वा परमदुःखितः।  
शस्त्रं त्यक्त्वा ततो मूर्ध्ना प्रसादायोपचक्रमे ॥ ६० ॥

गौतमस्तं ततो दृष्ट्‌वा शिरसा पतितं भुवि।  
पत्नीं चैव निराकारां परामभ्यागमन्मुदम् ॥ ६१ ॥

न हि सा तेन सम्भेदं पत्नी नीता महात्मना।  
विजने चाश्रमस्थेन पुत्रश्चापि समाहितः ॥ ६२ ॥

हन्या इति समादेशः शस्त्रपाणौ सुते स्थिते।  
विनीते प्रसवत्यर्थे विवासे चात्मकर्मसु ॥ ६३ ॥

बुद्धिश्चासीत्‌ सुतं दृष्ट्‌वा पितुश्चरणयोर्नतम्।  
शस्त्रग्रहणचापल्यं संवृणोति भयादिति ॥ ६४ ॥

ततः पित्रा चिरं स्तुत्वा चिरं चाघ्राय मूर्धनि।  
चिरं दोर्भ्यां परिष्वज्य चिरं जीवेत्युदाहृतः ॥ ६५ ॥

एवं स गौतमः पुत्रं प्रीतिहर्षगुणैर्युतः।  
अभिनन्द्य महाप्राज्ञ इदं वचनमब्रवीत् ॥ ६६ ॥

चिरकारिक भद्रं ते चिरकारी चिरं भव।  
चिराय यदि ते सौम्य चिरमस्मि न दुःखितः ॥ ६७ ॥

गाथाश्चाप्यब्रवीद् विद्वान् गौतमो मुनिसत्तमः।  
चिरकारिषु धीरेषु गुणोद्देशसमाश्रयाः ॥ ६८ ॥

चिरेण मित्रं बध्नीयाच्चिरेण च कृतं त्यजेत्।  
चिरेण हि कृतं मित्रं चिरं धारणमर्हति ॥ ६९ ॥

रागे दर्पे च माने च द्रोहे पापे च कर्मणि।  
अप्रिये चैव कर्तव्ये चिरकारी प्रशस्यते ॥ ७० ॥

बन्धूनां सुहृदां चैव भृत्यानां स्त्रीजनस्य च।  
अव्यक्तेष्वपराधेषु चिरकारी प्रशस्यते ॥ ७१ ॥

एवं स गौतमस्तत्र प्रीतः पुत्रस्य भारत।  
कर्मणा तेन कौरव्य चिरकारितया तथा ॥ ७२ ॥

एवं सर्वेषु कार्येषु विमृश्य पुरुषस्ततः।  
चिरेण निश्चयं कृत्वा चिरं न परितप्यते ॥ ७३ ॥

चिरं धारयते रोषं चिरं कर्म नियच्छति।  
पश्चात्तापकरं कर्म न किंचिदुपपद्यते ॥ ७४ ॥

चिरं वृद्धानुपासीत चिरमन्वास्य पूजयेत्।  
चिरं धर्मं निषेवेत कुर्याच्चान्वेषणं चिरम् ॥ ७५ ॥

चिरमन्वास्य विदुषश्चिरं शिष्टान् निषेव्य च।  
चिरं विनीय चात्मानं चिरं यात्यनवज्ञताम् ॥ ७६ ॥

ब्रुवतश्च परस्यापि वाक्यं धर्मोपसंहितम्।  
चिरं पृष्टोऽपि च ब्रूयाच्चिरं न परितप्यते ॥ ७७ ॥

उपास्य बहुलास्तस्मिन्नाश्रमे सुमहातपाः ।  
समाः स्वर्गं गतो विप्रः पुत्रेण सहितस्तदा ॥ ७८ ॥