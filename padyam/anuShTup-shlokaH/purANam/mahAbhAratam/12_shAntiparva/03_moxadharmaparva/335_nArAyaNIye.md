+++
title_full = "335 नारदजीका श्वेतद्वीपदर्शन, वहाँके निवासियोंके स्वरूपका वर्णन, राजा उपरिचरका चरित्र तथा पांचरात्रकी उत्पत्तिका प्रसंग"
title = "३३५ नारायणीये"

+++


स एवमुक्तो द्विपदां वरिष्ठो  
नारायणेनोत्तमपूरुषेण ।  
जगाद वाक्यं द्विपदां वरिष्ठं  
नारायणं लोकहिताधिवासम् ॥ १ ॥

यदर्थमात्रप्रभवेण जन्म  
कृतं त्वया धर्मगृहे चतुर्धा।  
तत् साध्यतां लोकहितार्थमद्य  
गच्छामि द्रष्टुं प्रकृतिं तवाद्याम् ॥ २ ॥

पूजां गुरूणां सततं करोमि  
परस्य गुह्यं न तु भिन्नपूर्वम्।  
वेदाः स्वधीता मम लोकनाथ  
तप्तं तपो नानृतमुक्तपूर्वम् ॥ ३ ॥

गुप्तानि चत्वारि यथागमं मे  
शत्रौ च मित्रे च समोऽस्मि नित्यम्।  
तं चादिदेवं सततं प्रपन्न  
एकान्तभावेन वृणोम्यजस्रम् ॥ ४ ॥  
एभिर्विशेषैः परिशुद्धसत्त्वः  
कस्मान्न पश्येयमनन्तमीशम् ।

तत् पारमेष्ठ्यस्य वचो निशम्य  
नारायणः शाश्वतधर्मगोप्ता ॥ ५ ॥  
गच्छेति तं नारदमुक्तवान् स  
सम्पूजयित्वाऽऽत्मविधिक्रियाभिः ।

ततो विसृष्टः परमेष्ठिपुत्रः  
सोऽभ्यर्चयित्वा तमृषिं पुराणम् ॥ ६ ॥  
खमुत्पपातोत्तमोगयुक्त-  
स्ततोऽधिमेरौ सहसा निलिल्ये ।

तत्रावतस्थे च मुनिर्मुहूर्त-  
मेकान्तमासाद्य गिरेः स शृङ्गे ॥ ७ ॥  
आलोकयन्नुत्तरपश्चिमेन  
ददर्श चाप्यद्भुतमुक्तरूपम् ।

क्षीरोदधेर्योत्तरतो हि द्वीपः  
श्वेतः स नाम्ना प्रथितो विशालः ॥ ८ ॥  
मेरोः सहस्रैः स हि योजनानां  
द्वात्रिंशतोर्ध्वं कविभिर्निरुक्तः ।  
अनिन्द्रियाश्चानशनाश्च तत्र  
निष्पन्दहीनाः सुसुगन्धिनस्ते ॥ ९ ॥

श्वेताः पुमांसो गतसर्वपापा-  
श्चक्षुर्मुषः पापकृतां नराणाम् ।  
वज्रास्थिकायाः सममानोन्माना  
दिव्यावयवरूपाः शुभसारोपेताः ॥ १० ॥  
छत्राकृतिशीर्षा मेघौघनिनादाः  
सममुष्कचतुष्का राजीवच्छतपादाः ।  
षष्ट्या दन्तैर्युक्ताः शुक्लैरष्टाभिर्द्रंष्ट्राभिर्ये  
जिह्वाभिर्ये विश्ववक्त्रं लेलिह्यन्ते सूर्यप्रख्यम् ॥ ११ ॥

देवं भक्त्या विश्वोत्पन्नं  
यस्मात् सर्वे लोकाः सम्प्रसूताः।  
वेदा धर्मा मुनयः शान्ता  
देवाः सर्वे तस्य निसर्गः ॥ १२ ॥

अनिन्द्रिया निराहारा अनिष्पन्दाः सुगन्धिनः।  
कथं ते पुरुषा जाताः का तेषां गतिरुत्तमा ॥ १३ ॥

ये च मुक्ता भवन्तीह नरा भरतसत्तम।  
तेषां लक्षणमेतद्धि तच्छ्‌वेतद्वीपवासिनाम् ॥ १४ ॥  
तस्मान्मे संशयं छिन्धि परं कौतूहलं हि मे।  
त्वं हि सर्वकथारामस्त्वां चैवोपाश्रिता वयम् ॥ १५ ॥

विस्तीर्णैषा कथा राजन् श्रुता मे पितृसंनिधौ।  
यैषा तव हि वक्तव्या कथासारो हि सा मता॥१६॥

(शान्तनोः कथयामास नारदो मुनिसत्तमः।  
राज्ञा पृष्टः पुरा प्राह तत्राहं श्रुतवान् पुरा॥)

राजोपरिचरो नाम बभुवाधिपतिर्भुवः ।  
आखण्डलसखः ख्यातो भक्तो नारायणं हरिम् ॥ १७ ॥

धार्मिको नित्यभक्तश्च पितुर्नित्यमतन्द्रितः ।  
साम्राज्यं तेन सम्प्राप्तं नारायणवरात् पुरा ॥ १८ ॥

सात्वतं विधिमास्थाय प्राक् सूर्यमुखनिःसृतम्।  
पूजयामास देवेशं तच्छेषेण पितामहान् ॥ १९ ॥  
पितृशेषेण विप्रांश्च संविभज्याश्रितांश्च सः।  
शेषान्नभुक् सत्यपरः सर्वभूतेष्वहिंसकः ॥ २० ॥

सर्वभावेन भक्तः स देवदेवं जनार्दनम्।  
अनादिमध्यनिधनं लोककर्तारमव्ययम् ॥ २१ ॥

तस्य नारायणे भक्तिं वहतोऽमित्रकर्षिणः।  
एकशय्यासनं देवो दत्तवान् देवराट् स्वयम् ॥ २२ ॥

आत्मराज्यं धनं चैव कलत्रं वाहनं तथा।  
यत्तद्भागवतं सर्वमिति तत् प्रोक्षितं सदा ॥ २३ ॥

काम्यनैमित्तिका राजन् यज्ञियाः परमक्रियाः।  
सर्वाः सात्वतमास्थाय विधिं चक्रे समाहितः ॥ २४ ॥

पाञ्चरात्रविदो मुख्यास्तस्य गेहे महात्मनः।  
प्रायणं भगवत्प्रोक्तं भुञ्जते वाग्रभोजनम् ॥ २५ ॥

तस्य प्रशासतो राज्यं धर्मेणामित्रघातिनः।  
नानृता वाक् समभवन्मनो दुष्टं न चाभवत् ॥ २६ ॥  
न च कायेन कृतवान् स पापं परमण्वपि।

ये हि ते ऋषयः ख्याताः सप्त चित्रशिखण्डिनः ॥ २७ ॥  
तैरेकमतिभिर्भूत्वा यत् प्रोक्तं शास्त्रमुत्तमम्।  
वेदैश्चतुर्भिः समितं कृतं मेरौ महागिरौ ॥ २८ ॥  
आस्यैः सप्तभिरुद्गीर्णं लोकधर्ममनुत्तमम् ।  
मरीचिरत्र्यङ्गिरसौ पुलस्त्यः पुलहः क्रतुः।  
वसिष्ठश्च महातेजास्ते हि चित्रशिखण्डिनः ॥ २९ ॥

सप्त प्रकृतयो ह्येतास्तथा स्वायम्भुवोऽष्टमः।  
एताभिर्धार्यते लोकस्ताभ्यः शास्त्रं विनिःसृतम् ॥ ३० ॥  
एकाग्रमनसो दान्ता मुनयः संयमे रताः।  
भूतभव्यभविष्यज्ञाः सत्यधर्मपरायणाः ॥ ३१ ॥

इदं श्रेय इदं ब्रह्म इदं हितमनुत्तमम्।  
लोकान् संचिन्त्य मनसा ततः शास्त्रं प्रचक्रिरे ॥ ३२ ॥

तत्र धर्मार्थकामा हि मोक्षः पश्चाच्च कीर्तितः।  
मर्यादा विविधाश्चैव दिवि भूमौ च संस्थिताः ॥ ३३ ॥

आराध्य तपसा देवं हरिं नारायणं प्रभुम्।  
दिव्यं वर्षसहस्रं वै सर्वे ते ऋषिभिः सह ॥ ३४ ॥  
नारायणानुशास्ता हि तदा देवी सरस्वती।  
विवेश तानृषीन् सर्वाल्लोँकानां हितकाम्यया ॥ ३५ ॥

ततः प्रवर्तिता सम्यक् तपोविद्भिर्द्विजातिभिः।  
शब्दे चार्थे च हेतौ च एषा प्रथमसर्गजा ॥ ३६ ॥

आदावेव हि तच्छास्त्रमोंकारस्वरपूजितम् ।  
ऋषिभः श्रावितं यत्र तत्र कारुणिको ह्यसौ ॥ ३७ ॥

ततः प्रसन्नो भगवाननिर्दिष्टशरीरगः ।  
ऋषीनुवाच तान् सर्वानदृश्यः पुरुषोत्तमः ॥ ३८ ॥

कृतं शतसहस्रं हि श्लोकानामिदमुत्तमम्।  
लोकतन्त्रस्य कृत्स्नस्य यस्माद् धर्मः प्रवर्तते ॥ ३९ ॥

प्रवृत्तौ च निवृत्तौ च यस्मादेतद् भविष्यति।  
यजुर्ऋक्‌सामभिर्जुष्टमथर्वांगिरसैस्तथा ॥ ४० ॥

यथा प्रमाणं हि मया कृतो बह्मा प्रसादतः।  
रुद्रश्च क्रोधजो विप्रा यूयं प्रकृतयस्तथा ॥ ४१ ॥  
सूर्याचन्द्रमसौ वायुर्भूमिरापोऽग्निरेव च ।  
सर्वे च नक्षत्रगणा यच्च भूताभिशब्दितम् ॥ ४२ ॥  
अधिकारेषु वर्तन्ते यथास्वं ब्रह्मवादिनः।  
सर्वे प्रमाणं हि यथा तथा तच्छास्त्रमुत्तमम् ॥ ४३ ॥  
भविष्यति प्रमाणं वै एतन्मदनुशासनम्।

तस्मात् प्रवक्ष्यते धर्मान्‌ मनुः स्वायम्भुवः स्वयम् ॥ ४४ ॥  
उशना बृहस्पतिश्चैव यदोत्पन्नौ भविष्यतः।  
तदा प्रवक्ष्यतः शास्त्रं युष्मन्मतिभिरुद्धृतम् ॥ ४५ ॥

स्वायम्भुवेषु धर्मेषु शास्त्रे चौशनसे कृते।  
बृहस्पतिमते चैव लोकेषु प्रतिचारिते ॥ ४६ ॥  
युष्मत्कृतमिदं शास्त्रं प्रजापालो वसुस्ततः।  
बृहस्पतिसकाशाद् वै प्राप्स्यते द्विजसत्तमाः ॥ ४७ ॥

स हि सद्भावितो राजा मद्भक्तश्च भविष्यति।  
तेन शास्त्रेण लोकेषु क्रियाः सर्वाः करिष्यति ॥ ४८ ॥

एतद्धि युष्मच्छस्त्राणां शास्त्रमुत्तमसंज्ञितम् ।  
एतदर्थ्यं च धर्म्यं च रहस्यं चैतदुत्तमम् ॥ ४९ ॥

अस्य प्रवर्तनाच्चैव प्रजावन्तो भविष्यथ।  
स च राजश्रिया युक्तो भविष्यति महान् वसुः ॥ ५० ॥

संस्थिते तु नृपे तस्मिन् शास्त्रमेतत् सनातनम्।  
अन्तर्धास्यति तत् सर्वमेतद् वः कथितं मया ॥ ५१ ॥

एतावदुक्त्वा वचनमदृश्यः पुरुषोत्तमः ।  
विसृज्य तानृषीन्‌ सर्वान् कामपि प्रसृतो दिशम् ॥ ५२ ॥

ततस्ते लोकपितरः सर्वलोकार्थचिन्तकाः ।  
प्रावर्तयन्त तच्छास्त्रं धर्मयोनिं सनातनम् ॥ ५३ ॥

उत्पन्नेऽङ्गिरसे चैव युगे प्रथमकल्पिते।  
साङ्गोपनिषदं शास्त्रं स्थापयित्वा बृहस्पतौ ॥ ५४ ॥  
जग्मुर्यथेप्सितं देशं तपसे कृतनिश्चयाः।  
धारणाः सर्वलोकानां सर्वधर्मप्रवर्तकाः ॥ ५५ ॥