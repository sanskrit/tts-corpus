+++
title_full = "225 इन्द्र और लक्ष्मीका संवाद, बलिको त्यागकर आयी हुई लक्ष्मीकी इन्द्रके द्वारा प्रतिष्ठा"
title = "२२५ श्रीसंनिधानः"

+++


शतक्रतुरथापश्यद् बलेर्दीप्तां महात्मनः ।  
स्वरूपिणीं शरीराद्धि निष्क्रामन्तीं तदा श्रियम् ॥ १ ॥

तां दृष्ट्वा प्रभया दीप्तां भगवान् पाकशासनः।  
विस्मयोत्फुल्लनयनो बलिं पप्रच्छ वासवः ॥ २ ॥

बले केयमपक्रान्ता रोचमाना शिखण्डिनी।  
त्वत्तः स्थिता सकेयूरा दीप्यमाना स्वतेजसा ॥ ३ ॥

न हीमामासुरीं वेद्मि न दैवीं च न मानुषीम्।  
त्वमेनां पृच्छ वा मा वा यथेष्टं कुरु वासव॥४॥

का त्वं बलेरपक्रान्ता रोचमाना शिखण्डिनी।  
अजानतो ममाचक्ष्व नामधेयं शुचिस्मिते ॥ ५ ॥  
का त्वं तिष्ठसि मामेवं दीप्यमाना स्वतेजसा।  
हित्वा दैत्यवरं सुभ्रु तन्ममाचक्ष्व पृच्छतः ॥ ६ ॥

न मां विरोचनो वेद नायं वैरोचनो बलिः।  
आहुर्मां दुःसहेत्येवं विधित्सेति च मां विदुः ॥ ७ ॥

भूतिर्लक्ष्मीति मामाहुः श्रीरित्येवं च वासव।  
त्वं मां शक्र न जानीषे सर्वे देवा न मां विदुः॥८॥

किमिदं त्वं मम कृते उताहो बलिनः कृते।  
दुःसहे विजहास्येनं चिरसंवासिनी सती ॥ ९ ॥

नो धाता न विधाता मां विदधाति कथंचन।  
कालस्तु शक्र पर्यागान्मैनं शक्रावमन्यथाः ॥ १० ॥

कथं त्वया बलिस्त्यक्तः किमर्थं वा शिखण्डिनि।  
कथं च मां न जह्यास्त्वं तन्मे ब्रूहि शुचिस्मिते॥११॥

सत्ये स्थितास्मि दाने च व्रते तपसि चैव हि।  
पराक्रमे च धर्मे च पराचीनस्ततो बलिः ॥ १२ ॥

ब्रह्मण्योऽयं पुरा भूत्वा सत्यवादी जितेन्द्रियः।  
अभ्यसूयद् ब्राह्मणानामुच्छिष्टश्चास्पृशद् घृतम् ॥ १३ ॥

यज्ञशीलः सदा भूत्वा मामेव यजत स्वयम्।  
प्रोवाच लोकान् मूढात्मा कालेनोपनिपीडितः ॥ १४ ॥

अपाकृता ततः शक्र त्वयि वत्स्यामि वासव।  
अप्रमत्तेन धार्यास्मि तपसा विक्रमेण च ॥ १५ ॥

नास्ति देवमनुष्येषु सर्वभूतेषु वा पुमान्।  
यस्त्वामेको विषहितुं शक्नुयात् कमलालये ॥ १६ ॥

नैव देवो न गन्धर्वो नासुरो न च राक्षसः।  
यो मामेको विषहितुं शक्तः कश्चित् पुरंदर ॥ १७ ॥

तिष्ठेथा मयि नित्यं त्वं यथा तद् ब्रूहि मे शुभे।  
तत् करिष्यामि ते वाक्यमृतं तत् वक्तुमर्हसि ॥ १८ ॥

स्थास्यामि नित्यं देवेन्द्र यथा त्वयि निबोध तत्।  
विधिना वेददृष्टेन चतुर्धा विभजस्व माम् ॥ १९ ॥

अहं वै त्वां निधास्यामि यथाशक्ति यथाबलम्।  
न तु मेऽतिक्रमः स्याद् वै सदा लक्ष्मि तवान्तिके॥२०॥

भूमिरेव मनुष्येषु धारिणी भूतभाविनी।  
सा ते पादं तितिक्षेत समर्था हीति मे मतिः॥२१॥

एष मे निहितः पादो योऽयं भूमौ प्रतिष्ठितः।  
द्वितीयं शक्र पादं मे तस्मात् सुनिहितं कुरु ॥ २२ ॥

आप एव मनुष्येषु द्रवन्त्यः परिचारिणीः।  
तास्ते पादं तितिक्षन्तामलमापस्तितिक्षितुम् ॥ २३ ॥

एष मे निहितः पादो योऽयमप्सु प्रतिष्ठितः।  
तृतीयं शक्र पादं मे तस्मात् सुनिहितं कुरु ॥ २४ ॥

यस्मिन् वेदाश्च यज्ञाश्च यस्मिन्‌ देवाः प्रतिष्ठिताः।  
तृतीयं पादमग्निस्ते सुधृतं धारयिष्यति ॥ २५ ॥

एष मे निहितः पादो योऽयमग्नौ प्रतिष्ठितः।  
चतुर्थं शक्र पादं मे तस्मात् सुनिहितं कुरु ॥ २६ ॥

ये वै सन्तो मनुष्येषु ब्रह्मण्याः सत्यवादिनः।  
ते ते पादं तितिक्षन्तामलं सन्तस्तितिक्षितुम् ॥ २७ ॥

एष मे निहितः पादो योऽयं सत्सु प्रतिष्ठितः।  
एवं हि निहितां शक्र भूतेषु परिधत्स्व माम् ॥ २८ ॥

भूतानामिह यो वै त्वां मया विनिहितां सतीम्।  
उपहन्यात् स मे धृष्यस्तथा शृण्वन्तु मे वचः ॥ २९ ॥

ततस्त्यक्तः श्रिया राजा दैत्यानां बलिरब्रवीत्।  
यावत्‌ पुरस्तात् प्रतपेत्‌ तावद्‌ वै दक्षिणां दिशम्।  
पश्चिमां तावदेवापि तथोदीचीं दिवाकरः ॥ ३० ॥

तथा मध्यंदिने सूर्यो नास्तमेति यदा तदा।  
पुनर्देवासुरं युद्धं भावि जेतास्मि वस्तदा ॥ ३१ ॥

सर्वलोकान्‌ यदाऽऽदित्य एकस्थस्तापयिष्यति ।  
तदा देवासुरे युद्धे जेताहं त्वां शतक्रतो ॥ ३२ ॥

ब्रह्मणोऽस्मि समादिष्टो न हन्तव्यो भवानिति।  
तेन तेऽहं बले वज्रं न विमुञ्चामि मूर्धनि ॥ ३३ ॥

यथेष्टं गच्छ दैत्येन्द्र स्वस्ति तेऽस्तु महासुर।  
आदित्यो नैव तपिता कदाचिन्मध्यतः स्थितः ॥ ३४ ॥

स्थापितो ह्यस्य समयः पूर्वमेव स्वयम्भुवा।  
अजस्रं परियात्येष सत्येनावतपन् प्रजाः ॥ ३५ ॥

अयनं तस्य षण्मासानुत्तरं दक्षिणं तथा।  
येन संयाति लोकेषु शीतोष्णे विसृजन् रविः ॥ ३६ ॥

एवमुक्तस्तु दैत्येन्द्रो बलिरिन्द्रेण भारत।  
जगाम दक्षिणामाशामुदीचीं तु पुरंदरः ॥ ३७ ॥

इत्येतद् बलिना गीतमनहंकारसंज्ञितम् ।  
वाक्यं श्रुत्वा सहस्राक्षः खमेवारुरुहे तदा ॥ ३८ ॥