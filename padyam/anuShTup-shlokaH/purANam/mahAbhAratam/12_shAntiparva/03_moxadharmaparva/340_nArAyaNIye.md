+++
title_full = "340 व्यासजीका अपने शिष्योंको भगवान्\u200cद्वारा ब्रह्मादि देवताओंसे कहे हुए प्रवृत्ति और निवृत्तिरूप धर्मके उपदेशका रहस्य बताना"
title = "३४० नारायणीये"

+++


कथं स भगवान् देवो यज्ञेष्वग्रहरः प्रभुः।  
यज्ञधारी च सततं वेदवेदाङ्गवित् तथा ॥ १ ॥

निवृत्तं चास्थितो धर्मं क्षमी भागवतः प्रभुः।  
निवृत्तिधर्मान् विदधे स एव भगवान् प्रभुः ॥ २ ॥

कथं प्रवृत्तिधर्मेषु भागार्हा देवताः कृताः।  
कथं निवृत्तिधर्माश्च कृता व्यावृत्तबुद्धयः ॥ ३ ॥

एतं नः संशयं सौते छिन्धि गुह्यं सनातनम्।  
त्वया नारायणकथाः श्रुता वै धर्मसंहिताः ॥ ४ ॥

जनमेजयेन यत् पृष्टः शिष्यो व्यासस्य धीमतः।  
तत् तेऽहं कथयिष्यामि पौराणं शौनकोत्तम ॥ ५ ॥

श्रुत्वा माहात्म्यमेतस्य देहिनां परमात्मनः।  
जनमेजयो महाप्राज्ञो वैशम्पायनमब्रवीत् ॥ ६ ॥

इमे सब्रह्मका लोकाः ससुरासुरमानवाः।  
क्रियास्वभ्युदयोक्तासु सक्ता दृश्यन्ति सर्वशः ॥ ७ ॥

मोक्षश्चोक्तस्त्वया ब्रह्मन् निर्वाणं परमं सुखम्।  
ये तु मुक्ता भवन्तीह पुण्यपापविवर्जिताः ॥ ८ ॥  
ते सहस्रार्चिषं देवं प्रविशन्तीह शुश्रुम।

अयं हि दुरनुष्ठेयो मोक्षधर्मः सनातनः ॥ ९ ॥  
यं हित्वा देवताः सर्वा हव्यकव्यभुजोऽभवन्।

किं च ब्रह्मा च रुद्रश्च शक्रश्च बलभित् प्रभुः॥१०॥  
सूर्यस्ताराधिपो वायुरग्निर्वरुण एव च।  
आकाशं जगती चैव ये च शेषा दिवौकसः ॥ ११ ॥  
प्रलयं न विजानन्ति आत्मनः परिनिर्मितम्।  
ततस्तेनास्थिता मार्गं ध्रुवमक्षरमव्ययम् ॥ १२ ॥

स्मृत्वा कालपरीमाणं प्रवृत्तिं ये समास्थिताः।  
दोषः कालपरीमाणे महानेष क्रियावताम् ॥ १३ ॥

एतन्मे संशयं विप्र हृदि शल्यमिवार्पितम्।  
छिन्धीतिहासकथनात् परं कौतूहलं हि मे ॥ १४ ॥

कथं भागहराः प्रोक्ता देवताः क्रतुषु द्विज।  
किमर्थं चाध्वरे ब्रह्मन्निज्यन्ते त्रिदिवौकसः ॥ १५ ॥

ये च भागं प्रगृह्णन्ति यज्ञेषु द्विजसत्तम।  
ते यजन्तो महायज्ञैः कस्य भागं ददन्ति वै ॥ १६ ॥

अहो गूढतमः प्रश्नस्त्वया पृष्टो जनेश्वर।  
नातप्ततपसा ह्येष नावेदविदुषा तथा ॥ १७ ॥  
नापुराणविदा चैव शक्यो व्याहर्तुमञ्जसा।

हन्त ते कथयिष्यामि यन्मे पृष्टः पुरा गुरुः ॥ १८ ॥  
कृष्णद्वैपायनो व्यासो वेदव्यासो महानृषिः।

सुमन्तुर्जैमिनिश्चैव पैलश्च सुदृढव्रतः ॥ १९ ॥  
अहं चतुर्थः शिष्यो वै पञ्चमश्च शुकः स्मृतः।

एतान् समागतान्‌ सर्वान् पञ्च शिष्यान्‌ दमान्वितान् ॥ २० ॥  
शौचाचारसमायुक्तान् जितक्रोधान् जितेन्द्रियान् ।  
वेदानध्यापयामास महाभारतपञ्चमान् ॥ २१ ॥

मेरौ गिरिवरे रम्ये सिद्धचारणसेविते।  
तेषामभ्यस्यतां वेदान् कदाचित् संशयोऽभवत् ॥ २२ ॥  
एष वै यस्त्वया पृष्टस्तेन तेषां प्रकीर्तितः।  
ततः श्रुतो मया चापि तवाख्येयोऽद्य भारत ॥ २३ ॥

शिष्याणां वचनं श्रुत्वा सर्वाज्ञानतमोनुदः।  
पराशरसुतः श्रीमान् व्यासो वाक्यमथाब्रवीत् ॥ २४ ॥

मया हि सुमहत् तप्तं तपः परमदारुणम्।  
भूतं भव्यं भविष्यं च जानीयामिति सत्तमाः ॥ २५ ॥

तस्य मे तप्ततपसो निगृहीतेन्द्रियस्य च।  
नारायणप्रसादेन क्षीरोदस्यानुकूलतः ॥ २६ ॥  
त्रैकालिकमिदं ज्ञानं प्रादुर्भूतं यथेप्सितम्।  
तच्छृणुध्वं यथान्यायं वक्ष्ये संशयमुत्तमम् ॥ २७ ॥

यथा वृत्तं हि कल्पादौ दृष्टं मे ज्ञानचक्षुषा।  
परमात्मेति यं प्राहुः सांख्ययोगविदो जनाः ॥ २८ ॥  
महापुरुषसंज्ञां स लभते स्वेन कर्मणा।  
तस्मात् प्रसूतमव्यक्तं प्रधानं तं विदुर्बुधाः ॥ २९ ॥

अव्यक्ताद् व्यक्तमुत्पन्नं लोकसृष्ट्यर्थमीश्वरात् ।  
अनिरुद्धो हि लोकेषु महानात्मेति कथ्यते ॥ ३० ॥

योऽसौ व्यक्तत्वमापन्नो निर्ममे च पितामहम्।  
सोऽहंकार इति प्रोक्तः सर्वतेजोमयो हि सः ॥ ३१ ॥

पृथिवी वायुराकाशमापो ज्योतिश्च पञ्चमम्।  
अहंकार प्रसूतानि महाभूतानि पञ्चधा ॥ ३२ ॥

महाभूतानि सृष्ट्वैव तान् गुणान् निर्ममे पुनः।  
भूतेभ्यश्चैव निष्पन्ना मूर्तिमन्तश्च तान् शृणु ॥ ३३ ॥

मरीचिरङ्गिराश्चात्रिः पुलस्त्यः पुलहः क्रतुः।  
वसिष्ठश्च महात्मा वै मनुः स्वायम्भुवस्तथा ॥ ३४ ॥

ज्ञेयाः प्रकृतयोऽष्टौ ता यासु लोकाः प्रतिष्ठिताः।  
वेदवेदाङ्गसंयुक्तान् यज्ञान् यज्ञाङ्गसंयुतान् ॥ ३५ ॥  
निर्ममे लोकसिद्ध्यर्थं ब्रह्मा लोकपितामहः।  
अष्टाभ्यः प्रकृतिभ्यश्च जातं विश्वमिदं जगत् ॥ ३६ ॥

रुद्रो रोषात्मको जातो दशान्यान्‌ सोऽसृजत् स्वयम्।  
एकादशैते रुद्रास्तु विकारपुरुषाः स्मृताः ॥ ३७ ॥

ते रुद्राः प्रकृतिश्चैव सर्वे चैव सुरर्षयः।  
उत्पन्ना लोकसिद्ध्यर्थं ब्रह्माणं समुपस्थिताः ॥ ३८ ॥

वयं सृष्टा हि भगवंस्त्वया च प्रभविष्णुना।  
येन यस्मिन्नधीकारे वर्तितव्यं पितामह ॥ ३९ ॥  
योऽसौ त्वयाभिनिर्दिष्टो ह्यधिकारोऽर्थचिन्तकः ।  
परिपाल्यः कथं तेन साहंकारेण कर्तृणा ॥ ४० ॥

प्रदिशस्व बलं तस्य योऽधिकारार्थचिन्तकः।  
एवमुक्तो महादेवो देवांस्तानिदमब्रवीत् ॥ ४१ ॥

साध्वहं ज्ञापितो देवा युष्माभिर्भद्रमस्तु वः।  
ममाप्येषा समुत्पन्ना चिन्ता या भवतां मता ॥ ४२ ॥

लोकत्रयस्य कृत्स्नस्य कथं कार्यः परिग्रहः।  
कथं बलक्षयो न स्याद् युष्माकं ह्यात्मनश्च मे ॥ ४३ ॥

इतः सर्वेऽपि गच्छामः शरणं लोकसाक्षिणम्।  
महापुरुषमव्यक्तं स नो वक्ष्यति यद्धितम् ॥ ४४ ॥

ततस्ते ब्रह्मणा सार्धमृषयो विबुधास्तथा।  
क्षीरोदस्योत्तरं कूलं जग्मुर्लोकहितार्थिनः ॥ ४५ ॥

ते तपः समुपातिष्ठन् ब्रह्मोक्तं वेदकल्पितम्।  
स महानियमो नाम तपश्चर्यासु दारुणः ॥ ४६ ॥

ऊर्ध्वा दृष्टिर्बाहवश्च एकाग्रं च मनोऽभवत्।  
एकपादाः स्थिताः सर्वे काष्ठभूताः समाहिताः ॥ ४७ ॥

दिव्यं वर्षसहस्रं ते तपस्तप्त्वा सुदारुणम्।  
शुश्रुवुर्मधुरां वाणीं वेदवेदाङ्गभूषिताम् ॥ ४८ ॥

भो भोः सब्रह्मका देवा ऋषयश्च तपोधनाः।  
स्वागतेनार्च्य वः सर्वान् श्रावये वाक्यमुत्तमम् ॥ ४९ ॥

विज्ञातं वो मया कार्यं तच्च लोकहितं महत्।  
प्रवृत्तियुक्तं कर्तव्यं युष्मत्प्राणोपबृंहणम् ॥ ५० ॥

सुतप्तं च तपो देवा ममाराधनकाम्यया।  
भोक्ष्यथास्य महासत्त्वास्तपसः फलमुत्तमम् ॥ ५१ ॥

एष ब्रह्मा लोकगुरुर्महान् लोकपितामहः।  
यूयं च विबुधश्रेष्ठा मां यजध्वं समाहिताः ॥ ५२ ॥

सर्वे भागान् कल्पयध्वं यज्ञेषु मम नित्यशः।  
तथा श्रेयोऽभिधास्यामि यथाधीकारमीश्वराः ॥ ५३ ॥

श्रुत्वैतद् देवदेवस्य वाक्यं हृष्टतनूरुहाः।  
ततस्ते विबुधाः सर्वे ब्रह्मा ते च महर्षयः ॥ ५४ ॥  
वेददृष्टेन विधिना वैष्णवं क्रतुमाहरन्।  
तस्मिन् सत्रे सदा ब्रह्मा स्वयं भागमकल्पयत् ॥ ५५ ॥

देवा देवर्षयश्चैव स्वं स्वं भागमकल्पयन्।  
ते कार्तयुगधर्माणो भागाः परमसत्कृताः ॥ ५६ ॥

प्राहुरादित्यवर्णं तं पुरुषं तमसः परम्।  
बृहन्तं सर्वगं देवमीशानं वरदं प्रभुम् ॥ ५७ ॥

ततोऽथ वरदो देवस्तान् सर्वानमरान् स्थितान्।  
अशरीरो बभाषेदं वाक्यं खस्थो महेश्वरः ॥ ५८ ॥

येन यः कल्पितो भागः स तथा मामुपागतः।  
प्रीतोऽहं प्रदिशाम्यद्य फलमावृत्तिलक्षणम् ॥ ५९ ॥

एतद् वो लक्षणं देवा मत्प्रसादसमुद्भवम्।  
स्वयं यज्ञैर्यजमानाः समाप्तवरदक्षिणैः ॥ ६० ॥  
युगे युगे भविष्यध्वं प्रवृत्तिफलभागिनः।

यज्ञैर्ये चापि यक्ष्यन्ति सर्वलोकेषु वै सुराः ॥ ६१ ॥  
कल्पयिष्यन्ति वो भागांस्ते नरा वेदकल्पितान्।

यो मे यथा कल्पितवान् भागमस्मिन्‌ महाक्रतौ ॥ ६२ ॥  
स तथा यज्ञभागार्हो वेदसूत्रे मया कृतः।

यूयं लोकान् भावयध्वं यज्ञभागफलोचिताः ॥ ६३ ॥  
सर्वार्थचिन्तका लोके यथाधीकारनिर्मिताः ।

याः क्रियाः प्रचरिष्यन्ति प्रवृत्तिफलसत्कृताः ॥ ६४ ॥  
आभिराप्यायितबला लोकान् वै धारयिष्यथ।

यूयं हि भाविता यज्ञैः सर्वयज्ञेषु मानवैः ॥ ६५ ॥  
मां ततो भावयिष्यध्वमेषा वो भावना मम।

इत्यर्थं निर्मिता वेदा यज्ञाश्चौषधिभिः सह ॥ ६६ ॥  
एभिः सम्यक् प्रयुक्तैर्हि प्रीयन्ते देवताः क्षितौ।

निर्माणमेतद् युष्माकं प्रवृत्तिगुणकल्पितम् ॥ ६७ ॥  
मया कृतं सुरश्रेष्ठा यावत्कल्पक्षयादिह।  
चिन्तयध्वं लोकहितं यथाधीकारमीश्वराः ॥ ६८ ॥

मरीचिरङ्गिराश्चात्रिः पुलस्त्यः पुलहः क्रतुः।  
वसिष्ठ इति सप्तैते मानसा निर्मिता हि ते ॥ ६९ ॥

एते वेदविदो मुख्या वेदाचार्याश्च कल्पिताः।  
प्रवृत्तिधर्मिणश्चैव प्राजापत्ये च कल्पिताः ॥ ७० ॥

अयं क्रियावतां पन्था व्यक्तीभूतः सनातनः।  
अनिरुद्ध इति प्रोक्तो लोकसर्गकरः प्रभुः ॥ ७१ ॥

सनः सनत्सुजातश्च सनकः ससनन्दनः।  
सनत्कुमारः कपिलः सप्तमश्च सनातनः ॥ ७२ ॥  
सप्तैते मानसाः प्रोक्ता ऋषयो ब्रह्मणः सुताः।  
स्वयमागतविज्ञाना निवृत्तिं धर्ममास्थिताः ॥ ७३ ॥

एते योगविदो मुख्याः सांख्यज्ञानविशारदाः।  
आचार्या धर्मशास्त्रेषु मोक्षधर्मप्रवर्तकाः ॥ ७४ ॥

यतोऽहं प्रसृतः पूर्वमव्यक्तात् त्रिगुणो महान्।  
तस्मात् परतरो योऽसौ क्षेत्रज्ञ इति कल्पितः ॥ ७५ ॥

सोऽहं क्रियावतां पन्थाः पुनरावृत्तिदुर्लभः।  
यो यथा निर्मितो जन्तुर्यस्मिन् यस्मिंश्च कर्मणि ॥ ७६ ॥  
प्रवृत्तौ वा निवृत्तौ वा तत्फलं सोऽश्नुते महत्।

एष लोकगुरुर्ब्रह्मा जगदादिकरः प्रभुः ॥ ७७ ॥  
एष माता पिता चैव युष्माकं च पितामहः।  
मयानुशिष्टो भविता सर्वभूतवरप्रदः ॥ ७८ ॥

अस्य चैवात्मजो रुद्रो ललाटाद् यः समुत्थितः।  
ब्रह्मानुशिष्टो भविता सर्वभूतधरः प्रभुः ॥ ७९ ॥

गच्छध्वं स्वानधीकारांश्चिन्तयध्वं यथाविधि ।  
प्रवर्तन्तां क्रियाः सर्वाः सर्वलोकेषु मा चिरम् ॥ ८० ॥

प्रदिश्यन्तां च कर्माणि प्राणिनां गतयस्तथा।  
परिनिष्ठितकालानि आयूंषीह सुरोत्तमाः ॥ ८१ ॥

इदं कृतयुगं नाम कालः श्रेष्ठः प्रवर्तितः।  
अहिंस्या यज्ञपशवो युगेऽस्मिन् न तदन्यथा ॥ ८२ ॥

चतुष्पात् सकलो धर्मो भविष्यत्यत्र वै सुराः।  
ततस्त्रेतायुगं नाम त्रयी यत्र भविष्यति ॥ ८३ ॥

प्रोक्षिता यत्र पशवो वधं प्राप्स्यन्ति वै मखे।  
यत्र पादश्चतुर्थो वै धर्मस्य न भविष्यति ॥ ८४ ॥

ततो वै द्वापरं नाम मिश्रः कालो भविष्यति।  
द्विपादहीनो धर्मश्च युगे तस्मिन् भविष्यति ॥ ८५ ॥

ततस्तिष्येऽथ सम्प्राप्ते युगे कलिपुरस्कृते।  
एकपादस्थितो धर्मो यत्र तत्र भविष्यति ॥ ८६ ॥

देवा देवर्षयश्चोचुस्तमेवंवादिनं गुरुम् ।  
एकपादस्थिते धर्मे यत्र क्वचन गामिनि ॥ ८७ ॥  
कथं कर्तव्यमस्माभिर्भगवंस्तद् वदस्व नः।

यत्र वेदाश्च यज्ञाश्च तपः सत्यं दमस्तथा ॥ ८८ ॥  
अहिंसाधर्मसंयुक्ताः प्रचरेयुः सुरोत्तमाः ।  
स वो देशः सेवितव्यो मा वोऽधर्मः पदा स्पृशेत्॥८९॥

तेऽनुशिष्टा भगवता देवाः सर्षिगणास्तथा।  
नमस्कृत्वा भगवते जग्मुर्देशान् यथेप्सितान् ॥ ९० ॥

गतेषु त्रिदिवौकःसु ब्रह्मैकः पर्यवस्थितः।  
दिदृक्षुर्भगवन्तं तमनिरुद्धतनौ स्थितम् ॥ ९१ ॥

तं देवो दर्शयामास कृत्वा हयशिरो महत्।  
साङ्गानावर्तयन् वेदान् कमण्डलुत्रिदण्डधृक् ॥ ९२ ॥

ततोऽश्वशिरसं दृष्ट्वा तं देवममितौजसम्।  
लोककर्ता प्रभुर्ब्रह्मा लोकानां हितकाम्यया ॥ ९३ ॥  
मूर्ध्ना प्रणम्य वरदं तस्थौ प्राञ्जलिरग्रतः।  
स परिष्वज्य देवेन वचनं श्रावितस्तदा ॥ ९४ ॥

लोककार्यगतीः सर्वास्त्वं चिन्तय यथाविधि।  
धाता त्वं सर्वभूतानां त्वं प्रभुर्जगतो गुरुः ॥ ९५ ॥

त्वय्यावेशितभारोऽहं धृतिं प्राप्स्याम्यथाञ्जसा ।  
यदा च सुरकार्यं ते अविषह्यं भविष्यति ॥ ९६ ॥  
प्रादुर्भावं गमिष्यामि तदाऽऽत्मज्ञानदैशिकः ।  
एवमुक्त्वा हयशिरास्तत्रैवान्तरधीयत ॥ ९७ ॥

तेनानुशिष्टो ब्रह्मापि स्वलोकमचिराद् गतः।  
एवमेष महाभागः पद्मनाभः सनातनः ॥ ९८ ॥  
यज्ञेष्वग्रहरः प्रोक्तो यज्ञधारी च नित्यदा।  
निवृत्तिं चास्थितो धर्मं गतिमक्षयधर्मिणाम्।  
प्रवृत्तिधर्मान् विदधे कृत्वा लोकस्य चित्रताम् ॥ ९९ ॥

स आदिः स मध्यः स चान्तः प्रजानां  
स धाता स धेयं स कर्ता स कार्यम्।  
युगान्ते प्रसुप्तः सुसंक्षिप्य लोकान्  
युगादौ प्रबुद्धो जगद्ध्‌युत्ससर्ज ॥ १०० ॥

तस्मै नमध्वं देवाय निर्गुणाय महात्मने।  
अजाय विश्वरूपाय धाम्ने सर्वदिवौकसाम् ॥ १०१ ॥

महाभूताधिपतये रुद्राणां पतये तथा।  
आदित्यपतये चैव वसूनां पतये तथा ॥ १०२ ॥

अश्विभ्यां पतये चैव मरुतां पतये तथा।  
वेदयज्ञाधिपतये वेदाङ्गपतयेऽपि च ॥ १०३ ॥

समुद्रवासिने नित्यं हरये मुञ्जकेशिने।  
शान्ताय सर्वभूतानां मोक्षधर्मानुभाषिणे ॥ १०४ ॥

तपसां तेजसां चैव पतये यशसामपि।  
वचसां पतये नित्यं सरितां पतये तथा ॥ १०५ ॥

कपर्दिने वराहाय एकशृङ्गाय धीमते।  
विवस्वतेऽश्वशिरसे चतुर्मूर्तिधृते सदा ॥ १०६ ॥

गुह्याय ज्ञानदृश्याय अक्षराय क्षराय च।  
एष देवः संचरति सर्वत्रगतिरव्ययः ॥ १०७ ॥

एष चैतत् परं ब्रह्म ज्ञेयो विज्ञानचक्षुषा।  
एवमेतत् पुरा दृष्टं मया वै ज्ञानचक्षुषा ॥ १०८ ॥

कथितं तच्च वै सर्वं मया पृष्टेन तत्त्वतः।  
क्रियतां मद्वचः शिष्याः सेव्यतां हरिरीश्वरः।  
गीयतां वेदशब्दैश्च पूज्यतां च यथाविधि ॥ १०९ ॥

इत्युक्तास्तु वयं तेन वेदव्यासेन धीमता।  
सर्वे शिष्याः सुतश्चास्य शुकः परमधर्मवित् ॥ ११० ॥

स चास्माकमुपाध्यायः सहास्माभिर्विशाम्पते ।  
चतुर्वेदोद्‌गताभिस्तमृग्भिः समभितुष्टुवे ॥ १११ ॥

एतत् ते सर्वमाख्यातं यन्मां त्वं परिपृच्छसि।  
एवं मेऽकथयद् राजन् पुरा द्वैपायनो गुरुः ॥ ११२ ॥

यश्चेदं शृणुयान्नित्यं यश्चैनं परिकीर्तयेत्।  
नमो भगवते कृत्वा समाहितमतिर्नरः ॥ ११३ ॥  
भवत्यरोगो मतिमान् बलरूपसमन्वितः ।  
आतुरो मुच्यते रोगाद् बद्धो मुच्येत बन्धनात् ॥ ११४ ॥

कामान् कामी लभेत्‌ कामं दीर्घं चायुरवाप्नुयात्।  
ब्राह्मणः सर्ववेदी स्यात् क्षत्रियो विजयी भवेत् ॥ ११५ ॥

वैश्यो विपुललाभः स्याच्छूद्रः सुखमवाप्नुयात्।  
अपुत्रो लभते पुत्रं कन्या चैवेप्सितं पतिम् ॥ ११६ ॥

लग्नगर्भा विमुच्येत गर्भिणी जनयेत् सुतम्।  
वन्ध्या प्रसवमाप्नोति पुत्रपौत्रसमृद्धिमत् ॥ ११७ ॥

क्षेमेण गच्छेदध्वानमिदं यः पठते पथि।  
यो यं कामं कामयते स तमाप्नोति च ध्रुवम्॥११८॥

इदं महर्षेर्वचनं विनिश्चितं  
महात्मनः पुरुषवरस्य कीर्तितम् ।  
समागमं चर्षिदिवौकसामिमं  
निशम्य भक्ताः सुसुखं लभन्ते ॥ ११९ ॥