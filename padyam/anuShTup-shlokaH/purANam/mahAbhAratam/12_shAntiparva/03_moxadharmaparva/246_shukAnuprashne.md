+++
title_full = "246 परमात्माकी श्रेष्ठता, उसके दर्शनका उपाय तथा इस ज्ञानमय उपदेशके पात्रका निर्णय"
title = "२४६ शुकानुप्रश्ने"

+++


प्रकृत्यास्तु विकारा ये क्षेत्रज्ञस्तैरधिष्ठितः।  
न चैनं ते प्रजानन्ति स तु जानाति तानपि॥१॥

तैश्चैवं कुरुते कार्यं मनःषष्ठैरिहेन्द्रियैः।  
सुदान्तैरिव संयन्ता दृढैः परमवाजिभिः ॥ २ ॥

इन्द्रियेभ्यः परे ह्यर्था अर्थेभ्यः परमं मनः।  
मनसस्तु परा बुद्धिर्बुद्धेरात्मा महान् परः ॥ ३ ॥

महतः परमव्यक्तमव्यक्तात् परतोऽमृतम् ।  
अमृतान्न परं किंचित् सा काष्ठा सा परा गतिः॥४॥

एवं सर्वेषु भूतेषु गूढोऽऽत्मा न प्रकाशते।  
दृश्यते त्वग्र्यया बुद्ध्या सूक्ष्मया सूक्ष्मदर्शिभिः ॥ ५ ॥

अन्तरात्मनि संलीय मनःषष्ठानि मेधया।  
इन्द्रियाणीन्द्रियार्थांश्च बहुचिन्त्यमचिन्तयन् ॥ ६ ॥  
ध्यानेनोपरमं कृत्वा विद्यासम्पादितं मनः।  
अनीश्वरः प्रशान्तात्मा ततोऽर्च्छत्यमृतं पदम् ॥ ७ ॥

इन्द्रियाणां तु सर्वेषां वश्यात्मा चलितस्मृतिः।  
आत्मनः सम्प्रदानेन मर्त्यो मृत्युमुपाश्नुते ॥ ८ ॥

आहत्य सर्वसंकल्पान् सत्त्वे चित्तं निवेशयेत्।  
सत्त्वे चित्तं समावेश्य ततः कालंजरो भवेत् ॥ ९ ॥

चित्तप्रसादेन यतिर्जहातीह शुभाशुभम् ।  
प्रसन्नात्माऽऽत्मनि स्थित्वा सुखमत्यन्तमश्नुते ॥ १० ॥

लक्षणं तु प्रसादस्य यथा स्वप्ने सुखं स्वपेत्।  
निवाते वा यथा दीपो दीप्यमानो न कम्पते ॥ ११ ॥

एवं पूर्वापरे काले युञ्जन्नात्मानमात्मनि।  
लघ्वाहारो विशुद्धात्मा पश्यत्यात्मानमात्मनि ॥ १२ ॥

रहस्यं सर्ववेदानामनैतिह्यमनागमम् ।  
आत्मप्रत्ययिकं शास्त्रमिदं पुत्रानुशासनम् ॥ १३ ॥

धर्माख्यानेषु सर्वेषु सत्याख्याने च यद् वसु।  
दशेदमृक्‌सहस्राणि निर्मथ्यामृतमुद्धृतम् ॥ १४ ॥

नवनीतं यथा दध्नः काष्ठादग्निर्यथैव च।  
तथैव विदुषां ज्ञानं पुत्र हेतोः समुद्‌धृतम् ॥ १५ ॥

स्नातकानामिदं शास्त्रं वाच्यं पुत्रानुशासनम्।  
तदिदं नाप्रशान्ताय नादान्तायातपस्विने ॥ १६ ॥

नावेदविदुषे वाच्यं तथा नानुगताय च।  
नासूयकायानृजवे न चानिर्दिष्टकारिणे ॥ १७ ॥  
न तर्कशास्त्रदग्धाय तथैव पिशुनाय च।

श्लाघिने श्लाघनीयाय प्रशान्ताय तपस्विने ॥ १८ ॥  
इदं प्रियाय पुत्राय शिष्यायानुगताय च।  
रहस्यधर्मं वक्तव्यं नान्यस्मै तु कथंचन ॥ १९ ॥

यद्यप्यस्य महीं दद्याद् रत्नपूर्णामिमां नरः।  
इदमेव ततः श्रेय इति मन्येत तत्त्ववित् ॥ २० ॥

अतो गुह्यतरार्थं तदध्यात्ममतिमानुषम् ।  
यत् तन्महर्षिभिर्दृष्टं वेदान्तेषु च गीयते ॥ २१ ॥  
तत् तेरहं सम्प्रवक्ष्यामि यन्मां त्वं परिपृच्छसि ॥ २२ ॥

यच्च ते मनसि वर्तते परं  
यत्र चास्ति तव संशयः क्वचित्।  
श्रूयतामयमहं तवाग्रतः  
पुत्र किं हि कथयामि ते पुनः ॥ २३ ॥