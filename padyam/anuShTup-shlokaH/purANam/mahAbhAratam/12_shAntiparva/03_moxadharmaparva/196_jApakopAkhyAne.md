+++
title_full = "196 जपयज्ञके विषयमें युधिष्ठिरका प्रश्न, उसके उत्तरमें जप और ध्यानकी महिमा और उसका फल"
title = "१९६ जापकोपाख्याने"

+++


चातुराश्रम्यमुक्तं ते राजधर्मास्तथैव च।  
नानाश्रयाश्च बहव इतिहासाः पृथग्विधाः ॥ १ ॥

श्रुतास्त्वत्तः कथाश्चैव धर्मयुक्ता महामते।  
संदेहोऽस्ति तु कश्चिन्मे तद् भवान् वक्तुमर्हति ॥ २ ॥

जापकानां फलावाप्तिं श्रोतुमिच्छामि भारत।  
किंफलं जपतामुक्तं क्व वा तिष्ठन्ति जापकाः ॥ ३ ॥

जप्यस्य च विधिं कृत्स्नं वक्तुमर्हसि मेऽनघ।  
जापका इति किञ्चैतत् सांख्ययोगक्रियाविधिः ॥ ४ ॥

किं यज्ञविधिरेवैष किमेतज्जप्यमुच्यते ।  
एतन्मे सर्वमाचक्ष्व सर्वज्ञो ह्यसि मे मतः ॥ ५ ॥

अत्राप्युदाहरन्तीममितिहासं पुरातनम् ।  
यमस्य यत् पुरावृत्तं कालस्य ब्राह्मणस्य च ॥ ६ ॥

सांख्ययोगौ तु यायुक्तौ मुनिभिर्मोक्षदर्शिभिः।  
संन्यास एव वेदान्ते वर्तते जपनं प्रति ॥ ७ ॥

वेदवादाश्च निर्वृत्ताः शान्ता ब्रह्मण्यवस्थिताः।  
सांख्ययोगौ तु यायुक्तौ मुनिभिः समदर्शिभिः ॥ ८ ॥  
मार्गौ तावप्युभावेतौ संश्रितौ न च संश्रितौ।

यथा संश्रूयते राजन् कारणं चात्र वक्ष्यते ॥ ९ ॥  
मनःसमाधिरत्रापि तथेन्द्रियजयः स्मृतः ।

सत्यमग्निपरीचारो विविक्तानां च सेवनम् ॥ १० ॥  
ध्यानं तपो दमः क्षान्तिरनसूया मिताशनम्।  
विषयप्रतिसंहारो मितजल्पस्तथा शमः ॥ ११ ॥  
एष प्रवर्तको यज्ञो निवर्तकमथो शृणु।  
यथा निवर्तते कर्म जपतो ब्रह्मचारिणः ॥ १२ ॥

एतत् सर्वमशेषेण यथोक्तं परिवर्तयेत्।  
निवृत्तं मार्गमासाद्य व्यक्ताव्यक्तमनाश्रयम् ॥ १३ ॥

कुशोच्चयनिषण्णः सन् कुशहस्तः कुशैः शिखी।  
कुशैः परिवृतस्तस्मिन् मध्ये छन्नः कुशैस्तथा ॥ १४ ॥

विषयेभ्यो नमस्कुर्याद् विषयान्न च भावयेत्।  
साम्यमुत्पाद्य मनसा मनस्येव मनो दधत् ॥ १५ ॥

तद्‌ धिया ध्यायति ब्रह्म जपन्‌ वै संहिताम्‌ हिताम्।  
संन्यस्यत्यथवा तां वै समाधौ पर्यवस्थितः ॥ १६ ॥

ध्यानमुत्पादयत्यत्र संहिताबलसंश्रयात् ।  
शुद्धात्मा तपसा दान्तो निवृत्तद्वेषकामवान् ॥ १७ ॥  
अरागमोहो निर्द्वन्द्वो न शोचति न सज्जते।  
न कर्ता कारणानां च न कार्याणामिति स्थितिः ॥ १८ ॥

न चाहङ्कारयोगेन मनः प्रस्थापयेत् क्वचित्।  
न चार्थग्रहणे युक्तो नावमानी न चाक्रियः ॥ १९ ॥

ध्यानक्रियापरो युक्तो ध्यानवान् ध्याननिश्चयः।  
ध्याने समाधिमुत्पाद्य तदपि त्यजति क्रमात् ॥ २० ॥

स वै तस्यामवस्थायां सर्वत्यागकृतः सुखम्।  
निरिच्छस्त्यजति प्राणान् ब्राह्मीं संविशते तनुम् ॥ २१ ॥

अथवा नेच्छते तत्र ब्रह्मकायनिषेवणम्।  
उत्क्रामति च मार्गस्थो नैव क्वचन जायते ॥ २२ ॥

आत्मबुद्ध्या समास्थाय शान्तीभूतो निरामयः।  
अमृतं विरजः शुद्धमात्मानं प्रतिपद्यते ॥ २३ ॥