+++
title_full = "353 महापद्मपुरमें एक श्रेष्ठ ब्राह्मणके सदाचारका वर्णन और उसके घरपर अतिथिका आगमन"
title = "३५३ उञ्छवृत्त्युपाख्याने"

+++


आसीत् किल नरश्रेष्ठ महापद्मे पुरोत्तमे।  
गङ्गाया दक्षिणे तीरे कश्चिद् विप्रः समाहितः ॥ १ ॥  
सौम्यः सोमान्वये वेदे गताध्वा छिन्नसंशयः।  
धर्मनित्यो जितक्रोधो नित्यतृप्तो जितेन्द्रियः ॥ २ ॥  
तपःस्वाध्यायनिरतः सत्यः सज्जनसम्मतः ।  
न्यायप्राप्तेन वित्तेन स्वेन शीलेन चान्वितः ॥ ३ ॥

ज्ञातिसम्बन्धिविपुले सत्त्वाद्याश्रयसम्मिते ।  
कुले महति विख्याते विशिष्टां वृत्तिमास्थितः ॥ ४ ॥

स पुत्रान् बहुलान् दृष्ट्वा विपुले कर्मणि स्थितः।  
कुलधर्माश्रितो राजन् धर्मचर्यास्थितोऽभवत् ॥ ५ ॥

ततः स धर्मं वेदोक्तं तथा शास्त्रोक्तमेव च।  
शिष्टाचीर्णं च धर्मं च त्रिविधं चिन्त्य चेतसा ॥ ६ ॥

किन्नु मे स्याच्छुभं कृत्वा किं कृतं किं परायणम्।  
इत्येवं खिद्यते नित्यं न च याति विनिश्चयम् ॥ ७ ॥

तस्यैवं खिद्यमानस्य धर्मं परममास्थितः।  
कदाचिदतिथिः प्राप्तो ब्राह्मणः सुसमाहितः ॥ ८ ॥

स तस्मै सत्क्रियां चक्रे क्रियायुक्तेन हेतुना।  
विश्रान्तं सुसमासीनमिदं वचनमब्रवीत् ॥ ९ ॥