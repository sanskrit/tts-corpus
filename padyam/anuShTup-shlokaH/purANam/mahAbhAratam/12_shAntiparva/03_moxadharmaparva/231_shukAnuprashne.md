+++
title_full = "231 शुकदेवजीका प्रश्न और व्यासजीका उनके प्रश्नोंका उत्तर देते हुए कालका स्वरूप बताना"
title = "२३१ शुकानुप्रश्ने"

+++


आद्यन्तं सर्वभूतानां ज्ञातुमिच्छामि कौरव।  
ध्यानं कर्म च कालं च तथैवायुर्युगे युगे ॥ १ ॥

लोकतत्त्वं च कार्त्स्न्येन भूतानामागतिं गतिम्।  
सर्गश्च निधनं चैव कुत एतत् प्रवर्तते ॥ २ ॥

यदि तेऽनुग्रहे बुद्धिरस्मास्विह सतां वर।  
एतद् भवन्तं पृच्छामि तद् भवान् प्रब्रवीतु मे ॥ ३ ॥

पूर्वं हि कथितं श्रुत्वा भृगुभाषितमुत्तमम्।  
भरद्वाजस्य विप्रर्षेस्ततो मे बुद्धिरुत्तमा ॥ ४ ॥

जाता परमधर्मिष्ठा दिव्यसंस्थान संस्थिता।  
ततो भूयस्तु पृच्छामि तद् भवान् वक्तुमर्हति ॥ ५ ॥

अत्र ते वर्तयिष्येऽहमितिहासं पुरातनम्।  
जगौ यद् भगवान् व्यासः पुत्राय परिपृच्छते ॥ ६ ॥

अधीत्य वेदानखिलान् साङ्गोपनिषदस्तथा ।  
अन्विच्छन्नैष्ठिकं कर्म धर्मनैपुणदर्शनात् ॥ ७ ॥  
कृष्णद्वैपायनं व्यासं पुत्रो वैयासकिः शुकः।  
पप्रच्छ संदेहमिमं छिन्नधर्मार्थसंशयम् ॥ ८ ॥

भूतग्रामस्य कर्तारं कालज्ञाने च निश्चयम्।  
ब्राह्मणस्य च यत् कृत्यं तद् भवान् वक्तुमर्हति ॥ ९ ॥

तस्मै प्रोवाच तत् सर्वं पिता पुत्राय पृच्छते।  
अतीतानागते विद्वान् सर्वज्ञः सर्वधर्मवित् ॥ १० ॥

अनाद्यन्तमजं दिव्यमजरं ध्रुवमव्ययम् ।  
अप्रतर्क्यमविज्ञेयं ब्रह्माग्रे सम्प्रवर्तते ॥ ११ ॥

काष्ठा निमेषा दश पञ्च चैव  
त्रिंशत्तु काष्ठा गणयेत्‌ कलां ताम्।  
त्रिंशत्कलश्चापि भवेन्मुहूर्तो  
भागः कलाया दशमश्च यः स्यात् ॥ १२ ॥

त्रिंशन्मुहूर्तं तु भवेदहश्च  
रात्रिश्च संख्या मुनिभिः प्रणीता।  
मासः स्मृतो रात्र्यहनी च त्रिंशत्  
संवत्सरो द्वादशमास उक्तः ॥ १३ ॥

संवत्सरं द्वे त्वयने वदन्ति  
संख्याविदो दक्षिणमुत्तरं च ॥ १४ ॥

अहोरात्रे विभजते सूर्यो मानुषलौकिके।  
रात्रिः स्वप्नाय भूतानां चेष्टायै कर्मणामहः ॥ १५ ॥

पित्र्ये रात्र्यहनी मासः प्रविभागस्तयोः पुनः।  
शुक्लोऽहः कर्मचेष्टायां कृष्णः स्पप्नाय शर्वरी ॥ १६ ॥

दैवे रात्र्यहनी वर्षं प्रविभागस्तयोः पुनः।  
अहस्तत्रोदगयनं रात्रिः स्याद् दक्षिणायनम् ॥ १७ ॥

ये ते रात्र्यहनी पूर्वं कीर्तिते जीवलौकिके।  
तयोः संख्याय वर्षाग्रं ब्राह्मे वक्ष्याम्यहःक्षपे ॥ १८ ॥  
पृथक् संवत्सराग्राणि प्रवक्ष्याम्यनुपूर्वशः ।  
कृते त्रेतायुगे चैव द्वापरे च कलौ तथा ॥ १९ ॥

चत्वार्याहुः सहस्राणि वर्षाणां तत्कृतं युगम्।  
तस्य तावच्छती संध्या संध्यांशश्च तथाविधः ॥ २० ॥

इतरेषु ससंध्येषु संध्यांशेषु ततस्त्रिषु।  
एक पादेन हीयन्ते सहस्राणि शतानि च ॥ २१ ॥

एतानि शाश्वताल्ँलोकान् धारयन्ति सनातनान्।  
एतद् ब्रह्मविदां तात विदितं ब्रह्म शाश्वतम् ॥ २२ ॥

चतुष्पात् सकलो धर्मः सत्यं चैव कृते युगे।  
नाधर्मेणागमः कश्चित् परस्तस्य प्रवर्तते ॥ २३ ॥

इतरेष्वागमाद् धर्मः पादशस्त्ववरोप्यते ।  
चौर्यकानृतमायाभिरधर्मश्चोपचीयते ॥ २४ ॥

अरोगाः सर्वसिद्धार्थाश्चतुर्वर्षशतायुषः ।  
कृते त्रेतायुगे त्वेषां पादशो ह्रसते वयः ॥ २५ ॥

वेदवादाश्चानुयुगं ह्रसन्तीतीह नः श्रुतम्।  
आयूंषि चाशिषश्चैव वेदस्यैव च यत्फलम् ॥ २६ ॥

अन्ये कृतयुगे धर्मास्त्रेतायां द्वापरेऽपरे।  
अन्ये कलियुगे नॄणां युगह्रासानुरूपतः ॥ २७ ॥

तपः परं कृतयुगे त्रेतायां ज्ञानमुत्तमम्।  
द्वापरे यज्ञमेवाहुर्दानमेकं कलौ युगे ॥ २८ ॥

एतां द्वादशसाहस्रीं युगाख्यां कवयो विदुः।  
सहस्रपरिवर्तं तद् ब्राह्मं दिवसमुच्यते ॥ २९ ॥

रात्रिमेतावतीं चैव तदादौ विश्वमीश्वरः।  
प्रलये ध्यानमाविश्य सुप्त्वा सोऽन्ते विबुद्ध्यते ॥ ३० ॥

सहस्रयुगपर्यन्तमहर्यद्ब्रह्मणो विदुः ।  
रात्रिं युगसहस्रान्तां तेऽहोरात्रविदो जनाः ॥ ३१ ॥

प्रतिबुद्धो विकुरुते ब्रह्माक्षय्यं क्षपाक्षये।  
सृजते च महद्भूतं तस्माद् व्यक्तात्मकं मनः ॥ ३२ ॥