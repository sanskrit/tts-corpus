+++
title_full = "285 अध्यात्मज्ञानका और उसके फलका वर्णन"
title = "२८५ पाञ्चभौतिके"

+++


अध्यात्मं नाम यदिदं पुरुषस्येह विद्यते।  
यदध्यात्मं यतश्चैव तन्मे ब्रूहि पितामह ॥ १ ॥

सर्वज्ञानं परं बुद्‌ध्या यन्मां त्वमनुपृच्छसि।  
तद् व्याख्यास्यामि ते तात तस्य व्याख्यामिमां शृणु ॥ २ ॥

पृथिवी वायुराकाशमापो ज्योतिश्व पञ्चमम्।  
महाभूतानि भूतानां सर्वेषां प्रभवाप्ययौ ॥ ३ ॥

स तेषां गुणसंघातः शरीरं भरतर्षभ।  
सततं हि प्रलीयन्ते गुणास्ते प्रभवन्ति च ॥ ४ ॥

ततः सृष्टानि भूतानि तानि यान्ति पुनः पुनः।  
महाभूतानि भूतेभ्य ऊर्मयः सागरे यथा ॥ ५ ॥

प्रसारयित्वेहाङ्गानि कूर्मः संहरते यथा।  
तद्वद् भूतानि भूतानामल्पीयांसि स्थवीयसाम् ॥ ६ ॥

आकाशात् खलु यो घोषः संघातस्तु महीगुणः।  
वायोःप्राणो रसस्त्वद्‌भ्यो रूपं तेजस उच्यते ॥ ७ ॥

इत्येतन्मयमेवैतत् सर्वं स्थावरजङ्गमम् ।  
प्रलये च तमभ्येति तस्मादुद्दिश्यते पुनः ॥ ८ ॥

महाभूतानि पञ्चैव सर्वभूतेषु भूतकृत्।  
विषयान् कल्पयामास यस्मिन् यदनुपश्यति ॥ ९ ॥

शब्दश्रोत्रे तथा खानि त्रयमाकाशयोनिजम्।  
रसः स्नेहश्च जिह्वा च अपामेते गुणाः स्मृताः ॥ १० ॥

रूपं चक्षुर्विपाकश्च त्रिविधं ज्योतिरुच्यते।  
घ्रेयं घ्राणं शरीरं च एते भूमिगुणाः स्मृताः ॥ ११ ॥

प्राणः स्पर्शश्च चेष्टा च वायोरेते गुणाः स्मृताः।  
इति सर्वगुणा राजन् व्याख्याताः पाञ्चभौतिकाः ॥ १२ ॥

सत्त्वं रजस्तमः कालः कर्म बुद्धिश्च भारत।  
मनःषष्ठानि चैतेषु ईश्वरः समकल्पयत् ॥ १३ ॥

यदूर्ध्वं पादतलयोरवाङ् मूर्ध्नश्च पश्यसि।  
एतस्मिन्नेव कृत्स्नेयं वर्तते बुद्धिरन्तरे ॥ १४ ॥

इन्द्रियाणि नरे पञ्च षष्ठं तु मन उच्यते।  
सप्तमीं बुद्धिमेवाहुः क्षेत्रज्ञः पुनरष्टमः ॥ १५ ॥

इन्द्रियाणि च कर्ता च विचेतव्यानि भागशः।  
तमः सत्त्वं रजश्चैव तेऽपि भावास्तदाश्रयाः ॥ १६ ॥

चक्षुरालोचनायैव संशयं कुरुते मनः।  
बुद्धिरध्यवसानाय साक्षी क्षेत्रज्ञ उच्यते।  
तमः सत्त्वं रजश्चेति कालः कर्म च भारत ॥ १७ ॥  
गुणैर्नेनीयते बुद्धिर्बुद्धिरेवेन्द्रियाणि च ।  
मनःषष्ठानि सर्वाणि बुद्ध्यभावे कुतो गुणाः ॥ १८ ॥

येन पश्यति तच्चक्षुः शृण्वती श्रोत्रमुच्यते।  
जिघ्रती भवति घ्राणं रसती रसना रसान् ॥ १९ ॥  
स्पर्शनं स्पर्शती स्पर्शान्‌ बुद्धिर्विक्रियतेऽसकृत्।  
यदा प्रार्थयते किञ्चित् तदा भवति सा मनः ॥ २० ॥

अधिष्ठानानि बुद्ध्या हि पृथगेतानि पञ्चधा।  
इन्द्रियाणीति तान्याहुस्तेषु दुष्टेषु दुष्यति ॥ २१ ॥

पुरुषे तिष्ठती बुद्धिस्त्रिषु भावेषु वर्तते।  
कदाचिल्लभते प्रीतिं कदाचिदपि शोचति ॥ २२ ॥

न सुखेन न दुःखेन कदाचिदपि वर्तते।  
सेयं भावात्मिका भावांस्त्रीनेतान् परिवर्तते ॥ २३ ॥

सरितां सागरो भर्ता यथा वेलामिवोर्मिवान्।  
इति भावगता बुद्धिर्भावे मनसि वर्तते ॥ २४ ॥

प्रवर्तमानं तु रजस्तद्भावेनानुवर्तते ।  
प्रहर्षः प्रीतिरानन्दः सुखं संशान्तचित्तता ॥ २५ ॥  
कथंचिदुपपद्यन्ते पुरुषे सात्त्विका गुणाः।

परिदाहस्तथा शोकः संतापोऽपूर्तिरक्षमा ॥ २६ ॥  
लिङ्गानि रजसस्तानि दृश्यन्ते हेत्वहेतुभिः।

अविद्या रागमोहौ च प्रमादः स्तब्धता भयम् ॥ २७ ॥  
असमृद्धिस्तथा दैन्यं प्रमोहः स्वप्नतन्द्रिता।  
कथंचिदुपवर्तन्ते विविधास्तामसा गुणाः ॥ २८ ॥

तत्र यत् प्रीतिसंयुक्तं काये मनसि वा भवेत्।  
वर्तते सात्त्विको भाव इत्युपेक्षेत तत् तथा ॥ २९ ॥

अथ यद् दुःखसंयुक्तमप्रीतिकरमात्मनः ।  
प्रवृत्तं रज इत्येव तदसंरभ्य चिन्तयेत् ॥ ३० ॥

अथ यन्मोहसंयुक्तं काये मनसि वा भवेत्।  
अप्रतर्क्यमविज्ञेयं तमस्तदुपधारयेत् ॥ ३१ ॥

इति बुद्धिगतीः सर्वा व्याख्याता यावतीरिह।  
एतद्‌ बुद्ध्वा भवेद्‌ बुद्धः किमन्यद्‌ बुद्धलक्षणम् ॥ ३२ ॥

सत्त्वक्षेत्रज्ञयोरेतदन्तरं विद्धि सूक्ष्मयोः ।  
सृजतेऽत्र गुणानेक एको न सृजते गुणान् ॥ ३३ ॥

पृथग्भूतौ प्रकृत्या तु सम्प्रयुक्तौ च सर्वदा।  
यथा मत्स्योऽद्भिरन्यः स्यात् सम्प्रयुक्तो भवेत् तथा ॥ ३४ ॥

न गुणा विदुरात्मानं स गुणान् वेद सर्वतः।  
परिद्रष्टा गुणानां तु संस्रष्टा मन्यते यथा ॥ ३५ ॥

आश्रयो नास्ति सत्त्वस्य गुणसर्गेण चेतना।  
सत्त्वमस्य सृजन्त्यन्ये गुणान् वेद कदाचन ॥ ३६ ॥

सृजते हि गुणान् सत्त्वं क्षेत्रज्ञः परिपश्यति।  
सम्प्रयोगस्तयोरेष सत्त्वक्षेत्रज्ञयोर्ध्रुवः ॥ ३७ ॥

इन्द्रियैस्तु प्रदीपार्थं क्रियते बुद्धिरन्तरा।  
निश्चक्षुर्भिरजानद्भिरिन्द्रियाणि प्रदीपवत् ॥ ३८ ॥

एवं स्वभावमेवैतत् तद् बुद्‌ध्वा विहरेन्नरः।  
अशोचन्नप्रहृष्यंश्च स वै विगतमत्सरः ॥ ३९ ॥

स्वभावसिद्धमेवैतद् यदिमान् सृजते गुणान्।  
ऊर्णनाभिर्यथा सूत्रं विज्ञेयास्तन्तुवद् गुणाः ॥ ४० ॥

प्रध्वस्ता न निवर्तन्ते प्रवृत्तिर्नोपलभ्यते।  
एवमेके व्यवस्यन्ति निवृत्तिरिति चापरे ॥ ४१ ॥

इतीदं हृदयग्रन्थिं बुद्धिचिन्तामयं दृढम्।  
विमुच्य सुखमासीत विशोकश्छिन्नसंशयः ॥ ४२ ॥

ताम्येयुः प्रच्युताः पृथ्वीं मोहपूर्णां नदीं नराः।  
यथा गाधमविद्वांसो बुद्धियोगमयं तथा ॥ ४३ ॥

नैव ताम्यन्ति विद्वांसः प्लवन्तः पारमम्भसः।  
अध्यात्मविदुषो धीरा ज्ञानं तु परमं प्लवः ॥ ४४ ॥

न भवति विदुषां महद्भयं  
यदविदुषां सुमहद्भयं भवेत् ।  
न हि गतिरधिकास्ति कस्यचित्  
सकृदुपदर्शयतीह तुल्यताम् ॥ ४५ ॥

यत् करोति बहुदोषमेकत-  
स्तच्च दूषयति यत्पुरा कृतम्।  
नाप्रियं तदुभयं करोत्यसौ  
यच्च दूषयति यत् करोति च ॥ ४६ ॥