+++
title_full = "201 बृहस्पतिके प्रश्नके उत्तरमें मनुद्वारा कामनाओंके त्यागकी एवं ज्ञानकी प्रशंसा तथा परमात्मतत्त्वका निरूपण"
title = "२०१ मनुबृहस्पतिसंवादे"

+++


किं फलं ज्ञानयोगस्य वेदानां नियमस्य च।  
भूतात्मा च कथं ज्ञेयस्तन्मे ब्रूहि पितामह ॥ १ ॥

अत्राप्युदाहरन्तीममितिहासं पुरातनम् ।  
मनोः प्रजापतेर्वादं महर्षेश्च बृहस्पतेः ॥ २ ॥

प्रजापतिं श्रेष्ठतमं प्रजानां  
देवर्षिसंघप्रवरो महर्षिः ।  
बृहस्पतिः प्रश्नमिमं पुराणं  
पप्रच्छ शिष्योऽथ गुरुं प्रणम्य ॥ ३ ॥

यत्कारणं यत्र विधिः प्रवृत्तो  
ज्ञाने फलं यत्प्रवदन्ति विप्राः।  
यन्मन्त्रशब्दैरकृतप्रकाशं  
तदुच्यतां मे भगवन् यथावत् ॥ ४ ॥

यच्चार्थशास्त्रागममन्त्रविद्भि-  
र्यज्ञैरनेकैरथ गोप्रदानैः ।  
फलं महद्भिर्यदुपास्यते च  
किं तत्कथं वा भविता क्व वा तत् ॥ ५ ॥

मही महीजाः पवनोऽन्तरिक्षं  
जलौकसश्चैव जलं दिवं च।  
दिवौकसश्चापि यतः प्रसूता-  
स्तदुच्यतां मे भगवन् पुराणम् ॥ ६ ॥

ज्ञानं यतः प्रार्थयते नरो वै  
ततस्तदर्था भवति प्रवृत्तिः ।  
न चाप्यहं वेद परं पुराणं  
मिथ्याप्रवृत्तिं च कथं नु कुर्याम् ॥ ७ ॥

ऋक्‌सामसंघांश्च यजूंषि चापि  
च्छन्दांसि नक्षत्रगतिं निरुक्तम् ।  
अधीत्य च व्याकरणं सकल्पं  
शिक्षां च भूतप्रकृतिं न वेद्मि ॥ ८ ॥

स मे भवान् शंसतु सर्वमेतत्  
सामान्यशब्दैश्च विशेषणैश्च ।  
स मे भवान् शंसतु तावदेत-  
ज्ज्ञाने फलं कर्मणि वा यदस्ति ॥ ९ ॥  
यथा च देहाच्च्यवते शरीरी  
पुनः शरीरं च यथाभ्युपैति।

यद् यत्प्रियं यस्य सुखं तदाहु-  
स्तदेव दुःखं प्रवदन्त्यनिष्टम् ॥ १० ॥  
इष्टं च मे स्यादितरच्च न स्या-  
देतत्कृते कर्मविधिः प्रवृत्तः ।  
इष्टं त्वनिष्टं च न मां भजेते-  
त्येतत्कृते ज्ञानविधिः प्रवृत्तः ॥ ११ ॥

कामात्मकाश्छन्दसि कर्मयोगा  
एभिर्विमुक्तः परमश्नुवीत ।  
नानाविधे कर्मपथे सुखार्थी  
नरः प्रवृत्तो न परं प्रयाति ॥ १२ ॥

इष्टं त्वनिष्टं च सुखासुखे च  
साशीस्त्ववच्छन्दति कर्मभिश्च ।

एभिर्विमुक्तः परमाविवेश  
एतत् कृते कर्मविधिः प्रवृत्तः।  
कामात्मकांश्छन्दति कर्मयोग  
एभिर्विमुक्तः परमाददीत ॥ १३ ॥

आत्मादिभिः कर्मभिरिध्यमानो  
धर्मे प्रवृत्तो द्युतिमान् सुखार्थी।  
परं हि तत् कर्मपथादपेतं  
निराशिषं ब्रह्मपरं ह्यवैति ॥ १४ ॥

प्रजाः सृष्टा मनसा कर्मणा च  
द्वावेवैतौ सत्पथौ लोकजुष्टौ ।  
दृष्टं कर्म शाश्वतं चान्तवच्च  
मनस्त्यागः कारणं नान्यदस्ति ॥ १५ ॥

स्वेनात्मना चक्षुरिव प्रणेता  
निशात्यये तमसा संवृतात्मा ।  
ज्ञानं तु विज्ञानगुणेन युक्तं  
कर्माशुभं पश्यति वर्जनीयम् ॥ १६ ॥

सर्पान् कुशाग्राणि तथोदपानं  
ज्ञात्वा मनुष्याः परिवर्जयन्ति ।  
अज्ञानतस्तत्र पतन्ति केचि-  
ज्ज्ञाने फलं पश्य यथा विशिष्टम् ॥ १७ ॥

कृत्स्नस्तु मन्त्रो विधिवत् प्रयुक्तो  
यथा यथोक्तास्त्विह दक्षिणाश्च ।  
अन्नप्रदानं मनसः समाधिः  
पञ्चात्मकं कर्मफलं वदन्ति ॥ १८ ॥

गुणात्मकं कर्म वदन्ति वेदा-  
स्तस्मान्मन्त्रो मन्त्रपूर्वं हि कर्म।  
विधिर्विधेयं मनसोपपत्तिः  
फलस्य भोक्ता तु तथा शरीरी ॥ १९ ॥

शब्दाश्च रूपाणि रसाश्च पुण्याः  
स्पर्शाश्च गन्धाश्च शुभास्तथैव ।  
नरो न संस्थानगतः प्रभुः स्या-  
देतत् फलं सिद्ध्यति कर्मलोके ॥ २० ॥

यद् यच्छरीरेण करोति कर्म  
शरीरयुक्तः समुपाश्नुते तत् ।  
शरीरमेवायतनं सुखस्य  
दुःखस्य चाप्यायतनं शरीरम् ॥ २१ ॥

वाचा तु यत् कर्म करोति किंचिद्  
वाचैव सर्वं समुपाश्नुते तत्।  
मनस्तु यत् कर्म करोति किञ्चि-  
न्मनःस्थ एवायमुपाश्नुते तत् ॥ २२ ॥

यथा यथा कर्मगुणं फलार्थी  
करोत्ययं कर्मफले निविष्टः ।  
तथा तथायं गुणसम्प्रयुक्तः  
शुभाशुभं कर्मफलं भुनक्ति ॥ २३ ॥

मत्स्यो यथा स्रोत इवाभिपाती  
तथा कृतं पूर्वमुपैति कर्म।  
शुभे त्वसौ तुष्यति दुष्कृते तु  
न तुष्यते वै परमः शरीरी ॥ २४ ॥

यतो जगत् सर्वमिदं प्रसूतं  
ज्ञात्वाऽऽत्मवन्तो व्यतियान्ति यत्‌ तत्।  
यन्मन्त्रशब्दैरकृतप्रकाशं  
तदुच्यमानं शृणु मे परं यत् ॥ २५ ॥

रसैर्विमुक्तं विविधैश्च गन्धै-  
रशब्दमस्पर्शमरूपवच्च ।  
अग्राह्यमव्यक्तमवर्णमेकं  
पञ्चप्रकारान् ससृजे प्रजानाम् ॥ २६ ॥

न स्त्री पुमान् नापि नपुंसकं च  
न सन्न चासत् सदसच्च तन्न।  
पश्यन्ति यद् ब्रह्मविदो मनुष्या-  
स्तदक्षरं न क्षरतीति विद्धि ॥ २७ ॥