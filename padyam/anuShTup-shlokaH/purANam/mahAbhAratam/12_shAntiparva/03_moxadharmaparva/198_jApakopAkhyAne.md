+++
title_full = "198 परमधामके अधिकारी जापकके लिये देवलोक भी नरकतुल्य हैं—इसका प्रतिपादन"
title = "१९८ जापकोपाख्याने"

+++


कीदृशं निरयं याति जापको वर्णयस्व मे।  
कौतूहलं हि राजन् मे तद् भवान् वक्तुमर्हति ॥ १ ॥

धर्मस्यांशप्रसूतोऽसि धर्मिष्ठोऽसि स्वभावतः ।  
धर्ममूलाश्रयं वाक्यं शृणुष्वावहितोऽनघ ॥ २ ॥

अमूनि यानि स्थानानि देवानां परमात्मनाम्।  
नानासंस्थानवर्णानि नानारूपफलानि च ॥ ३ ॥  
दिव्यानि कामचारीणि विमानानि सभास्तथा।  
आक्रीडा विविधा राजन् पद्मिन्यश्चैव काञ्चनाः ॥ ४ ॥

चतुर्णां लोकपालानां शुक्रस्याथ बृहस्पतेः।  
मरुतां विश्वदेवानां साध्यानामश्विनोरपि ॥ ५ ॥  
रुद्रादित्यवसूनां च तथान्येषां दिवौकसाम्।  
एते वै निरयास्तात स्थानस्य परमात्मनः ॥ ६ ॥

अभयं चानिमित्तं च न तत् क्लेशसमावृतम्।  
द्वाभ्यां मुक्तं त्रिभिर्मुक्तमष्टाभिस्त्रिभिरेव च ॥ ७ ॥

चतुर्लक्षणवर्जं तु चतुष्कारणवर्जितम् ।  
अप्रहर्षमनानन्दमशोकं विगतक्लमम् ॥ ८ ॥

कालः सम्पद्यते तत्र कालस्तत्र न वै प्रभुः।  
स कालस्य प्रभू राजन् स्वर्गस्यापि तथेश्वरः ॥ ९ ॥

आत्मकेवलतां प्राप्तस्तत्र गत्वा न शोचति।  
ईदृशं परमं स्थानं निरयास्ते च तादृशाः ॥ १० ॥

एते ते निरयाः प्रोक्ताः सर्व एव यथातथम्।  
तस्य स्थानवरस्येह सर्वे निरयसंज्ञिताः ॥ ११ ॥

[^२]:-आठ पुरियोंका बोधक वचन इस प्रकार उपलब्ध होता है—'''भूतेन्द्रियमनोबुद्धिवासनाकर्मवायवः। अविद्या चेत्यमुं वर्गमाहुः पुर्यष्टकं बुधाः॥'''