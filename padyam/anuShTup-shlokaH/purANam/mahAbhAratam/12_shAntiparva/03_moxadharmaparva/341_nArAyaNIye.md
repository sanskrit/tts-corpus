+++
title_full = "341 भगवान् श्रीकृष्णका अर्जुनको अपने प्रभावका वर्णन करते हुए अपने नामोंकी व्युत्पत्ति एवं माहात्म्य बताना"
title = "३४१ नारायणीये"

+++


अस्तौषीद् यैरिमं व्यासः सशिष्यो मधुसूदनम्।  
नामभिर्विविधैरेषां निरुक्तं भगवन् मम ॥ १ ॥  
वक्तुमर्हसि शुश्रूषोः प्रजापतिपतेर्हरेः ।  
श्रुत्वा भवेयं यत् पूतः शरच्चन्द्र इवामलः ॥ २ ॥

शृणु राजन् यथाऽऽचष्ट फाल्गुनस्य हरिः प्रभुः।  
प्रसन्नात्माऽऽत्मनो नाम्नां निरुक्तं गुणकर्मजम् ॥ ३ ॥

नामभिः कीर्तितैस्तस्य केशवस्य महात्मनः।  
पृष्टवान् केशवं राजन् फाल्गुनः परवीरहा ॥ ४ ॥

भगवन् भूतभव्येश सर्वभूतसृगव्यय ।  
लोकधाम जगन्नाथ लोकानामभयप्रद ॥ ५ ॥  
यानि नामानि ते देव कीर्तितानि महर्षिभिः।  
वेदेषु सपुराणेषु यानि गुह्यानि कर्मभिः ॥ ६ ॥  
तेषां निरुक्तं त्वत्तोऽहं श्रोतुमिच्छामि केशव।  
न ह्यन्यो वर्ण येन्नाम्नां निरुक्तं त्वामृते प्रभो ॥ ७ ॥

ऋग्वेदे सयजुर्वेदे तथैवाथर्वसामसु ।  
पुराणे सोपनिषदे तथैव ज्यौतिषेऽर्जुन ॥ ८ ॥  
सांख्ये च योगशास्त्रे च आयुर्वेदे तथैव च।  
बहूनि मम नामानि कीर्तितानि महर्षिभिः ॥ ९ ॥

गौणानि तत्र नामानि कर्मजानि च कानिचित्।  
निरुक्तं कर्मजानां त्वं शृणुष्व प्रयतोऽनघ ॥ १० ॥

कथ्यमानं मया तात त्वं हि मेऽर्धं स्मृतः पुरा।  
नमोऽतियशसे तस्मै देहिनां परमात्मने ॥ ११ ॥  
नारायणाय विश्वाय निर्गुणाय गुणात्मने।

यस्य प्रसादजो ब्रह्मा रुद्रश्च क्रोधसम्भवः ॥ १२ ॥  
योऽसौ योनिर्हि सर्वस्य स्थावरस्य चरस्य च।

अष्टादशगुणं यत् तत् सत्त्वं सत्त्ववतां वर ॥ १३ ॥  
प्रकृतिः सा परा मह्यं रोदसी योगधारिणी।  
ऋता सत्यामराजय्या लोकानामात्मसंज्ञिता ॥ १४ ॥

तस्मात् सर्वाः प्रवर्तन्ते सर्गप्रलयविक्रियाः।  
तपो यज्ञश्च यष्टा च पुराणः पुरुषो विराट् ॥ १५ ॥  
अनिरुद्ध इति प्रोक्तो लोकानां प्रभवाप्ययः।

ब्राह्मे रात्रिक्षये प्राप्ते तस्य ह्यमिततेजसः ॥ १६ ॥  
प्रसादात् प्रादुरभवत् पद्मं पद्मनिभेक्षण।  
ततो ब्रह्मा समभवत् स तस्यैव प्रसादजः ॥ १७ ॥

अह्नः क्षये ललाटाच्च सुतो देवस्य वै तथा।  
क्रोधाविष्टस्य संजज्ञे रुद्रः संहारकारकः ॥ १८ ॥

एतौ द्वौ विबुधश्रेष्ठौ प्रसादक्रोधजावुभौ।  
तदादेशितपन्थानौ सृष्टिसंहारकारकौ ॥ १९ ॥

निमित्तमात्रं तावत्र सर्वप्राणिवरप्रदौ ।  
कपर्दी जटिलो मुण्डः श्मशानगृहसेवकः ॥ २० ॥  
उग्रव्रतचरो रुद्रो योगी परमदारुणः।  
दक्षक्रतुहरश्चैव भगनेत्रहरस्तथा ॥ २१ ॥

नारायणात्मको ज्ञेयः पाण्डवेय युगे युगे।  
तस्मिन् हि पूज्यमाने वै देवदेवे महेश्वरे ॥ २२ ॥  
सम्पूजितो भवेत् पार्थ देवो नारायणः प्रभुः।

अहमात्मा हि लोकानां विश्वेषां पाण्डुनन्दन ॥ २३ ॥  
तस्मादात्मानमेवाग्रे रुद्रं सम्पूजयाम्यहम् ।

यद्यहं नार्चयेयं वै ईशानं वरदं शिवम् ॥ २४ ॥  
आत्मानं नार्चयेत् कश्चिदिति मे भावितात्मनः।

मया प्रमाणं हि कृतं लोकः समनुवर्तते ॥ २५ ॥  
प्रमाणानि हि पूज्यानि ततस्तं पूजयाम्यहम्।  
यस्तं वेत्ति स मां वेत्ति योऽनुतं स हि मामनु॥२६॥

रुद्रो नारायणश्चैव सत्त्वमेकं द्विधाकृतम्।  
लोके चरति कौन्तेय व्यक्तिस्थं सर्वकर्मसु ॥ २७ ॥

न हि मे केनचिद् देयो वरः पाण्डवनन्दन।  
इति संचिन्त्य मनसा पुराणं रुद्रमीश्वरम् ॥ २८ ॥  
पुत्रार्थमाराधितवानहमात्मानमात्मना ।

न हि विष्णुः प्रणमति कस्मैचिद् विबुधाय च ॥ २९ ॥  
ऋते आत्मानमेवेति ततो रुद्रं भजाम्यहम्।

सब्रह्मकाः सरुद्राश्च सेन्द्रा देवाः सहर्षिभिः ॥ ३० ॥  
अर्चयन्ति सुरश्रेष्ठं देवं नारायणं हरिम्।

भविष्यतां वर्ततां च भूतानां चैव भारत ॥ ३१ ॥  
सर्वेषामग्रणीर्विष्णुः सेव्यः पूज्यश्च नित्यशः।

नमस्व हव्यदं विष्णुं तथा शरणदं नम ॥ ३२ ॥  
वरदं नमस्व कौन्तेय हव्यकव्यभुजं नम।

चतुर्विधा मम जना भक्ता एव हि मे श्रुतम्॥३३॥  
तेषामेकान्तिनः श्रेष्ठा ये चैवानन्यदेवताः।  
अहमेव गतिस्तेषां निराशीः कर्मकारिणाम् ॥ ३४ ॥

ये च शिष्टास्त्रयो भक्ताः फलकामा हि ते मताः।  
सर्वे च्यवनधर्मास्ते प्रतिबुद्धस्तु श्रेष्ठभाक् ॥ ३५ ॥

ब्रह्माणं शितिकण्ठं च याश्चान्या देवताः स्मृताः।  
प्रबुद्धचर्याः सेवन्तो मामेवैष्यन्ति यत् परम् ॥ ३६ ॥

भक्तं प्रति विशेषस्ते एष पार्थानुकीर्तितः।  
त्वं चैवाहं च कौन्तेय नरनारायणौ स्मृतौ ॥ ३७ ॥  
भारावतरणार्थं तु प्रविष्टौ मानुषीं तनुम्।

जानाम्यध्यात्मयोगांश्च योऽहं यस्माच्च भारत ॥ ३८ ॥  
निवृत्तिलक्षणो धर्मस्तथाऽऽभ्युदयिकोऽपि च ।  
नराणामयनं ख्यातमहमेकः सनातनः ॥ ३९ ॥

आपो नारा इति प्रोक्ता आपो वै नरसूनवः।  
अयनं मम तत् पूर्वमतो नारायणो ह्यहम् ॥ ४० ॥

छादयामि जगद् विश्वं भूत्वा सूर्य इवांशुभिः।  
सर्वभूताधिवासश्च वासुदेवस्ततो ह्यहम् ॥ ४१ ॥

गतिश्च सर्वभूतानां प्रजनश्चापि भारत।  
व्याप्ता मे रोदसी पार्थ कान्तिश्चाभ्यधिका मम ॥ ४२ ॥  
अधिभूतानि चान्तेषु तदिच्छंश्चास्मि भारत।  
क्रमणाच्चाप्यहं पार्थ विष्णुरित्यभिसंज्ञितः ॥ ४३ ॥

दमात् सिद्धिं परीप्सन्तो मां जनाःकामयन्ति ह।  
दिवं चोर्वीं च मध्यं च तस्माद् दामोदरो ह्यहम्॥४४॥

पृश्निरित्युच्यते चान्नं वेद आपोऽमृतं तथा।  
ममैतानि सदा गर्भः पृश्निगर्भस्ततो ह्यहम् ॥ ४५ ॥

ऋषयः प्राहुरेवं मां त्रितं कूपनिपातितम्।  
पृश्निगर्भ त्रितं पाहीत्येकतद्वितपातितम् ॥ ४६ ॥  
ततः स ब्रह्मणः पुत्र आद्यो ह्यृषिवरस्त्रितः।  
उत्ततारोदपानाद् वै पृश्निगर्भानुकीर्तनात् ॥ ४७ ॥

सूर्यस्य तपतो लोकानग्नेः सोमस्य चाप्युत।  
अंशवो यत् प्रकाशन्ते ममैते केशसंज्ञिताः ॥ ४८ ॥  
सर्वज्ञाः केशवं तस्मान्मामाहुर्द्विजसत्तमाः ।

एवं हि वरदं नाम केशवेति ममार्जुन।  
देवानामथ सर्वेषामृषीणां च महात्मनाम् ॥ ४९ ॥

अग्निः सोमेन संयुक्त एकयोनित्वमागतः।  
अग्नीषोममयं तस्माज्जगत् कृत्स्नं चराचरम् ॥ ५० ॥

अपि हि पुराणे भवति एकयोन्यात्मकावग्नीषोमौ देवाश्चाग्निमुखा इति एकयोनित्वाच्च परस्परमर्हन्तो लोकान् धारयन्त इति॥५१॥