+++
title_full = "341 भगवान् श्रीकृष्णका अर्जुनको अपने प्रभावका वर्णन करते हुए अपने नामोंकी व्युत्पत्ति एवं माहात्म्य बताना"
title = "३४१ नारायणीये"

+++

<details><summary>भागसूचना</summary>

एकचत्वारिंशदधिकत्रिशततमोऽध्यायः
</details>

<details><summary>सूचना (हिन्दी)</summary>

भगवान् श्रीकृष्णका अर्जुनको अपने प्रभावका वर्णन करते हुए अपने नामोंकी व्युत्पत्ति एवं माहात्म्य बताना
</details>

<details open><summary>मूलम् (वचनम्)</summary>

जनमेजय उवाच
</details>

<details open><summary>विश्वास-प्रस्तुतिः</summary>

अस्तौषीद् यैरिमं व्यासः सशिष्यो मधुसूदनम्।  
नामभिर्विविधैरेषां निरुक्तं भगवन् मम ॥ १ ॥  
वक्तुमर्हसि शुश्रूषोः प्रजापतिपतेर्हरेः ।  
श्रुत्वा भवेयं यत् पूतः शरच्चन्द्र इवामलः ॥ २ ॥
</details>

<details><summary>मूलम्</summary>

अस्तौषीद् यैरिमं व्यासः सशिष्यो मधुसूदनम्।  
नामभिर्विविधैरेषां निरुक्तं भगवन् मम ॥ १ ॥  
वक्तुमर्हसि शुश्रूषोः प्रजापतिपतेर्हरेः ।  
श्रुत्वा भवेयं यत् पूतः शरच्चन्द्र इवामलः ॥ २ ॥
</details>

<details><summary>अनुवाद (हिन्दी)</summary>

_जनमेजयने कहा—_ भगवन्! शिष्योंसहित महर्षि व्यासने जिन नाना प्रकारके नामोंद्वारा इन मधुसूदनका स्तवन किया था, उनका निर्वचन (व्युत्पत्ति) मुझे बतानेकी कृपा करें। मैं प्रजापतियोंके पति भगवान् श्रीहरिके नामोंकी व्याख्या सुनना चाहता हूँ; क्योंकि उन्हें सुनकर मैं शरच्चन्द्रके समान निर्मल एवं पवित्र हो जाऊँगा॥१-२॥
</details>

<details open><summary>मूलम् (वचनम्)</summary>

वैशम्पायन उवाच
</details>

<details open><summary>विश्वास-प्रस्तुतिः</summary>

शृणु राजन् यथाऽऽचष्ट फाल्गुनस्य हरिः प्रभुः।  
प्रसन्नात्माऽऽत्मनो नाम्नां निरुक्तं गुणकर्मजम् ॥ ३ ॥
</details>

<details><summary>मूलम्</summary>

शृणु राजन् यथाऽऽचष्ट फाल्गुनस्य हरिः प्रभुः।  
प्रसन्नात्माऽऽत्मनो नाम्नां निरुक्तं गुणकर्मजम् ॥ ३ ॥
</details>

<details><summary>अनुवाद (हिन्दी)</summary>

_वैशम्पायनजीने कहा—_ राजन्! भगवान् श्रीहरिने अर्जुनपर प्रसन्न होकर उनसे गुण और कर्मके अनुसार स्वयं अपने नामोंकी जैसी व्याख्या की थी, वही तुम्हें सुना रहा हूँ, सुनो॥३॥
</details>

<details open><summary>विश्वास-प्रस्तुतिः</summary>

नामभिः कीर्तितैस्तस्य केशवस्य महात्मनः।  
पृष्टवान् केशवं राजन् फाल्गुनः परवीरहा ॥ ४ ॥
</details>

<details><summary>मूलम्</summary>

नामभिः कीर्तितैस्तस्य केशवस्य महात्मनः।  
पृष्टवान् केशवं राजन् फाल्गुनः परवीरहा ॥ ४ ॥
</details>

<details><summary>अनुवाद (हिन्दी)</summary>

नरेश्वर! जिन नामोंके द्वारा उन महात्मा केशवका कीर्तन किया जाता है, शत्रुवीरोंका संहार करनेवाले अर्जुनने श्रीकृष्णसे उनके विषयमें इस प्रकार पूछा॥४॥
</details>

<details open><summary>मूलम् (वचनम्)</summary>

अर्जुन उवाच
</details>

<details open><summary>विश्वास-प्रस्तुतिः</summary>

भगवन् भूतभव्येश सर्वभूतसृगव्यय ।  
लोकधाम जगन्नाथ लोकानामभयप्रद ॥ ५ ॥  
यानि नामानि ते देव कीर्तितानि महर्षिभिः।  
वेदेषु सपुराणेषु यानि गुह्यानि कर्मभिः ॥ ६ ॥  
तेषां निरुक्तं त्वत्तोऽहं श्रोतुमिच्छामि केशव।  
न ह्यन्यो वर्ण येन्नाम्नां निरुक्तं त्वामृते प्रभो ॥ ७ ॥
</details>

<details><summary>मूलम्</summary>

भगवन् भूतभव्येश सर्वभूतसृगव्यय ।  
लोकधाम जगन्नाथ लोकानामभयप्रद ॥ ५ ॥  
यानि नामानि ते देव कीर्तितानि महर्षिभिः।  
वेदेषु सपुराणेषु यानि गुह्यानि कर्मभिः ॥ ६ ॥  
तेषां निरुक्तं त्वत्तोऽहं श्रोतुमिच्छामि केशव।  
न ह्यन्यो वर्ण येन्नाम्नां निरुक्तं त्वामृते प्रभो ॥ ७ ॥
</details>

<details><summary>अनुवाद (हिन्दी)</summary>

_अर्जुन बोले—_ भूत, वर्तमान और भविष्य—तीनों कालोंके स्वामी, सम्पूर्ण भूतोंके स्रष्टा, अविनाशी, जगदाधार तथा सम्पूर्ण लोकोंको अभय देनेवाले जगन्नाथ, भगवन्, नारायणदेव! महर्षियोंने आपके जो-जो नाम कहे हैं तथा पुराणों और वेदोंमें कर्मानुसार जो-जो गोपनीय नाम पढ़े गये हैं, उन सबकी व्याख्या मैं आपके मुँहसे सुनना चाहता हूँ। प्रभो! केशव! आपके सिवा दूसरा कोई उन नामोंकी व्युत्पत्ति नहीं बता सकता॥५—७॥
</details>

<details open><summary>मूलम् (वचनम्)</summary>

श्रीभगवानुवाच
</details>

<details open><summary>विश्वास-प्रस्तुतिः</summary>

ऋग्वेदे सयजुर्वेदे तथैवाथर्वसामसु ।  
पुराणे सोपनिषदे तथैव ज्यौतिषेऽर्जुन ॥ ८ ॥  
सांख्ये च योगशास्त्रे च आयुर्वेदे तथैव च।  
बहूनि मम नामानि कीर्तितानि महर्षिभिः ॥ ९ ॥
</details>

<details><summary>मूलम्</summary>

ऋग्वेदे सयजुर्वेदे तथैवाथर्वसामसु ।  
पुराणे सोपनिषदे तथैव ज्यौतिषेऽर्जुन ॥ ८ ॥  
सांख्ये च योगशास्त्रे च आयुर्वेदे तथैव च।  
बहूनि मम नामानि कीर्तितानि महर्षिभिः ॥ ९ ॥
</details>

<details><summary>अनुवाद (हिन्दी)</summary>

_श्रीभगवान्‌ने कहा—_ अर्जुन! ऋग्वेद, यजुर्वेद, सामवेद, अथर्ववेद, उपनिषद्, पुराण, ज्योतिष, सांख्यशास्त्र, योगशास्त्र तथा आयुर्वेदमें महर्षियोंने मेरे बहुत-से नाम कहे हैं॥८-९॥
</details>

<details open><summary>विश्वास-प्रस्तुतिः</summary>

गौणानि तत्र नामानि कर्मजानि च कानिचित्।  
निरुक्तं कर्मजानां त्वं शृणुष्व प्रयतोऽनघ ॥ १० ॥
</details>

<details><summary>मूलम्</summary>

गौणानि तत्र नामानि कर्मजानि च कानिचित्।  
निरुक्तं कर्मजानां त्वं शृणुष्व प्रयतोऽनघ ॥ १० ॥
</details>

<details><summary>अनुवाद (हिन्दी)</summary>

उनमें कुछ नाम तो गुणोंके अनुसार हैं और कुछ कर्मोंसे हुए हैं। निष्पाप अर्जुन! तुम पहले एकाग्रचित होकर मेरे कर्मजनित नामोंकी व्याख्या सुनो॥१०॥
</details>

<details open><summary>विश्वास-प्रस्तुतिः</summary>

कथ्यमानं मया तात त्वं हि मेऽर्धं स्मृतः पुरा।  
नमोऽतियशसे तस्मै देहिनां परमात्मने ॥ ११ ॥  
नारायणाय विश्वाय निर्गुणाय गुणात्मने।
</details>

<details><summary>मूलम्</summary>

कथ्यमानं मया तात त्वं हि मेऽर्धं स्मृतः पुरा।  
नमोऽतियशसे तस्मै देहिनां परमात्मने ॥ ११ ॥  
नारायणाय विश्वाय निर्गुणाय गुणात्मने।
</details>

<details><summary>अनुवाद (हिन्दी)</summary>

तात! मैं तुमसे उन नामोंकी व्युत्पत्ति बताता हूँ, क्योंकि पूर्वकालसे ही तुम मेरे आधे शरीर माने गये हो। जो समस्त देहधारियोंके उत्कृष्ट आत्मा हैं, उन महायशस्वी, निर्गुण सगुणरूप विश्वात्मा भगवान् नारायणदेवको नमस्कार है॥११॥
</details>

<details open><summary>विश्वास-प्रस्तुतिः</summary>

यस्य प्रसादजो ब्रह्मा रुद्रश्च क्रोधसम्भवः ॥ १२ ॥  
योऽसौ योनिर्हि सर्वस्य स्थावरस्य चरस्य च।
</details>

<details><summary>मूलम्</summary>

यस्य प्रसादजो ब्रह्मा रुद्रश्च क्रोधसम्भवः ॥ १२ ॥  
योऽसौ योनिर्हि सर्वस्य स्थावरस्य चरस्य च।
</details>

<details><summary>अनुवाद (हिन्दी)</summary>

जिनके प्रसादसे ब्रह्मा और क्रोधसे रुद्र प्रकट हुए हैं, वे श्रीहरि ही सम्पूर्ण चराचर जगत्‌की उत्पत्तिके कारण हैं॥१२॥
</details>

<details open><summary>विश्वास-प्रस्तुतिः</summary>

अष्टादशगुणं यत् तत् सत्त्वं सत्त्ववतां वर ॥ १३ ॥  
प्रकृतिः सा परा मह्यं रोदसी योगधारिणी।  
ऋता सत्यामराजय्या लोकानामात्मसंज्ञिता ॥ १४ ॥
</details>

<details><summary>मूलम्</summary>

अष्टादशगुणं यत् तत् सत्त्वं सत्त्ववतां वर ॥ १३ ॥  
प्रकृतिः सा परा मह्यं रोदसी योगधारिणी।  
ऋता सत्यामराजय्या लोकानामात्मसंज्ञिता ॥ १४ ॥
</details>

<details><summary>अनुवाद (हिन्दी)</summary>

बुद्धिमानोंमें श्रेष्ठ अर्जुन! अठारह[^*] गुणोंवाला जो सत्त्व है अर्थात् आदिपुरुष है, वही मेरी परा प्रकृति है। पृथ्वी और आकाशकी आत्मस्वरूपा वह योगबलसे समस्त लोकोंको धारण करनेवाली है। वही ऋता (कर्मफलभूत गतिस्वरूपा), सत्या (त्रिकालाबाधित ब्रह्मरूपा) अमर, अजेय तथा सम्पूर्ण लोकोंकी आत्मा है॥१३-१४॥
</details>

<details open><summary>विश्वास-प्रस्तुतिः</summary>

तस्मात् सर्वाः प्रवर्तन्ते सर्गप्रलयविक्रियाः।  
तपो यज्ञश्च यष्टा च पुराणः पुरुषो विराट् ॥ १५ ॥  
अनिरुद्ध इति प्रोक्तो लोकानां प्रभवाप्ययः।
</details>

<details><summary>मूलम्</summary>

तस्मात् सर्वाः प्रवर्तन्ते सर्गप्रलयविक्रियाः।  
तपो यज्ञश्च यष्टा च पुराणः पुरुषो विराट् ॥ १५ ॥  
अनिरुद्ध इति प्रोक्तो लोकानां प्रभवाप्ययः।
</details>

<details><summary>अनुवाद (हिन्दी)</summary>

उसीसे सृष्टि और प्रलय आदि सम्पूर्ण विकार प्रकट होते हैं। वही तप, यज्ञ और यजमान है, वही पुरातन विराट् पुरुष है, उसे ही अनिरुद्ध कहा गया है। उसीसे लोकोंकी सृष्टि और प्रलय होते हैं॥१५॥
</details>

<details open><summary>विश्वास-प्रस्तुतिः</summary>

ब्राह्मे रात्रिक्षये प्राप्ते तस्य ह्यमिततेजसः ॥ १६ ॥  
प्रसादात् प्रादुरभवत् पद्मं पद्मनिभेक्षण।  
ततो ब्रह्मा समभवत् स तस्यैव प्रसादजः ॥ १७ ॥
</details>

<details><summary>मूलम्</summary>

ब्राह्मे रात्रिक्षये प्राप्ते तस्य ह्यमिततेजसः ॥ १६ ॥  
प्रसादात् प्रादुरभवत् पद्मं पद्मनिभेक्षण।  
ततो ब्रह्मा समभवत् स तस्यैव प्रसादजः ॥ १७ ॥
</details>

<details><summary>अनुवाद (हिन्दी)</summary>

जब प्रलयकी रात व्यतीत हुई थी, उस समय उन अमित तेजस्वी अनिरुद्धकी कृपासे एक कमल प्रकट हुआ। कमलनयन अर्जुन! उसी कमलसे ब्रह्माजीका प्रादुर्भाव हुआ। वे ब्रह्मा भगवान् अनिरुद्धके प्रसादसे ही उत्पन्न हुए हैं॥१६-१७॥
</details>

<details open><summary>विश्वास-प्रस्तुतिः</summary>

अह्नः क्षये ललाटाच्च सुतो देवस्य वै तथा।  
क्रोधाविष्टस्य संजज्ञे रुद्रः संहारकारकः ॥ १८ ॥
</details>

<details><summary>मूलम्</summary>

अह्नः क्षये ललाटाच्च सुतो देवस्य वै तथा।  
क्रोधाविष्टस्य संजज्ञे रुद्रः संहारकारकः ॥ १८ ॥
</details>

<details><summary>अनुवाद (हिन्दी)</summary>

ब्रह्माका दिन बीतनेपर क्रोधके आवेशमें आये हुए उस देवके ललाटसे उनके पुत्ररूपमें संहारकारी रुद्र प्रकट हुए॥१८॥
</details>

<details open><summary>विश्वास-प्रस्तुतिः</summary>

एतौ द्वौ विबुधश्रेष्ठौ प्रसादक्रोधजावुभौ।  
तदादेशितपन्थानौ सृष्टिसंहारकारकौ ॥ १९ ॥
</details>

<details><summary>मूलम्</summary>

एतौ द्वौ विबुधश्रेष्ठौ प्रसादक्रोधजावुभौ।  
तदादेशितपन्थानौ सृष्टिसंहारकारकौ ॥ १९ ॥
</details>

<details><summary>अनुवाद (हिन्दी)</summary>

ये दोनों श्रेष्ठ देवता—ब्रह्मा और रुद्र भगवान्‌के प्रसाद और क्रोधसे प्रकट हुए हैं तथा उन्हींके बताये हुए मार्गका आश्रय ले सृष्टि और संहारका कार्य पूर्ण करते हैं॥१९॥
</details>

<details open><summary>विश्वास-प्रस्तुतिः</summary>

निमित्तमात्रं तावत्र सर्वप्राणिवरप्रदौ ।  
कपर्दी जटिलो मुण्डः श्मशानगृहसेवकः ॥ २० ॥  
उग्रव्रतचरो रुद्रो योगी परमदारुणः।  
दक्षक्रतुहरश्चैव भगनेत्रहरस्तथा ॥ २१ ॥
</details>

<details><summary>मूलम्</summary>

निमित्तमात्रं तावत्र सर्वप्राणिवरप्रदौ ।  
कपर्दी जटिलो मुण्डः श्मशानगृहसेवकः ॥ २० ॥  
उग्रव्रतचरो रुद्रो योगी परमदारुणः।  
दक्षक्रतुहरश्चैव भगनेत्रहरस्तथा ॥ २१ ॥
</details>

<details><summary>अनुवाद (हिन्दी)</summary>

समस्त प्राणियोंको वर देनेवाले वे दोनों देवता सृष्टि और प्रलयके निमित्तमात्र हैं। (वास्तवमें तो वह सब कुछ भगवान्‌की इच्छासे ही होता है।) इनमेंसे संहारकारी रुद्रके कपर्दी (जटाजूटधारी), जटिल, मुण्ड, श्मशानगृहका सेवन करनेवाले, उग्र व्रतका आचरण करनेवाले, रुद्र, योगी, परम दारुण, दक्षयज्ञ-विध्वंसक तथा भगनेत्रहारी आदि अनेक नाम हैं॥२०-२१॥
</details>

<details open><summary>विश्वास-प्रस्तुतिः</summary>

नारायणात्मको ज्ञेयः पाण्डवेय युगे युगे।  
तस्मिन् हि पूज्यमाने वै देवदेवे महेश्वरे ॥ २२ ॥  
सम्पूजितो भवेत् पार्थ देवो नारायणः प्रभुः।
</details>

<details><summary>मूलम्</summary>

नारायणात्मको ज्ञेयः पाण्डवेय युगे युगे।  
तस्मिन् हि पूज्यमाने वै देवदेवे महेश्वरे ॥ २२ ॥  
सम्पूजितो भवेत् पार्थ देवो नारायणः प्रभुः।
</details>

<details><summary>अनुवाद (हिन्दी)</summary>

पाण्डुनन्दन! इन भगवान् रुद्रको नारायणस्वरूप ही जानना चाहिये। पार्थ! प्रत्येक युगमें उन देवाधिदेव महेश्वरकी पूजा करनेसे सर्वसमर्थ भगवान् नारायणकी ही पूजा होती है॥२२॥
</details>

<details open><summary>विश्वास-प्रस्तुतिः</summary>

अहमात्मा हि लोकानां विश्वेषां पाण्डुनन्दन ॥ २३ ॥  
तस्मादात्मानमेवाग्रे रुद्रं सम्पूजयाम्यहम् ।
</details>

<details><summary>मूलम्</summary>

अहमात्मा हि लोकानां विश्वेषां पाण्डुनन्दन ॥ २३ ॥  
तस्मादात्मानमेवाग्रे रुद्रं सम्पूजयाम्यहम् ।
</details>

<details><summary>अनुवाद (हिन्दी)</summary>

पाण्डुकुमार! मैं सम्पूर्ण जगत्‌का आत्मा हूँ। इसलिये मैं पहले अपने आत्मारूप रुद्रकी ही पूजा करता हूँ॥२३॥
</details>

<details open><summary>विश्वास-प्रस्तुतिः</summary>

यद्यहं नार्चयेयं वै ईशानं वरदं शिवम् ॥ २४ ॥  
आत्मानं नार्चयेत् कश्चिदिति मे भावितात्मनः।
</details>

<details><summary>मूलम्</summary>

यद्यहं नार्चयेयं वै ईशानं वरदं शिवम् ॥ २४ ॥  
आत्मानं नार्चयेत् कश्चिदिति मे भावितात्मनः।
</details>

<details><summary>अनुवाद (हिन्दी)</summary>

यदि मैं वरदाता भगवान् शिवकी पूजा न करूँ तो दूसरा कोई भी उन आत्मरूप शंकरका पूजन नहीं करेगा, ऐसी मेरी धारणा है॥२४॥
</details>

<details open><summary>विश्वास-प्रस्तुतिः</summary>

मया प्रमाणं हि कृतं लोकः समनुवर्तते ॥ २५ ॥  
प्रमाणानि हि पूज्यानि ततस्तं पूजयाम्यहम्।  
यस्तं वेत्ति स मां वेत्ति योऽनुतं स हि मामनु॥२६॥
</details>

<details><summary>मूलम्</summary>

मया प्रमाणं हि कृतं लोकः समनुवर्तते ॥ २५ ॥  
प्रमाणानि हि पूज्यानि ततस्तं पूजयाम्यहम्।  
यस्तं वेत्ति स मां वेत्ति योऽनुतं स हि मामनु॥२६॥
</details>

<details><summary>अनुवाद (हिन्दी)</summary>

मेरे किये हुए कार्यको प्रमाण या आदर्श मानकर सब लोग उसका अनुसरण करते हैं। जिनकी पूजनीयता वेदशास्त्रोंद्वारा प्रमाणित है, उन्हीं देवताओंकी पूजा करनी चाहिये। ऐसा सोचकर ही मैं रुद्रदेवकी पूजा करता हूँ। जो रुद्रको जानता है, वह मुझे जानता है। जो उनका अनुगामी है, वह मेरा भी अनुगामी है॥
</details>

<details open><summary>विश्वास-प्रस्तुतिः</summary>

रुद्रो नारायणश्चैव सत्त्वमेकं द्विधाकृतम्।  
लोके चरति कौन्तेय व्यक्तिस्थं सर्वकर्मसु ॥ २७ ॥
</details>

<details><summary>मूलम्</summary>

रुद्रो नारायणश्चैव सत्त्वमेकं द्विधाकृतम्।  
लोके चरति कौन्तेय व्यक्तिस्थं सर्वकर्मसु ॥ २७ ॥
</details>

<details><summary>अनुवाद (हिन्दी)</summary>

कुन्तीनन्दन! रुद्र और नारायण दोनों एक ही स्वरूप हैं, जो दो स्वरूप धारण करके भिन्न-भिन्न व्यक्तियोंमें स्थित हो संसारमें यज्ञ आदि सब कर्मोंमें प्रवृत्त होते हैं॥२७॥
</details>

<details open><summary>विश्वास-प्रस्तुतिः</summary>

न हि मे केनचिद् देयो वरः पाण्डवनन्दन।  
इति संचिन्त्य मनसा पुराणं रुद्रमीश्वरम् ॥ २८ ॥  
पुत्रार्थमाराधितवानहमात्मानमात्मना ।
</details>

<details><summary>मूलम्</summary>

न हि मे केनचिद् देयो वरः पाण्डवनन्दन।  
इति संचिन्त्य मनसा पुराणं रुद्रमीश्वरम् ॥ २८ ॥  
पुत्रार्थमाराधितवानहमात्मानमात्मना ।
</details>

<details><summary>अनुवाद (हिन्दी)</summary>

पाण्डवोंको आनन्दित करनेवाले अर्जुन! मुझे दूसरा कोई वर नहीं दे सकता; यही सोचकर मैंने पुत्र-प्राप्तिके लिये स्वयं ही अपने आत्मस्वरूप पुराणपुरुष जगदीश्वर रुद्रकी आराधना की थी॥२८॥
</details>

<details open><summary>विश्वास-प्रस्तुतिः</summary>

न हि विष्णुः प्रणमति कस्मैचिद् विबुधाय च ॥ २९ ॥  
ऋते आत्मानमेवेति ततो रुद्रं भजाम्यहम्।
</details>

<details><summary>मूलम्</summary>

न हि विष्णुः प्रणमति कस्मैचिद् विबुधाय च ॥ २९ ॥  
ऋते आत्मानमेवेति ततो रुद्रं भजाम्यहम्।
</details>

<details><summary>अनुवाद (हिन्दी)</summary>

विष्णु अपने आत्मस्वरूप रुद्रके सिवा किसी दूसरे देवताको प्रणाम नहीं करते; इसलिये मैं रुद्रका भजन करता हूँ॥२९॥
</details>

<details open><summary>विश्वास-प्रस्तुतिः</summary>

सब्रह्मकाः सरुद्राश्च सेन्द्रा देवाः सहर्षिभिः ॥ ३० ॥  
अर्चयन्ति सुरश्रेष्ठं देवं नारायणं हरिम्।
</details>

<details><summary>मूलम्</summary>

सब्रह्मकाः सरुद्राश्च सेन्द्रा देवाः सहर्षिभिः ॥ ३० ॥  
अर्चयन्ति सुरश्रेष्ठं देवं नारायणं हरिम्।
</details>

<details><summary>अनुवाद (हिन्दी)</summary>

ब्रह्मा, रुद्र, इन्द्र तथा ऋषियोंसहित सम्पूर्ण देवता सुरश्रेष्ठ नारायणदेव श्रीहरिकी अर्चना करते हैं॥३०॥
</details>

<details open><summary>विश्वास-प्रस्तुतिः</summary>

भविष्यतां वर्ततां च भूतानां चैव भारत ॥ ३१ ॥  
सर्वेषामग्रणीर्विष्णुः सेव्यः पूज्यश्च नित्यशः।
</details>

<details><summary>मूलम्</summary>

भविष्यतां वर्ततां च भूतानां चैव भारत ॥ ३१ ॥  
सर्वेषामग्रणीर्विष्णुः सेव्यः पूज्यश्च नित्यशः।
</details>

<details><summary>अनुवाद (हिन्दी)</summary>

भरतनन्दन! भूत, भविष्य और वर्तमान तीनों कालोंमें होनेवाले समस्त पुरुषोंके भगवान् विष्णु ही अग्रगण्य हैं; अतः सबको सदा उन्हींकी सेवा-पूजा करनी चाहिये॥३१॥
</details>

<details open><summary>विश्वास-प्रस्तुतिः</summary>

नमस्व हव्यदं विष्णुं तथा शरणदं नम ॥ ३२ ॥  
वरदं नमस्व कौन्तेय हव्यकव्यभुजं नम।
</details>

<details><summary>मूलम्</summary>

नमस्व हव्यदं विष्णुं तथा शरणदं नम ॥ ३२ ॥  
वरदं नमस्व कौन्तेय हव्यकव्यभुजं नम।
</details>

<details><summary>अनुवाद (हिन्दी)</summary>

कुन्तीकुमार! तुम हव्यदाता विष्णुको नमस्कार करो, शरणदाता श्रीहरिको शीश झुकाओ, वरदाता विष्णुकी वन्दना करो तथा हव्यकव्यभोक्ता भगवान्‌को प्रणाम करो॥३२॥
</details>

<details open><summary>विश्वास-प्रस्तुतिः</summary>

चतुर्विधा मम जना भक्ता एव हि मे श्रुतम्॥३३॥  
तेषामेकान्तिनः श्रेष्ठा ये चैवानन्यदेवताः।  
अहमेव गतिस्तेषां निराशीः कर्मकारिणाम् ॥ ३४ ॥
</details>

<details><summary>मूलम्</summary>

चतुर्विधा मम जना भक्ता एव हि मे श्रुतम्॥३३॥  
तेषामेकान्तिनः श्रेष्ठा ये चैवानन्यदेवताः।  
अहमेव गतिस्तेषां निराशीः कर्मकारिणाम् ॥ ३४ ॥
</details>

<details><summary>अनुवाद (हिन्दी)</summary>

तुमने मुझसे सुना है कि आर्त, जिज्ञासु, अर्थार्थी और ज्ञानी—ये चार प्रकारके मनुष्य मेरे भक्त हैं। इनमें जो एकान्ततः मेरा ही भजन करते हैं, दूसरे देवताओंको अपना आराध्य नहीं मानते हैं, वे सबसे श्रेष्ठ हैं। निष्कामभावसे समस्त कर्म करनेवाले उन भक्तोंकी परमगति मैं ही हूँ॥
</details>

<details open><summary>विश्वास-प्रस्तुतिः</summary>

ये च शिष्टास्त्रयो भक्ताः फलकामा हि ते मताः।  
सर्वे च्यवनधर्मास्ते प्रतिबुद्धस्तु श्रेष्ठभाक् ॥ ३५ ॥
</details>

<details><summary>मूलम्</summary>

ये च शिष्टास्त्रयो भक्ताः फलकामा हि ते मताः।  
सर्वे च्यवनधर्मास्ते प्रतिबुद्धस्तु श्रेष्ठभाक् ॥ ३५ ॥
</details>

<details><summary>अनुवाद (हिन्दी)</summary>

जो शेष तीन प्रकारके भक्त हैं, वे फलकी इच्छा रखनेवाले माने गये हैं। अतः वे सभी नीचे गिरनेवाले होते हैं—पुण्यभोगके अनन्तर स्वर्गादिलोकोंसे च्युत हो जाते हैं, परंतु ज्ञानी भक्त सर्वश्रेष्ठ फल (भगवत्प्राप्ति)का भागी होता है॥३५॥
</details>

<details open><summary>विश्वास-प्रस्तुतिः</summary>

ब्रह्माणं शितिकण्ठं च याश्चान्या देवताः स्मृताः।  
प्रबुद्धचर्याः सेवन्तो मामेवैष्यन्ति यत् परम् ॥ ३६ ॥
</details>

<details><summary>मूलम्</summary>

ब्रह्माणं शितिकण्ठं च याश्चान्या देवताः स्मृताः।  
प्रबुद्धचर्याः सेवन्तो मामेवैष्यन्ति यत् परम् ॥ ३६ ॥
</details>

<details><summary>अनुवाद (हिन्दी)</summary>

ज्ञानी भक्त ब्रह्मा, शिव तथा दूसरे देवताओंकी निष्काम भावसे सेवा करते हुए भी अन्तमें मुझ परमात्माको ही प्राप्त होते हैं॥३६॥
</details>

<details open><summary>विश्वास-प्रस्तुतिः</summary>

भक्तं प्रति विशेषस्ते एष पार्थानुकीर्तितः।  
त्वं चैवाहं च कौन्तेय नरनारायणौ स्मृतौ ॥ ३७ ॥  
भारावतरणार्थं तु प्रविष्टौ मानुषीं तनुम्।
</details>

<details><summary>मूलम्</summary>

भक्तं प्रति विशेषस्ते एष पार्थानुकीर्तितः।  
त्वं चैवाहं च कौन्तेय नरनारायणौ स्मृतौ ॥ ३७ ॥  
भारावतरणार्थं तु प्रविष्टौ मानुषीं तनुम्।
</details>

<details><summary>अनुवाद (हिन्दी)</summary>

पार्थ! यह मैंने तुमसे भक्तोंका अन्तर बतलाया है। कुन्तीनन्दन! तुम और मैं दोनों ही नर-नारायण नामक ऋषि हैं और पृथ्वीका भार उतारनेके लिये हमने मानव-शरीरमें प्रवेश किया है॥३७॥
</details>

<details open><summary>विश्वास-प्रस्तुतिः</summary>

जानाम्यध्यात्मयोगांश्च योऽहं यस्माच्च भारत ॥ ३८ ॥  
निवृत्तिलक्षणो धर्मस्तथाऽऽभ्युदयिकोऽपि च ।  
नराणामयनं ख्यातमहमेकः सनातनः ॥ ३९ ॥
</details>

<details><summary>मूलम्</summary>

जानाम्यध्यात्मयोगांश्च योऽहं यस्माच्च भारत ॥ ३८ ॥  
निवृत्तिलक्षणो धर्मस्तथाऽऽभ्युदयिकोऽपि च ।  
नराणामयनं ख्यातमहमेकः सनातनः ॥ ३९ ॥
</details>

<details><summary>अनुवाद (हिन्दी)</summary>

भारत! मैं अध्यात्मयोगोंको जानता हूँ तथा मैं कौन हूँ और कहाँसे आया हूँ—इस बातका भी मुझे ज्ञान है। लौकिक अभ्युदयका साधक प्रवृत्तिधर्म ओर निःश्रेयस प्रदान करनेवाला निवृत्तिधर्म भी मुझसे अज्ञात नहीं है। एकमात्र मैं सनातन पुरुष ही सम्पूर्ण मनुष्योंका सुविख्यात आश्रयभूत नारायण हूँ॥३८-३९॥
</details>

<details open><summary>विश्वास-प्रस्तुतिः</summary>

आपो नारा इति प्रोक्ता आपो वै नरसूनवः।  
अयनं मम तत् पूर्वमतो नारायणो ह्यहम् ॥ ४० ॥
</details>

<details><summary>मूलम्</summary>

आपो नारा इति प्रोक्ता आपो वै नरसूनवः।  
अयनं मम तत् पूर्वमतो नारायणो ह्यहम् ॥ ४० ॥
</details>

<details><summary>अनुवाद (हिन्दी)</summary>

नरसे उत्पन्न होनेके कारण जलको नार कहा गया है। वह नार (जल) पहले मेरा अयन (निवासस्थान) था; इसलिये ही मैं ‘नारायण’ कहलाता हूँ॥४०॥
</details>

<details open><summary>विश्वास-प्रस्तुतिः</summary>

छादयामि जगद् विश्वं भूत्वा सूर्य इवांशुभिः।  
सर्वभूताधिवासश्च वासुदेवस्ततो ह्यहम् ॥ ४१ ॥
</details>

<details><summary>मूलम्</summary>

छादयामि जगद् विश्वं भूत्वा सूर्य इवांशुभिः।  
सर्वभूताधिवासश्च वासुदेवस्ततो ह्यहम् ॥ ४१ ॥
</details>

<details><summary>अनुवाद (हिन्दी)</summary>

(जो सबमें व्याप्त हो अथवा जो किसीका निवासस्थान हो, उसे ‘वासु’ कहते हैं) मैं ही सूर्यरूप धारण करके अपनी किरणोंसे सम्पूर्ण जगत्‌को व्याप्त करता हूँ तथा मैं ही सम्पूर्ण प्राणियोंका वासस्थान हूँ; इसलिये मेरा नाम ‘वासुदेव’ है॥४१॥
</details>

<details open><summary>विश्वास-प्रस्तुतिः</summary>

गतिश्च सर्वभूतानां प्रजनश्चापि भारत।  
व्याप्ता मे रोदसी पार्थ कान्तिश्चाभ्यधिका मम ॥ ४२ ॥  
अधिभूतानि चान्तेषु तदिच्छंश्चास्मि भारत।  
क्रमणाच्चाप्यहं पार्थ विष्णुरित्यभिसंज्ञितः ॥ ४३ ॥
</details>

<details><summary>मूलम्</summary>

गतिश्च सर्वभूतानां प्रजनश्चापि भारत।  
व्याप्ता मे रोदसी पार्थ कान्तिश्चाभ्यधिका मम ॥ ४२ ॥  
अधिभूतानि चान्तेषु तदिच्छंश्चास्मि भारत।  
क्रमणाच्चाप्यहं पार्थ विष्णुरित्यभिसंज्ञितः ॥ ४३ ॥
</details>

<details><summary>अनुवाद (हिन्दी)</summary>

भारत! मैं सम्पूर्ण प्राणियोंकी गति ओर उत्पत्तिका स्थान हूँ। पार्थ! मैंने आकाश और पृथ्वीको व्याप्त कर रखा है। मेरी कान्ति सबसे बढ़कर है। भरतनन्दन! समस्त प्राणी अन्तकालमें जिस ब्रह्मको पानेकी इच्छा करते हैं, वह भी मैं ही हूँ। कुन्तीकुमार! मैं सबका अतिक्रमण करके स्थित हूँ। इन सभी कारणोंसे मेरा नाम ‘विष्णु’ हुआ है[^*]॥४२-४३॥
</details>

<details open><summary>विश्वास-प्रस्तुतिः</summary>

दमात् सिद्धिं परीप्सन्तो मां जनाःकामयन्ति ह।  
दिवं चोर्वीं च मध्यं च तस्माद् दामोदरो ह्यहम्॥४४॥
</details>

<details><summary>मूलम्</summary>

दमात् सिद्धिं परीप्सन्तो मां जनाःकामयन्ति ह।  
दिवं चोर्वीं च मध्यं च तस्माद् दामोदरो ह्यहम्॥४४॥
</details>

<details><summary>अनुवाद (हिन्दी)</summary>

मनुष्य दम (इन्द्रियसंयम) के द्वारा सिद्धि पानेकी इच्छा करते हुए मुझे पाना चाहते हैं तथा दमके द्वारा ही वे पृथ्वी, स्वर्ग एवं मध्यवर्ती लोकोंमें ऊँची स्थिति पानेकी अभिलाषा करते हैं, इसलिये मैं ‘दामोदर’ कहलाता हूँ (_‘दम एव दामः तेन उदीर्यति—उन्नतिं प्राप्नोति यस्मात् स दामोदरः’_ —यह दामोदर शब्दकी व्युत्पत्ति है)॥४४॥
</details>

<details open><summary>विश्वास-प्रस्तुतिः</summary>

पृश्निरित्युच्यते चान्नं वेद आपोऽमृतं तथा।  
ममैतानि सदा गर्भः पृश्निगर्भस्ततो ह्यहम् ॥ ४५ ॥
</details>

<details><summary>मूलम्</summary>

पृश्निरित्युच्यते चान्नं वेद आपोऽमृतं तथा।  
ममैतानि सदा गर्भः पृश्निगर्भस्ततो ह्यहम् ॥ ४५ ॥
</details>

<details><summary>अनुवाद (हिन्दी)</summary>

अन्न, वेद, जल और अमृतको पृश्नि कहते हैं। ये सदा मेरे गर्भमें रहते हैं; इसलिये मेरा नाम ‘पृश्निगर्भ’ है॥
</details>

<details open><summary>विश्वास-प्रस्तुतिः</summary>

ऋषयः प्राहुरेवं मां त्रितं कूपनिपातितम्।  
पृश्निगर्भ त्रितं पाहीत्येकतद्वितपातितम् ॥ ४६ ॥  
ततः स ब्रह्मणः पुत्र आद्यो ह्यृषिवरस्त्रितः।  
उत्ततारोदपानाद् वै पृश्निगर्भानुकीर्तनात् ॥ ४७ ॥
</details>

<details><summary>मूलम्</summary>

ऋषयः प्राहुरेवं मां त्रितं कूपनिपातितम्।  
पृश्निगर्भ त्रितं पाहीत्येकतद्वितपातितम् ॥ ४६ ॥  
ततः स ब्रह्मणः पुत्र आद्यो ह्यृषिवरस्त्रितः।  
उत्ततारोदपानाद् वै पृश्निगर्भानुकीर्तनात् ॥ ४७ ॥
</details>

<details><summary>अनुवाद (हिन्दी)</summary>

जब त्रितमुनि अपने भाइयोंद्वारा कुएँमें गिरा दिये गये, उस समय ऋषियोंने मुझसे इस प्रकार प्रार्थना की—‘पृश्निगर्भ! आप एकत और द्वितके गिराये हुए त्रितको डूबनेसे बचाइये।’ उस समय मेरे पृश्निगर्भ नामका बारंबार कीर्तन करनेसे ब्रह्माजीके आदि पुत्र ऋषिप्रवर त्रित उस कुएँसे बाहर हो गये॥४६-४७॥
</details>

<details open><summary>विश्वास-प्रस्तुतिः</summary>

सूर्यस्य तपतो लोकानग्नेः सोमस्य चाप्युत।  
अंशवो यत् प्रकाशन्ते ममैते केशसंज्ञिताः ॥ ४८ ॥  
सर्वज्ञाः केशवं तस्मान्मामाहुर्द्विजसत्तमाः ।
</details>

<details><summary>मूलम्</summary>

सूर्यस्य तपतो लोकानग्नेः सोमस्य चाप्युत।  
अंशवो यत् प्रकाशन्ते ममैते केशसंज्ञिताः ॥ ४८ ॥  
सर्वज्ञाः केशवं तस्मान्मामाहुर्द्विजसत्तमाः ।
</details>

<details><summary>अनुवाद (हिन्दी)</summary>

जगत्‌को तपानेवाले सूर्यकी तथा अग्नि और चन्द्रमाकी जो किरणें प्रकाशित होती हैं, वे सब मेरा केश कहलाती हैं। उस केशसे युक्त होनेके कारण सर्वज्ञ द्विजश्रेष्ठ मुझे ‘केशव’ कहते हैं॥४८॥
</details>

<details open><summary>विश्वास-प्रस्तुतिः</summary>

एवं हि वरदं नाम केशवेति ममार्जुन।  
देवानामथ सर्वेषामृषीणां च महात्मनाम् ॥ ४९ ॥
</details>

<details><summary>मूलम्</summary>

एवं हि वरदं नाम केशवेति ममार्जुन।  
देवानामथ सर्वेषामृषीणां च महात्मनाम् ॥ ४९ ॥
</details>

<details><summary>अनुवाद (हिन्दी)</summary>

अर्जुन! इस प्रकार मेरा ‘केशव’ नाम सम्पूर्ण देवताओं और महात्मा ऋषियोंके लिये वरदायक है॥
</details>

<details open><summary>विश्वास-प्रस्तुतिः</summary>

अग्निः सोमेन संयुक्त एकयोनित्वमागतः।  
अग्नीषोममयं तस्माज्जगत् कृत्स्नं चराचरम् ॥ ५० ॥
</details>

<details><summary>मूलम्</summary>

अग्निः सोमेन संयुक्त एकयोनित्वमागतः।  
अग्नीषोममयं तस्माज्जगत् कृत्स्नं चराचरम् ॥ ५० ॥
</details>

<details><summary>अनुवाद (हिन्दी)</summary>

अग्नि सोमके साथ संयुक्त हो एक योनिको प्राप्त हुए, इसलिये सम्पूर्ण चराचर जगत् अग्नि-सोममय है॥५०॥
</details>

<details open><summary>विश्वास-प्रस्तुतिः</summary>

अपि हि पुराणे भवति एकयोन्यात्मकावग्नीषोमौ देवाश्चाग्निमुखा इति एकयोनित्वाच्च परस्परमर्हन्तो लोकान् धारयन्त इति॥५१॥
</details>

<details><summary>मूलम्</summary>

अपि हि पुराणे भवति एकयोन्यात्मकावग्नीषोमौ देवाश्चाग्निमुखा इति एकयोनित्वाच्च परस्परमर्हन्तो लोकान् धारयन्त इति॥५१॥
</details>

<details><summary>अनुवाद (हिन्दी)</summary>

पुराणमें यह कहा गया है कि अग्नि और सोम एकयोनि हैं तथा सम्पूर्ण देवताओंके मुख अग्नि हैं। एकयोनि होनेके कारण ये एक-दूसरेको आनन्द प्रदान करते और समस्त लोकोंको धारण करते हैं॥५१॥
</details>

<details><summary>मूलम् (समाप्तिः)</summary>

इति श्रीमहाभारते शान्तिपर्वणि मोक्षधर्मपर्वणि नारायणीये एकचत्वारिंशदधिकत्रिशततमोऽध्यायः ॥ ३४१ ॥
</details>

<details open><summary>मूलम् (वचनम्)</summary>

इस प्रकार श्रीमहाभारत शान्तिपर्वके अन्तर्गत मोक्षधर्मपर्वमें नारायणकी महिमाविषयक तीन सौ इकतालीसवाँ अध्याय पूरा हुआ॥३४१॥
</details>

[^*]: प्रीति, प्रकाश, उत्कर्ष, हलकापन, सुख, कृपणताका अभाव, रोषका अभाव, संतोष, श्रद्धा, क्षमा, धृति, अहिंसा, शौच, अक्रोध, सरलता, समता, सत्य तथा दोषदृष्टिका अभाव—ये सत्त्वके अठारह गुण हैं।

[^*]: ‘विच्छ गतौ’ (तुदादि), ‘विच्छ दीप्तौ’ (चुरादि), ‘विषु सेचने’ (भ्वादि), ‘विष्लृ व्याप्तौ’ (जुहोत्यादि), ‘विश प्रवेशने’ (तुदादि), ‘ष्णु प्रस्रवणे’ (अदादि)—इन सभी धातुओंसे ‘विष्णु’ शब्दकी सिद्धि होती है, अतः गति, दीप्ति, सेचन, व्याप्ति, प्रवेश तथा प्रस्रवण—ये सभी अर्थ ‘विष्णु’ शब्दमें निहित हैं।
