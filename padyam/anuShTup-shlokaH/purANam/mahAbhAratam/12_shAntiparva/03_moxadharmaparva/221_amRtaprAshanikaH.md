+++
title_full = "221 व्रत, तप, उपवास, ब्रह्मचर्य तथा अतिथिसेवा आदिका विवेचन तथा यज्ञशिष्ट अन्नका भोजन करनेवालेको परम उत्तम गतिकी प्राप्तिका कथन"
title = "२२१ अमृतप्राशनिकः"

+++


द्विजातयो व्रतोपेता यदिदं भुञ्जते हविः।  
अन्नं ब्राह्मणकामाय कथमेतत् पितामह ॥ १ ॥

अवेदोक्तव्रतोपेता भुञ्जानाः कार्यकारिणः ।  
वेदोक्तेषु च भुञ्जाना व्रतलुब्धा युधिष्ठिर ॥ २ ॥

यदिदं तप इत्याहुरुपवासं पृथग्जनाः।  
एतत् तपो महाराज उताहो किं तपो भवेत् ॥ ३ ॥

मासपक्षोपवासेन मन्यन्ते यत् तपो जनाः।  
आत्मतन्त्रोपघातस्तु न तपस्तत्सतां मतम् ॥ ४ ॥

त्यागश्च संनतिश्चैव शिष्यते तप उत्तमम्।  
सदोपवासी च भवेद् ब्रह्मचारी सदा भवेत् ॥ ५ ॥

मुनिश्च स्यात् सदा विप्रो दैवतं च सदा भवेत्।  
कुटुम्बिको धर्मकामः सदास्वप्नश्च भारत ॥ ६ ॥

अमांसादी सदा च स्यात् पवित्रश्च सदा भवेत्।  
अमृताशी सदा च स्याद् देवतातिथिपूजकः ॥ ७ ॥

विघसाशी सदा च स्यात् सदा चैवातिथिव्रतः।  
श्रद्दधानः सदा च स्याद् देवताद्विजपूजकः ॥ ८ ॥

कथं सदोपवासी स्याद् ब्रह्मचारी कथं भवेत्।  
विघसाशी कथं च स्यात् सदा चैवातिथिव्रतः ॥ ९ ॥

अन्तरा प्रातराशं च सायमाशं तथैव च।  
सदोपवासी स भवेद् यो न भुङ्‌क्तेऽन्तरा पुनः ॥ १० ॥

भार्यां गच्छन् ब्रह्मचारी ऋतौ भवति वै द्विजः।  
ऋतवादी भवेन्नित्यं ज्ञाननित्यश्च यो नरः ॥ ११ ॥

न भक्षयेत् तथा मांसममांसाशी भवत्यपि।  
दाननित्यः पवित्रश्च अस्वप्नश्च दिवाऽस्वपन् ॥ १२ ॥

भृत्यातिथिषु यो भुङ्‌क्ते भुक्तवत्सु सदा सदा।  
अमृतं केवलं भुङ्क्ते इति विद्धि युधिष्ठिर ॥ १३ ॥

(अदत्त्वा योऽतिथिभ्योऽन्नं न भुङ्क्ते सोऽतिथिप्रियः।  
अदत्त्वान्नं दैवतेभ्यो यो न भुङ्क्ते स दैवतम्॥)

अभुक्तवत्सु नाश्नानः सततं यस्तु वै द्विजः।  
अभोजनेन तेनास्य जितः स्वर्गो भवत्युत ॥ १४ ॥

देवताभ्यः पितृभ्यश्च भृत्येभ्योऽतिथिभिः सह।  
अवशिष्टं तु योऽश्नाति तमाहुर्विघसाशिनम् ॥ १५ ॥

तेषां लोका ह्यपर्यन्ताः सदने ब्रह्मणा सह।  
उपस्थिताश्चाप्सरोभिः परियान्ति दिवौकसः ॥ १६ ॥

देवताभिश्च ये सार्धं पितृभिश्चोपभुञ्जते।  
रमन्ते पुत्रपौत्रैश्च तेषां गतिरनुत्तमा ॥ १७ ॥