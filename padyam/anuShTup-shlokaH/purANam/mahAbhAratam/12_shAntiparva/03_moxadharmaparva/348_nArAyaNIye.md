+++
title_full = "348 सात्वत-धर्मकी उपदेश-परम्परा तथा भगवान्\u200cके प्रति ऐकान्तिक भावकी महिमा"
title = "३४८ नारायणीये"

+++


अहो ह्येकान्तिनः सर्वान् प्रीणाति भगवान् हरिः।  
विधिप्रयुक्तां पूजां च गृह्णाति भगवान् स्वयम् ॥ १ ॥

ये तु दग्धेन्धना लोके पुण्यपापविवर्जिताः।  
तेषां त्वयाभिनिर्दिष्टा पारम्पर्यागता गतिः ॥ २ ॥

चतुर्थ्यां चैव ते गत्यां गच्छन्ति पुरुषोत्तमम्।  
एकान्तिनस्तु पुरुषा गच्छन्ति परमं पदम् ॥ ३ ॥

नूनमेकान्तधर्मोऽयं श्रेष्ठो नारायणप्रियः ।  
अगत्वा गतयस्तिस्रो यद् गच्छत्यव्ययं हरिम् ॥ ४ ॥

सहोपनिषदान् वेदान् ये विप्राः सम्यगास्थिताः।  
पठन्ति विधिमास्थाय ये चापि यतिधर्मिणः ॥ ५ ॥  
तेभ्यो विशिष्टां जानामि गतिमेकान्तिनां नृणाम्।

केनैष धर्मः कथितो देवेन ऋषिणापि वा ॥ ६ ॥  
एकान्तिनां च का चर्या कदा चोत्पादिता विभो।  
एतन्मे संशयं छिन्धि परं कौतूहलं हि मे ॥ ७ ॥

समुपोढेष्वनीकेषु कुरुपाण्डवयोर्मृधे ।  
अर्जुने विमनस्के च गीता भगवता स्वयम् ॥ ८ ॥

अगतिश्च गतिश्चैव पूर्वं ते कथिता मया।  
गहनो ह्येष धर्मो वै दुर्विज्ञेयोऽकृतात्मभिः ॥ ९ ॥

सम्मितः सामवेदेन पुरैवादियुगे कृतः।  
धार्यते स्वयमीशेन राजन् नारायणेन च ॥ १० ॥

एतदर्थं महाराज पृष्टः पार्थेन नारदः।  
ऋषिमध्ये महाभागः शृण्वतोः कृष्णभीष्मयोः ॥ ११ ॥

गुरुणा च मयाप्येष कथितो नृपसत्तम।  
यथा तत् कथितं तत्र नारदेन तथा शृणु ॥ १२ ॥

यदासीन्मानसं जन्म नारायणमुखोद्‌गतम् ।  
ब्रह्मणः पृथिवीपाल तदा नारायणः स्वयम् ॥ १३ ॥  
तेन धर्मेण कृतवान् दैवं पित्र्यं च भारत।  
फेनपा ऋषयश्चैव तं धर्मं प्रतिपेदिरे ॥ १४ ॥

वैखानसाः फेनपेभ्यो धर्मं तं प्रतिपेदिरे।  
वैखानसेभ्यः सोमस्तु ततः सोऽन्तर्दधे पुनः ॥ १५ ॥

यदासीच्चाक्षुषं जन्म द्वितीयं ब्रह्मणो नृप।  
तदा पितामहेनैव सोमाद् धर्मः परिश्रुतः ॥ १६ ॥  
नारायणात्मको राजन् रुद्राय प्रददौ च तम्।

ततो योगस्थितो रुद्रः पुरा कृतयुगे नृप ॥ १७ ॥  
बालखिल्यानृषीन् सर्वान् धर्ममेतदपाठयत् ।  
अन्तर्दधे ततो भूयस्तस्य देवस्य मायया ॥ १८ ॥

तृतीयं ब्रह्मणो जन्म यदासीद् वाचिकं महत्।  
तत्रैष धर्मः सम्भूतः स्वयं नारायणान्नृप ॥ १९ ॥

सुपर्णो नाम तमृषिः प्राप्तवान् पुरुषोत्तमात्।  
तपसा वै सुतप्तेन दमेन नियमेन च ॥ २० ॥

त्रिःपरिक्रान्तवानेतत् सुपर्णो धर्ममुत्तमम् ।  
यस्मात् तस्माद् व्रतं ह्येतत् त्रिसौपर्णमिहोच्यते ॥ २१ ॥

ऋग्वेदपाठपठितं व्रतमेतद्धि दुश्चरम् ।  
सुपर्णाच्चाप्यधिगतो धर्म एष सनातनः ॥ २२ ॥  
वायुना द्विपदां श्रेष्ठ कथितो जगदायुषा।

वायोः सकाशात् प्राप्तश्च ऋषिभिर्विघसाशिभिः ॥ २३ ॥  
ततो महोदधिश्चैव प्राप्तवान् धर्ममुत्तमम्।  
अन्तर्दधे ततो भूयो नारायणसमाहितः ॥ २४ ॥

यदा भूयः श्रवणजा सृष्टिरासीन्महात्मनः।  
ब्रह्मणः पुरुषव्याघ्र तत्र कीर्तयतः शृणु ॥ २५ ॥

जगत्स्रष्टुमना देवो हरिर्नारायणः स्वयम्।  
चिन्तयामास पुरुषं जगत्सर्गकरं प्रभुम् ॥ २६ ॥

अथ चिन्तयतस्तस्य कर्णाभ्यां पुरुषः स्मृतः।  
प्रजासर्गकरो ब्रह्मा तमुवाच जगत्पतिः ॥ २७ ॥  
सृज प्रजाः पुत्र सर्वा मुखतः पादतस्तथा।

श्रेयस्तव विधास्यामि बलं तेजश्च सुव्रत ॥ २८ ॥  
धर्मं च मत्तो गृह्णीष्व सात्वतं नाम नामतः।  
तेन सृष्टं कृतयुगं स्थापयस्व यथाविधि ॥ २९ ॥

ततो ब्रह्मा नमश्चक्रे देवाय हरिमेधसे।  
धर्मं चाग्य्रं स जग्राह सरहस्यं ससंग्रहम् ॥ ३० ॥  
आरण्यकेन सहितं नारायणमुखोद्‌भवम् ।

उपदिश्य ततो धर्मं ब्रह्मणेऽमिततेजसे ॥ ३१ ॥  
त्वं कर्ता युगधर्माणां निराशीः कर्मसंज्ञितम्।

जगाम तमसः पारं यत्राव्यक्तं व्यवस्थितम् ॥ ३२ ॥  
ततोऽथ वरदो देवो ब्रह्मा लोकपितामहः।  
असृजत्‌ स ततो लोकान् कृत्स्नान् स्थावरजङ्गमान् ॥ ३३ ॥

ततः प्रावर्तत तदा आदौ कृतयुगं शुभम्।  
ततो हि सात्वतो धर्मो व्याप्य लोकानवस्थितः ॥ ३४ ॥

तेनैवाद्येन धर्मेण ब्रह्मा लोकविसर्गकृत्।  
पूजयामास देवेशं हरिं नारायणं प्रभुम् ॥ ३५ ॥

धर्मप्रतिष्ठाहेतोश्च मनुं स्वारोचिषं ततः।  
अध्यापयामास तदा लोकानां हितकाम्यया ॥ ३६ ॥

ततः स्वरोचिषः पुत्रं स्वयं शङ्खपदं नृप।  
अध्यापयत् पुराव्यग्रः सर्वलोकपतिर्विभुः ॥ ३७ ॥

ततः शङ्खपदश्चापि पुत्रमात्मजमौरसम् ।  
दिशां पालं सुवर्णाभमध्यापयत भारत।  
सोऽन्तर्दधे ततो भूयः प्राप्ते त्रेतायुगे पुनः ॥ ३८ ॥

नासिक्ये जन्मनि पुरा ब्रह्मणः पार्थिवोत्तम।  
धर्ममेतं स्वयं देवो हरिर्नारायणः प्रभुः ॥ ३९ ॥  
तज्जगादारविन्दाक्षो ब्रह्मणः पश्यतस्तदा ।

सनत्कुमारो भगवांस्ततः प्राधीतवान् नृप ॥ ४० ॥  
सनत्कुमारादपि च वीरणो वै प्रजापतिः।  
कृतादौ कुरुशार्दूल धर्ममेतदधीतवान् ॥ ४१ ॥

वीरणश्चाप्यधीत्यैनं रैभ्याय मुनये ददौ।  
रैभ्यः पुत्राय शुद्धाय सुव्रताय सुमेधसे ॥ ४२ ॥  
कुक्षिनाम्ने स प्रददौ दिशां पालाय धर्मिणे।  
ततोऽप्यन्तर्दधे भूयो नारायणमुखोद्‌भवः ॥ ४३ ॥

अण्डजे जन्मनि पुनर्ब्रह्मणे हरियोनये।  
एष धर्मः समुद्‌भूतो नारायणमुखात् पुनः ॥ ४४ ॥

गृहीतो ब्रह्मणा राजन् प्रयुक्तश्च यथाविधि।  
अध्यापिताश्च मुनयो नाम्ना बर्हिषदो नृप ॥ ४५ ॥

बर्हिषद्भ्यश्च सम्प्राप्तः सामवेदान्तगं द्विजम्।  
ज्येष्ठं नामाभिविख्यातं ज्येष्ठसामव्रतो हरिः ॥ ४६ ॥

ज्येष्ठाच्चाप्यनुसंक्रान्तो राजानमविकम्पनम् ।  
अन्तर्दधे ततो राजन्नेष धर्मः प्रभो हरेः ॥ ४७ ॥

यदिदं सप्तमं जन्म पद्मजं ब्रह्मणो नृप।  
तत्रैष धर्मः कथितः स्वयं नारायणेन ह ॥ ४८ ॥  
पितामहाय शुद्धाय युगादौ लोकधारिणे।  
पितामहश्च दक्षाय धर्ममेतं पुरा ददौ ॥ ४९ ॥

ततो ज्येष्ठे तु दौहित्रे प्रादाद् दक्षो नृपोत्तम।  
आदित्ये सवितुर्ज्येष्ठे विवस्वाञ्जगृहे ततः ॥ ५० ॥

त्रेतायुगादौ च ततो विवस्वान् मनवे ददौ।  
मनुश्च लोकभूत्यर्थं सुतायेक्ष्वाकवे ददौ ॥ ५१ ॥

इक्ष्वाकुणा च कथितो व्याप्य लोकानवस्थितः।  
गमिष्यति क्षयान्ते च पुनर्नारायणं नृप ॥ ५२ ॥

यतीनां चापि यो धर्मः स ते पूर्वं नृपोत्तम।  
कथितो हरिगीतासु समासविधिकल्पितः ॥ ५३ ॥

नारदेन सुसम्प्राप्तः सरहस्यः ससंग्रहः।  
एष धर्मो जगन्नाथात् साक्षान्नारायणान्नृप ॥ ५४ ॥

एवमेष महान् धर्म आद्यो राजन् सनातनः।  
दुर्विज्ञेयो दुष्करश्च सात्वतैर्धार्यते सदा ॥ ५५ ॥

धर्मज्ञानेन चैतेन सुप्रयुक्तेन कर्मणा।  
अहिंसाधर्मयुक्तेन प्रीयते हरिरीश्वरः ॥ ५६ ॥

एकव्यूहविभागो वा क्वचिद् द्विर्व्यूहसंज्ञितः।  
त्रिर्व्यूहश्चापि संख्यातश्चतुर्व्यूहश्च दृश्यते ॥ ५७ ॥

हरिरेव हि क्षेत्रज्ञो निर्ममो निष्कलस्तथा।  
जीवश्च सर्वभूतेषु पञ्चभूतगुणातिगः ॥ ५८ ॥

मनश्च प्रथितं राजन् पञ्चेन्द्रियसमीरणम्।  
एष लोकविधिर्धीमानेष लोकविसर्गकृत् ॥ ५९ ॥

अकर्ता चैव कर्ता च कार्यं कारणमेव च।  
यथेच्छति तथा राजन् क्रीडते पुरुषोऽव्ययः ॥ ६० ॥

एष एकान्तधर्मस्ते कीर्तितो नृपसत्तम।  
मया गुरुप्रसादेन दुर्विज्ञेयोऽकृतात्मभिः ॥ ६१ ॥

एकान्तिनो हि पुरुषा दुर्लभा बहवो नृप।  
यद्येकान्तिभिराकीर्णं जगत् स्यात् कुरुनन्दन ॥ ६२ ॥  
अहिंसकैरात्मविद्भिः सर्वभूतहिते रतैः ।  
भवेत् कृतयुगप्राप्तिराशीःकर्मविवर्जिता ॥ ६३ ॥

एवं स भगवान् व्यासो गुरुर्मम विशाम्पते।  
कथयामास धर्मज्ञो धर्मराज्ञे द्विजोत्तमः ॥ ६४ ॥  
ऋषीणां संनिधौ राजन् शृण्वतोः कृष्णभीष्मयोः।

तस्याप्यकथयत् पूर्वं नारदः सुमहातपाः ॥ ६५ ॥  
देवं परमकं ब्रह्म श्वेतं चन्द्राभमच्युतम्।  
यत्र चैकान्तिनो यान्ति नारायणपरायणाः ॥ ६६ ॥

एवं बहुविधं धर्मं प्रतिबुद्धैर्निषेवितम्।  
न कुर्वन्ति कथं विप्रा अन्ये नानाव्रते स्थिताः ॥ ६७ ॥

तिस्रः प्रकृतयो राजन् देहबन्धेषु निर्मिताः।  
सात्त्विकी राजसी चैव तामसी चैव भारत ॥ ६८ ॥

देहबन्धेषु पुरुषः श्रेष्ठः कुरुकुलोद्वह।  
सात्त्विकः पुरुषव्याघ्र भवेन्मोक्षाय निश्चितः ॥ ६९ ॥

अत्रापि स विजानाति पुरुषं ब्रह्मवित्तमम्।  
नारायणपरो मोक्षस्ततो वै सात्त्विकः स्मृतः ॥ ७० ॥

मनीषितं च प्राप्नोति चिन्तयन् पुरुषोत्तमम्।  
एकान्तभक्तिः सततं नारायणपरायणः ॥ ७१ ॥

मनीषिणो हि ये केचिद् यतयो मोक्षधर्मिणः।  
तेषां विच्छिन्नतृष्णानां योगक्षेमवहो हरिः ॥ ७२ ॥

जायमानं हि पुरुषं यं पश्येन्मधुसूदनः।  
सात्त्विकस्तु स विज्ञेयो भवेन्मोक्षे च निश्चितः ॥ ७३ ॥

सांख्ययोगेन तुल्यो हि धर्म एकान्तसेवितः।  
नारायणात्मके मोक्षे ततो यान्ति परां गतिम् ॥ ७४ ॥

नारायणेन दृष्टस्तु प्रतिबुद्धो भवेत् पुमान्।  
एवमात्मेच्छया राजन् प्रतिबुद्धो न जायते ॥ ७५ ॥

राजसी तामसी चैव व्यामिश्रे प्रकृती स्मृते।  
तदात्मकं हि पुरुषं जायमानं विशाम्पते ॥ ७६ ॥  
प्रवृत्तिलक्षणैर्युक्तं नावेक्षति हरिः स्वयम्।

पश्यत्येनं जायमानं ब्रह्मा लोकपितामहः ॥ ७७ ॥  
रजसा तमसा चैव मानसं समभिप्लुतम्।

कामं देवा ऋषयश्च सत्त्वस्था नृपसत्तम ॥ ७८ ॥  
हीनाः सत्त्वेन शुद्धेन ततो वैकारिकाः स्मृताः।

कथं वैकारिको गच्छेत् पुरुषः पुरुषोत्तमम् ॥ ७९ ॥  
वद सर्वं यथादृष्टं प्रवृत्तिं च यथाक्रमम्।

सुसुक्ष्मं सत्त्वसंयुक्तं संयुक्तं त्रिभिरक्षरैः ॥ ८० ॥  
पुरुषः पुरुषं गच्छेन्निष्क्रियः पञ्चविंशकः।

एवमेकं सांख्ययोगं वेदारण्यकमेव च ॥ ८१ ॥  
परस्पराङ्गान्येतानि पाञ्चरात्रं च कथ्यते।  
एष एकान्तिनां धर्मो नारायणपरात्मकः ॥ ८२ ॥

यथा समुद्रात् प्रसृता जलौघा-  
स्तमेव राजन् पुनराविशन्ति ।  
इमे तथा ज्ञानमहाजलौघा  
नारायणं वै पुनराविशन्ति ॥ ८३ ॥

एष ते कथितो धर्मः सात्वतः कुरुनन्दन।  
कुरुष्वैनं यथान्यायं यदि शक्तोऽसि भारत ॥ ८४ ॥

एवं हि स महाभागो नारदो गुरवे मम।  
श्वेतानां यतिनां चाह एकान्तगतिमव्ययाम् ॥ ८५ ॥

व्यासश्चाकथयत् प्रीत्या धर्मपुत्राय धीमते।  
स एवायं मया तुभ्यमाख्यातः प्रसृतो गुरोः ॥ ८६ ॥

इत्थं हि दुश्चरो धर्म एष पार्थिवसत्तम।  
यथैव त्वं तथैवान्ये भवन्तीह विमोहिताः ॥ ८७ ॥

कृष्ण एव हि लोकानां भावनो मोहनस्तथा।  
संहारकारकश्चैव कारणं च विशांपते ॥ ८८ ॥