+++
title_full = "306 योग और सांख्यके स्वरूपका वर्णन तथा आत्मज्ञानसे मुक्ति"
title = "३०६ वसिष्ठकरालजनकसंवादे"

+++


नानात्वैकत्वमित्युक्तं त्वयैतदृषिसत्तम ।  
पश्याम्येतद्धि संदिग्धमेतयोर्वै निदर्शनम् ॥ १ ॥

तथा बुद्धप्रबुद्धाभ्यां बुद्ध्यमानस्य चानघ।  
स्थूलबुद्ध्या न पश्यामि तत्त्वमेतन्न संशयः ॥ २ ॥

अक्षरक्षरयोरुक्तं त्वया यदपि कारणम्।  
तदप्यस्थिरबुद्धित्वात् प्रणष्टमिव मेऽनघ ॥ ३ ॥

तदेतच्छ्रोतुमिच्छामि नानात्वैकत्वदर्शनम् ।  
बुद्धं चाप्रतिबुद्धं च बुध्यमानं च तत्त्वतः ॥ ४ ॥

विद्याविद्ये च भगवन्नक्षरं क्षरमेव च।  
साङ्ख्यं योगं च कार्त्स्न्येन पृथक् चैवापृथक् च ह॥५॥

हन्त ते सम्प्रवक्ष्यामि यदेतदनुपृच्छसि।  
योगकृत्यं महाराज पृथगेव शृणुष्व मे ॥ ६ ॥

योगकृत्यं तु योगानां ध्यानमेव परं बलम्।  
तच्चापि द्विविधं ध्यानमाहुर्विद्याविदो जनाः ॥ ७ ॥  
एकाग्रता च मनसः प्राणायामस्तथैव च।  
प्राणायामस्तु सगुणो निर्गुणो मनसस्तथा ॥ ८ ॥

मूत्रोत्सर्गपुरीषे च भोजने च नराधिप।  
त्रिकालं नाभियुञ्जीत शेषं युञ्जीत तत्परः ॥ ९ ॥

इन्द्रियाणीन्द्रियार्थेभ्यो निवर्त्य मनसा शुचिः।  
दशद्वादशभिर्वापि चतुर्विंशात् परं ततः ॥ १० ॥  
संचोदनाभिर्मतिमानात्मानं चोदयेदथ ।  
तिष्ठन्तमजरं तं तु यत् तदुक्तं मनीषिभिः ॥ ११ ॥

तैश्चात्मा सततं ज्ञेय इत्येवमनुशुश्रुम।  
व्रतं ह्यहीनमनसो नान्यथेति विनिश्चयः ॥ १२ ॥

विमुक्तः सर्वसङ्गेभ्यो लघ्वाहारो जितेन्द्रियः।  
पूर्वरात्रेऽपररात्रे धारयीत मनोऽऽत्मनि ॥ १३ ॥

स्थिरीकृत्येन्द्रियग्रामं मनसा मिथिलेश्वर ।  
मनो बुद्ध्या स्थिरं कृत्वा पाषाण इव निश्चलः ॥ १४ ॥  
स्थाणुवच्चाप्यकम्पः स्याद्‌ गिरिवच्चापि निश्चलः।  
बुद्ध्या विधिविधानज्ञास्तदा युक्तं प्रचक्षते ॥ १५ ॥

न शृणोति न चाघ्राति न रंस्यति न पश्यति।  
न च स्पर्शं विजानाति न संकल्पयते मनः ॥ १६ ॥  
न चाभिमन्यते किंचिन्न च बुध्यति काष्ठवत्।  
तदा प्रकृतिमापन्नं युक्तमाहुर्मनीषिणः ॥ १७ ॥

निर्वाते हि यथा दीप्यन् दीपस्तद्वत् प्रकाशते।  
निर्लिङ्गोऽविचलश्चोर्ध्वं न तिर्यग् गतिमाप्नुयात् ॥ १८ ॥

तदा तमनुपश्येत यस्मिन् दृष्टे न कथ्यते।  
हृदयस्थोऽन्तरात्मेति ज्ञेयो ज्ञस्तात मद्विधैः ॥ १९ ॥

विधूम इव सप्तार्चिरादित्य इव रश्मिमान्।  
वैद्युतोऽग्निरिवाकाशे दृश्यतेऽऽत्मा तथाऽऽत्मनि ॥ २० ॥

ये पश्यन्ति महात्मानो धृतिमन्तो मनीषिणः।  
ब्राह्मणा ब्रह्मयोनिस्था ह्ययोनिममृतात्मकम् ॥ २१ ॥

तदेवाहुरणुभ्योऽणु तन्महद्‌भ्यो महत्तरम् ।  
तत् तत्त्वं सर्वभूतेषु ध्रुवं तिष्ठन् न दृश्यते ॥ २२ ॥

बुद्धिद्रव्येण दृश्येत मनोदीपेन लोककृत्।  
महतस्तमसस्तात पारे तिष्ठन्नतामसः ॥ २३ ॥  
स तमोनुद इत्युक्तः सर्वज्ञैर्वेदपारगैः।  
विमलो वितमस्कश्च निर्लिङ्गोऽलिङ्गसंज्ञितः ॥ २४ ॥  
योग एष हि योगानां किमन्यद् योगलक्षणम्।  
एवं पश्यं प्रपश्यन्ति आत्मानमजरं परम् ॥ २५ ॥

योगदर्शनमेतावदुक्तं ते तत्त्वतो मया।  
सांख्यज्ञानं प्रवक्ष्यामि परिसंख्यानदर्शनम् ॥ २६ ॥

अव्यक्तमाहुः प्रकृतिं परां प्रकृतिवादिनः।  
तस्मान्महत् समुत्पन्नं द्वितीयं राजसत्तम ॥ २७ ॥

अहङ्कारस्तु महतस्तृतीयमिति नः श्रुतम्।  
पञ्चभूतान्यहङ्कारादाहुः सांख्यात्मदर्शिनः ॥ २८ ॥

एताः प्रकृतयश्चाष्टौ विकाराश्चापि षोडश।  
पञ्च चैव विशेषा वै तथा पञ्चेन्द्रियाणि च ॥ २९ ॥

एतावदेव तत्त्वानां सांख्यमाहुर्मनीषिणः ।  
सांख्ये विधिविधानज्ञा नित्यं सांख्यपथे रताः ॥ ३० ॥

यस्माद् यदभिजायेत तत् तत्रैव प्रलीयते।  
लीयन्ते प्रतिलोमानि सृज्यन्ते चान्तरात्मना ॥ ३१ ॥

अनुलोमेन जायन्ते लीयन्ते प्रतिलोमतः।  
गुणा गुणेषु सततं सागरस्योर्मयो यथा ॥ ३२ ॥

सर्गप्रलय एतावान् प्रकृतेर्नृपसत्तम ।  
एकत्वं प्रलये चास्य बहुत्वं च यदासृजत् ॥ ३३ ॥  
एवमेव च राजेन्द्र विज्ञेयं ज्ञानकोविदैः।  
अधिष्ठातारमव्यक्तमस्याप्येतन्निदर्शनम् ॥ ३४ ॥

एकत्वं च बहुत्वं च प्रकृतेरर्थतत्त्ववान्।  
एकत्वं प्रलये चास्य बहुत्वं च प्रवर्तनात् ॥ ३५ ॥

बहुधाऽऽत्मा प्रकुर्वीत प्रकृतिं प्रसवात्मिकाम्।  
तच्च क्षेत्रं महानात्मा पञ्चविंशोऽधितिष्ठति ॥ ३६ ॥

अधिष्ठातेति राजेन्द्र प्रोच्यते यतिसत्तमैः।  
अधिष्ठानादधिष्ठाता क्षेत्राणामिति नः श्रुतम् ॥ ३७ ॥

क्षेत्रं जानाति चाव्यक्तं क्षेत्रज्ञ इति चोच्यते।  
आव्यक्तिके पुरे शेते पुरुषश्चेति कथ्यते ॥ ३८ ॥

अन्यदेव च क्षेत्रं स्यादन्यः क्षेत्रज्ञ उच्यते।  
क्षेत्रमव्यक्तमित्युक्तं ज्ञाता वै पञ्चविंशकः ॥ ३९ ॥

अन्यदेव च ज्ञानं स्यादन्यज्ज्ञेयं तदुच्यते।  
ज्ञानमव्यक्तमित्युक्तं ज्ञेयो वै पञ्चविंशकः ॥ ४० ॥

अव्यक्तं क्षेत्रमित्युक्तं तथा सत्त्वं तथेश्वरः।  
अनीश्वरमतत्त्वं च तत्त्वं तत् पञ्चविंशकम् ॥ ४१ ॥

सांख्यदर्शनमेतावत् परिसंख्यानुदर्शनम् ।  
सांख्याः प्रकुर्वते चैव प्रकृतिं च प्रचक्षते ॥ ४२ ॥

तत्त्वानि च चतुर्विंशत् परिसंख्याय तत्त्वतः।  
सांख्याः सह प्रकृत्या तु निस्तत्त्वः पञ्चविंशकः ॥ ४३ ॥

पञ्चविंशोऽप्रकृत्यात्मा बुध्यमान इति स्मृतः।  
यदा तु बुध्यतेऽऽत्मानं तदा भवति केवलः ॥ ४४ ॥

सम्यग्दर्शनमेतावद् भाषितं तव तत्त्वतः।  
एवमेतद् विजानन्तः साम्यतां प्रति यान्त्युत ॥ ४५ ॥

सम्यङ्‌निदर्शनं नाम प्रत्यक्षं प्रकृतेस्तथा।  
गुणतत्त्वान्यथैतानि निर्गुणोऽन्यस्तथा भवेत् ॥ ४६ ॥

न त्वेवं वर्तमानानामावृत्तिर्विद्यते पुनः।  
विद्यतेऽक्षरभावत्वादपरं परमव्ययम् ॥ ४७ ॥

पश्येरन्नैकमतयो न सम्यक् तेषु दर्शनम्।  
ते व्यक्तं प्रतिपद्यन्ते पुनः पुनररिंदम ॥ ४८ ॥

सर्वमेतद् विजानन्तो नासर्वस्य प्रबोधनात्।  
व्यक्तीभूता भविष्यन्ति व्यक्तस्य वशवर्तिनः ॥ ४९ ॥

सर्वमव्यक्तमित्युक्तमसर्वः पञ्चविंशकः ।  
य एनमभिजानन्ति न भयं तेषु विद्यते ॥ ५० ॥