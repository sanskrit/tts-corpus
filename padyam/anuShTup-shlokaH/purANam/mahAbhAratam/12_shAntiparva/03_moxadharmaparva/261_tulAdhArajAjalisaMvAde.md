+++
title_full = "261 जाजलिकी घोर तपस्या, सिरपर जटाओंमें पक्षियोंके घोंसला बनानेसे उनका अभिमान और आकाशवाणीकी प्रेरणासे उनका तुलाधार वैश्यके पास जाना"
title = "२६१ तुलाधारजाजलिसंवादे"

+++


अत्राप्युदाहरन्तीममितिहासं पुरातनम् ।  
तुलाधारस्य वाक्यानि धर्मे जाजलिना सह ॥ १ ॥

वने वनचरः कश्चिज्जाजलिर्नाम वै द्विजः।  
सागरोद्‌देशमागम्य तपस्तेपे महातपाः ॥ २ ॥

नियतो नियताहारश्चीराजिनजटाधरः ।  
मलपङ्कधरो धीमान् बहून् वर्षगणान् मुनिः ॥ ३ ॥

स कदाचिन्महातेजा जलवासो महीपते।  
चचार लोकान् विप्रर्षिः प्रेक्षमाणो मनोजवः ॥ ४ ॥

स चिन्तयामास मुनिर्जलवासे कदाचन।  
विप्रेक्ष्य सागरान्तां वै महीं सवनकाननाम् ॥ ५ ॥

न मया सदृशोऽस्तीह लोके स्थावरजङ्गमे।  
अप्सु वैहायसं गच्छेन्मया योऽन्यः सहेति वै ॥ ६ ॥

अदृश्यमानो रक्षोभिर्जलमध्ये वदंस्तथा ।  
अब्रूवंश्च पिशाचास्तं नैवं त्वं वक्तुमर्हसि ॥ ७ ॥

तुलाधारो वणिग्धर्मा वाराणस्यां महायशाः।  
सोऽप्येवं नार्हते वक्तुं यथा त्वं द्विजसत्तम ॥ ८ ॥

इत्युक्तो जाजलिर्भूतैः प्रत्युवाच महातपाः।  
पश्येयं तमहं प्राज्ञं तुलाधारं यशस्विनम् ॥ ९ ॥

इति ब्रुवाणं तमृषिं रक्षांस्युद्‌धृत्य सागरात्।  
अब्रुवन् गच्छ पन्थानमास्थायेमं द्विजोत्तम ॥ १० ॥

इत्युक्तो जाजलिर्भूतैर्जगाम विमनास्तदा ।  
वाराणस्यां तुलाधारं समासाद्याब्रवीदिदम् ॥ ११ ॥

किं कृतं दुष्करं तात कर्म जाजलिना पुरा।  
येन सिद्धिं परां प्राप्तस्तन्मे व्याख्यातुमर्हसि ॥ १२ ॥

अतीव तपसा युक्तो घोरेण स बभूव ह।  
तथोपस्पर्शनरतः सायं प्रातर्महातपाः ॥ १३ ॥  
अग्नीन्‌ परिचरन् सम्यक् स्वाध्यायपरमो द्विजः।  
वानप्रस्थविधानज्ञो जाजलिर्ज्वलितः श्रिया ॥ १४ ॥

वने तपस्यतिष्ठत् स न च धर्ममवैक्षत।  
वर्षास्वाकाशशायी च हेमन्ते जलसंश्रयः ॥ १५ ॥  
वातातपसहो ग्रीष्मे न च धर्ममविन्दत।  
दुःखशय्याश्च विविधा भूमौ च परिवर्तते ॥ १६ ॥

ततः कदाचित् स मुनिर्वर्षास्वाकाशमास्थितः।  
अन्तरिक्षाज्जलं मूर्ध्ना प्रत्यगृह्णान्मुहुर्मुहुः ॥ १७ ॥

अथ तस्य जटाः क्लिन्ना बभूवुर्ग्रथिताः प्रभो।  
अरण्यगमनान्नित्यं मलिनोऽमलसंयुतः ॥ १८ ॥

स कदाचिन्निराहारो वायुभक्षो महातपाः।  
तस्थौ काष्ठवदव्यग्रो न चचाल च कर्हिचित् ॥ १९ ॥

तस्य स्म स्थाणुभूतस्य निर्विचेष्टस्य भारत।  
कुलिङ्गशकुनौ राजन् नीडं शिरसि चक्रतुः ॥ २० ॥

स तौ दयावान् ब्रह्मर्षिरुपप्रैक्षत दम्पती।  
कुर्वाणौ नीडकं तत्र जटासु तृणतन्तुभिः ॥ २१ ॥

यदा न स चलत्येव स्थाणुभूतो महातपाः।  
ततस्तौ सुखविश्वस्तौ सुखं तत्रोषतुस्तदा ॥ २२ ॥

अतीतास्वथ वर्षासु शरत्काल उपस्थिते।  
प्राजापत्येन विधिना विश्वासात् काममोहितौ ॥ २३ ॥  
तत्रापातयतां राजन् शिरस्यण्डानि खेचरौ।  
तान्यबुध्यत तेजस्वी स विप्रः संशितव्रतः ॥ २४ ॥

बुद्ध्वा च स महातेजा न चचाल च जाजलिः।  
धर्मे कृतमना नित्यं नाधर्मं स त्वरोचयत् ॥ २५ ॥

अहन्यहनि चागत्य ततस्तौ तस्य मूर्धनि।  
आश्वासितौ निवसतः सम्प्रहृष्टौ तदा विभो ॥ २६ ॥

अण्डेभ्यस्त्वथ पुष्टेभ्यः प्राजायन्त शकुन्तकाः।  
व्यवर्धन्त च तत्रैव न चाकम्पत जाजलिः ॥ २७ ॥

स रक्षमाणस्त्वण्डानि कुलिङ्गानां धृतव्रतः।  
तथैव तस्थौ धर्मात्मा निर्विचेष्टः समाहितः ॥ २८ ॥

ततस्तु कालसमये बभूवुस्तेऽथ पक्षिणः।  
बुबुधे तांस्तु स मुनिर्जातपक्षान् कुलिङ्गकान् ॥ २९ ॥

ततः कदाचित् तांस्तत्र पश्यन् पक्षीन् यतव्रतः।  
बभूव परमप्रीतस्तदा मतिमतां वरः ॥ ३० ॥  
तथा तानपि संवृद्धान् दृष्ट्वा चाप्नुवतां मुदम्।  
शकुनौ निर्भयौ तत्र ऊषतुश्चात्मजैः सह ॥ ३१ ॥

जातपक्षांश्च सोऽपश्यदुड्डीनान् पुनरागतान् ।  
सायं सायं द्विजान् विप्रो न चाकम्पत जाजलिः ॥ ३२ ॥

कदाचित् पुनरभ्येत्य पुनर्गच्छन्ति संततम्।  
त्यक्ता मातापितृभ्यां ते न चाकम्पत जाजलिः ॥ ३३ ॥

तथा ते दिवसं चापि गत्वा सायं पुनर्नृप।  
उपावर्तन्त तत्रैव निवासार्थं शकुन्तकाः ॥ ३४ ॥

कदाचिद् दिवसान् पञ्च समुत्पत्य विहङ्गमाः।  
षष्ठेऽहनि समाजग्मुर्न चाकम्पत जाजलिः ॥ ३५ ॥

क्रमेण च पुनः सर्वे दिवसान् सुबहूनथ।  
नोपावर्तन्त शकुना जातप्राणाः स्म ते यदा ॥ ३६ ॥

कदाचिन्मासमात्रेण समुत्पत्य विहङ्गमाः ।  
नैवागच्छंस्ततो राजन् प्रातिष्ठत स जाजलिः ॥ ३७ ॥

ततस्तेषु प्रलीनेषु जाजलिर्जातविस्मयः ।  
सिद्धोऽस्मीति मतिं चक्रे ततस्तं मान आविशत् ॥ ३८ ॥

स तथा निर्गतान् दृष्ट्वा शकुन्तान् नियतव्रतः।  
सम्भावितात्मा सम्भाव्य भृशं प्रीतमनाऽभवत् ॥ ३९ ॥

स नद्यां समुपस्पृश्य तर्पयित्वा हुताशनम्।  
उदयन्तमथादित्यमुपातिष्ठन्महातपाः ॥ ४० ॥

सम्भाव्य चटकान् मूर्ध्नि जाजलिर्जपतां वरः।  
आस्फोटयत् तथाऽऽकाशे धर्मः प्राप्तो मयेति वै ॥ ४१ ॥

अथान्तरिक्षे वागासीत् तां च शुश्राव जाजलिः।  
धर्मेण न समस्त्वं वै तुलाधारस्य जाजले ॥ ४२ ॥  
वाराणस्यां महाप्राज्ञस्तुलाधारः प्रतिष्ठितः ।  
सोऽप्येवं नार्हते वक्तुं यथा त्वं भाषसे द्विज ॥ ४३ ॥

सोऽमर्षवशमापन्नस्तुलाधारदिदृक्षया ।  
पृथिवीमचरद् राजन् यत्र सायंगृहो मुनिः ॥ ४४ ॥

कालेन महतागच्छत् स तु वाराणसीं पुरीम्।  
विक्रीणन्तं च पण्यानि तुलाधारं ददर्श सः ॥ ४५ ॥

सोऽपि दृष्ट्वैव तं विप्रमायान्तं भाण्डजीवनः।  
समुत्थाय सुसंहृष्टः स्वागतेनाभ्यपूजयत् ॥ ४६ ॥

आयानेवासि विदितो मम ब्रह्मन् न संशयः।  
ब्रवीमि यत् तु वचनं तच्छृणुष्व द्विजोत्तम ॥ ४७ ॥

सागरानूपमाश्रित्य तपस्तप्तं त्वया महत्।  
न च धर्मस्य संज्ञां त्वं पुरा वेत्थ कथंचन॥४८॥

ततः सिद्धस्य तपसा तव विप्र शकुन्तकाः।  
क्षिप्रं शिरस्यजायन्त ते च सम्भावितास्त्वया ॥ ४९ ॥

जातपक्षा यदा ते च गताश्चारीमितस्ततः।  
मन्यमानस्ततो धर्मं चटकप्रभवं द्विज ॥ ५० ॥

खे वाचं त्वमथाश्रौषीर्मां प्रति द्विजसत्तम।  
अमर्षवशमापन्नस्ततः प्राप्तो भवानिह ।  
करवाणि प्रियं किं ते तद् ब्रूहि द्विजसत्तम ॥ ५१ ॥