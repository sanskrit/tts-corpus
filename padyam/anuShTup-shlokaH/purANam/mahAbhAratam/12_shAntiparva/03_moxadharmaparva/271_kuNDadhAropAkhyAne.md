+++
title_full = "271 धन और काम-भोगोंकी अपेक्षा धर्म और तपस्याका उत्कर्ष सूचित करनेवाली ब्राह्मण और कुण्डधार मेघकी कथा"
title = "२७१ कुण्डधारोपाख्याने"

+++


धर्ममर्थं च कामं च वेदाः शंसन्ति भारत।  
कस्य लाभो विशिष्टोऽत्र तन्मे ब्रूहि पितामह ॥ १ ॥

अत्र ते वर्तयिष्यामि इतिहासं पुरातनम्।  
कुण्डधारेण यत् प्रीत्या भक्तायोपकृतं पुरा ॥ २ ॥

अधनो ब्राह्मणः कश्चित् कामाद् धर्ममवैक्षत।  
यज्ञार्थं सततोऽर्थार्थी तपोऽतप्यत दारुणम् ॥ ३ ॥

स निश्चयमथो कृत्वा पूजयामास देवताः।  
भक्त्या न चैवाध्यगच्छद् धनं सम्पूज्य देवताः ॥ ४ ॥

ततश्चिन्तामनुप्राप्तः कतमद्दैवतं तु तत्।  
यन्ये द्रुतं प्रसीदेत मानुषैरजडीकृतम् ॥ ५ ॥

सोऽथ सौम्येन मनसा देवानुचरमन्तिके।  
प्रत्यपश्यज्जलधरं कुण्डधारमवस्थितम् ॥ ६ ॥

दृष्ट्वैव तं महाबाहुं तस्य भक्तिरजायत।  
अयं मे धास्यति श्रेयो वपुरेतद्धि तादृशम् ॥ ७ ॥

संनिकृष्टश्च देवस्य न चान्यैर्मानुषैर्वृतः।  
एष मे दास्यति धनं प्रभूतं शीघ्रमेव च ॥ ८ ॥

ततो धूपैश्च गन्धैश्च माल्यैरुच्चावचैरपि।  
बलिभिर्विविधाभिश्च पूजयामास तं द्विजः ॥ ९ ॥

ततस्त्वल्पेन कालेन तुष्टो जलधरस्तदा।  
तस्योपकारनियतामिमां वाचमुवाच ह ॥ १० ॥

ब्रह्मघ्ने च सुरापे च चौरे भग्नव्रते तथा।  
निष्कृतिर्विहिता सद्भिः कृतघ्ने नास्ति निष्कृतिः ॥ ११ ॥

आशायास्तनयोऽधर्मः क्रोधोऽसूयासुतः स्मृतः ।  
लोभः पुत्रो निकृत्यास्तु कृतघ्नो नार्हति प्रजाम् ॥ १२ ॥

ततः स ब्राह्मणः स्वप्ने कुण्डधारस्य तेजसा।  
अपश्यत् सर्वभूतानि कुशेषु शयितस्तदा ॥ १३ ॥

शमेन तपसा चैव भक्त्या च निरुपस्कृतः।  
शुद्धात्मा ब्राह्मणो रात्रौ निदर्शनमपश्यत ॥ १४ ॥

मणिभद्रं स तत्रस्थं देवतानां महाद्युतिम्।  
अपश्यत महात्मानं व्यादिशन्तं युधिष्ठिर ॥ १५ ॥

तत्र देवाः प्रयच्छन्ति राज्यानि च धनानि च।  
शुभैः कर्मभिरारब्धाः प्रच्छिन्दन्त्यशुभेषु च ॥ १६ ॥

पश्यतामथ यक्षाणां कुण्डधारो महाद्युतिः।  
निपत्य पतितो भूमौ देवानां भरतर्षभ ॥ १७ ॥

ततस्तु देववचनान्मणिभद्रो महामनाः ।  
उवाच पतितं भूमौ कुण्डधार किमिष्यते ॥ १८ ॥

यदि प्रसन्ना देवा मे भक्तोऽयं ब्राह्मणो मम।  
अस्यानुग्रहमिच्छामि कृतं किंचित् सुखोदयम् ॥ १९ ॥

ततस्तं मणिभद्रस्तु पुनर्वचनमब्रवीत् ।  
देवानामेव वचनात् कुण्डधारं महाद्युतिम् ॥ २० ॥

उत्तिष्ठोत्तिष्ठ भद्रं ते कृतकृत्यः सुखी भव।  
धनार्थी यदि विप्रोऽयं धनमस्मै प्रदीयताम् ॥ २१ ॥

यावद् धनं प्रार्थयते ब्राह्मणोऽयं सखा तव।  
देवानां शासनात् तावदसंख्येयं ददाम्यहम् ॥ २२ ॥

विचार्य कुण्डधारस्तु मानुष्यं चलमध्रुवम्।  
तपसे मतिमाधत्त ब्राह्मणस्य युधिष्ठिर ॥ २३ ॥

नाहं धनानि याचामि ब्राह्मणाय धनप्रद ॥ २४ ॥  
अन्यमेवाहमिच्छामि भक्तायानुग्रहं कृतम् ।  
पृथिवीं रत्नपूर्णां वा महद् वा रत्नसंचयम् ॥ २५ ॥  
भक्ताय नाहमिच्छामि भवेदेष तु धार्मिकः।  
धर्मेऽस्य रमतां बुद्धिर्धर्मं चैवोपजीवतु।  
धर्मप्रधानो भवतु ममैषोऽनुग्रहो मतः ॥ २६ ॥

सदा धर्मफलं राज्यं सुखानि विविधानि च।  
फलान्येवायमश्नातु कायक्लेशविवर्जितः ॥ २७ ॥

ततस्तदेव बहुशः कुण्डधारो महायशाः।  
अभ्यासमकरोद् धर्मे ततस्तुष्टास्तु देवताः ॥ २८ ॥

प्रीतास्ते देवताः सर्वा द्विजस्यास्य तथैव च।  
भविष्यत्येष धर्मात्मा धर्मे चाधास्यते मतिः ॥ २९ ॥

ततः प्रीतो जलधरः कृतकार्यो युधिष्ठिर।  
ईप्सितं मनसो लब्ध्वा वरमन्यैः सुदुर्लभम् ॥ ३० ॥

ततोऽपश्यत चीराणि सूक्ष्माणि द्विजसत्तमः।  
पार्श्वतोऽभ्याशतो न्यस्तान्यथ निर्वेदमागतः ॥ ३१ ॥

अयं न सुकृतं वेत्ति कोन्वन्यो वेत्स्यते कृतम्।  
गच्छामि वनमेवाहं वरं धर्मेण जीवितुम् ॥ ३२ ॥

निर्वेदाद् देवतानां च प्रसादात् स द्विजोत्तमः।  
वनं प्रविश्य सुमहत् तप आरब्धवांस्तदा ॥ ३३ ॥

देवतातिथिशेषेण फलमूलाशनो द्विजः ।  
धर्मे चास्य महाराज दृढा बुद्धिरजायत ॥ ३४ ॥

त्यक्त्वा मूलफलं सर्वं पर्णाहारोऽभवद् द्विजः।  
पर्णं त्यक्त्वा जलाहारः पुनरासीद् द्विजस्तदा ॥ ३५ ॥  
वायुभक्षस्ततः पश्चाद् बहून् वर्षगणानभूत्।  
न चास्य क्षीयते प्राणस्तदद्भुतमिवाभवत् ॥ ३६ ॥

धर्मे च श्रद्दधानस्य तपस्युग्रे च वर्ततः।  
कालेन महता तस्य दिव्या दृष्टिरजायत ॥ ३७ ॥

तस्य बुद्धिः प्रादुरासीद् यदि दद्यामहं धनम्।  
तुष्टः कस्यचिदेवेह मिथ्यावाङ्‌ न भवेन्मम ॥ ३८ ॥

ततः प्रहृष्टवदनो भूय आरब्धवांस्तपः।  
भूयश्चाचिन्तयत् सिद्धो यत्परं सोऽभिमन्यते ॥ ३९ ॥

यदि दद्यामहं राज्यं तुष्टो वै यस्य कस्यचित्।  
स भवेदचिराद् राजा न मिथ्या वाग् भवेन्मम।

तस्य साक्षात् कुण्डधारो दर्शयामास भारत ॥ ४० ॥  
ब्राह्मणस्य तपोयोगात् सौहृदेनाभिचोदितः ॥ ४१ ॥  
समागम्य स तेनाथ पूजां चक्रे यथाविधि।  
ब्राह्मणः कुण्डधारस्य विस्मितश्चाभवन्नृप ॥ ४२ ॥

ततोऽब्रवीत् कुण्डधारो दिव्यं ते चक्षुरुत्तमम्।  
पश्य राज्ञां गतिं विप्र लोकांश्चैव तु चक्षुषा ॥ ४३ ॥

ततो राजसहस्राणि मग्नानि निरये तदा।  
दूरादपश्यद् विप्रः स दिव्ययुक्तेन चक्षुषा ॥ ४४ ॥

मां पूजयित्वा भावेन यदि त्वं दुःखमाप्नुयाः।  
कृतं मया भवेत् किं ते कश्च तेऽनुग्रहो भवेत्॥४५॥

पश्य पश्य च भूयस्त्वं कामानिच्छेत् कथं नरः।  
स्वर्गद्वारं हि संरुद्धं मानुषेषु विशेषतः ॥ ४६ ॥

ततोऽपश्यत् स कामं च क्रोधं लोभं भयं मदम्।  
निद्रां तन्द्रीं तथाऽऽलस्यमावृत्य पुरुषान् स्थितान् ॥ ४७ ॥

एतैर्लोकाः सुसंरुद्धा देवानां मानुषाद् भयम्।  
तथैव देववचनाद् विघ्नं कुर्वन्ति सर्वशः ॥ ४८ ॥

न देवैरननुज्ञातः कश्चिद् भवति धार्मिकः।  
एष शक्तोऽसि तपसा दातुं राज्यं धनानि च ॥ ४९ ॥

ततः पपात शिरसा ब्राह्मणस्तोयधारिणे।  
उवाच चैनं धर्मात्मा महान् मेऽनुग्रहः कृतः ॥ ५० ॥  
कामलोभानुबन्धेन पुरा ते यदसूयितम्।  
मया स्नेहमविज्ञाय तत्र मे क्षन्तुमर्हसि ॥ ५१ ॥

क्षान्तमेव मयेत्युक्त्वा कुण्डधारो द्विजर्षभम्।  
सम्परिष्वज्य बाहुभ्यां तत्रैवान्तरधीयत ॥ ५२ ॥

ततः सर्वांस्तदा लोकान् ब्राह्मणोऽनुचचार ह।  
कुण्डधारप्रसादेन तपसा सिद्धिमागतः ॥ ५३ ॥

विहायसा च गमनं तथा संकल्पितार्थता।  
धर्माच्छक्त्या तथा योगाद् या चैव परमा गतिः ॥ ५४ ॥

देवता ब्राह्मणाः सन्तो यक्षा मानुषचारणाः।  
धार्मिकान् पूजयन्तीह न धनाढ्यान् न कामिनः ॥ ५५ ॥

सुप्रसन्ना हि ते देवा यत्ते धर्मे रता मतिः।  
धने सुखकला काचिद् धर्मे तु परमं सुखम् ॥ ५६ ॥