+++
title_full = "316 योगका वर्णन और उसके साधनसे परब्रह्म परमात्माकी प्राप्ति"
title = "३१६ याज्ञवल्क्यजनकसंवादे"

+++


सांख्यज्ञानं मया प्रोक्तं योगज्ञानं निबोध मे।  
यथाश्रुतं यथादृष्टं तत्त्वेन नृपसत्तम ॥ १ ॥

नास्ति सांख्यसमं ज्ञानं नास्ति योगसमं बलम्।  
तावुभावेकचर्यौ तावुभावनिधनौ स्मृतौ ॥ २ ॥

पृथक् पृथक् प्रपश्यन्ति येऽप्यबुद्धिरता नराः।  
वयं तु राजन् पश्याम एकमेव तु निश्चयात् ॥ ३ ॥

यदेव योगाः पश्यन्ति तत् सांख्यैरपि दृश्यते।  
एकं सांख्यं च योगं च यः पश्यति स तत्त्ववित्॥४॥

रुद्रप्रधानानपरान् विद्धि योगानरिंदम ।  
तेनैव चाथ देहेन विचरन्ति दिशो दश ॥ ५ ॥

यावद्धि प्रलयस्तात सूक्ष्मेणाष्टगुणेन ह।  
योगेन लोकान् विचरन् सुखं संन्यस्य चानघ ॥ ६ ॥

वेदेषु चाष्टगुणिनं योगमाहुर्मनीषिणः ।  
सूक्ष्ममष्टगुणं प्राहुर्नेतरं नृपसत्तम ॥ ७ ॥

द्विगुणं योगकृत्यं तु योगानां प्राहुरुत्तमम्।  
सगुणं निर्गुणं चैव यथा शास्त्रनिदर्शनम् ॥ ८ ॥

धारणं चैव मनसः प्राणायामश्च पार्थिव।  
एकाग्रता च मनसः प्राणायामस्तथैव च ॥ ९ ॥

प्राणायामो हि सगुणो निर्गुणं धारयेन्मनः।  
यद्यदृश्यति मुञ्चन् वै प्राणान् मैथिलसत्तम।  
वाताधिक्यं भवत्येव तस्मात् तं न समाचरेत् ॥ १० ॥

निशायाः प्रथमे यामे चोदना द्वादश स्मृताः।  
मध्ये स्वप्नात् परे यामे द्वादशैव तु चोदनाः ॥ ११ ॥

तदेवमुपशान्तेन दान्तेनैकान्तशीलिना ।  
आत्मारामेण बुद्धेन योक्तव्योऽऽत्मा न संशयः ॥ १२ ॥

पञ्चानामिन्द्रियाणां तु दोषानाक्षिप्य पञ्चधा।  
शब्दं रूपं तथा स्पर्शं रसं गन्धं तथैव च॥१३॥  
प्रतिभामपवर्गं च प्रतिसंहृत्य मैथिल।  
इन्द्रियग्राममखिलं मनस्यभिनिवेश्य ह ॥ १४ ॥  
मनस्तथैवाहंकारे प्रतिष्ठाप्य नराधिप ।  
अहंकारं तथा बुद्धौ बुद्धिं च प्रकृतावपि ॥ १५ ॥  
एवं हि परिसंख्याय ततो ध्यायन्ति केवलम्।  
विरजस्कमलं नित्यमनन्तं शुद्धमव्रणम् ॥ १६ ॥  
तस्थुषं पुरुषं नित्यमभेद्यमजरामरम् ।  
शाश्वतं चाव्ययं चैव ईशानं ब्रह्म चाव्ययम् ॥ १७ ॥

युक्तस्य तु महाराज लक्षणान्युपधारय।  
लक्षणं तु प्रसादस्य यथा तृप्तः सुखं स्वपेत् ॥ १८ ॥

निर्वाते तु यथा दीपो ज्वलेत् स्नेहसमन्वितः।  
निश्चलोर्ध्वशिखस्तद्वद् युक्तमाहुर्मनीषिणः ॥ १९ ॥

पाषाण इव मेघोत्थैर्यथा बिन्दुभिराहतः।  
नालं चालयितुं शक्यस्तथा युक्तस्य लक्षणम् ॥ २० ॥

शङ्खदुन्दुभिनिर्घोषैर्विविधैर्गीतवादितैः ।  
क्रियमाणैर्न कम्पेत युक्तस्यैतन्निदर्शनम् ॥ २१ ॥

तैलपात्रं यथा पूर्णं कराभ्यां गृह्य पूरुषः।  
सोपानमारुहेद् भीतस्तर्ज्यमानोऽसिपाणिभिः ॥ २२ ॥  
संयतात्मा भयात् तेषां न पात्राद् बिन्दुमुत्सृजेत्।  
तथैवोत्तरमागम्य एकाग्रमनसस्तथा ॥ २३ ॥  
स्थिरत्वादिन्द्रियाणां तु निश्चलत्वात् तथैव च।  
एवं युक्तस्य तु मुनेर्लक्षणान्युपलक्षयेत् ॥ २४ ॥

स्वयुक्तः पश्यते ब्रह्म यत् तत्परममव्ययम्।  
महतस्तमसो मध्ये स्थितं ज्वलनसंनिभम् ॥ २५ ॥

एतेन केवलं याति त्यक्त्वा देहमसाक्षिकम्।  
कालेन महता राजन् श्रुतिरेषा सनातनी ॥ २६ ॥

एतद्धि योगं योगानां किमन्यद् योगलक्षणम्।  
विज्ञाय तद्धि मन्यन्ते कृतकृत्या मनीषिणः ॥ २७ ॥