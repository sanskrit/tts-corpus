+++
title_full = "321 व्यासजीका अपने पुत्र शुकदेवको वैराग्य और धर्मपूर्ण उपदेश देते हुए सावधान करना"
title = "३२१ पावकाध्ययनम्"

+++


कथं निर्वेदमापन्नः शुको वैयासकिः पुरा।  
एतदिच्छाम्यहं श्रोतुं परं कौतूहलं हि मे ॥ १ ॥

अव्यक्तव्यक्ततत्त्वानां निश्चयं बुद्धिनिश्चयम् ।  
वक्तुमर्हसि कौरव्य देवस्याजस्य या कृतिः ॥ २ ॥

प्राकृतेन सुवृत्तेन चरन्तमकुतोभयम् ।  
अध्याप्य कृत्स्नं स्वाध्यायमन्वशाद् वै पिता सुतम् ॥ ३ ॥

धर्मं पुत्र निषेवस्व सुतीक्ष्णौ च हिमातपौ।  
क्षुत्पिपासे च वायुं च जय नित्यं जितेन्द्रियः ॥ ४ ॥

सत्यमार्जवमक्रोधमनसूयां दमं तपः ।  
अहिंसां चानृशंस्यं च विधिवत् परिपालय ॥ ५ ॥

सत्ये तिष्ठ रतो धर्मे हित्वा सर्वमनार्जवम्।  
देवतातिथिशेषेण मात्रां प्राणस्य संलिह ॥ ६ ॥

फेनमात्रोपमे देहे जीवे शकुनिवत् स्थिते।  
अनित्ये प्रियसंवासे कथं स्वपिषि पुत्रक ॥ ७ ॥

अप्रमत्तेषु जाग्रत्सु नित्ययुक्तेषु शत्रुषु।  
अन्तरं लिप्समानेषु बालस्त्वं नावबुध्यसे ॥ ८ ॥

अहःसु गण्यमानेषु क्षीयमाणे तथाऽऽयुषि।  
जीविते लिख्यमाने च किमुत्थाय न धावसि ॥ ९ ॥

ऐहलौकिकमीहन्ते मांसशोणितवर्धनम् ।  
पारलौकिककार्येषु प्रसुप्ता भृशनास्तिकाः ॥ १० ॥

धर्माय येऽभ्यसूयन्ति बुद्धिमोहान्विता नराः।  
अपथा गच्छतां तेषामनुयाताऽपि पीड्यते ॥ ११ ॥

ये तु तुष्टाः श्रुतिपरा महात्मानो महाबलाः।  
धर्म्यं पन्थानमारूढास्तानुपास्स्व च पृच्छ च ॥ १२ ॥

उपधार्य मतं तेषां बुधानां धर्मदर्शिनाम्।  
नियच्छ परया बुद्ध्या चित्तमुत्पथगामि वै ॥ १३ ॥

आद्यकालिकया बुद्ध्या दूरे श्व इति निर्भयाः।  
सर्वभक्ष्या न पश्यन्ति कर्मभूमिमचेतसः ॥ १४ ॥

धर्मं निःश्रेणिमास्थाय किंचित् किंचित् समारुह।  
कोषकारवदात्मानं वेष्टयन्नानुबुध्यसे ॥ १५ ॥

नास्तिकं भिन्नमर्यादं कूलपातमिव स्थितम्।  
वामतः कुरु विस्रब्धो नरं वेणुमिवोद्धृतम् ॥ १६ ॥

कामं क्रोधं च मृत्युं च पञ्चेन्द्रियजलां नदीम्।  
नावं धृतिमयीं कृत्वा जन्मदुर्गाणि संतर ॥ १७ ॥

मृत्युनाभ्याहते लोके जरया परिपीडिते।  
अमोघासु पतन्तीषु धर्मपोतेन संतर ॥ १८ ॥

तिष्ठन्तं च शयानं च मृत्युरन्वेषते यदा।  
निर्वृत्तिं लभते कस्मादकस्मान्मृत्युनाशितः ॥ १९ ॥

संचिन्वानकमेवैनं कामानामवितृप्तकम् ।  
वृकीवोरणमासाद्य मृत्युरादाय गच्छति ॥ २० ॥

क्रमशः संचितशिखो धर्मबुद्धिमयो महान्।  
अन्धकारे प्रवेष्टव्यं दीपो यत्नेन धार्यताम् ॥ २१ ॥

सम्पतन् देहजालानि कदाचिदिह मानुषे।  
ब्राह्मण्यं लभते जन्तुस्तत् पुत्र परिपालय ॥ २२ ॥

ब्राह्मणस्य तु देहोऽयं न कामार्थाय जायते।  
इह क्लेशाय तपसे प्रेत्य त्वनुपमं सुखम् ॥ २३ ॥

ब्राह्मण्यं बहुभिरवाप्यते तपोभि-  
स्तल्लब्ध्वा न रतिपरेण हेलितव्यम्।  
स्वाध्याये तपसि दमे च नित्ययुक्तः  
क्षेमार्थी कुशलपरः सदा यतस्व ॥ २४ ॥

अव्यक्तप्रकृतिरयं कलाशरीरः  
सूक्ष्मात्मा क्षणत्रुटिशो निमेषरोमा ।  
ऋत्वास्यः समबलशुक्लकृष्णनेत्रो  
मासाङ्गो द्रवति वयोहयो नराणाम् ॥ २५ ॥  
तं दृष्ट्वा प्रसूतमजस्रमुग्रवेगं  
गच्छन्तं सततमिहाव्यपेक्षमाणम् ।  
चक्षुस्ते यदि न परप्रणेतृनेयं  
धर्मे ते भवतु मनः परं निशाम्य ॥ २६ ॥

ये चात्र प्रचलितधर्मकामवृत्ताः  
क्रोशन्तः सततमनिष्टसम्प्रयोगाः ।  
क्लिश्यन्तः परिगतवेदनाशरीरा  
बह्वीभिः सुभृशमधर्मकारणाभिः ॥ २७ ॥

राजा सदा धर्मपरः शुभाशुभस्य गोप्ता  
समीक्ष्य सुकृतिनां दधाति लोकान्।  
बहुविधमपि चरति प्रविशति  
सुखमनुपगतं निरवद्यम् ॥ २८ ॥

श्वानो भीषणकाया अयोमुखानि वयांसि  
बलगृध्रकुलपक्षिणां च संघाः ।  
नरकदने रुधिरपा गुरुवचन-  
नुदमुपरतं विशसन्ति ॥ २९ ॥

मर्यादा नियताः स्वयम्भुवा य इहेमाः  
प्रभिनत्ति दशगुणा मनोऽनुगत्वात् ।  
निवसति भृशमसुखं पितृविषय-  
विपिनमवगाह्य स पापः ॥ ३० ॥

यो लुब्धः सुभृशं प्रियानृतश्च मनुष्यः  
सततनिकृतिवञ्चनाभिरतिः स्यात् ।  
उपनिधिभिरसुखकृत्स परमनिरयगो  
भृशमसुखमनुभवति दुष्कृतकर्मा ॥ ३१ ॥

उष्णां वैतरणीं महानदी-  
मवगाढोऽसिपत्रवनभिन्नगात्रः ।  
परशुवनशयो निपतितो  
वसति च महानिरये भृशार्तः ॥ ३२ ॥

महापदानि कत्थसे न चाप्यवेक्षसे परम्।  
चिरस्य मृत्युकारिकामनागतां न बुध्यसे ॥ ३३ ॥

प्रयायतां किमास्यते समुत्थितं महद् भयम्।  
अतिप्रमाथि दारुणं सुखस्य संविधीयताम् ॥ ३४ ॥

पुरा मृतः प्रणीयते यमस्य राजशासनात्।  
त्वमन्तकाय दारुणैः प्रयत्नमार्जवे कुरु ॥ ३५ ॥

पुरा समूलबान्धवं प्रभुर्हरत्यदुःखवित् ।  
तवेह जीवितं यमो न चास्ति तस्य वारकः ॥ ३६ ॥

पुराऽभिवाति मारुतो यमस्य यः पुरःसरः।  
पुरैक एव नीयसे कुरुष्व साम्परायिकम् ॥ ३७ ॥

पुरा स हि क्व एव ते प्रवाति मारुतोऽन्तकः।  
पुरा च विभ्रमन्ति ते दिशो महाभयागमे ॥ ३८ ॥

श्रुतिश्च संनिरुध्यते पुरा तवेह पुत्रक।  
समाकुलस्य गच्छतः समाधिमुत्तमं कुरु ॥ ३९ ॥

शुभाशुभे पुरा कृते प्रमादकर्मविप्लुते।  
स्मरन् पुरा न तप्यसे निधत्स्व केवलं निधिम् ॥ ४० ॥

पुरा जरा कलेवरं विजर्जरीकरोति ते।  
बलाङ्गरूपहारिणी निधत्स्व केवलं निधिम् ॥ ४१ ॥

पुरा शरीरमन्तको भिनत्ति रोगसारथिः।  
प्रसह्य जीवितक्षये तपो महत् समाचर ॥ ४२ ॥

पुरा वृका भयंकरा मनुष्यदेहगोचराः।  
अभिद्रवन्ति सर्वतो यतस्व पुण्यशीलने ॥ ४३ ॥

पुरान्धकारमेककोऽनुपश्यसि त्वरस्व वै ।  
पुरा हिरण्मयान् नगान् निरीक्षसेऽद्रिमूर्धनि ॥ ४४ ॥

पुरा कुसङ्गतानि ते सुहृन्मुखाश्च शत्रवः।  
विचालयन्ति दर्शनाद् घटस्व पुत्र यत्परम् ॥ ४५ ॥

धनस्य यस्य राजतो भयं न चास्ति चोरतः।  
मृतं च यन्न मुञ्चति समर्जयस्व तद् धनम् ॥ ४६ ॥

न तत्र संवियुज्यते स्वकर्मभिः परस्परम्।  
यदेव यस्य यौतकं तदेव तत्र सोऽश्नुते ॥ ४७ ॥

परत्र येन जीव्यते तदेव पुत्र दीयताम्।  
धनं यदक्षरं ध्रुवं समर्जयस्व तत् स्वयम् ॥ ४८ ॥

न यावदेव पच्यते महाजनस्य यावकम्।  
अपक्व एव यावके पुरा प्रलीयसे त्वर ॥ ४९ ॥

न मातृपुत्रबान्धवा न संस्तुतः प्रियो जनः।  
अनुव्रजन्ति संकटे व्रजन्तमेकपातिनम् ॥ ५० ॥

यदेव कर्म केवलं पुरा कृतं शुभाशुभम्।  
तदेव पुत्र सार्थिकं भवत्यमुत्र गच्छतः ॥ ५१ ॥

हिरण्यरत्नसंचयाः शुभाशुभेन संचिताः ।  
न तस्य देहसंक्षये भवन्ति कार्यसाधकाः ॥ ५२ ॥

परत्रगामिकस्य ते कृताकृतस्य कर्मणः।  
न साक्षि आत्मना समो नृणामिहास्ति कश्चन ॥ ५३ ॥

मनुष्यदेहशून्यकं भवत्यमुत्र गच्छतः ।  
प्रविश्य बुद्धिचक्षुषा प्रदृश्यते हि सर्वशः ॥ ५४ ॥

इहाग्निसूर्यवायवः शरीरमाश्रितास्त्रयः ।  
त एव तस्य साक्षिणो भवन्ति धर्मदर्शिनः ॥ ५५ ॥

अहर्निशेषु सर्वतः स्पृशत्सु सर्वचारिषु।  
प्रकाशगूढवृत्तिषु स्वधर्ममेव पालय ॥ ५६ ॥

अनेकपारिपन्थिके विरूपरौद्रमक्षिके ।  
स्वमेव कर्म रक्ष्यतां स्वकर्म तत्र गच्छति ॥ ५७ ॥

न तत्र संविभज्यते स्वकर्मणा परस्परम्।  
तथा कृतं स्वकर्मजं तदेव भुज्यते फलम् ॥ ५८ ॥

यथाप्सरोगणाः फलं सुखं महर्षिभिः सह।  
तथाऽऽप्नुवन्ति कर्मजं विमानकामगामिनः ॥ ५९ ॥

यथेह यत् कृतं शुभं विपाप्मभिः कृतात्मभिः।  
तदाप्नुवन्ति मानवास्तथा विशुद्धयोनयः ॥ ६० ॥

प्रजापतेः सलोकतां बृहस्पतेः शतक्रतोः।  
व्रजन्ति ते परां गतिं गृहस्थधर्मसेतुभिः ॥ ६१ ॥

सहस्रशोऽप्यनेकशः प्रवक्तुमुत्सहाम ते ।  
अबुद्धिमोहनं पुनः प्रभुर्निनाय पावकः ॥ ६२ ॥

गता त्रिरष्टवर्षता ध्रुवोऽसि पञ्चविंशकः।  
कुरुष्व धर्मसंचयं वयो हि तेऽतिवर्तते ॥ ६३ ॥

पुरा करोति सोऽन्तकः प्रमादगोमुखां चमूम्।  
यथागृहीतमुत्थितस्त्वरस्व धर्मपालने ॥ ६४ ॥

यथा त्वमेव पृष्ठतस्त्वमग्रतो गमिष्यसि।  
तथा गतिं गमिष्यतः किमात्मना परेण वा ॥ ६५ ॥

यदेकपातिनां सतां भवत्यमुत्र गच्छताम्।  
भयेषु साम्परायिकं निधत्स्व केवलं निधिम् ॥ ६६ ॥

सकूलमूलबान्धवं प्रभुर्हरत्यसङ्गवान् ।  
न सन्ति यस्य वारकाः कुरुष्व धर्मसंनिधिम् ॥ ६७ ॥

इदं निदर्शनं मया तवेह पुत्र साम्प्रतम्।  
स्वदर्शनानुमानतः प्रवर्णितं कुरुष्व तत् ॥ ६८ ॥

दधाति यः स्वकर्मणा ददाति यस्य कस्यचित्।  
अबुद्धिमोहजैर्गुणैः स एक एव युज्यते ॥ ६९ ॥

श्रुतं समस्तमश्नुते प्रकुर्वतः शुभाः क्रियाः।  
तदेतदर्थदर्शनं कृतज्ञमर्थसंहितम् ॥ ७० ॥

निबन्धनी रज्जुरेषा या ग्रामे वसतो रतिः।  
छित्त्वैतां सुकृतो यान्ति नैनां छिन्दन्ति दुष्कृतः ॥ ७१ ॥

किं ते धनेन किं बन्धुभिस्ते  
किं ते पुत्रैः पुत्रक यो मरिष्यसि।  
आत्मानमन्विच्छ गुहां प्रविष्टं  
पितामहास्ते क्व गताश्च सर्वे ॥ ७२ ॥

श्वः कार्यमद्य कुर्वीत पूर्वाह्णे चापराह्णिकम्।  
न हि प्रतीक्षते मृत्युः कृतं वास्य न वाकृतम्॥७३॥

अनुगम्य विनाशान्ते निवर्तन्ते ह बान्धवाः।  
अग्नौ प्रक्षिप्य पुरुषं ज्ञातयः सुहृदस्तथा ॥ ७४ ॥

नास्तिकान् निरनुक्रोशान् नरान् पापमते स्थितान्।  
वामतः कुरु विस्रब्धं परं प्रेप्सुरतन्द्रितः ॥ ७५ ॥

एवमभ्याहते लोके कालेनोपनिपीडिते ।  
सुमहद् धैर्यमालम्ब्य धर्मं सर्वात्मना कुरु ॥ ७६ ॥

अथेमं दर्शनोपायं सम्यग् यो वेत्ति मानवः।  
सम्यक् स्वधर्मं कृत्वेह परत्र सुखमश्नुते ॥ ७७ ॥

न देहभेदे मरणं विजानतां  
न च प्रणाशः स्वनुपालिते पथि।  
धर्मं हि यो वर्धयते स पण्डितो  
य एव धर्माच्च्यवते स मुह्यति ॥ ७८ ॥

प्रयुक्तयोः कर्मपथि स्वकर्मणोः  
फलं प्रयोक्ता लभते यथाकृतम्।  
निहीनकर्मा निरयं प्रपद्यते  
त्रिविष्टपं गच्छति धर्मपारगः ॥ ७९ ॥

सोपानभूतं स्वर्गस्य मानुष्यं प्राप्य दुर्लभम्।  
तथाऽऽत्मानं समादध्याद् भ्रश्यते न पुनर्यथा ॥ ८० ॥

यस्य नोत्क्रामति मतिः स्वर्गमार्गानुसारिणी।  
तमाहुः पुण्यकर्माणमशोच्यं पुत्रबान्धवैः ॥ ८१ ॥

यस्य नोपहता बुद्धिर्निश्चये ह्यवलम्बते।  
स्वर्गे कृतावकाशस्य नास्ति तस्य महद् भयम् ॥ ८२ ॥

तपोवनेषु ये जातास्तत्रैव निधनं गताः।  
तेषामल्पतरो धर्मः कामभोगानजानताम् ॥ ८३ ॥

यस्तु भोगान् परित्यज्य शरीरेण तपश्चरेत्।  
न तेन किंचिन्न प्राप्तं तन्मे बहु मतं फलम्॥८४॥

मातापितृसहस्राणि पुत्रदारशतानि च ।  
अनागतान्यतीतानि कस्य ते कस्य वा वयम् ॥ ८५ ॥

अहमेको न मे कश्चिन्नाहमन्यस्य कस्यचित्।  
न तं पश्यामि यस्याहं तन्न पश्यामि यो मम॥८६॥

न तेषां भवता कार्यं न कार्यं तव तैरपि।  
स्वकृतैस्तानि यातानि भवांश्चैव गमिष्यति ॥ ८७ ॥

इह लोके हि धनिनां स्वजनः स्वजनायते।  
स्वजनस्तु दरिद्राणां जीवतामपि नश्यति ॥ ८८ ॥

संचिनोत्यशुभं कर्म कलत्रापेक्षया नरः।  
ततः क्लेशमवाप्नोति परत्रेह तथैव च ॥ ८९ ॥

पश्यति च्छिन्नभूतं हि जीवलोकं स्वकर्मणा।  
तत् कुरुष्व तथा पुत्र कृत्स्नं यत् समुदाहृतम् ॥ ९० ॥

तदेतत् सम्प्रदृश्यैव कर्मभूमिं प्रपश्यतः।  
शुभान्याचरितव्यानि परलोकमभीप्सता ॥ ९१ ॥

मासर्तुसंज्ञापरिवर्तकेण  
सूर्याग्निना रात्रिदिवेन्धनेन ।  
स्वकर्मनिष्ठाफलसाक्षिकेण  
भूतानि कालः पचति प्रसह्य ॥ ९२ ॥

धनेन किं यन्न ददाति नाश्नुते  
बलेन किं येन रिपुं न बाधते।  
श्रुतेन किं येन न धर्ममाचरेत्  
किमात्मना यो न जितेन्द्रियो वशी ॥ ९३ ॥

इदं द्वैपायनवचो हितमुक्तं निशम्य तु।  
शुको गतः परित्यज्य पितरं मोक्षदैशिकम् ॥ ९४ ॥

[^*]: मनुजीने धर्मके दस भेद ये बताये हैं—'''धृतिः क्षमा दमोऽस्तेयं शौचमिन्द्रियनिग्रहः। धीर्विद्या सत्यमक्रोधो दशकं धर्मलक्षणम्॥'''‘धृति, क्षमा, मनोनिग्रह, पवित्रता, इन्द्रियसंयम, बुद्धि, विद्या, सत्य और अक्रोध—ये धर्मके दस लक्षण हैं।