+++
title_full = "322 शुभाशुभ कर्मोंका परिणाम कर्ताको अवश्य भोगना पड़ता है, इसका प्रतिपादन"
title = "३२२ धर्ममूलिकः"

+++


यद्यस्ति दत्तमिष्टं वा तपस्तप्तं तथैव च।  
गुरूणां वापि शुश्रूषा तन्मे ब्रूहि पितामह ॥ १ ॥

आत्मनानर्थयुक्तेन पापे निविशते मनः।  
स कर्म कलुषं कृत्वा क्लेशे महति धीयते ॥ २ ॥

दुर्भिक्षादेव दुर्भिक्षं क्लेशात् क्लेशं भयाद् भयम्।  
मृतेभ्यः प्रमृता यान्ति दरिद्राः पापकर्मिणः ॥ ३ ॥

उत्सवादुत्सवं यान्ति स्वर्गात् स्वर्गं सुखात्‌ सुखम्।  
श्रद्दधानाश्च दान्ताश्च धनस्थाः शुभकारिणः ॥ ४ ॥

व्यालकुञ्जरदुर्गेषु सर्पचौरभयेषु च ।  
हस्तावापेन गच्छन्ति नास्तिकाः किमतः परम् ॥ ५ ॥

प्रियदेवातिथेयाश्च वदान्याः प्रियसाधवः ।  
क्षेम्यमात्मवतां मार्गमास्थिता हस्तदक्षिणम् ॥ ६ ॥

पुलाका इव धान्येषु पुत्यण्डा इव पक्षिषु।  
तद्विधास्ते मनुष्येषु येषां धर्मो न कारणम् ॥ ७ ॥

सुशीघ्रमपि धावन्तं विधानमनुधावति ।  
शेते सह शयानेन येन येन यथा कृतम् ॥ ८ ॥  
उपतिष्ठति तिष्ठन्तं गच्छन्तमनुगच्छति ।  
करोति कुर्वतः कर्म च्छायेवानुविधीयते ॥ ९ ॥

येन येन यथा यद् यत्पुरा कर्म सुनिश्चितम्।  
तत् तदेकतरो भुङ्क्ते नित्यं विहितमात्मना ॥ १० ॥

स्वकर्मफलनिक्षेपं विधानपरिरक्षितम् ।  
भूतग्राममिमं कालः समन्तादपकर्षति ॥ ११ ॥

अचोद्यमानानि यथा पुष्पाणि च फलानि च।  
स्वं कालं नातिवर्तन्ते तथा कर्म पुरा कृतम् ॥ १२ ॥

सम्मानश्चावमानश्च लाभालाभौ क्षयोदयौ ।  
प्रवृत्ता विनिवर्तन्ते विधानान्ते पदे पदे ॥ १३ ॥

आत्मना विहितं दुःखमात्मना विहितं सुखम्।  
गर्भशय्यामुपादाय भुज्यते पौर्वदेहिकम् ॥ १४ ॥

बालो युवा वा वृद्धश्च यत्‌ करोति शुभाशुभम्।  
तस्यां तस्यामवस्थायां भुङ्क्ते जन्मनि जन्मनि ॥ १५ ॥

यथा धेनुसहस्रेषु वत्सो विन्दति मातरम्।  
तथा पूर्वकृतं कर्म कर्तारमनुगच्छति ॥ १६ ॥

मलिनं हि यथा वस्त्रं पश्चाच्छुद्ध्यति वारिणा।  
उपवासैः प्रतप्तानां दीर्घं सुखमनन्तकम् ॥ १७ ॥

दीर्घकालेन तपसा सेवितेन महामते।  
धर्मनिर्धूतपापानां संसिध्यन्ते मनोरथाः ॥ १८ ॥

शकुनानामिवाकाशे मत्स्यानामिव चोदके ।  
पदं यथा न दृश्येत तथा पुण्यकृतां गतिः ॥ १९ ॥

अलमन्यैरुपालब्धैः कीर्तितैश्च व्यतिक्रमैः ।  
पेशलं चानुरूपं च कर्तव्यं हितमात्मनः ॥ २० ॥