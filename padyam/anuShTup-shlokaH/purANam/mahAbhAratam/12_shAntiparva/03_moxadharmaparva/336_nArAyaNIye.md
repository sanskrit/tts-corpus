+++
title_full = "336 राजा उपरिचरके यज्ञमें भगवान्\u200cपर बृहस्पतिका क्रोधित होना, एकत आदि मुनियोंका बृहस्पतिसे श्वेतद्वीप एवं भगवान्\u200cकी महिमाका वर्णन करके उनको शान्त करना"
title = "३३६ नारायणीये"

+++


ततोऽतीते महाकल्पे उत्पन्नेऽङ्गिरसः सुते।  
बभूवुर्निर्वृता देवा जाते देवपुरोहिते ॥ १ ॥

बृहद् ब्रह्म महच्चेति शब्दाः पर्यायवाचकाः।  
एभिः समन्वितो राजन् गुणैर्विद्वान् बृहस्पतिः ॥ २ ॥

तस्य शिष्यो बभूवाग्य्रो राजोपरिचरो वसुः।  
अधीतवांस्तदा शास्त्रं सम्यक् चित्रशिखण्डिजम् ॥ ३ ॥

स राजा भावितः पूर्वं दैवेन विधिना वसुः।  
पालयामास पृथिवीं दिवमाखण्डलो यथा ॥ ४ ॥

तस्य यज्ञो महानासीदश्वमेधो महात्मनः।  
बृहस्पतिरुपाध्यायस्तत्र होता बभूव ह ॥ ५ ॥

प्रजापतिसुताश्चात्र सदस्याश्चाभवंस्त्रयः ।  
एकतश्च द्वितश्चैव त्रितश्चैव महर्षयः ॥ ६ ॥

धनुषाख्योऽथ रैभ्यश्च अर्वावसुपरावसू ।  
ऋषिर्मेधातिथिश्चैव ताण्ड्यश्चैव महानृषिः ॥ ७ ॥  
ऋषिः शान्तिर्महाभागस्तथा वेदशिराश्च यः।  
ऋषिश्रेष्ठश्च कपिलः शालिहोत्रपिता स्मृतः ॥ ८ ॥  
आद्यः कठस्तैत्तिरिश्च वैशम्पायनपूर्वजः ।  
कण्वोऽथ देवहोत्रश्च एते षोडश कीर्तिताः ॥ ९ ॥

सम्भूताः सर्वसम्भारास्तस्मिन् राजन्‌ महाक्रतौ।  
न तत्र पशुघातोऽभूत् स राजैवं स्थितोऽभवत् ॥ १० ॥

अहिंस्रः शुचिरक्षुद्रो निराशीः कर्मसंस्तुतः।  
आरण्यकपदोद्‌भूता भागास्तत्रोपकल्पिताः ॥ ११ ॥

प्रीतस्ततोऽस्य भगवान् देवदेवः पुरातनः।  
साक्षात् तं दर्शयामास सोऽदृश्योऽन्येन केनचित् ॥ १२ ॥

स्वयं भागमुपाघ्राय पुरोडाशं गृहीतवान्।  
अदृश्येन हृतो भागो देवेन हरिमेधसा ॥ १३ ॥

बृहस्पतिस्ततः क्रुद्धः स्रुचमुद्यम्य वेगितः।  
आकाशं घ्नन् स्रुचः पातै रोषादश्रूण्यवर्तयत् ॥ १४ ॥

उवाच चोपरिचरं मया भागोऽयमुद्यतः।  
ग्राह्यः स्वयं हि देवेन मत्प्रत्यक्षं न संशयः ॥ १५ ॥

उद्यता यज्ञभागा हि साक्षात् प्राप्ताः सुरैरिह।  
किमर्थमिह न प्राप्तो दर्शनं स हरिर्विभुः ॥ १६ ॥

ततः स तं समुद्‌धूतं भूमिपालो महान् वसुः।  
प्रसादयामास मुनिं सदस्यास्ते च सर्वशः ॥ १७ ॥

ऊचुश्चैनमसम्भ्रान्ता न रोषं कर्तुमर्हसि।  
नैष धर्मः कृतयुगे यस्त्वं रोषमचीकृथाः ॥ १८ ॥

अरोषणो ह्यसौ देवो यस्य भागोऽयमुद्यतः।  
न शक्यः स त्वया द्रष्टुमस्माभिर्वा बृहस्पते ॥ १९ ॥  
यस्य प्रसादं कुरुते स वै तं द्रष्टुमर्हति।

एकतद्वितत्रिताश्चोचुस्ततश्चित्रशिखण्डिनः ॥ २० ॥  
वयं हि ब्रह्मणः पुत्रा मानसाः परिकीर्तिताः।  
गता निःश्रेयसार्थं हि कदाचिद् दिशमुत्तराम् ॥ २१ ॥

तप्त्वा वर्षसहस्राणि चरित्वा तप उत्तमम्।  
एकपादाः स्थिताः सम्यक् काष्ठभूताः समाहिताः ॥ २२ ॥  
मेरोरुत्तरभागे तु क्षीरोदस्यानुकूलतः ।  
स देशो यत्र नस्तप्तं तपः परमदारुणम् ॥ २३ ॥  
कथं पश्येम हि वयं देवं नारायणात्मकम्।  
वरेण्यं वरदं तं वै देवदेवं सनातनम् ॥ २४ ॥

कथं पश्येम हि वयं देवं नारायणं त्विति।  
अथ व्रतस्यावभृथे वागुवाचाशरीरिणी ॥ २५ ॥  
स्निग्धगम्भीरया वाचा प्रहर्षणकरी विभो।

सुतप्तं वस्तपो विप्राः प्रसन्नेनान्तरात्मना ॥ २६ ॥  
यूयं जिज्ञासवो भक्ताः कथं द्रक्ष्यथ तं विभुम्।

क्षीरोदधेरुत्तरतः श्वेतद्वीपो महाप्रभः ॥ २७ ॥  
तत्र नारायणपरा मानवाश्चन्द्रवर्चसः ।

एकान्तभावोपगतास्ते भक्ताः पुरुषोत्तमम् ॥ २८ ॥  
ते सहस्रार्चिषं देवं प्रविशन्ति सनातनम्।  
अनिन्द्रिया निराहारा अनिष्पन्दाः सुगन्धिनः ॥ २९ ॥

एकान्तिनस्ते पुरुषाः श्वेतद्वीपनिवासिनः ।  
गच्छध्वं तत्र मुनयस्तत्रात्मा मे प्रकाशितः ॥ ३० ॥

अथ श्रुत्वा वयं सर्वे वाचं तामशरीरिणीम्।  
यथाख्यातेन मार्गेण तं देशं प्रतिपेदिरे ॥ ३१ ॥

प्राप्य श्वेतं महाद्वीपं तच्चित्तास्तद्‌दिदृक्षवः।  
ततोऽस्मद्‌दृष्टिविषयस्तदा प्रतिहतोऽभवत् ॥ ३२ ॥

न च पश्याम पुरुषं तत्तेजोहृतदर्शनाः।  
ततो नः प्रादुरभवद् विज्ञानं देवयोगजम् ॥ ३३ ॥  
न किलातप्ततपसा शक्यते द्रष्टुमञ्जसा।

ततः पुनर्वर्षशतं तप्त्वा तात्कालिकं महत् ॥ ३४ ॥  
व्रतावसाने च शुभान् नरान् ददृशिरे वयम्।  
श्वेतांश्चन्द्रप्रतीकाशान् सर्वलक्षणलक्षितान् ॥ ३५ ॥

नित्याञ्जलिकृतान् ब्रह्म जपतः प्रागुदङ्‌मुखान्।  
मानसो नाम स जपो जप्यते तैर्महात्मभिः ॥ ३६ ॥

तेनैकाग्रमनस्त्वेन प्रीतो भवति वै हरिः।  
याऽभवन्मुनिशार्दूल भाः सूर्यस्य युगक्षये ॥ ३७ ॥  
एकैकस्य प्रभा तादृक् साभवन्मानवस्य ह।

तेजोनिवासः स द्वीप इति वै मेनिरे वयम् ॥ ३८ ॥  
न तत्राभ्यधिकः कश्चित् सर्वे ते समतेजसः।

अथ सूर्यसहस्रस्य प्रभां युगपदुत्थिताम् ॥ ३९ ॥  
सहसा दृष्टवन्तः स्म पुनरेव बृहस्पते।

सहिताश्चाभ्यधावन्त ततस्ते मानवा द्रुतम् ॥ ४० ॥  
कृताञ्जलिपुटा हृष्टा नम इत्येव वादिनः।

ततो हि वदतां तेषामश्रौष्म विपुलं ध्वनिम् ॥ ४१ ॥  
बलिः किलोपह्रियते तस्य देवस्य तैर्नरैः।

वयं तु तेजसा तस्य सहसा हृतचेतसः ॥ ४२ ॥  
न किंचिदपि पश्यामो हतचक्षुर्बलेन्द्रियाः।

एकस्तु शब्दो विततः श्रुतोऽस्माभिरुदीरितः ॥ ४३ ॥  
जितं ते पुण्डरीकाक्ष नमस्ते विश्वभावन।  
नमस्तेऽस्तु हृषीकेश महापुरुषपूर्वज ॥ ४४ ॥

इति शब्दः श्रुतोऽस्माभिः शिक्षाक्षरसमन्वितः।  
एतस्मिन्नन्तरे वायुः सर्वगन्धवहः शुचिः ॥ ४५ ॥  
दिव्यान्युवाह पुष्पाणि कर्मण्याश्चौषधीस्तथा ।  
तैरिष्टः पञ्चकालज्ञैर्हरिरेकान्तिभिर्नरैः ॥ ४६ ॥  
भक्त्या परमया युक्तैर्मनोवाक्कर्मभिस्तदा ।

नूनं तत्रागतो देवो यथा तैर्वागुदीरिता ॥ ४७ ॥  
वयं त्वेनं न पश्यामो मोहितास्तस्य मायया।

मारुते संनिवृत्ते च बलौ च प्रतिपादिते ॥ ४८ ॥  
चिन्ताव्याकुलितात्मानो जाताः स्मोऽङ्गिरसां वर।

मानवानां सहस्रेषु तेषु वै शुद्धयोनिषु ॥ ४९ ॥  
अस्मान् कश्चिन्मनसा चक्षुषा वाप्यपूजयत्।

तेऽपि स्वस्था मुनिगणा एकभावमनुव्रताः ॥ ५० ॥  
नास्मासु दधिरे भावं ब्रह्मभावमनुष्ठिताः।

ततोऽस्मान् सुपरिश्रान्तांस्तपसा चातिकर्शितान् ॥ ५१ ॥  
उवाच स्वस्थं किमपि भूतं तत्राशरीरकम्।

दृष्टा वः पुरुषाः श्वेताः सर्वेन्द्रियविवर्जिताः ॥ ५२ ॥  
दृष्टो भवति देवेश एभिर्दृष्टैर्द्विजोत्तमैः।

गच्छध्वं मुनयः सर्वे यथागतमितोऽचिरात् ॥ ५३ ॥  
न स शक्यस्त्वभक्तेन द्रष्टुं देवः कथंचन।

कामं कालेन महता एकान्तित्वमुपागतैः ॥ ५४ ॥  
शक्यो द्रष्टुं स भगवान् प्रभामण्डलदुर्दृशः।

महत् कार्यं च कर्तव्यं युष्माभिर्द्विजसत्तमाः ॥ ५५ ॥  
इतः कृतयुगेऽतीते विपर्यासं गतेऽपि च।  
वैवस्वतेऽन्तरे विप्राः प्राप्ते त्रेतायुगे पुनः ॥ ५६ ॥  
सुराणां कार्यसिद्ध्यर्थं सहाया वै भविष्यथ।

ततस्तदद्भुतं वाक्यं निशम्यैवामृतोपमम् ॥ ५७ ॥  
तस्य प्रसादात् प्राप्ताः स्मो देशमीप्सितमञ्जसा।

एवं सुतपसा चैव हव्यकव्यैस्तथैव च ॥ ५८ ॥  
देवोऽस्माभिर्न दृष्टः स कथं त्वं द्रष्टुमर्हसि।

नारायणो महद्भूतं विश्वसृग्घव्यकव्यभुक् ॥ ५९ ॥  
अनादिनिधनोऽव्यक्तो देवदानवपूजितः ।

एवमेकतवाक्येन द्वितत्रितमतेन च ॥ ६० ॥  
अनुनीतः सदस्यैश्च बृहस्पतिरुदारधीः ।  
समापयत् ततो यज्ञं दैवतं समपूजयत् ॥ ६१ ॥

समाप्तयज्ञो राजापि प्रजां पालितवान् वसुः।  
ब्रह्मशापाद् दिवो भ्रष्टः प्रविवेश महीं ततः ॥ ६२ ॥

स राजा राजशार्दूल सत्यधर्मपरायणः।  
अन्तर्भूमिगतश्चैव सततं धर्मवत्सलः ॥ ६३ ॥  
नारायणपरो भूत्वा नारायणजयं जपन्।  
तस्यैव च प्रसादेन पुनरेवोत्थितस्तु सः ॥ ६४ ॥  
महीतलाद् गतः स्थानं ब्रह्मणः समनन्तरम्।  
परां गतिमनुप्राप्त इति नैष्ठिकमञ्जसा ॥ ६५ ॥