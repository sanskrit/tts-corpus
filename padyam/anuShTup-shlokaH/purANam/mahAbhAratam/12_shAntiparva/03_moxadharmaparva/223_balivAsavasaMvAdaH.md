+++
title_full = "223 इन्द्र और बलिका संवाद—इन्द्रके आक्षेप-युक्त वचनोंका बलिके द्वारा कठोर प्रत्युत्तर"
title = "२२३ बलिवासवसंवादः"

+++


यथा बुद्ध्या महीपालो भ्रष्टश्रीर्विचरेन्महीम्।  
कालदण्डविनिष्पिष्टस्तन्मे ब्रूहि पितामह ॥ १ ॥

अत्राप्युदाहरन्तीममितिहासं पुरातनम् ।  
वासवस्य च संवादं बलेर्वैरोचनस्य च ॥ २ ॥

पितामहमुपागम्य प्रणिपत्य कृताञ्जलिः ।  
सर्वानेवासुरान् जित्वा बलिं पप्रच्छ वासवः ॥ ३ ॥

यस्य स्म ददतो वित्तं न कदाचन हीयते।  
तं बलिं नाधिगच्छामि ब्रह्मन्नाचक्ष्व मे बलिम् ॥ ४ ॥

स वायुर्वरुणश्चैव स रविः स च चन्द्रमाः।  
सोऽग्निस्तपति भूतानि जलं च स भवत्युत ॥ ५ ॥  
तं बलिं नाधिगच्छामि ब्रह्मन्नाचश्व मे बलिम्।

स एव ह्यस्तमयते स स्म विद्योतते दिशः ॥ ६ ॥  
स वर्षति स्म वर्षाणि यथाकालमतन्द्रितः।  
तं बलिं नाधिगच्छामि ब्रह्मन्नाचक्ष्व मे बलिम् ॥ ७ ॥

नैतत् ते साधु मघवन् यदेनमनुपृच्छसि।  
पृष्टस्तु नानृतं ब्रूयात्‌ तस्माद् वक्ष्यामि ते बलिम् ॥ ८ ॥

उष्ट्रेषु यदि वा गोषु खरेष्वश्वेषु वा पुनः।  
वरिष्ठो भविता जन्तुः शून्यागारे शचीपते ॥ ९ ॥

यदि स्म बलिना ब्रह्मन् शून्यागारे समेयिवान्।  
हन्यामेनं न वा हन्यां तद् ब्रह्मन्ननुशाधि माम् ॥ १० ॥

मा स्म शक्र बलिं हिंसीर्न बलिर्वधमर्हति।  
न्यायस्तु शक्र प्रष्टव्यस्त्वया वासव काम्यया ॥ ११ ॥

एवमुक्तो भगवता महेन्द्रः पृथिवीं तदा।  
चचारैरावतस्कन्धमधिरुह्य श्रिया वृतः ॥ १२ ॥

ततो ददर्श स बलिं खरवेषेण संवृतम्।  
यथाऽऽख्यातं भगवता शून्यागारकृतालयम् ॥ १३ ॥

खरयोनिमनुप्राप्तस्तुषभक्षोऽसि दानव ।  
इयं ते योनिरधमा शोचस्याहो न शोचसि ॥ १४ ॥

अदृष्टं बत पश्यामि द्विषतां वशमागतम्।  
श्रिया विहीनं मित्रैश्च भ्रष्टवीर्यपराक्रमम् ॥ १५ ॥

यत् तद् यानसहस्रैस्त्वं ज्ञातिभिः परिवारितः।  
लोकान् प्रतापयन्‌ सर्वान् यास्यस्मानवितर्कयन् ॥ १६ ॥

त्वन्मुखाश्चैव दैतेया व्यतिष्ठंस्तव शासने।  
अकृष्टपच्या च मही तवैश्वर्ये बभूव ह ॥ १७ ॥  
इदं च तेऽद्य व्यसनं शोचस्याहो न शोचसि।

यदाऽऽतिष्ठः समुद्रस्य पूर्वकूले विलेलिहन् ॥ १८ ॥  
ज्ञातीन् विभजतो वित्तं तदाऽऽसीत् ते मनः कथम्।

यत् ते सहस्रसमिता ननृतुर्देवयोषितः ॥ १९ ॥  
बहूनि वर्षपूगानि विहारे दीप्यतः श्रिया।  
सर्वाः पुष्करमालिन्यः सर्वाः काञ्चनसप्रभाः ॥ २० ॥  
कथमद्य तदा चैव मनस्ते दानवेश्वर।

छत्रं तवासीत् सुमहत् सौवर्णं रत्नभूषितम् ॥ २१ ॥  
ननृतुस्तत्र गन्धर्वाः षट् सहस्राणि सप्तधा।

यूपस्तवासीत् सुमहान् यजतः सर्वकाञ्चनः ॥ २२ ॥  
यत्राददः सहस्राणि अयुतानां गवां दश।  
अनन्तरं सहस्रेण तदाऽऽसीद् दैत्य का मतिः ॥ २३ ॥

यदा च पृथिवीं सर्वां यजमानोऽनुपर्यगाः।  
शम्याक्षेपेण विधिना तदाऽऽसीत् किं तु ते हृदि ॥ २४ ॥

न ते पश्यामि भृङ्गारं न च्छत्रं व्यजने न च।  
ब्रह्मदत्तां च ते मालां न पश्याम्यसुराधिप ॥ २५ ॥

ततः प्रहस्य स बलिर्वासवेन समीरितम्।  
निशम्य भावगम्भीरं सुरराजमथाब्रवीत् ॥

अहो हि तव बालिश्यमिह देवगणाधिप।  
अयुक्तं देवराजस्य तव कष्टमिदं वचः॥)

न त्वं पश्यसि भृङ्गारं न च्छत्रं व्यजने न च।  
ब्रह्मदत्तां च मे मालां न त्वं द्रक्ष्यसि वासव॥२६॥

गुहायां निहितानि त्वं मम रत्नानि पृच्छसि।  
यदा मे भविता कालस्तदा त्वं तानि द्रक्ष्यसि ॥ २७ ॥

न त्वेतदनुरूपं ते यशसो वा कुलस्य च।  
समृद्धार्थोऽसमृद्धार्थं यन्मां कत्थितुमिच्छसि ॥ २८ ॥

न हि दुःखेषु शोचन्ते न प्रहृष्यन्ति चर्धिषु।  
कृतप्रज्ञा ज्ञानतृप्ताः क्षान्ताः सन्तो मनीषिणः ॥ २९ ॥

त्वं तु प्राकृतया बुद्ध्या पुरन्दर विकत्थसे।  
यदाहमिव भावी स्यास्तदा नैवं वदिष्यसि ॥ ३० ॥