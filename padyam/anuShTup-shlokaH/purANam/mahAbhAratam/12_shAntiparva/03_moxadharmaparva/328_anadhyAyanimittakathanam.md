+++
title_full = "328 शिष्योंके जानेके बाद व्यासजीके पास नारदजीका आगमन और व्यासजीको वेदपाठके लिये प्रेरित करना तथा व्यासजीका शुकदेवको अनध्यायका कारण बताते हुए ‘प्रवह’ आदि सात वायुओंका परिचय देना"
title = "३२८ अनध्यायनिमित्तकथनम्"

+++


एतच्छ्रुत्वा गुरोर्वाक्यं व्यासशिष्या महौजसः।  
अन्योन्यं हृष्टमनसः परिषस्वजिरे तदा ॥ १ ॥

उक्ताः स्मो यद् भगवता तदात्वायतिसंहितम्।  
तन्नो मनसि संरूढं करिष्यामस्तथा च तत् ॥ २ ॥

अन्योन्यं संविभाष्यैवं सुप्रीतमनसः पुनः।  
विज्ञापयन्ति स्म गुरुं पुनर्वाक्यविशारदाः ॥ ३ ॥

शैलादस्मान्महीं गन्तुं कांक्षितं नो महामुने।  
वेदाननेकधा कर्तुं यदि ते रुचितं प्रभो ॥ ४ ॥

शिष्याणां वचनं श्रुत्वा पराशरसुतः प्रभुः।  
प्रत्युवाच ततो वाक्यं धर्मार्थसहितं हितम् ॥ ५ ॥

क्षितिं वा देवलोकं वा गम्यतां यदि रोचते।  
अप्रमादश्च वः कार्यो ब्रह्म हि प्रचुरच्छलम् ॥ ६ ॥

तेऽनुज्ञातास्ततः सर्वे गुरुणा सत्यवादिना।  
जग्मुः प्रदक्षिणं कृत्वा व्यासं मूर्ध्नाभिवाद्य च ॥ ७ ॥

अवतीर्य महीं तेऽथ चातुर्होत्रमकल्पयन्।  
संयाजयन्तो विप्रांश्च राजन्यांश्च विशस्तथा ॥ ८ ॥  
पुज्यमाना द्विजैर्नित्यं मोदमाना गृहे रताः।  
याजनाध्यापनरताः श्रीमन्तो लोकविश्रुताः ॥ ९ ॥

अवतीर्णेषु शिष्येषु व्यासः पुत्रसहायवान्।  
तूष्णीं ध्यानपरो धीमानेकान्ते समुपाविशत् ॥ १० ॥

तं ददर्शाश्रमपदे नारदः सुमहातपाः।  
अथैनमब्रवीत् काले मथुराक्षरया गिरा ॥ ११ ॥

भो भो ब्रह्मर्षिवासिष्ठ ब्रह्मघोषो न वर्तते।  
एको ध्यानपरस्तूष्णीं किमास्से चिन्तयन्निव ॥ १२ ॥

ब्रह्मघोषैर्विरहितः पर्वतोऽयं न शोभते।  
रजसा तमसा चैव सोमः सोपप्लवो यथा ॥ १३ ॥  
न भ्राजते यथापूर्वं निषादानामिवालयः।  
देवर्षिगणजुष्टोऽपि वेदध्वनिनिराकृतः ॥ १४ ॥

ऋषयश्च हि देवाश्च गन्धर्वाश्च महौजसः।  
वियुक्ता ब्रह्मघोषेण न भ्राजन्ते यथा पुरा ॥ १५ ॥

नारदस्य वचः श्रुत्वा कृष्णद्वैपायनोऽब्रवीत्।  
महर्षे यत् त्वया प्रोक्तं वेदवादविचक्षण ॥ १६ ॥  
एतन्मनोऽनुकूलं मे भवानर्हति भाषितुम्।  
सर्वज्ञः सर्वदर्शी च सर्वत्र च कुतूहली ॥ १७ ॥

त्रिषु लोकेषु यद् भूतं सर्वं तव मते स्थितम्।  
तदाज्ञापय विप्रर्षे ब्रूहि किं करवाणि ते ॥ १८ ॥

यन्मया समनुष्ठेयं ब्रह्मर्षे तदुदाहर।  
विमुक्तस्येह शिष्यैर्मे नातिहृष्टमिदं मनः ॥ १९ ॥

अनाम्नायमला वेदा ब्राह्मणस्याव्रतं मलम्।  
मलं पृथिव्या वाहीकाः स्त्रीणां कौतूहलं मलम् ॥ २० ॥

अधीयतां भवान् वेदान् सार्धं पुत्रेण धीमता।  
विधुन्वन् ब्रह्मघोषेण रक्षोभयकृतं तमः ॥ २१ ॥

नारदस्य वचः श्रुत्वा व्यासः परमधर्मवित्।  
तथेत्युवाच संहृष्टो वेदाभ्यासदृढव्रतः ॥ २२ ॥

शुकेन सह पुत्रेण वेदाभ्यासमथाकरोत्।  
स्वरेणोच्चैः स शैक्ष्येण लोकानापूरयन्निव ॥ २३ ॥

तयोरभ्यसतोरेव नानाधर्मप्रवादिनोः ।  
वातोऽतिमात्रं प्रववौ समुद्रानिलवेजितः ॥ २४ ॥

ततोऽनध्याय इति तं व्यासः पुत्रमवारयत्।  
शुको वारितमात्रस्तु कौतूहलसमन्वितः ॥ २५ ॥

अपृच्छत् पितरं ब्रह्मन् कुतो वायुरभूदयम्।  
आख्यातुमर्हति भवान्‌ वायोः सर्वं विचेष्टितम् ॥ २६ ॥

शुकस्यैतद् वचः श्रुत्वा व्यासः परमविस्मितः।  
अनध्यायनिमित्तेऽस्मिन्निदं वचनमब्रवीत् ॥ २७ ॥

दिव्यं ते चक्षुरुत्पन्नं स्वयं ते निर्मलं मनः।  
तमसा रजसा चापि त्यक्तः सत्त्वे व्यवस्थितः ॥ २८ ॥

आदर्शे स्वामिव च्छायां पश्यस्यात्मानमात्मना।  
व्यस्यात्मनि स्वयं वेदान् बुद्ध्या समनुचिन्तय ॥ २९ ॥

देवयानचरो विष्णोः पितृयाणश्च तामसः।  
द्वावेतौ प्रेत्य पन्थानौ दिवं चाधश्च गच्छतः ॥ ३० ॥

पृथिव्यामन्तरिक्षे च यत्र संवान्ति वायवः।  
सप्तैते वायुमार्गा वै तान् निबोधानुपूर्वशः ॥ ३१ ॥

तत्र देवगणाः साध्या महाभूता महाबलाः।  
तेषामप्यभवत् पुत्रः समानो नाम दुर्जयः ॥ ३२ ॥

उदानस्तस्य पुत्रोऽभूद् व्यानस्तस्याभवत् सुतः।  
अपानश्च ततो ज्ञेयः प्राणश्चापि ततोऽपरः ॥ ३३ ॥

अनपत्योऽभवत् प्राणो दुर्धर्षः शत्रुतापनः।  
पृथक् कर्माणि तेषां ते प्रवक्ष्यामि यथातथम् ॥ ३४ ॥

प्राणिनां सर्वतो वायुश्चेष्टां वर्तयते पृथक्।  
प्राणनाच्चैव भूतानां प्राण इत्यभिधीयते ॥ ३५ ॥

प्रेरयत्यभ्रसंघातान् धूमजांश्चोष्मजांश्च यः ।  
प्रथमः प्रथमे मार्गे प्रवहो नाम योऽनिलः ॥ ३६ ॥

अम्बरे स्नेहमभ्येत्य विद्युद्‌भ्यश्च महाद्युतिः।  
आवहो नाम संवाति द्वितीयः श्वसनो नदन् ॥ ३७ ॥

उदयं ज्योतिषां शश्वत् सोमादीनां करोति यः।  
अन्तर्देहेषु चोदानं यं वदन्ति मनीषिणः ॥ ३८ ॥  
यश्चतुर्भ्यः समुद्रेभ्यो वायुर्धारयते जलम्।  
उद्धृत्याददते चापो जीमूतेभ्योऽम्बरेऽनिलः ॥ ३९ ॥  
योऽद्भिः संयोज्य जीमूतान् पर्जन्याय प्रयच्छति।  
उद्वहो नाम बंहिष्ठस्तृतीयः स सदागतिः ॥ ४० ॥

समूह्यमाना बहुधा येन नीताः पृथग् घनाः।  
वर्षमोक्षकृतारम्भास्ते भवन्ति घनाघनाः ॥ ४१ ॥  
संहता येन चाविद्धा भवन्ति नदतां नदाः।  
रक्षणार्थाय सम्भूता मेघत्वमुपयान्ति च ॥ ४२ ॥  
योऽसौ वहति भूतानां विमानानि विहायसा।  
चतुर्थः संवहो नाम वायुः स गिरिमर्दनः ॥ ४३ ॥

येन वेगवता रुग्णा रूक्षेण रुवता नगान्।  
वायुना सहिता मेघास्ते भवन्ति बलाहकाः ॥ ४४ ॥  
दारुणोत्पातसंचारो नभसः स्तनयित्नुमान् ।  
पञ्चमः स महावेगो विवहो नाम मारुतः ॥ ४५ ॥

यस्मिन् पारिप्लवा दिव्या वहन्त्यापो विहायसा।  
पुण्यं चाकाशगङ्गायास्तोयं विष्टभ्य तिष्ठति ॥ ४६ ॥  
दूरात् प्रतिहतो यस्मिन्नेकरश्मिर्दिवाकरः ।  
योनिरंशुसहस्रस्य येन भाति वसुन्धरा ॥ ४७ ॥  
यस्मादाप्यायते सोमो निधिर्दिव्योऽमृतस्य च।  
षष्ठः परिवहो नाम स वायुर्जयतां वरः ॥ ४८ ॥

सर्वप्राणभृतां प्राणान् योऽन्तकाले निरस्यति।  
यस्य वर्त्मानुवर्तेते मृत्युवैवस्वतावुभौ ॥ ४९ ॥  
सम्यगन्वीक्षतां बुद्ध्या शान्तयाध्यात्मनित्यया ।  
ध्यानाभ्यासाभिरामाणां योऽमृतत्वाय कल्पते ॥ ५० ॥  
यं समासाद्य वेगेन दिशोऽन्तं प्रतिपेदिरे।  
दक्षस्य दशपुत्राणां सहस्राणि प्रजापतेः ॥ ५१ ॥  
येन स्पृष्टः पराभूतो यात्येव न निवर्तते।  
परावहो नाम परो वायुः स दुरतिक्रमः ॥ ५२ ॥

एवमेते दितेः पुत्रा मारुताः परमाद्‌भुताः।  
अनारतं ते संवान्ति सर्वगाः सर्वधारिणः ॥ ५३ ॥

एतत् तु महदाश्चर्यं यदयं पर्वतोत्तमः।  
कम्पितः सहसा तेन वायुनातिप्रवायता ॥ ५४ ॥

विष्णोर्निःश्वासवातोऽयं यदा वेगसमीरितः ।  
सहसोदीर्यते तात जगत् प्रव्यथते तदा ॥ ५५ ॥

तस्माद् ब्रह्मविदो वेदान् नाधीयन्तेऽतिवायति।  
वायोर्वायुभयं ह्युक्तं ब्रह्म तत्पीडितं भवेत् ॥ ५६ ॥

एतावदुक्त्वा वचनं पराशरसुतः प्रभुः।  
उक्त्वा पुत्रमधीष्वेति व्योमगङ्गामगात् तदा ॥ ५७ ॥