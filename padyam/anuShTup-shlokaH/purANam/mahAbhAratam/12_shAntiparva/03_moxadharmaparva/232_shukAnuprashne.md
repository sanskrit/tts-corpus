+++
title_full = "232 व्यासजीका शुकदेवको सृष्टिके उत्पत्ति-क्रम तथा युगधर्मोंका उपदेश"
title = "२३२ शुकानुप्रश्ने"

+++


ब्रह्म तेजोमयं शुक्रं यस्य सर्वमिदं जगत्।  
एकस्य ब्रह्मभूतस्य द्वयं स्थावरजङ्गमम् ॥ १ ॥

अहर्मुखे विबुद्धः सन् सृजतेऽविद्यया जगत्।  
अग्र एव महद्भूतमाशु व्यक्तात्मकं मनः ॥ २ ॥

अभिभूयेह चार्चिष्मद् व्यसृजत् सप्त मानसान्।  
दूरगं बहुधागामि प्रार्थनासंशयात्मकम् ॥ ३ ॥

मनः सृष्टिं विकुरुते चोद्यमानं सिसृक्षया।  
आकाशं जायते तस्मात् तस्य शब्दं गुणं विदुः ॥ ४ ॥

आकाशात्‌ तु विकुर्वाणात्‌ सर्वगन्धवहः शुचिः।  
बलवान् जायते वायुस्तस्य स्पर्शो गुणो मतः ॥ ५ ॥

वायोरपि विकुर्वाणाज्ज्योतिर्भवति भास्वरम् ।  
रोचिष्णु जायते शुक्रं तद्रूपगुणमुच्यते ॥ ६ ॥

ज्योतिषोऽपि विकुर्वाणाद् भवन्त्यापो रसात्मिकाः।  
अद्‌भ्यो गन्धवहा भूमिः सर्वेषां सृष्टिरुच्यते ॥ ७ ॥

गुणाः सर्वस्य पूर्वस्य प्राप्नुवन्त्युत्तरोत्तरम्।  
तेषां यावद् यथा यच्च तत्तत् तावद्‌गुणं स्मृतम् ॥ ८ ॥

उपलभ्याप्सु चेद् गन्धं केचिद् ब्रूयुरनैपुणात्।  
पृथिव्यामेव तं विद्यादपां वायोश्च संश्रितम् ॥ ९ ॥

एते सप्तविधात्मानो नानावीर्याः पृथक् पृथक्।  
नाशक्नुवन् प्रजाः स्रष्टुमसमागम्य कृत्स्नशः ॥ १० ॥

ते समेत्य महात्मानो ह्यन्योन्यमभिसंश्रिताः।  
शरीराश्रयणं प्राप्तास्ततः पुरुष उच्यते ॥ ११ ॥

शरीरं श्रयणाद् भवति मूर्तिमत्‌ षोडशात्मकम्।  
तमाविशन्ति भूतानि महान्ति सह कर्मणा ॥ १२ ॥

सर्वभूतान्युपादाय तपसश्चरणाय हि ।  
आदिकर्ता स भूतानां तमेवाहुः प्रजापतिम् ॥ १३ ॥

स वै सृजति भूतानि स्थावराणि चराणि च।  
ततः स सृजति ब्रह्मा देवर्षिपितृमानवान् ॥ १४ ॥  
लोकान् नदीः समुद्रांश्च दिशः शैलान् वनस्पतीन्।  
नरकिन्नररक्षांसि वयःपशुमृगोरगान् ।  
अव्ययं च व्ययं चैव द्वयं स्थावरजङ्गमम् ॥ १५ ॥

तेषां ये यानि कर्माणि प्राक्सृष्ट्यां प्रतिपेदिरे।  
तान्येव प्रतिपाद्यन्ते सृज्यमानाः पुनः पुनः ॥ १६ ॥

हिंस्राहिंस्रे मृदुक्रूरे धर्माधर्मावृतानृते ।  
तद्भाविताः प्रपद्यन्ते तस्मात् तत् तस्य रोचते ॥ १७ ॥

महाभूतेषु नानात्वमिन्द्रियार्थेषु मूर्तिषु ।  
विनियोगं च भूतानां धातैव विदधात्युत ॥ १८ ॥

केचित् पुरुषकारं तु प्राहुः कर्मसु मानवाः।  
दैवमित्यपरे विप्राः स्वभावं भूतचिन्तकाः ॥ १९ ॥

पौरुषं कर्म दैवं च फलवृत्तिः स्वभावतः।  
त्रय एतेऽपृथग्भूता न विवेकं तु केचन ॥ २० ॥

एतमेव च नैवं च न चोभे नानुभे न च।  
कर्मस्था विषयं ब्रूयुः सत्त्वस्थाः समदर्शिनः ॥ २१ ॥

तपो निःश्रेयसं जन्तोस्तस्य मूलं शमो दमः।  
तेन सर्वानवाप्नोति यान् कामान् मनसेच्छति ॥ २२ ॥

तपसा तदवाप्नोति यद्भूतं सृजते जगत्।  
स तद्भूतश्च सर्वेषां भूतानां भवति प्रभुः ॥ २३ ॥

ऋषयस्तपसा वेदानध्यैषन्त दिवानिशम् ।  
अनादिनिधना विद्या वागुत्सृष्टा स्वयम्भुवा ॥ २४ ॥

ऋषीणां नामधेयानि याश्च वेदेषु सृष्टयः।  
नानारूपं च भूतानां कर्मणां च प्रवर्तनम् ॥ २५ ॥  
वेदशब्देभ्य एवादौ निर्मिमीते स ईश्वरः।

नामधेयानि चर्षीणां याश्च वेदेषु सृष्टयः ॥ २६ ॥  
शर्वर्यन्ते सुजातानामन्येभ्यो विदधात्यजः ।

नामभेदतपःकर्मयज्ञाख्या लोकसिद्धयः ॥ २७ ॥

आत्मसिद्धिस्तु वेदेषु प्रोच्यते दशभिः क्रमैः।  
यदुक्तं वेदवादेषु गहनं वेददर्शिभिः।  
तदन्तेषु यथायुक्तं क्रमयोगेन लक्ष्यते ॥ २८ ॥

कर्मजोऽयं पृथग्भावो द्वन्द्वयुक्तोऽपि देहिनः।  
तमात्मसिद्धिर्विज्ञानाज्जहाति पुरुषो बलात् ॥ २९ ॥

द्वे ब्रह्मणी वेदितव्ये शब्दब्रह्म परं च यत्।  
शब्दब्रह्मणि निष्णातः परं ब्रह्माधिगच्छति ॥ ३० ॥

आलम्भयज्ञाः क्षत्राश्च हविर्यज्ञा विशः स्मृताः।  
परिचारयज्ञाः शूद्रास्तु तपोयज्ञा द्विजातयः ॥ ३१ ॥

त्रेतायुगे विधिस्त्वेष यज्ञानां न कृते युगे।  
द्वापरे विप्लवं यान्ति यज्ञाः कलियुगे तथा ॥ ३२ ॥

अपृथग्धर्मिणो मर्त्या ऋक्सामानि यजूंषि च।  
काम्या इष्टीः पृथग् दृष्ट्‌वा तपोभिस्तप एव च ॥ ३३ ॥

त्रेतायां तु समस्ता ये प्रादुरासन् महाबलाः।  
संयन्तारः स्थावराणां जङ्गमानां च सर्वशः ॥ ३४ ॥

त्रेतायां संहता वेदा यज्ञा वर्णाश्रमास्तथा।  
संरोधादायुषस्त्वेते भ्रश्यन्ते द्वापरे युगे ॥ ३५ ॥

दृश्यन्ते न च दृश्यन्ते वेदाः कलियुगेऽखिलाः।  
उत्सीदन्ते सयज्ञाश्च केवलाधर्मपीडिताः ॥ ३६ ॥

कृते युगे यस्तु धर्मो ब्राह्मणेषु प्रदृश्यते।  
आत्मवत्सु तपोवत्सु श्रुतवत्सु प्रतिष्ठितः ॥ ३७ ॥

सधर्मव्रतसंयोगं यथाधर्मं युगे युगे।  
विक्रियन्ते स्वधर्मस्था वेदवादा यथागमम् ॥ ३८ ॥

यथा विश्वानि भूतानि वृष्ट्या भूयांसि प्रावृषि।  
सृज्यन्ते जङ्गमस्थानि तथा धर्मा युगे युगे ॥ ३९ ॥

यथर्तुष्वृतुलिङ्गानि नानारूपाणि पर्यये ।  
दृश्यन्ते तानि तान्येव तथा ब्रह्महरादिषु ॥ ४० ॥

विहितं कालनानात्वमनादिनिधनं तथा ।  
कीर्तितं तत्पुरस्तात् ते तत्सूते चात्ति च प्रजाः ॥ ४१ ॥

दधाति प्रभवे स्थानं भूतानां संयमो यमः।  
स्वभावेनैव वर्तन्ते द्वन्द्वयुक्तानि भूरिशः ॥ ४२ ॥

सर्गकालक्रिया वेदाः कर्ता कार्यं क्रियाफलम्।  
प्रोक्तं ते पुत्र सर्वं वै यन्मां त्वं परिपृच्छसि॥४३॥

[^*]: इन सप्तर्षियोंके नाम इस प्रकार हैं—मरीचिरङ्गिराश्चात्रिः पुलस्त्यः पुलहः क्रतुः। वसिष्ठ इति सप्तैते मानसा निर्मिता हि ते॥[[(महा० शान्ति० ३४०।६९)]]'''मरीचि, अंगिरा, अत्रि, पुलस्त्य, पुलह, क्रतु और वसिष्ठ—ये सातों महर्षि तुम्हारे (ब्रह्माजीके) द्वारा ही अपने मनसे रचे हुए हैं।'''