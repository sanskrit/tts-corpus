+++
title_full = "342 सृष्टिकी प्रारम्भिक अवस्थाका वर्णन, ब्राह्मणोंकी महिमा बतानेवाली अनेक प्रकारकी संक्षिप्त कथाओंका उल्लेख, भगवन्नामोंके हेतु तथा रुद्रके साथ होनेवाले युद्धमें नारायणकी विजय"
title = "३४२ नारायणीये"

+++


अग्नीषोमौ कथं पूर्वमेकयोनी प्रवर्तितौ।  
एष मे संशयो जातस्तं छिन्धि मधुसूदन ॥ १ ॥

हन्त ते वर्तयिष्यामि पुराणं पाण्डुनन्दन।  
आत्मतेजोद्भवं पार्थ शृणुष्वैकमना मम ॥ २ ॥

सम्प्रक्षालनकालेऽतिक्रान्ते चतुर्युगसहस्रान्ते अव्यक्ते सर्वभूते प्रलये सर्वभूतस्था वरजङ्गमे ज्योतिर्धरणिवायुरहितेऽन्धे तमसि जलैकार्णवे लोके॥३॥

आप इत्येवं ब्रह्मभूतसंज्ञकेऽद्वितीये प्रतिष्ठिते ॥ ४ ॥

न वै रात्र्यां न दिवसे न सति नासति न व्यक्ते न चाप्यव्यक्ते व्यवस्थिते॥५॥

एवमस्यां व्यवस्थायां नारायणगुणाश्रयादजराम-रादनिन्द्रियादग्राह्यादसम्भवात् सत्यादहिंस्राल्ललामाद् विविधप्रवृत्तिविशेषादवैरादक्षयादमरादजरादमूर्तितः सर्वव्यापिनः सर्वकर्तुः शाश्वतस्तस्मात्‌ पुरुषः प्रादुर्भूतो हरिरव्ययः॥६॥

निदर्शनमपि ह्यत्र भवति ॥ ७ ॥

नासीदहो न रात्रिरासीन्न सदासीन्नासदासीत्‌ तम एव पुरस्तादभवद् विश्वरूपम्। सा विश्वरूपस्य रजनी हि एवमस्यार्थोऽनुभाष्यः॥८॥

तस्येदानीं तमसः सम्भवस्य पुरुषस्य ब्रह्मयोने-र्ब्रह्मणः प्रादुर्भावे स पुरुषः प्रजाः सिसृक्षमाणो नेत्राभ्यामग्नीषोमौ ससर्ज। ततो भूतसर्गेषु सृष्टेषु प्रजाक्रमवशाद् ब्रह्मक्षत्रमुपातिष्ठत्। यः सोमस्तद् ब्रह्म यद् ब्रह्म ते ब्राह्मणा योऽग्निस्तत् क्षत्रं क्षत्राद् ब्रह्म बलवत्तरम्। कस्मादिति लोकप्रत्यक्षगुणमेतत्‌तद्यथा। ब्राह्मणेभ्यः परं भूतं नोत्पन्नपूर्वं दीप्यमानेऽग्नौ जुहोति। यो ब्राह्मणमुखे जुहोतीति कृत्वा ब्रवीमि भूतसर्गः कृतो ब्रह्मणा भूतानि च प्रतिष्ठाप्य त्रैलोक्यं धार्यत इति मन्त्रवादोऽपि हि भवति॥९॥

त्वमग्ने यज्ञानां होता विश्वेषां हितो देवानां मानुषाणां च जगत इति॥१०॥

निदर्शनं चात्र भवति विश्वेषामग्ने यज्ञानां त्वं होतेति। त्वं हितो देवैर्मनुष्यैर्जगत इति॥११॥

अग्निर्हि यज्ञानां होता कर्ता स चाग्निर्ब्रह्म ॥ १२ ॥

अग्नौ समिद्धे स जुहोति यो विद्वान् ब्राह्मण-मुखेनाहुतिं जुहोति॥१४॥

एवमप्यग्निभूता ब्राह्मणा विद्वांसोऽग्निं भावयन्ति । अग्निर्विष्णुः सर्वभूतान्यनुप्रविश्य प्राणान्‌ धारयति ॥ १५ ॥

अपि चात्र सनत्कुमारगीताः श्लोका भवन्ति—  
ब्रह्मा विश्वं सृजत् पूर्वं सर्वादिर्निरवस्कृतम्।  
ब्रह्मघोषैर्दिवं गच्छन्त्यमरा ब्रह्मयोनयः ॥ १६ ॥

ब्राह्मणानां मतिर्वाक्यं कर्म श्रद्धां तपांसि च।  
धारयन्ति महीं द्यां च शैक्यो वागमृतं तथा ॥ १७ ॥

नास्ति सत्यात् परो धर्मो नास्ति मातृसमो गुरुः।  
ब्राह्मणेभ्यः परं नास्ति प्रेत्य चेह च भूतये ॥ १८ ॥

नैषामुक्षा वहति नोत वाहा  
न गर्गरो मथ्यति सम्प्रदाने।  
अपध्वस्ता दस्युभूता भवन्ति  
येषां राष्ट्रे ब्राह्मणा वृत्तिहीनाः ॥ १९ ॥

वेदपुराणेतिहासप्रामाण्यान्नारायणमुखोद्गताः सर्वात्मानः सर्वकर्तारः सर्वभावाश्च ब्राह्मणाश्च ॥ २० ॥

वाक्संयमकाले हितस्य वरप्रदस्य देवदेवस्य ब्राह्मणाः प्रथमं प्रादुर्भूता ब्राह्मणेभ्यश्च शेषा वर्णाः प्रादुर्भूताः॥२१॥

इत्थं च सुरासुरविशिष्टा ब्राह्मणा य एव मया ब्रह्मभूतेन पुरा स्वयमेवोत्पादिताः सुरासुरमहर्षयो भूतविशेषाः स्थापिता निगृहीताश्च॥२२॥

अहल्याधर्षणनिमित्तं हि गौतमाद्धरिश्मश्रुतामिन्द्रः प्राप्तः कौशिकनिमित्तं चेन्द्रो मुष्कवियोगं मेषवृषणत्वं चावाप॥२३॥

अश्विनोर्ग्रहप्रतिषेधोद्यतवज्रस्य पुरन्दरस्य च्यवनेन स्तम्भितौ बाहू ॥ २४ ॥

क्रतुवधप्राप्तमन्युना च दक्षेण भूयस्तपसा चात्मानं संयोज्य नेत्राकृतिरन्या ललाटे रुद्रस्योत्पादिता॥२५॥

त्रिपुरवधार्थं दीक्षामुपगतस्य रुद्रस्य उशनसा जटाः शिरस उत्कृत्य प्रयुक्तास्ततः प्रादुर्भूता भुजगास्तैरस्य भुजगैः पीड्यमानः कण्ठो नीलतामुपगतः पूर्वे च मन्वन्तरे स्वायम्भुवे नारायणहस्तग्रहणान्नीलकण्ठत्वमेव च॥२६॥

अमृतोत्पादने पुरश्चरणतामुपगतस्याङ्गिरसो बृहस्यतेरुपस्पृशतो न प्रसादं गतवत्यः किलापः, अथ बृहस्पतिरपां चुक्रोध यस्मान्ममोपस्पृशतः कलुषीभूता न च प्रसादमुपगतास्तस्मादद्यप्रभृति झषमकरकच्छप-जन्तुभिःकलुषीभवतेति, तदा प्रभृत्यापो यादोभिः संकीर्णाः सम्प्रवृत्ताः॥२७॥

विश्वरूपो हि वै त्वाष्ट्रः पुरोहितो देवानामासीत्, स्वस्रीयोऽसुराणां स प्रत्यक्षं देवेभ्यो भागमदात् परोक्षमसुरेभ्यः॥२८॥

अथ हिरण्यकशिपुं पुरस्कृत्य विश्वरूपमातरं स्वसारमसुरा वरमयाचन्त हे स्वसरयं ते पुत्रस्त्वाष्ट्रो विश्वरूपस्त्रिशिरा देवानां पुरोहितः प्रत्यक्षं देवेभ्यो भागमदात् परोक्षमस्माकं ततो देवा वर्धन्ते वयं क्षीयामस्तदेनं त्वं वारयितुमर्हसि तथा यथास्मान् भजेदिति॥२९॥

अथ विश्वरूपं नन्दनवनमुपगतं मातोवाच पुत्र किं परपक्षवर्धनस्त्वं मातुलपक्षं नाशयसि नार्हस्येवं कर्तुमिति स विश्वरूपो मातुर्वाक्यमनतिक्रमणीयमिति मत्वा सम्पूज्य हिरण्यकशिपुमगात्॥३०॥

हैरण्यगर्भाच्च वसिष्ठाद्धिरण्यकशिपुः शापं प्राप्तवान् यस्मात् त्वयान्यो वृतो होता तस्मादसमाप्त-यज्ञस्त्वमपूर्वात् सत्त्वजाताद् वधं प्राप्स्यसीति तच्छापदानाद्धिरण्यकशिपुः प्राप्तवान् वधम्॥३१॥

अथ विश्वरूपो मातृपक्षवर्धनोऽत्यर्थं तपस्य भवत् तस्य व्रतभङ्गार्थमिन्द्रो बह्वीः श्रीमत्योऽप्सरसो नियुयोज ताश्च दृष्ट्वा मनः क्षुभितं तस्याभवत्‌ तासु चाप्सरःसु नचिरादेव सक्तोऽभवत् सक्तं चैनं ज्ञात्वा अप्सरस ऊचुर्गच्छामहे वयं यथागतमिति॥३२॥

तास्त्वाष्ट्र उवाच क्व गमिष्यथास्यतां तावन्मया सह श्रेयो भविष्यन्तीति तास्तमब्रुवन् वयं देवस्त्रियोऽप्सरस इन्द्रं देवं वरदं पुरा प्रभविष्णुं वृणीमह इति॥३३॥

अथ ता विश्वरूपोऽब्रवीदद्यैव सेन्द्रा देवा न भविष्यन्तीति ततो मन्त्रान् जजाप तैर्मन्त्रैरवर्धत त्रिशिरा एकेनास्येन सर्वलोकेषु यथावद् द्विजैः क्रियावद्भियज्ञेषु सुहुतं सोमं पपावेकेनान्नमेकेन सेन्द्रान् देवानथेन्द्रस्तं विवर्धमानं सोमपानाप्यायितसर्वगात्रं दृष्ट्वा चिन्तामापेदे सह देवैः॥३४॥

ते देवाः सेन्द्रा ब्रह्माणमभिजग्मुस्त ऊचुर्विश्वरूपेण सर्वयज्ञेषु सुहुतः सोमः पीयते वयमभागाः संवृत्ता असुरपक्षो वर्धते वयं क्षीयामस्तदर्हसि नो विधातुं श्रेयोऽनन्तरमिति॥३५॥

तान् ब्रह्मोवाच ऋषिर्भार्गवस्तपस्तप्यते दधीचः स याच्यतां वरं स यथा कलेवरं जह्यात् तथा विधीयतां तस्यास्थिभिर्वज्रं क्रियतामिति॥३६॥

ततो देवास्तत्रागच्छन् यत्र दधीचो भगवानृषिस्तपस्तेपे सेन्द्रा देवास्तं तथाभिगम्यो-चुर्भगवंस्तपः सुकुशलमभिन्नं चेति॥३७॥

तान् दधीच उवाच स्वागतं भवद्भ्य उच्यतां किं क्रियतामिति यद् वक्ष्यथ तत् करिष्यामि॥३८॥

ते तमब्रुवन् शरीरपरित्यागं लोकहितार्थं भगवान् कर्तुमर्हतीति ॥ ३९ ॥

अथ दधीचस्तथैवाविमनाः सुखदुःखसमो महायोगी आत्मानं समाधाय शरीरपरित्यागं चकार॥४०॥

तस्य परमात्मन्यपसृते तान्यस्थीनि धाता संगृह्य वज्रमकरोत्‌ तेन वज्रेणाभेद्येनाप्रधृष्येण ब्रह्मास्थिसम्भूतेन विष्णुप्रविष्टेनेन्द्रो विश्वरूपं जघान शिरसां चास्य च्छेदनमकरोत्‌ तस्मादनन्तरं विश्वरूपगात्रमथनसम्भवं त्वष्ट्रोत्पादितमेवारिं वृत्रमिन्द्रो जघान॥४१॥

तस्यां द्वैधीभूतायां ब्रह्मवध्यायां भयादिन्द्रो देवराज्यं पर्यत्यजदप्सु सम्भवां च शीतलां मानससरोगतां नलिनीं प्रतिपेदे तत्र चैश्वर्ययोगादणुमात्रो भूत्वा बिसग्रन्थिं प्रविवेश॥४२॥

अथ ब्रह्मवध्याभयप्रणष्टे त्रैलोक्यनाथे शचीपतौ जगदनीश्वरं बभूव देवान् रजस्तमश्चाविवेश मन्त्रा न प्रावर्तन्त महर्षीणां रक्षांसि प्रादुरभवन् ब्रह्म चोत्सादनं जगामानिन्द्राश्चाबला लोकाः सुप्रधृष्या बभूवुः॥४३॥

अथ देवा ऋषयश्चायुषः पुत्रं नहुषं नाम देवराज्येऽभिषिषिचुर्नहुषः पञ्चभिः शतैर्ज्योतिषां ललाटे ज्वलद्भिः सर्वतेजोहरैस्त्रिविष्टपं पालयांबभूव॥४४॥

अथ लोकाः प्रकृतिमापेदिरे स्वस्थाश्च हृष्टाश्च बभूवुः ॥ ४५ ॥

अथोवाच नहुषः सर्वं मां शक्रोपभुक्तमुपस्थितमृते शचीमिति स एवमुक्त्वा शचीसमीपमगमदुवाचैनां सुभगेऽहमिन्द्रो देवानां भजस्व मामिति तं शची प्रत्युवाच प्रकृत्या त्वं धर्मवत्सलः सोमवंशोद्भवश्च नार्हसि परपत्नीधर्षणं कर्तुमिति॥४६॥

तामथोवाच नहुष ऐन्द्रं पदमध्यास्यते मया-ऽहमिन्द्रस्य राज्यरत्नहरो नात्राधर्मः कश्चित् त्वमिन्द्रोप-भुक्तेति सा तमुवाचास्ति मम किंचिद् व्रतमपर्यवसितं तस्यावभृथे त्वामुपगमिष्यामि कैश्चिदेवाहोभिरिति स शच्येवमभिहितो जगाम॥४७॥

अथ शची दुःखशोकार्ता भर्तृदर्शनलालसा नहुष-भयगृहीता बृहस्पतिमुपागच्छत्‌ स च तामत्युद्विग्नां दृष्ट्वैव ध्यानं प्रविश्य भर्तृकार्यतत्परां ज्ञात्वा बृहस्पति-रुवाचानेनैव व्रतेन तपसा चान्विता देवीं वरदामुप-श्रुतिमाह्वय तदा सा ते इन्द्रं दर्शयिष्यतीति साऽथ महानियमस्थिता देवीं वरदामुपश्रुतिं मन्त्रैराह्वयति सोपश्रुतिः शचीसमीपमगादुवाच चैनामियमस्मीति त्वयाऽऽहूतोपस्थिता किं ते प्रियं करवाणीति तां मूर्ध्ना प्रणम्योवाच शची भगवत्यर्हसि मे भर्तारं दर्शयितुं त्वं सत्या ऋता चेति सैनां मानसं सरोऽनयत् तत्रेन्द्रं बिसग्रन्थिगतमदर्शयत्॥४८॥

तामथ पत्नीं कृशां ग्लानां चेन्द्रो दृष्ट्वा चिन्तया-म्बभूव अहो मम दुःखमिदमुपगतं नष्टं हि मामिय-मन्विष्य यत्यत्न्यभ्यगमद् दुःखार्तेति तामिन्द्र उवाच कथं वर्तयसीति सा तमुवाच नहुषो मामाह्वयति पत्नीं कर्तुं कालश्चास्य मया कृत इति तामिन्द्र उवाच गच्छ नहुषस्त्वया वाच्योऽपूर्वेण मामृषियुक्तेन यानेन त्वमधिरूढ उद्वहस्वेति इन्द्रस्य महान्ति वाहनानि सन्ति मनःप्रियाण्यधिरूढानि मया त्वमन्येनोपयातुमर्हसीति सैवमुक्ता हृष्टा जगामेन्द्रोऽपि बिसग्रन्थिमेवाविवेश भूयः॥४९॥

अथेन्द्राणीमभ्यागतां दृष्ट्वा तामुवाच नहुषः पूर्णः स काल इति तं शच्यब्रवीच्छक्रेण यथोक्तं स महर्षियुक्तं वाहनमधिरूढः शचीसमीपमुपागच्छत्॥५०॥

अथानिन्द्रं पुनस्त्रैलोक्यमभवत्‌ ततो देवा ऋषयश्च भगवन्तं विष्णुं शरणमिन्द्रार्थेऽभिजग्मुरूचुश्चैनं भगवन्निन्द्रं ब्रह्महत्याभिभूतं त्रातुमर्हसीति ततः स वरदस्तानब्रवीदश्वमेधं यज्ञं वैष्णवं शक्रोऽभियजतां ततः स्वस्थानं प्राप्स्यतीति ततो देवा ऋषयश्चेन्द्रं नापश्यन् यदा तदा शचीमूचुर्गच्छ सुभगे इन्द्रमानयस्वेति सा पुनस्तत्सरः समभ्यगच्छदिन्द्रश्च तस्मात्‌ सरसः प्रत्युत्थाय बृहस्पतिमभिजगाम बृहस्पतिश्चाश्वमेधं महाक्रतुं शक्रायाहरत्‌ तत्र कृष्णसारङ्गं मेध्यमश्वमुत्सृज्य वाहनं तमेव कृत्वा इन्द्रं मरुत्पतिं बृहस्पतिः स्वं स्थानं प्रापयामास॥५२॥

ततः स देवराड् देवैर्ऋषिभिः स्तूयमानस्त्रिविष्ट-पस्थो निष्कल्मषो बभूव ह ब्रह्मवध्यां चतुर्षु स्थानेषु वनिताग्निवनस्पतिगोषु व्यभजदेवमिन्द्रो ब्रह्मतेजः-प्रभावोपबृंहितः शत्रुवधं कृत्वा स्वं स्थानं प्रापितः॥५३॥

(नहुषस्य शापमोक्षनिमित्तं देवैर्ऋषिभिश्च याच्यमानोऽगस्त्यः प्राह।  
यावत् स्वकुलजः श्रीमान् धर्मराजो युधिष्ठिरः।  
कथयित्वा स्वकान् प्रश्नान् भीमं तं च विमोक्ष्यते॥)

आकाशगङ्गागतश्च पुरा भरद्वाजो महर्षिरुपास्पृशत् त्रीन् क्रमान् क्रमता विष्णुनाभ्यासादितः स भरद्वाजेन ससलिलेन पाणिनोरसि ताडितः सलक्षणोरस्कः संवृत्तः॥५४॥

भृगुणा महर्षिणा शप्तोऽग्निः सर्वभक्षत्वमुपानीतः ॥ ५५ ॥

दक्षस्य या वै दुहितरः षष्टिरासंस्ताभ्यः कश्यपाय त्रयोदश प्रादाद् दश धर्माय दश मनवे सप्तविंशतिमिन्दवे तासु तुल्यासु नक्षत्राख्यां गतासु सोमो रोहिण्यामभ्यधिकं प्रीतिमानभूत् ततस्ताः शिष्टाः पत्न्य ईर्ष्यावत्यः पितुः समीपं गत्वेममर्थं शशंसुर्भगवन्नस्मासु तुल्यप्रभावासु सोमो रोहिणीं प्रत्यधिकं भजतीति सोऽब्रवीद् यक्ष्मैनमाविश्येतेति दक्षशापात्‌ सोमं राजानं यक्ष्मा विवेश स यक्ष्मणाऽऽविष्टो दक्षमगाद् दक्षश्चैनमब्रवीन्न समं वर्तयसीति तत्रर्षयः सोममब्रुवन् क्षीयसे यक्ष्मणा पश्चिमायां दिशि समुद्रे हिरण्यसरस्तीर्थं तत्र गत्वा आत्मानमभिषेचयस्वेत्यथागच्छत् सोमस्तत्र हिरण्यसरस्तीर्थं गत्वा चात्मनः सेचनमकरोत् स्नात्वा चात्मानं पाप्मनो मोक्षयामास तत्र चावभासितस्तीर्थे यदा सोमस्तदा प्रभृति च तीर्थं तत् प्रभासमिति नाम्ना ख्यातं बभूव॥५७॥

तच्छापादद्यापि क्षीयते सोमोऽमावास्यान्तरस्थः पौर्णमासीमात्रेऽधिष्ठितो मेघलेखाप्रतिच्छन्नं वपुर्दर्शयति मेघसदृशं वर्णमगमत् तदस्य शशलक्ष्म विमलमभवत्॥५८॥

स्थूलशिरा महर्षिर्मेरोः प्रागुत्तरे दिग्विभागे तपस्तेपे ततस्तस्य तपस्तप्यमानस्य सर्वगन्धवहः शुचिर्वायुर्वायमानः शरीरमस्पृशत् स तपसा तापित-शरीरः कृशो वायुनोपवीज्यमानो हृदये परितोषमगमत् तत्र किल तस्यानिलव्यजनकृतपरितोषस्य सद्यो वनस्पतयः पुष्पशोभां निदर्शितवन्त इति स एतान् शशाप न सर्वकालं पुष्पवन्तो भविष्यथेति॥५९॥

नारायणो लोकहितार्थं वडवामुखो नाम पुरा महर्षिर्बभूव तस्य मेरौ तपस्तप्यतः समुद्र आहूतो नागतस्तेनामर्षितेनात्मगात्रोष्मणा समुद्रः स्तिमितजलः कृतः स्वेदप्रस्यन्दनसदृशश्चास्य लवणभावो जनितः॥६०॥

उक्तश्चाप्यपेयो भविष्यस्येतच्च ते तोयं वडवामुखसंज्ञितेन पेपीयमानं मधुरं भविष्यति तदेतदद्यापि वडवामुखसंज्ञितेनानुवर्तिना तोयं समुद्रात् पीयते॥६१॥

हिमवतो गिरेर्दुहितरमुमां कन्यां रुद्रश्चकमे भृगुरपि च महर्षिर्हिमवन्तमागत्याब्रवीत् कन्यामिमां मे देहीति तमब्रवीद्धिमवानभिलक्षितो वरो रुद्र इति तमब्रवीद् भृगुर्यस्मात् त्वयाहं कन्यावरण-कृतभावः प्रत्याख्यातस्तस्मान्न रत्नानां भवान् भाजनं भविष्यतीति॥६२॥

अद्यप्रभृत्येतदवस्थितमृषिवचनं तदेवंविधं माहात्म्यं ब्राह्मणानाम् ॥ ६३ ॥

क्षत्रमपि च ब्राह्मणप्रसादादेव शाश्वतीमव्ययां च पृथिवीं पत्नीमभिगम्य बुभूजे॥६४॥

यदेतद् ब्रह्माग्नीषोमीयं तेन जगद् धार्यते ॥ ६५ ॥

उच्यते—  
सूर्याचन्द्रमसौ चक्षुः केशाश्चैवांशवः स्मृताः।  
बोधयंस्तापयंश्चैव जगदुत्तिष्ठते पृथक् ॥ ६६ ॥

(नाम्नां निरुक्तं वक्ष्यामि शृणुष्वैकाग्रमानसः।)  
बोधनात् तापनाच्चैव जगतो हर्षणं भवेत्।  
अग्नीषोमकृतैरेभिः कर्मभिः पाण्डुनन्दन ।  
हृषीकेशोऽहमीशानो वरदो लोकभावनः ॥ ६७ ॥

इलोपहूतयोगेन हरे भागं क्रतुष्वहम्।  
वर्णश्च मे हरिः श्रेष्ठस्तस्माद्धरिरहं स्मृतः ॥ ६८ ॥

धाम सारो हि भूतानाम् ऋतं चैव विचारितम्।  
ऋतधामा ततो विप्रैः सद्यश्चाहं प्रकीर्तितः ॥ ६९ ॥

नष्टां च धरणीं पूर्वमविन्दं वै गुहागताम्।  
गोविन्द इति तेनाहं देवैर्वाग्भिरभिष्टुतः ॥ ७० ॥

शिपिविष्टेति चाख्यायां हीनरोमा च यो भवेत्।  
तेनाविष्टं तु यत्किंचिच्छिपिविष्टेति च स्मृतः ॥ ७१ ॥

यास्को मामृषिरव्यग्रो नैकयज्ञेषु गीतवान्।  
शिपिविष्ट इति ह्यस्माद् गुह्यनामधरो ह्यहम् ॥ ७२ ॥

स्तुत्वा मां शिपिविष्टेति यास्क ऋषिरुदारधीः।  
मत्प्रसादादधो नष्टं निरुक्तमभिजग्मिवान् ॥ ७३ ॥

न हि जातो न जायेयं न जनिष्ये कदाचन।  
क्षेत्रज्ञः सर्वभूतानां तस्मादहमजः स्मृतः ॥ ७४ ॥

नोक्तपूर्वं मया क्षुद्रमश्लीलं वा कदाचन।  
ऋता ब्रह्मसुता सा मे सत्या देवी सरस्वती ॥ ७५ ॥  
सच्चासच्चैव कौन्तेय मयाऽऽवेशितमात्मनि ।  
पौष्करे ब्रह्मसदने सत्यं मामृषयो विदुः ॥ ७६ ॥

सत्त्वान्नच्युतपूर्वोऽहं सत्त्वं वै विद्धि मत्कृतम्।  
जन्मनीहा भवेत् सत्त्वं पौर्विकं मे धनंजय ॥ ७७ ॥  
निराशीः कर्मसंयुक्तः सत्त्वतश्चाप्यकल्मषः ।  
सात्त्वतज्ञानदृष्टोऽहं सत्त्वतामिति सात्त्वतः ॥ ७८ ॥

कृषामि मेदिनीं पार्थ भूत्वा कार्ष्णायसो महान्।  
कृष्णो वर्णश्च मे यस्मात्‌ तस्मात्‌ कृष्णोऽहमर्जुन ॥ ७९ ॥

मया संश्लेषिता भूमिरद्भिर्व्योम च वायुना।  
वायुश्च तेजसा सार्धं वैकुण्ठत्वं ततो मम ॥ ८० ॥

निर्वाणं परमं ब्रह्म धर्मोऽसौ पर उच्यते।  
तस्मान्न च्युतपूर्वोऽहमच्युतस्तेन कर्मणा ॥ ८१ ॥

पृथिवीनभसी चोभे विश्रुते विश्वतोमुखे।  
तयोः संधारणार्थं हि मामधोक्षजमञ्जसा ॥ ८२ ॥

निरुक्तं वेदविदुषो वेदशब्दार्थचिन्तकाः ।  
ते मां गायन्ति प्राग्वंशे अधोक्षज इति स्थितिः ॥ ८३ ॥

(अधो न क्षीयते यस्माद् वदन्त्यन्ये ह्यधोक्षजम्।)

शब्द एकपदैरेष व्याहृतः परमर्षिभिः।  
नान्यो ह्यधोक्षजो लोके ऋते नारायणं प्रभुम् ॥ ८४ ॥

घृतं ममार्चिषो लोके जन्तूनां प्राणधारणम्।  
घृतार्चिरहमव्यग्रैर्वेदज्ञैः परिकीर्तितः ॥ ८५ ॥

त्रयो हि धातवः ख्याताः कर्मजा इति ते स्मृताः।  
पित्तं श्लेष्मा च वायुश्च एष संघात उच्यते ॥ ८६ ॥  
एतैश्च धार्यते जन्तुरेतैः क्षीणैश्च क्षीयते।  
आयुर्वेदविदस्तस्मात् त्रिधातुं मां प्रचक्षते ॥ ८७ ॥

वृषो हि भगवान् धर्मः ख्यातो लोकेषु भारत।  
नैघण्टुकपदाख्याने विद्धि मां वृषमुत्तमम् ॥ ८८ ॥

कपिर्वराहः श्रेष्ठश्च धर्मश्च वृष उच्यते।  
तस्माद् वृषाकपिं प्राह कश्यपो मां प्रजापतिः ॥ ८९ ॥

न चादिं न मध्यं तथा चैव नान्तं  
कदाचिद्‌ विदन्ते सुराश्चासुराश्च ।  
अनाद्यो ह्यमध्यस्तथा चाप्यनन्तः  
प्रगीतोऽहमीशो विभुर्लोकसाक्षी ॥ ९० ॥

शुचीनि श्रवणीयानि शृणोमीह धनंजय।  
न च पापानि गृह्णामि ततोऽहं वै शुचिश्रवाः ॥ ९१ ॥

एकशृङ्गः पुरा भूत्वा वराहो नन्दिवर्धनः।  
इमां चोद्‌धृतवान् भूमिमेकशृङ्गस्ततो ह्यहम् ॥ ९२ ॥

तथैवासं त्रिककुदो वाराहं रूपमास्थितः।  
त्रिककुत्‌ तेन विख्यातः शरीरस्य तु मापनात् ॥ ९३ ॥

विरिञ्च इति यत् प्रोक्तं कापिलज्ञानचिन्तकैः।  
स प्रजापतिरेवाहं चेतनात् सर्वलोककृत् ॥ ९४ ॥

विद्यासहायवन्तं मामादित्यस्थं सनातनम् ।  
कपिलं प्राहुराचार्याः सांख्या निश्चितनिश्चयाः ॥ ९५ ॥

हिरण्यगर्भो द्युतिमान् य एष च्छन्दसि स्तुतः।  
योगैः सम्पूज्यते नित्यं स एवाहं भुवि स्मृतः ॥ ९६ ॥

एकविंशतिसाहस्रं ऋग्वेदं मां प्रचक्षते।  
सहस्रशाखं यत् साम ये वै वेदविदो जनाः ॥ ९७ ॥

गायन्त्यारण्यके विप्रा मद्भक्तास्ते हि दुर्लभाः।  
षट्‌पञ्चाशतमष्टौ च सप्तत्रिंशतमित्युत ॥ ९८ ॥  
यस्मिन् शाखा यजुर्वेदे सोऽहमाध्वर्यवे स्मृतः।

पञ्चकल्पमथर्वाणं कृत्याभिः परिबृंहितम् ॥ ९९ ॥  
कल्पयन्ति हि मां विप्रा अथर्वाणविदस्तथा।

शाखाभेदाश्च ये केचिद् याश्च शाखासु गीतयः ॥ १०० ॥  
स्वरवर्णसमुच्चाराः सर्वांस्तान्‌ विद्धि मत्कृतान्।

यत् तद् हयशिरः पार्थ समुदेति वरप्रदम् ॥ १०१ ॥  
सोऽहमेवोत्तरे भागे क्रमाक्षरविभागवित् ।

वामादेशितमार्गेण मत्प्रसादान्महात्मना ॥ १०२ ॥  
पाञ्चालेन क्रमः प्राप्तस्तस्माद् भूतात्‌ सनातनात्।

बाभ्रव्यगोत्रः स बभौ प्रथमं क्रमपारगः ॥ १०३ ॥  
नारायणाद् वरं लब्ध्वा प्राप्य योगमनुत्तमम्।  
क्रमं प्रणीय शिक्षां च प्रणयित्वा स गालवः ॥ १०४ ॥

कण्डरीकोऽथ राजा च ब्रह्मदत्तः प्रतापवान्।  
जातीमरणजं दुःखं स्मृत्वा स्मृत्वा पुनः पुनः ॥ १०५ ॥  
सप्तजातिषु मुख्यत्वाद् योगानां सम्पदं गतः।

पुराहमात्मजः पार्थ प्रथितः कारणान्तरे ॥ १०६ ॥  
धर्मस्य कुरुशार्दूल ततोऽहं धर्मजः स्मृतः।

नरनारायणौ पूर्वं तपस्तेपतुरव्ययम् ॥ १०७ ॥  
धर्मयानं समारूढौ पर्वते गन्धमादने।  
तत्कालसमये चैव दक्षयज्ञो बभूव ह ॥ १०८ ॥

न चैवाकल्पयद् भागं दक्षो रुद्रस्य भारत।  
ततो दधीचिवचनाद् दक्षयज्ञमपाहरत् ॥ १०९ ॥

ससर्ज शूलं कोपेन प्रज्वलन्तं मुहुर्मुहुः।  
तच्छूलं भस्मसात्कृत्वा दक्षयज्ञं सविस्तरम् ॥ ११० ॥  
आवयोः सहसागच्छद् बदर्याश्रममन्तिकात् ।

वेगेन महता पार्थ पतन्नारायणोरसि ॥ १११ ॥  
ततस्तत् तेजसाऽऽविष्टाः केशा नारायणस्य ह।  
बभूवुर्मुञ्जवर्णास्तु ततोऽहं मुञ्जकेशवान् ॥ ११२ ॥

तच्च शूलं विनिर्धूतं हुंकारेण महात्मना।  
जगाम शंकरकरं नारायणसमाहतम् ॥ ११३ ॥

अथ रुद्र उपाधावत् तावृषी तपसान्वितौ।  
तत एनं समुद्‌भूतं कण्ठे जग्राह पाणिना ॥ ११४ ॥  
नारायणः स विश्वात्मा तेनास्य शितिकण्ठता।

अथ रुद्रविघातार्थमिषीकां नर उद्धरन् ॥ ११५ ॥  
मन्त्रैश्च संयुयोजाशु सोऽभवत् परशुर्महान्।

क्षिप्तश्च सहसा तेन खण्डनं प्राप्तवांस्तदा ॥ ११६ ॥  
ततोऽहं खण्डपरशुः स्मृतः परशुखण्डनात्।

अस्मिन् युद्धे तु वार्ष्णेय त्रैलोक्यशमने तदा ॥ ११७ ॥  
को जयं प्राप्तवांस्तत्र शंसैतन्मे जनार्दन।

तयोः संलग्नयोर्युद्धे रुद्रनारायणात्मनोः ॥ ११८ ॥  
उद्विग्नाः सहसा कृत्स्नाः सर्वे लोकास्तदाभवन्।  
नागृह्णात् पावकः शुभ्रं मखेषु सुहुतं हविः ॥ ११९ ॥

वेदा न प्रतिभान्ति स्म ऋषीणां भावितात्मनाम्।  
देवान् रजस्तमश्चैव समाविविशतुस्तदा ॥ १२० ॥

वसुधा संचकम्पे च नभश्च विचचाल ह।  
निष्प्रभाणि च तेजांसि ब्रह्मा चैवासनच्युतः ॥ १२१ ॥  
अगाच्छोषं समुद्रश्च हिमवांश्च व्यशीर्यत।

तस्मिन्नेवं समुत्पन्ने निमित्ते पाण्डुनन्दन ॥ १२२ ॥  
ब्रह्मा वृतो देवगणैर्ऋषिभिश्च महात्मभिः।  
आजगामाशु तं देशं यत्र युद्धमवर्तत ॥ १२३ ॥

सोऽञ्जलिप्रग्रहो भूत्वा चतुर्वक्त्रो निरुक्तगः।  
उवाच वचनं रुद्रं लोकानामस्तु वै शिवम् ॥ १२४ ॥  
न्यस्यायुधानि विश्वेश जगतो हितकाम्यया।

यदक्षरमथाव्यक्तमीशं लोकस्य भावनम् ॥ १२५ ॥  
कूटस्थं कर्तृ निर्द्वन्द्वमकर्तेति च यं विदुः।  
व्यक्तिभावगतस्यास्य एका मूर्तिरियं शुभा ॥ १२६ ॥

नरो नारायणश्चैव जातौ धर्मकुलोद्वहौ।  
तपसा महता युक्तौ देवश्रेष्ठौ महाव्रतौ ॥ १२७ ॥

अहं प्रसादजस्तस्य कुतश्चित् कारणान्तरे।  
त्वं चैव क्रोधजस्तात पूर्वसर्गे सनातनः ॥ १२८ ॥

मया च सार्धं वरद विबुधैश्च महर्षिभिः।  
प्रसादयाशु लोकानां शान्तिर्भवतु मा चिरम् ॥ १२९ ॥

ब्रह्मणा त्वेवमुक्तस्तु रुद्रः क्रोधाग्निमुत्सृजन्।  
प्रसादयामास ततो देवं नारायणं प्रभुम्।  
शरणं च जगामाद्यं वरेण्यं वरदं प्रभुम् ॥ १३० ॥

ततोऽथ वरदो देवो जितक्रोधो जितेन्द्रियः।  
प्रीतिमानभवत् तत्र रुद्रेण सह संगतः ॥ १३१ ॥

ऋषिभिर्ब्रह्मणा चैव विबुधैश्च सुपूजितः।  
उवाच देवमीशानमीशः स जगतो हरिः ॥ १३२ ॥  
यस्त्वां वेत्ति स मां वेत्ति यस्त्वामनु स मामनु।  
नावयोरन्तरं किंचिन्मा तेऽभूद् बुद्धिरन्यथा ॥ १३३ ॥

अद्यप्रभृति श्रीवत्सः शूलाङ्को मे भवत्वयम्।  
मम पाण्यङ्कितश्चापि श्रीकण्ठस्त्वं भविष्यसि ॥ १३४ ॥

एवं लक्षणमुत्पाद्य परस्परकृतं तदा।  
सख्यं चैवातुलं कृत्वा रुद्रेण सहितावृषी ॥ १३५ ॥  
तपस्तेपतुरव्यग्रौ विसृज्य त्रिदिवौकसः ।  
एष ते कथितः पार्थ नारायणजयो मृधे ॥ १३६ ॥

नामानि चैव गुह्यानि निरुक्तानि च भारत।  
ऋषिभिः कथितानीह यानि संकीर्तितानि ते ॥ १३७ ॥

एवं बहुविधै रूपैश्चरामीह वसुन्धराम्।  
ब्रह्मलोकं च कौन्तेय गोलोकं च सनातनम् ॥ १३८ ॥

मया त्वं रक्षितो युद्धे महान्तं प्राप्तवाञ्जयम्।  
यस्तु ते सोऽग्रतो याति युद्धे सम्प्रत्युपस्थिते ॥ १३९ ॥  
तं विद्धि रुद्रं कौन्तेय देवदेवं कपर्दिनम्।  
कालः स एव कथितः क्रोधजेति मया तव ॥ १४० ॥

निहतास्तेन वै पूर्वं हतवानसि यान् रिपून्।  
अप्रमेयप्रभावं तं देवदेवमुमापतिम् ।  
नमस्व देवं प्रयतो विश्वेशं हरमक्षयम् ॥ १४१ ॥

यश्च ते कथितः पूर्वं क्रोधजेति पुनः पुनः।  
तस्य प्रभाव एवाग्रे यच्छ्रुतं ते धनंजय ॥ १४२ ॥

(दक्षिणात्य अधिक पाठके २ श्लोक मिलाकर कुल १४४ श्लोक हैं)