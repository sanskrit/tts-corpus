+++
title_full = "239 ज्ञानका साधन और उसकी महिमा"
title = "२३९ शुकानुप्रश्ने"

+++


इत्युक्तोऽभिप्रशस्यैतत् परमर्षेस्तु शासनम् ।  
मोक्षधर्मार्थसंयुक्तमिदं प्रष्टुं प्रचक्रमे ॥ १ ॥

प्रज्ञावान् श्रोत्रियो यज्वा कृतप्रज्ञोऽनसूयकः।  
अनागतमनैतिह्यं कथं ब्रह्माधिगच्छति ॥ २ ॥

तपसा ब्रह्मचर्येण सर्वत्यागेन मेधया।  
सांख्ये वा यदि वा योग एतत् पृष्ठो वदस्व मे॥३॥

मनसश्चेन्द्रियाणां च यथैकाग्र्यमवाप्यते ।  
येनोपायेन पुरुषैस्तत् त्वं व्याख्यातुमर्हसि ॥ ४ ॥

नान्यत्र विद्यातपसोर्नान्यत्रेन्द्रियनिग्रहात् ।  
नान्यत्र सर्वसंत्यागात् सिद्धिं विन्दति कश्चन ॥ ५ ॥

महाभूतानि सर्वाणि पूर्वसृष्टिः स्वयम्भुवः।  
भूयिष्ठं प्राणभृद्‌ग्रामे निविष्टानि शरीरिषु ॥ ६ ॥

भूमेर्देहो जलात् स्नेहो ज्योतिषश्चक्षुषी स्मृते।  
प्राणापानाश्रयो वायुः खेष्वाकाशं शरीरिणाम् ॥ ७ ॥

क्रान्ते विष्णुर्बले शक्रः कोष्ठेऽग्निर्भोक्तुमिच्छति।  
कर्णयोः प्रदिशःश्रोत्रं जिह्वायां वाक् सरस्वती ॥ ८ ॥

कर्णौ त्वक् चक्षुषी जिह्वा नासिका चैव पञ्चमी।  
दर्शनीयेन्द्रियोक्तानि द्वाराण्याहारसिद्धये ॥ ९ ॥

शब्दः स्पर्शस्तथा रूपं रसो गन्धश्च पञ्चमः।  
इन्द्रियार्थान्‌ पृथग् विद्यादिन्द्रियेभ्यस्तु नित्यदा ॥ १० ॥

इन्द्रियाणि मनो युङ्‌क्ते वश्यान्‌ यन्तेव वाजिनः।  
मनश्चापि सदा युङ्‌क्ते भूतात्मा हृदयाश्रितः ॥ ११ ॥

इन्द्रियाणां तथैवैषां सर्वेषामीश्वरं मनः।  
नियमे च विसर्गे च भूतात्मा मानसस्तथा ॥ १२ ॥

इन्द्रियाणीन्द्रियार्थाश्च स्वभावश्चेतना मनः ।  
प्राणापानौ च जीवश्च नित्यं देहेषु देहिनाम् ॥ १३ ॥

आश्रयो नास्ति सत्त्वस्य गुणाः शब्दो न चेतना।  
सत्त्वं हि तेजः सृजति न गुणान् वै कथंचन॥१४॥

एवं सप्तदशं देहे वृतं षोडशभिर्गुणैः।  
मनीषी मनसा विप्रः पश्यत्यात्मानमात्मनि ॥ १५ ॥

न ह्ययं चक्षुषा दृश्यो न च सर्वैरपीन्द्रियैः।  
मनसा तु प्रदीपेन महानात्मा प्रकाशते ॥ १६ ॥

अशब्दस्पर्शरूपं तदरसागन्धमव्ययम् ।  
अशरीरं शरीरेषु निरीक्षेत निरिन्द्रियम् ॥ १७ ॥

अव्यक्तं सर्वदेहेषु मर्त्येषु परमाश्रितम्।  
योऽनुपश्यति स प्रेत्य कल्पते ब्रह्मभूयसे ॥ १८ ॥

विद्याभिजनसम्पन्ने ब्राह्मणे गवि हस्तिनि।  
शुनि चैव श्वपाके च पण्डिताः समदर्शिनः ॥ १९ ॥

स हि सर्वेषु भूतेषु जङ्गमेषु ध्रुवेषु च।  
वसत्येको महानात्मा येन सर्वमिदं ततम् ॥ २० ॥

सर्वभूतेषु चात्मानं सर्वभूतानि चात्मनि।  
यदा पश्यति भूतात्मा ब्रह्म सम्पद्यते तदा ॥ २१ ॥

यावानात्मनि वेदात्मा तावानात्मा परात्मनि।  
य एवं सततं वेद सोऽमृतत्त्वाय कल्पते ॥ २२ ॥

सर्वभूतात्मभूतस्य विभोर्भूतहितस्य च ।  
देवाऽपि मार्गे मुह्यन्ति अपदस्य पदैषिणः ॥ २३ ॥

शकुन्तानामिवाकाशे मत्स्यानामिव चोदके ।  
यथा गतिर्न दृश्येत तथा ज्ञानविदां गतिः ॥ २४ ॥

कालः पचति भूतानि सर्वाण्येवात्मनात्मनि।  
यस्मिंस्तु पच्यते कालस्तं वेदेह न कश्चन ॥ २५ ॥

न तदूर्ध्वं न तिर्यक् च नाधो न च पुनः पुनः।  
न मध्ये प्रतिगृह्णीते नैव किंचित् कुतश्चन ॥ २६ ॥  
सर्वेऽन्तःस्था इमे लोका बाह्यमेषां न किंचन।

यद्यजस्रं समागच्छेद् यथा बाणो गुणच्युतः ॥ २७ ॥  
नैवान्तं कारणस्येयाद् यद्यपि स्यान्मनोजवः।

तस्मात् सूक्ष्मात् सूक्ष्मतरं नास्ति स्थूलतरं ततः ॥ २८ ॥  
सर्वतःपाणिपादं तत् सर्वतोऽक्षिशिरोमुखम् ।  
सर्वतःश्रुतिमल्लोके सर्वमावृत्य तिष्ठति ॥ २९ ॥

तदेवाणोरणुतरं तन्महद्भ्यो महत्तरम् ।  
तदन्तःसर्वभूतानां ध्रुवं तिष्ठन्न दृश्यते ॥ ३० ॥

अक्षरं च क्षरं चैव द्वैधीभावोऽयमात्मनः।  
क्षरः सर्वेषु भूतेषु दिव्यं तमृतमक्षरम् ॥ ३१ ॥

नवद्वारं पुरं गत्वा हंसो हि नियतो वशी।  
ईशः सर्वस्य भूतस्य स्थावरस्य चरस्य च ॥ ३२ ॥

हानिभङ्गविकल्पानां नवानां संचयेन च।  
शरीराणामजस्याहुर्हंसत्वं पारदर्शिनः ॥ ३३ ॥

हंसोक्तं चाक्षरं चैव कूटस्थं यत् तदक्षरम्।  
तद् विद्वानक्षरं प्राप्य जहाति प्राणजन्मनी ॥ ३४ ॥