+++
title_full = "179 प्रह्लाद और अवधूतका संवाद—अजगर-वृत्तिकी प्रशंसा"
title = "१७९ आजगरप्रह्रादसंवादे"

+++


केन वृत्तेन वृत्तज्ञ वीतशोकश्चरेन्महीम्।  
किञ्च कुर्वन्नरो लोके प्राप्नोति गतिमुत्तमाम् ॥ १ ॥

अत्राप्युदाहरन्तीममितिहासं पुरातनम् ।  
प्रह्रादस्य च संवादं मुनेराजगरस्य च ॥ २ ॥

चरन्तं ब्राह्मणं कञ्चित् कल्पचित्तमनामयम्।  
पप्रच्छ राजा प्रह्रादो बुद्धिमान् बुद्धिसम्मतम् ॥ ३ ॥

स्वस्थः शक्तो मृदुर्दान्तो निर्विधित्सोऽनसूयकः।  
सुवाक् प्रगल्भो मेधावी प्राज्ञश्चरसि बालवत् ॥ ४ ॥

नैव प्रार्थयसे लाभं नालाभेष्वनुशोचसि।  
नित्यतृप्त इव ब्रह्मन् न किञ्चिदिव मन्यसे ॥ ५ ॥

स्रोतसा ह्रियमाणासु प्रजासु विमना इव।  
धर्मकामार्थकार्येषु कूटस्थ इव लक्ष्यसे ॥ ६ ॥

नानुतिष्ठसि धर्मार्थौ न कामे चापि वर्तसे।  
इन्द्रियार्थाननादृत्य मुक्तश्चरसि साक्षिवत् ॥ ७ ॥

का नु प्रज्ञा श्रुतं वा किं वृत्तिर्वा का नु ते मुने।  
क्षिप्रमाचक्ष्व मे ब्रह्मन् श्रेयो यदिह मन्यसे ॥ ८ ॥

अनुयुक्तः स मेधावी लोकधर्मविधानवित्।  
उवाच श्लक्ष्णया वाचा प्रह्रादमनपार्थया ॥ ९ ॥

पश्य प्रह्राद भूतानामुत्पत्तिमनिमित्ततः ।  
ह्रासं वृद्धिं विनाशं च न प्रहृष्ये न च व्यथे॥१०॥

स्वभावादेव संदृश्या वर्तमानाः प्रवृत्तयः।  
स्वभावनिरताः सर्वाः परितुष्येन्न केनचित् ॥ ११ ॥

पश्य प्रह्राद संयोगान् विप्रयोगपरायणान्।  
संचयांश्च विनाशान्तान् न क्वचिद् विदधे मनः ॥ १२ ॥

अन्तवन्ति च भूतानि गुणयुक्तानि पश्यतः।  
उत्पत्तिनिधनज्ञस्य किं कार्यमवशिष्यते ॥ १३ ॥

जलजानामपि ह्यन्तं पर्यायेणोपलक्षये ।  
महतामपि कायानां सूक्ष्माणां च महोदधौ ॥ १४ ॥

जङ्गमस्थावराणां च भूतानामसुराधिप ।  
पार्थिवानामपि व्यक्तं मृत्युं पश्यामि सर्वशः ॥ १५ ॥

अन्तरिक्षचराणां च दानवोत्तम पक्षिणाम्।  
उत्तिष्ठते यथाकालं मृत्युर्बलवतामपि ॥ १६ ॥

दिवि संचरमाणानि ह्रस्वानि च महान्ति च।  
ज्योतींष्यपि यथाकालं पतमानानि लक्षये ॥ १७ ॥

इति भूतानि सम्पश्यन्ननुषक्तानि मृत्युना।  
सर्वसामान्यगो विद्वान् कृतकृत्यः सुखं स्वपे ॥ १८ ॥

सुमहान्तमपि ग्रासं ग्रसे लब्धं यदृच्छया।  
शये पुनरभुञ्जानो दिवसानि बहून्यपि ॥ १९ ॥

आशयन्त्यपि मामन्नं पुनर्बहुगुणं बहु।  
पुनरल्पं पुनःस्तोकं पुनर्नैवोपपद्यते ॥ २० ॥

कणं कदाचित् खादामि पिण्याकमपि च ग्रसे।  
भक्षये शालिमांसानि भक्षांश्चोच्चावचान् पुनः ॥ २१ ॥

शये कदाचित् पर्यङ्के भूमावपि पुनः शये।  
प्रासादे चापि मे शय्या कदाचिदुपपद्यते ॥ २२ ॥

धारयामि च चीराणि शाणक्षौमाजिनानि च।  
महार्हाणि च वासांसि धारयाम्यहमेकदा ॥ २३ ॥

न संनिपतितं धर्म्यमुपभोगं यदृच्छया।  
प्रत्याचक्षे न चाप्येनमनुरुध्ये सुदुर्लभम् ॥ २४ ॥

अचलमनिधनं शिवं विशोकं  
शुचिमतुलं विदुषां मते प्रविष्टम्।  
अनभिमतमसेवितं विमूढै-  
र्व्रतमिदमाजगरं शुचिश्चरामि ॥ २५ ॥

अचलितमतिरच्युतः स्वधर्मात्  
परिमितसंसरणः परावरज्ञः ।  
विगतभयकषायलोभमोहो  
व्रतमिदमाजगरं शुचिश्चरामि ॥ २६ ॥

अनियतफलभक्ष्यभोज्यपेयं  
विधिपरिणामविभक्तदेशकालम् ।  
हृदयसुखमसेवितं कदर्यै-  
र्व्रतमिदमाजगरं शुचिश्चरामि ॥ २७ ॥

इदमिदमिति तृष्णयाभिभूतं  
जनमनवाप्तधनं विषीदमानम् ।  
निपुणमनुनिशम्य तत्त्वबुद्ध्या  
व्रतमिदमाजगरं शुचिश्चरामि ॥ २८ ॥

बहुविधमनुदृश्य चार्थहेतोः  
कृपणमिहार्यमनार्यमाश्रयन्तम् ।  
उपशमरुचिरात्मवान् प्रशान्तो  
व्रतमिदमाजगरं शुचिश्चरामि ॥ २९ ॥

सुखमसुखमलाभमर्थलाभं  
रतिमरतिं मरणं च जीवितं च।  
विधिनियतमवेक्ष्य तत्त्वतोऽहं  
व्रतमिदमाजगरं शुचिश्चरामि ॥ ३० ॥

अपगतभयरागमोहदर्पो  
धृतिमतिबुद्धिसमन्वितः प्रशान्तः ।  
उपगतफलभोगिनो निशम्य  
व्रतमिदमाजगरं शुचिश्चरामि ॥ ३१ ॥

अनियतशयनासनः प्रकृत्या  
दमनियमव्रतसत्यशौचयुक्तः ।  
अपगतफलसंचयः प्रहृष्टो  
व्रतमिदमाजगरं शुचिश्चरामि ॥ ३२ ॥

अपगतमसुखार्थमीहनार्थै-  
रुपगतबुद्धिरवेक्ष्य चात्मसंस्थम् ।  
तृषितमनियतं मनो नियन्तुं  
व्रतमिदमाजगरं शुचिश्चरामि । ३३ ॥

न हृदयमनुरुध्य वाङ्‌मनो वा  
प्रियसुखदुर्लभतामनित्यतां च ।  
तदुभयमुपलक्षयन्निवाहं  
व्रतमिदमाजगरं शुचिश्चरामि ॥ ३४ ॥

बहुकथितमिदं हि बुद्धिमद्भिः  
कविभिरपि प्रथयद्भिरात्मकीर्तिम् ।  
इदमिदमिति तत्र तत्र हन्त  
स्वपरमतैर्गहनं प्रतर्कयद्भिः ॥ ३५ ॥

तदिदमनुनिशम्य विप्रपातं  
पृथगभिपन्नमिहाबुधैर्मनुष्यैः ।  
अनवसितमनन्तदोषपारं  
नृषु विहरामि विनीतदोषतृष्णः ॥ ३६ ॥

अजगरचरितं व्रतं महात्मा  
य इह नरोऽनुचरेद् विनीतरागः।  
अपगतभयलोभमोहमन्युः