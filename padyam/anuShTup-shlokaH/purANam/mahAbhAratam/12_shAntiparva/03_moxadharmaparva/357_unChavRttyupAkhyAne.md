+++
title_full = "357 नागपत्नीके द्वारा ब्राह्मणका सत्कार और वार्तालापके बाद ब्राह्मणके द्वारा नागराजके आगमनकी प्रतीक्षा"
title = "३५७ उञ्छवृत्त्युपाख्याने"

+++


स वनानि विचित्राणि तीर्थानि च सरांसि च।  
अभिगच्छन् क्रमेण स्म कंचिन्मुनिमुपस्थितः ॥ १ ॥

तं स तेन यथोद्दिष्टं नागं विप्रेण ब्राह्मणः।  
पर्यपृच्छद् यथान्यायं श्रुत्वैव च जगाम सः ॥ २ ॥

सोऽभिगम्य यथान्यायं नागायतनमर्थवित् ।  
प्रोक्तवानहमस्मीति भोःशब्दालंकृतं वचः ॥ ३ ॥

तत् तस्य वचनं श्रुत्वा रूपिणी धर्मवत्सला।  
दर्शयामास तं विप्रं नागपत्नी पतिव्रता ॥ ४ ॥

सा तस्मै विधिवत् पूजां चक्रे धर्मपरायणा।  
स्वागतेनागतं कृत्वा किं करोमीति चाब्रवीत् ॥ ५ ॥

विश्रान्तोऽभ्यर्चितश्चास्मि भवत्या श्लक्ष्णया गिरा।  
द्रष्टुमिच्छामि भवति देवं नागमनुत्तमम् ॥ ६ ॥

एतद्धि परमं कार्यमेतन्मे परमेप्सितम्।  
अनेन चार्थेनास्म्यद्य सम्प्राप्तः पन्नगाश्रमम् ॥ ७ ॥

आर्यः सूर्यरथं वोढुं गतोऽसौ मासचारिकः।  
सप्ताष्टभिर्दिनैर्विप्र दर्शयिष्यत्यसंशयम् ॥ ८ ॥

एतद्विदितमार्यस्य विवासकरणं तव ।  
भर्तुर्भवतु किं चान्यत् क्रियतां तद् वदस्व मे ॥ ९ ॥

अनेन निश्चयेनाहं साध्वि सम्प्राप्तवानिह।  
प्रतीक्षन्नागमं देवि वत्स्याम्यस्मिन् महावने ॥ १० ॥

सम्प्राप्तस्यैव चाव्यग्रमावेद्योऽहमिहागतः ।  
ममाभिगमनं प्राप्तो वाच्यश्च वचनं त्वया ॥ ११ ॥

अहमप्यत्र वत्स्यामि गोमत्याः पुलिने शुभे।  
कालं परिमिताहारो यथोक्तं परिपालयन् ॥ १२ ॥

ततः स विप्रस्तां नागीं समाधाय पुनः पुनः।  
तदेव पुलिनं नद्याः प्रययौ ब्राह्मणर्षभः ॥ १३ ॥