+++
title_full = "310 याज्ञवल्क्यका राजा जनकको उपदेश—सांख्यमतके अनुसार चौबीस तत्त्वों और नौ प्रकारके सर्गोंका निरूपण"
title = "३१० याज्ञवल्क्यजनकसंवादे"

+++


धर्माधर्मविमुक्तं यद् विमुक्तं सर्वसंशयात्।  
जन्ममृत्युविमुक्तं च विमुक्तं पुण्यपापयोः ॥ १ ॥  
यच्छिवं नित्यमभयं नित्यमक्षरमव्ययम् ।  
शुचि नित्यमनायासं तद् भवान् वक्तुमर्हति ॥ २ ॥

अत्र ते वर्तयिष्यामि इतिहासं पुरातनम्।  
याज्ञवल्क्यस्य संवादं जनकस्य च भारत ॥ ३ ॥

याज्ञवल्क्यमृषिश्रेष्ठं दैवरातिर्महायशाः ।  
पप्रच्छ जनको राजा प्रश्नं प्रश्नविदां वरम् ॥ ४ ॥

कतीन्द्रियाणि विप्रर्षे कति प्रकृतयः स्मृताः।  
किमव्यक्तं परं ब्रह्म तस्माच्च परतस्तु किम् ॥ ५ ॥  
प्रभवं चाप्ययं चैव कालसंख्यां तथैव च।  
वक्तुमर्हसि विप्रेन्द्र त्वदनुग्रहकाङ्‌क्षिणः ॥ ६ ॥

अज्ञानात् परिपृच्छामि त्वं हि ज्ञानमयो निधिः।  
तदहं श्रोतुमिच्छामि सर्वमेतदसंशयम् ॥ ७ ॥

श्रूयतामवनीपाल यदेतदनुपृच्छसि ।  
योगानां परमं ज्ञानं सांख्यानां च विशेषतः ॥ ८ ॥

न तवाविदितं किंचिन्मां तु जिज्ञासते भवान्।  
पृष्टेन चापि वक्तव्यमेष धर्मः सनातनः ॥ ९ ॥

अष्टौ प्रकृतयः प्रोक्ता विकाराश्चापि षोडश।  
तत्र तु प्रकृतीरष्टौ प्राहुरध्यात्मचिन्तकाः ॥ १० ॥  
अव्यक्तं च महान्तं च तथाहङ्कार एव च।  
पृथिवी वायुराकाशमापो ज्योतिश्च पञ्चमम् ॥ ११ ॥

एताः प्रकृतयस्त्वष्टौ विकारानपि मे शृणु।  
श्रोत्रं त्वक्चैव चक्षुश्च जिह्वा घ्राणं च पञ्चमम् ॥ १२ ॥  
शब्दः स्पर्शश्च रूपं च रसो गन्धस्तथैव च।  
वाक् च हस्तौ च पादौ च पायुर्मेढ्रं तथैव च॥१३॥

एते विशेषा राजेन्द्र महाभूतेषु पञ्चसु।  
बुद्धीन्द्रियाण्यथैतानि सविशेषाणि मैथिल ॥ १४ ॥

मनः षोडशकं प्राहुरध्यात्मगतिचिन्तकाः ।  
त्वं चैवान्ये च विद्वांसस्तत्त्वबुद्धिविशारदाः ॥ १५ ॥

अव्यक्ताच्च महानात्मा समुत्पद्यति पार्थिव।  
प्रथमं सर्गमित्येतदाहुः प्राधानिकं बुधाः ॥ १६ ॥

महतश्चाप्यहङ्कार उत्पन्नो हि नराधिप।  
द्वितीयं सर्गमित्याहुरेतद् बुद्ध्यात्मकं स्मृतम् ॥ १७ ॥

अहङ्काराच्च सम्भूतं मनो भूतगुणात्मकम्।  
तृतीयः सर्ग इत्येष आहङ्कारिक उच्यते ॥ १८ ॥

मनसस्तु समुद्भूता महाभूता नराधिप।  
चतुर्थं सर्गमित्येतन्मानसं विद्धि मे मतम् ॥ १९ ॥

शब्दः स्पर्शश्च रूपं च रसो गन्धस्तथैव च।  
पञ्चमं सर्गमित्याहुर्भौतिकं भूतचिन्तकाः ॥ २० ॥

श्रोत्रं त्वक् चैव चक्षुश्च जिह्वा घ्राणं च पञ्चमम्।  
सर्गं तु षष्ठमित्याहुर्बहुचिन्तात्मकं स्मृतम् ॥ २१ ॥

अधः श्रोत्रेन्द्रियग्राम उत्पद्यति नराधिप।  
सप्तमं सर्गमित्याहुरेतदैन्द्रियकं स्मृतम् ॥ २२ ॥

ऊर्ध्वं स्रोतस्तथा तिर्यगुत्पद्यपि नराधिप।  
अष्टमं सर्गमित्याहुरेतदार्जवकं स्मृतम् ॥ २३ ॥

तिर्यक्‌स्रोतस्त्वधःस्रोत उत्पद्यति नराधिप ।  
नवमं सर्गमित्याहुरेतदार्जवकं बुधाः ॥ २४ ॥

एतानि नव सर्गाणि तत्त्वानि च नराधिप।  
चतुर्विंशतिरुक्तानि यथाश्रुतिनिदर्शनात् ॥ २५ ॥

अत ऊर्ध्वं महाराज गुणस्यैतस्य तत्त्वतः।  
महात्मभिरनुप्रोक्तां कालसंख्यां निबोध मे ॥ २६ ॥