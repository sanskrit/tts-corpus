+++
title_full = "281 इन्द्र और वृत्रासुरके युद्धका वर्णन"
title = "२८१ वृत्रवधे"

+++


अहो धर्मिष्ठता तात वृत्रस्यामिततेजसः।  
यस्य विज्ञानमतुलं विष्णोर्भक्तिश्च तादृशी ॥ १ ॥

दुर्विज्ञेयं पदं तात विष्णोरमिततेजसः।  
कथं वा राजशार्दूल पदं तु ज्ञातवानसौ ॥ २ ॥

भवता कथितं ह्येतच्छ्रद्दधे चाहमच्युत।  
भूयस्तु मे समुत्पन्ना बुद्धिरव्यक्तदर्शनात् ॥ ३ ॥

कथं विनिहतो वृत्रः शक्रेण पुरुषर्षभ।  
धार्मिको विष्णुभक्तश्च तत्त्वज्ञश्च पदान्वये ॥ ४ ॥

एतन्मे संशयं ब्रूहि पृच्छते भरतर्षभ।  
वृत्रस्तु राजशार्दूल यथा शक्रेण निर्जितः ॥ ५ ॥

यथा चैवाभवद् युद्धं तच्चाचक्ष्व पितामह।  
विस्तरेण महाबाहो परं कौतूहलं हि मे ॥ ६ ॥

रथेनेन्द्रः प्रयातो वै सार्धं देवगणैः पुरा।  
ददर्शाथाग्रतो वृत्रं धिष्ठितं पर्वतोपमम् ॥ ७ ॥

योजनानां शतान्यूर्ध्वं पञ्चोच्छ्रितमरिंदम ।  
शतानि विस्तरेणाथ त्रीण्येवाभ्यधिकानि वै ॥ ८ ॥

तत् प्रेक्ष्य तादृशं रूपं त्रैलोक्येनापि दुर्जयम्।  
वृत्रस्य देवाः संत्रस्ता न शान्तिमुपलेभिरे ॥ ९ ॥

शक्रस्य तु तदा राजन्नूरुस्तम्भो व्यजायत।  
भयाद् वृत्रस्य सहसा दृष्ट्‌वा तद्रूपमुत्तमम् ॥ १० ॥

ततो नादः समभवद् वादित्राणां च निःस्वनः।  
देवासुराणां सर्वेषां तस्मिन् युद्धे ह्युपस्थिते ॥ ११ ॥

अथ वृत्रस्य कौरव्य दूष्ट्‌वा शक्रमवस्थितम्।  
न सम्भ्रमो न भीः काचिदास्था वा समजायत ॥ १२ ॥

ततः समभवद् युद्धं त्रैलोक्यस्य भयंकरम्।  
शक्रस्य च सुरेन्द्रस्य वृत्रस्य च महात्मनः ॥ १३ ॥

असिभिः पट्टिशैः शूलैः शक्तितोमुद्गरैः।  
शिलाभिर्विविधाभिश्च कार्मुकैश्च महास्वनैः ॥ १४ ॥  
शस्त्रैश्च विविधैर्दिव्यैः पावकोल्काभिरेव च।  
देवासुरैस्ततः सैन्यैः सर्वमासीत् समाकुलम् ॥ १५ ॥

पितामहपुरोगाश्च सर्वे देवगणास्तथा ।  
ऋषयश्च महाभागास्तद् युद्धं द्रष्टुमागमन् ॥ १६ ॥  
विमानाग्र्यैर्महाराज सिद्धाश्च भरतर्षभ ।  
गन्धर्वाश्च विमानाग्र्यैरप्सरोभिः समागमन् ॥ १७ ॥

ततोऽन्तरिक्षमावृत्य वृत्रो धर्मभृतां वरः।  
अश्मवर्षेण देवेन्द्रं समाकिरदतिद्रुतम् ॥ १८ ॥

ततो देवगणाः क्रुद्धाः सर्वतः शरवृष्टिभिः।  
अश्मवर्षमपोहन्त वृत्रप्रेरितमाहवे ॥ १९ ॥

वृत्रस्तु कुरुशार्दूल महामायो महाबलः।  
मोहयामास देवेन्द्रं मायायुद्धेन सर्वशः ॥ २० ॥  
तस्य वृत्रार्दितस्याथ मोह आसीच्छतक्रतोः।  
रथन्तरेण तं तत्र वसिष्ठः समबोधयत् ॥ २१ ॥

देवश्रेष्ठोऽसि देवेन्द्र दैत्यासुरनिबर्हण ।  
त्रैलोक्यबलसंयुक्तः कस्माच्छक्र विषीदसि ॥ २२ ॥

एष ब्रह्मा च विष्णुश्च शिवश्चैव जगत्पतिः।  
सोमश्च भगवान् देवः सर्वे च परमर्षयः ॥ २३ ॥  
(समुद्विग्नं समीक्ष्य त्वां स्वस्तीत्यूचुर्जयाय ते।)

मा कार्षीः कश्मलं शक्र कश्चिदेवेतरो यथा।  
आर्यां युद्धे मतिं कृत्वा जहि शत्रून् सुराधिप ॥ २४ ॥

एष लोकगुरुस्त्र्यक्षः सर्वलोकनमस्कृतः ।  
निरीक्षते त्वां भगवांस्त्यज मोहं सुराधिप ॥ २५ ॥

एते ब्रह्मर्षयश्चैव बृहस्पतिपुरोगमाः ।  
स्तवेन शक्र दिव्येन स्तुवन्ति त्वां जयाय वै ॥ २६ ॥

एवं सम्बोध्यमानस्य वसिष्ठेन महात्मना।  
अतीव वासवस्यासीद् बलमुत्तमतेजसः ॥ २७ ॥

ततो बुद्धिमुपागम्य भगवान् पाकशासनः।  
योगेन महता युक्तस्तां मायां व्यपकर्षत ॥ २८ ॥

ततोऽङ्गिरःसुतः श्रीमांस्ते चैव सुमहर्षयः।  
दृष्ट्‌वा वृत्रस्य विक्रान्तमुपागम्य महेश्वरम् ॥ २९ ॥  
ऊचुर्वृत्रविनाशार्थं लोकानां हितकाम्यया ।

ततो भगवतस्तेजो ज्वरो भूत्वा जगत्पतेः ॥ ३० ॥  
समाविशत् तदा रौद्रो वृत्रं लोकपतिं तदा।

विष्णुश्च भगवान् देवः सर्वलोकाभिपूजितः ॥ ३१ ॥  
ऐन्द्रं समाविशद् वज्रं लोकसंरक्षणे रतः।

ततो बृहस्पतिर्धीमानुपागम्य शतक्रतुम् ।  
वसिष्ठश्च महातेजाः सर्वे च परमर्षयः ॥ ३२ ॥  
ते समासाद्य वरदं वासवं लोकपूजितम्।  
ऊचुरेकाग्रमनसो जहि वृत्रमिति प्रभो ॥ ३३ ॥

एष वृत्रो महान् शक्र बलेन महता वृतः।  
विश्वात्मा सर्वगश्चैव बहुमायश्च विश्रुतः ॥ ३४ ॥

तदेनमसुरश्रेष्ठं त्रैलोक्येनापि दुर्जयम् ।  
जहि त्वं योगमास्थाय मावमंस्थाः सुरेश्वर ॥ ३५ ॥

अनेन हि तपस्तप्तं बलार्थममराधिप।  
षष्टिं वर्षसहस्राणि ब्रह्मा चास्मै वरं ददौ ॥ ३६ ॥

महत्त्वं योगिनां चैव महामायत्वमेव च।  
महाबलत्वं च तथा तेजश्चाग्र्यं सुरेश्वर ॥ ३७ ॥

एतत् त्वां मामकं तेजः समाविशति वासव।  
व्यग्रमेनं त्वमप्येनं वज्रेण जहि दानवम् ॥ ३८ ॥

भगवंस्त्वत्प्रसादेन दितिजं सुदुरासदम् ।  
वज्रेण निहनिष्यामि पश्यतस्ते सुरर्षभ ॥ ३९ ॥

आविश्यमाने दैत्ये तु ज्वरेणाथ महासुरे।  
देवतानामृषीणां च हर्षान्नादो महानभूत् ॥ ४० ॥

ततो दुन्दुभयश्चैव शङ्खाश्च सुमहास्वनाः।  
मुरजा डिण्डिमाश्चैव प्रावाद्यन्त सहस्रशः ॥ ४१ ॥

असुराणां तु सर्वेषां स्मृतिलोपो महानभूत्।  
मायानाशश्च बलवान् क्षणेन समपद्यत ॥ ४२ ॥

तथाविष्टमथो ज्ञात्वा ऋषयो देवतास्तथा।  
स्तुवन्तः शक्रमीशानं तथा प्राचोदयन्नपि ॥ ४३ ॥

रथस्थस्य हि शक्रस्य युद्धकाले महात्मनः।  
ऋषिभः स्तूयमानस्य रूपमासीत् सुदुर्दृशम् ॥ ४४ ॥