+++
title_full = "249 ज्ञानके साधन तथा ज्ञानीके लक्षण और महिमा"
title = "२४९ शुकानुप्रश्ने"

+++


सृजते तु गुणान् सत्त्वं क्षेत्रज्ञस्त्वधितिष्ठति।  
गुणान् विक्रियतः सर्वानुदासीनवदीश्वरः ॥ १ ॥

स्वभावयुक्तं तत् सर्वं यदिमान् सृजते गुणान्।  
ऊर्णनाभिर्यथा सूत्रं सृजते तद्‌गुणांस्तथा ॥ २ ॥

प्रध्वस्ता न निवर्तन्ते प्रवृत्तिर्नोपलभ्यते।  
एवमेके व्यवस्यन्ति निवृत्तिरिति चापरे ॥ ३ ॥

उभयं सम्प्रधार्यैतदध्यवस्येद् यथामति ।  
अनेनैव विधानेन भवेद् गर्भशयो महान् ॥ ४ ॥

अनादिनिधनो ह्यात्मा तं बुद्‌ध्वा विचरेन्नरः।  
अक्रुध्यन्नप्रहृष्यंश्च नित्यं विगतमत्सरः ॥ ५ ॥

इत्येवं हृदयग्रन्थिं बुद्धिचिन्तामयं दृढम्।  
अनित्यं सुखमासीत अशोचंश्छिन्नसंशयः ॥ ६ ॥

ताम्येयुः प्रच्युताः पृथ्व्या यथा पूर्णां नदीं नराः।  
अवगाढा ह्यविद्वांसो विद्धि लोकमिमं तथा ॥ ७ ॥

न तु ताम्यति वै विद्वान् स्थले चरति तत्त्ववित्।  
एवं यो विन्दतेऽऽत्मानं केवलं ज्ञानमात्मनः ॥ ८ ॥

एवं बुद्‌ध्वा नरः सर्वं भूतानामागतिं गतिम्।  
समवेक्ष्य च वैषम्यं लभते शममुत्तमम् ॥ ९ ॥

एतद् वै जन्मसामर्थ्यं ब्राह्मणस्य विशेषतः।  
आत्मज्ञानं शमश्चैव पर्याप्तं तत्परायणम् ॥ १० ॥

एतद् बुद्‌ध्वा भवेत् शुद्धः किमन्यद्‌ बुद्धलक्षणम्।  
विज्ञायैतद् विमुच्यन्ते कृतकृत्या मनीषिणः ॥ ११ ॥

न भवति विदुषां महद्भयं  
यदविदुषां सुमहद्भयं परत्र ।  
न हि गतिरधिकास्ति कस्यचिद्  
भवति हि या विदुषः सनातनी ॥ १२ ॥

लोकमातुरमसूयते जन-  
स्तत् तदेव च निरीक्ष्य शोचते।  
तत्र पश्य कुशलानशोचतो  
ये विदुस्तदुभयं कृताकृतम् ॥ १३ ॥

यत् करोत्यनभिसंधिपूर्वकं  
तच्च निर्णुदति तत् पुराकृतम्।  
न प्रियं तदुभयं न चाप्रियं  
तस्य तज्जनयतीह कुर्वतः ॥ १४ ॥