+++
title_full = "355 अतिथिद्वारा नागराज पद्मनाभके सदाचार और सद्\u200cगुणोंका वर्णन तथा ब्राह्मणको उसके पास जानेके लिये प्रेरणा"
title = "३५५ उञ्छवृत्त्युपाख्याने"

+++


उपदेशं तु ते विप्र करिष्येऽहं यथाक्रमम्।  
गुरुणा मे यथाख्यातमर्थतत्त्वं तु मे शृणु ॥ १ ॥

यत्र पूर्वाभिसर्गे वै धर्मचक्रं प्रवर्तितम्।  
नैमिषे गोमतीतीरे तत्र नागाह्वयं पुरम् ॥ २ ॥  
समग्रैस्त्रिदशैस्तत्र इष्टमासीद् द्विजर्षभ ।  
यत्रेन्द्रातिक्रमं चक्रे मान्धाता राजसत्तमः ॥ ३ ॥

कृताधिवासो धर्मात्मा तत्र चक्षुःश्रवा महान्।  
पद्मनाभो महानागः पद्म इत्येव विश्रुतः ॥ ४ ॥

स वाचा कर्मणा चैव मनसा च द्विजर्षभ।  
प्रसादयति भूतानि त्रिविधे वर्त्मनि स्थितः ॥ ५ ॥

साम्ना भेदेन दानेन दण्डेनेति चतुर्विधम्।  
विषमस्थं समस्थं च चक्षुर्ध्यानेन रक्षति ॥ ६ ॥

तमतिक्रम्य विधिना प्रष्टुमर्हसि काङ्क्षितम्।  
स ते परमकं धर्मं न मिथ्या दर्शयिष्यति ॥ ७ ॥

स हि सर्वातिथिर्नागो बुद्धिशास्त्रविशारदः।  
गुणैरनुपमैर्युक्तः समस्तैराभिकामिकैः ॥ ८ ॥

प्रकृत्या नित्यसलिलो नित्यमध्ययने रतः।  
तपोदमाभ्यां संयुक्तो वृत्तेनानवरेण च ॥ ९ ॥

यज्वा दानपतिः क्षान्तो वृत्ते च परमे स्थितः।  
सत्यवागनसूयुश्च शीलवान्नियतेन्द्रियः ॥ १० ॥

शेषान्नभोक्ता वचनानुकूलो  
हितार्जवोत्कृष्टकृताकृतज्ञः ।  
अवैरकृद् भूतहिते नियुक्तो  
गङ्गाह्रदाम्भोऽभिजनोपपन्नः ॥ ११ ॥