+++
title_full = "270 स्यूमरश्मि-कपिल-संवाद—चारों आश्रमोंमें उत्तम साधनोंके द्वारा ब्रह्मकी प्राप्तिका कथन"
title = "२७० गोकपिलीये"

+++


वेदाः प्रमाणं लोकानां न वेदाः पृष्ठतः कृताः।  
द्वे ब्रह्मणी वेदितव्ये शब्दब्रह्म परं च यत् ॥ १ ॥

शब्दब्रह्मणि निष्णातः परं ब्रह्माधिगच्छति।  
शरीरमेतत् कुरुते यद् वेदे कुरुते तनुम् ॥ २ ॥  
कृतशुद्धशरीरो हि पात्रं भवति ब्राह्मणः।  
आनन्त्यमत्र बुद्ध्येदं कर्मणां तद् ब्रवीमि ते ॥ ३ ॥

अनागममनैतिह्यं प्रत्यक्षं लोकसाक्षिकम् ।  
धर्म इत्येव ये यज्ञान् वितन्वन्ति निराशिषः ॥ ४ ॥

उत्पन्नत्यागिनोऽलुब्धाः कृपासूयाविवर्जिताः ।  
धनानामेष वै पन्थास्तीर्थेषु प्रतिपादनम् ॥ ५ ॥  
अनाश्रिताः पापकर्म कदाचित् कर्मयोगिनः।  
मनः संकल्पसंसिद्धा विशुद्धज्ञाननिश्चयाः ॥ ६ ॥

अक्रुध्यन्तोऽनसूयन्तो निरहङ्कारमत्सराः ।  
ज्ञाननिष्ठास्त्रिशुक्लाश्च सर्वभूतहिते रताः ॥ ७ ॥

आसन् गृहस्था भूयिष्ठा अव्युत्क्रान्ताः स्वकर्मसु।  
राजानश्च तथा युक्ता ब्राह्मणाश्च यथाविधि ॥ ८ ॥

समा ह्यार्जवसम्पन्नाः संतुष्टा ज्ञाननिश्चयाः।  
प्रत्यक्षधर्माः शुचयः श्रद्दधानाः परावरे ॥ ९ ॥

पुरस्ताद् भावितात्मानो यथावच्चरितव्रताः ।  
चरन्ति धर्मं कृच्छ्रेऽपि दुर्गे चैवापि संहताः ॥ १० ॥  
संहत्य धर्मं चरतां पुराऽऽसीत् सुखमेव तत्।  
तेषां नासीद् विधातव्यं प्रायश्चित्तं कथंचन ॥ ११ ॥

सत्यं हि धर्ममास्थाय दुराधर्षतमा मताः।  
न मात्रामनुरुध्यन्ते न धर्मच्छलमन्ततः ॥ १२ ॥

य एव प्रथमः कल्पस्तमेवाभ्याचरन् सह।  
तेषां नासीद् विधातव्यं प्रायश्चित्तं कदाचन ॥ १३ ॥

तस्मिन् विधौ स्थितानां हि प्रायश्चित्तं न विद्यते।  
दुर्बलात्मन उत्पन्नं प्रायश्चित्तमिति श्रुतिः ॥ १४ ॥

एवं बहुविधा विप्राः पुराणा यज्ञवाहनाः।  
त्रैविद्यवृद्धाः शुचयो वृत्तवन्तो यशस्विनः ॥ १५ ॥

यजन्तोऽहरहर्यज्ञैर्निराशीर्बन्धना बुधाः ।  
तेषां यज्ञाश्च वेदाश्च कर्माणि च यथागमम् ॥ १६ ॥

आगमाश्च यथाकाले संकल्पाश्च यथाक्रमम्।  
अपेतकामक्रोधानां दुश्चराचारकर्मणाम् ॥ १७ ॥

स्वकर्मभिः शंसितानां प्रकृत्या शंसितात्मनाम्।  
ऋजूनां शमनित्यानां स्वेषु कर्मसु वर्तताम् ॥ १८ ॥

सर्वमानन्त्यमेवासीदिति नः शाश्वती श्रुतिः।  
तेषामदीनसत्त्वानां दुश्चराचारकर्मणाम् ॥ १९ ॥

स्वकर्मभिः सम्भृतानां तपो घोरत्वमागतम्।  
तं सदाचारमाश्चर्यं पुराणं शाश्वतं ध्रुवम् ॥ २० ॥

अशक्नुवद्भिश्चरितुं किंचिद् धर्मेषु सूक्ष्मताम्।  
निरापद्धर्म आचारो ह्यप्रमादोऽपराभवः ॥ २१ ॥

सर्ववर्णेषु जातेषु नासीत् कश्चिद् व्यतिक्रमः।  
व्यस्तमेकं चतुर्धा हि ब्राह्मणा आश्रमं विदुः ॥ २२ ॥

तं सन्तो विधिवत् प्राप्य गच्छन्ति परमां गतिम्।  
गृहेभ्य एव निष्क्रम्य वनमन्ये समाश्रिताः ॥ २३ ॥  
गृहमेवाभिसंश्रित्य ततोऽन्ये ब्रह्मचारिणः ।  
त एते दिवि दृश्यन्ते ज्योतिर्भूता द्विजातयः ॥ २४ ॥  
नक्षत्राणीव धिष्ण्येषु बहवस्तारकागणाः ।  
आनन्त्यमुपसम्प्राप्ताः संतोषादिति वैदिकम् ॥ २५ ॥

यद्यागच्छन्ति संसारं पुनर्योनिषु तादृशाः।  
न लिप्यन्ते पापकृत्यैः कदाचित् कर्मयोनितः ॥ २६ ॥

एवमेव ब्रह्मचारी शुश्रूषुर्घोरनिश्चयः ।  
एवं युक्तो ब्राह्मणः स्यादन्यो ब्राह्मणको भवेत् ॥ २७ ॥

कर्मैवं पुरुषस्याह शुभं वा यदि वाशुभम्।  
एवं पक्वकषायाणामानन्त्येन श्रुतेन च ॥ २८ ॥  
सर्वमानन्त्यमासीद् वै एवं नः शाश्वती श्रुतिः।  
तेषामपेततृष्णानां निर्णिक्तानां शुभात्मनाम् ॥ २९ ॥

चतुर्थोपनिषद् धर्मः साधारण इति स्मृतिः।  
संसिद्धैः साध्यते नित्यं ब्राह्मणैर्नियतात्मभिः ॥ ३० ॥

संतोषमूलस्त्यागात्मा ज्ञानाधिष्ठानमुच्यते ।  
अपवर्गमतिर्नित्यो यतिधर्मः सनातनः ॥ ३१ ॥

साधारणः केवलो वा यथाबलमुपासते।  
गच्छतां गच्छतां क्षेमं दुर्बलोऽत्रावसीदति।  
ब्रह्मणः पदमन्विच्छन् संसारान्मुच्यते शुचिः ॥ ३२ ॥

ये भुञ्जते ये ददते यजन्तेऽधीयते च ये।  
मात्राभिरुपलब्धाभिर्ये वा त्यागं समाश्रिताः ॥ ३३ ॥  
एतेषां प्रेत्यभावे तु कतमः स्वर्गजित्तमः।  
एतदाचक्ष्व मे ब्रह्मन् यथातत्त्वेन पृच्छतः ॥ ३४ ॥

परिग्रहाः शुभाः सर्वे गुणतोऽभ्युदयाश्च ये।  
न तु त्यागसुखं प्राप्ता एतत् त्वमपि पश्यसि ॥ ३५ ॥

भवन्तो ज्ञाननिष्ठा वै गृहस्थाः कर्मनिश्चयाः।  
आश्रमाणां च सर्वेषां निष्ठायामैक्यमुच्यते ॥ ३६ ॥  
एकत्वेन पृथक्त्वेन विशेषो नात्र दृश्यते।  
तद् यथावद् यथान्यायं भगवान् प्रब्रवीतु मे ॥ ३७ ॥

शरीरपक्तिः कर्माणि ज्ञानं तु परमा गतिः।  
कषाये कर्मभिः पक्वे रसज्ञाने च तिष्ठति ॥ ३८ ॥

आनृशंस्यं क्षमा शान्तिरहिंसा सत्यमार्जवम्।  
अद्रोहोऽनभिमानश्च ह्रीस्तितिक्षा शमस्तथा ॥ ३९ ॥  
पन्थानो ब्रह्मणस्त्वेते एतैः प्राप्नोति यत्परम्।  
तद् विद्वाननुबुद्ध्येत मनसा कर्मनिश्चयम् ॥ ४० ॥

यां विप्राः सर्वतः शान्ता विशुद्धा ज्ञाननिश्चयाः।  
गतिं गच्छन्ति संतुष्टास्तामाहुः परमां गतिम् ॥ ४१ ॥

वेदांश्च वेदितव्यं च विदित्वा च यथास्थितिम्।  
एवं वेदविदित्याहुरतोऽन्यो वातरेचकः ॥ ४२ ॥

सर्वं विदुर्वेदविदो वेदे सर्वं प्रतिष्ठितम्।  
वेदे हि निष्ठा सर्वस्य यद् यदस्ति च नास्ति च॥४३॥

एषैव निष्ठा सर्वत्र यत् तदस्ति च नास्ति च।  
एतदन्त च मध्यं च सच्चासच्च विजानतः ॥ ४४ ॥

समाप्तं त्याग इत्येव सर्ववेदेषु निष्ठितम्।  
संतोष इत्यनुगतमपवर्गे प्रतिष्ठितम् ॥ ४५ ॥

ऋतं सत्यं विदितं वेदितव्यं  
सर्वस्यात्मा स्थावरं जङ्गमं च।  
सर्वं सुखं यच्छिवमुत्तरं च  
ब्रह्माव्यक्तं प्रभवश्चाव्ययं च ॥ ४६ ॥

तेजः क्षमा शान्तिरनामयं शुभं  
तथाविधं व्योम सनातनं ध्रुवम्।  
एतैः सर्वैर्गम्यते बुद्धिनेत्रै-  
स्तस्मै नमो ब्रह्मणे ब्राह्मणाय ॥ ४७ ॥