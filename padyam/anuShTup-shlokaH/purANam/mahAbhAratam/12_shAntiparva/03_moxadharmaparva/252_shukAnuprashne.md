+++
title_full = "252 शरीरमें पंचभूतोंके कार्य और गुणोंकी पहचान"
title = "२५२ शुकानुप्रश्ने"

+++


द्वन्द्वानि मोक्षजिज्ञासुरर्थधर्मावनुष्ठितः ।  
वक्त्रा गुणवता शिष्यः श्राव्यः पूर्वमिदं महत् ॥ १ ॥

आकाशं मारुतो ज्योतिरापः पृथ्वी च पञ्चमी।  
भावाभावौ च कालश्च सर्वभूतेषु पञ्चसु ॥ २ ॥

अन्तरात्मकमाकाशं तन्मयं श्रोत्रमिन्द्रियम् ।  
तस्य शब्दं गुणं विद्यान्मूर्तिशास्त्रविधानवित् ॥ ३ ॥

चरणं मारुतात्मेति प्राणापानौ च तन्मयौ।  
स्पर्शनं चेन्द्रियं विद्यात् तथा स्पर्शं च तन्मयम् ॥ ४ ॥

तापः पाकः प्रकाशश्च ज्योतिश्चक्षुश्च पञ्चमम्।  
तस्य रूपं गुणं विद्यात् ताम्रगौरासितात्मकम् ॥ ५ ॥

प्रक्लेदः क्षुद्रता स्नेह इत्यपामुपदिश्यते।  
असृङ्‌मज्जा च यच्चान्यत् स्निग्धं विद्यात् तदात्मकम् ॥ ६ ॥

रसनं चेन्द्रियं जिह्वा रसश्चापां गुणो मतः।  
संघातः पार्थिवो धातुरस्थिदन्तनखानि च ॥ ७ ॥

श्मश्रु रोम च केशाश्च शिरा स्नायु च चर्म च।  
इन्द्रियं घ्राणसंज्ञातं नासिकेत्यभिसंज्ञिता ॥ ८ ॥  
गन्धश्चेवेन्द्रियार्थोऽयं विज्ञेयः पृथिवीमयः ।

उत्तरेषु गुणाः सन्ति सर्वसत्त्वेषु चोत्तराः ॥ ९ ॥

पञ्चानां भूतसंघानां संततिं मुनयो विदुः।  
मनो नवममेषां तु बुद्धिस्तु दशमी स्मृता ॥ १० ॥

एकादशस्त्वनन्तात्मा स सर्वः पर उच्यते।  
व्यवसायात्मिका बुद्धिर्मनो व्याकरणात्मकम् ।  
कर्मानुमानाद् विज्ञेयः स जीवः क्षेत्रसंज्ञकः ॥ ११ ॥

एभिः कालात्मकैर्भावैर्यः सर्वैः सर्वमन्वितम्।  
पश्यत्यकलुषं कर्म स मोहं नानुवर्तते ॥ १२ ॥