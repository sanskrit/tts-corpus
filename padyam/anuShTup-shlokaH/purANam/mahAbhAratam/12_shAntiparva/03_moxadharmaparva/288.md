+++
title_full = "288 अरिष्टनेमिका राजा सगरको वैराग्योत्पादक मोक्षविषयक उपदेश"
title = "२८८"

+++


कथं नु युक्तः पृथिवीं चरेदस्मद्विधो नृपः।  
नित्यं कैश्च गुणैर्युक्तः संगपाशाद् विमुच्यते ॥ १ ॥

अत्र ते वर्तयिष्येऽहमितिहासं पुरातनम्।  
अरिष्टनेमिना प्रोक्तं सगरायानुपृच्छते ॥ २ ॥

किं श्रेयः परमं ब्रह्मन् कृत्वेह सुखमश्नुते।  
कथं न शोचेन्न क्षुभ्येदेतदिच्छामि वेदितुम् ॥ ३ ॥

एवमुक्तस्तदा तार्क्ष्यः सर्वशास्त्रविदां वरः।  
विबुध्य सम्पदं चाग्र्यां सद्वाक्यमिदमब्रवीत् ॥ ४ ॥

सुखं मोक्षसुखं लोके न च मूढोऽवगच्छति।  
प्रसक्तः पुत्रपशुषु धनधान्यसमाकुलः ॥ ५ ॥

सक्तबुद्धिरशान्तात्मा न शक्यं तच्चिकित्सितुम्।  
स्नेहपाशसितो मूढो न स मोक्षाय कल्पते ॥ ६ ॥

स्नेहजानिह ते पाशान् वक्ष्यामि शृणु तान् मम।  
सकर्णकेन शिरसा शक्याः श्रोतुं विजानता ॥ ७ ॥

सम्भाव्य पुत्रान् कालेन यौवनस्थान् निवेश्य च।  
समर्थान् जीवने ज्ञात्वा मुक्तश्चर यथासुखम् ॥ ८ ॥

भार्यां पुत्रवतीं वृद्धां लालितां पुत्रवत्सलाम्।  
ज्ञात्वा प्रजहि कालेन परार्थमनुदृश्य च ॥ ९ ॥

सापत्यो निरपत्यो वा मुक्तश्चर यथासुखम्।  
इन्द्रियैरिन्द्रियार्थांस्त्वमनुभूय यथाविधि ॥ १० ॥  
कृतकौतूहलस्तेषु मुक्तश्चर यथासुखम् ।

उपपत्त्योपलब्धेषु लोकेषु च समो भव ॥ ११ ॥

एष तावत् समासेन तव संकीर्तितो मया।  
मोक्षार्थो विस्तरेणाथ भूयो वक्ष्यामि तच्छृणु ॥ १२ ॥

मुक्ता वीतभया लोके चरन्ति सुखिनो नराः।  
सक्तभावा विनश्यन्ति नरास्तत्र न संशयः ॥ १३ ॥  
आहारसंचयाश्चैव तथा कीटपिपीलिकाः ।  
असक्ताः सुखिनो लोके सक्ताश्चैव विनाशिनः ॥ १४ ॥

स्वजने न च ते चिन्ता कर्तव्या मोक्षबुद्धिना।  
इमे मया विनाभूता भविष्यन्ति कथं त्विति ॥ १५ ॥

स्वयमुत्पद्यते जन्तुः स्वयमेव विवर्धते।  
सुखदुःखे तथा मृत्युं स्वयमेवाधिगच्छति ॥ १६ ॥

भोजनाच्छादने चैव मात्रा पित्रा च संग्रहम्।  
स्वकृतेनाधिगच्छन्ति लोके नास्त्यकृतं पुरा ॥ १७ ॥

धात्रा विहितभक्ष्याणि सर्वभूतानि मेदिनीम्।  
लोके विपरिधावन्ति रक्षितानि स्वकर्मभिः ॥ १८ ॥

स्वयं मृत्पिण्डभूतस्य परतन्त्रस्य सर्वदा।  
को हेतुः स्वजनं पोष्टुं रक्षितुं वादृढात्मनः ॥ १९ ॥

स्वजनं हि यदा मृत्युर्हन्त्येव तव पश्यतः।  
कृतेऽपि यत्ने महति तत्र बोद्धव्यमात्मना ॥ २० ॥

जीवन्तमपि चैवैनं भरणे रक्षणे तथा।  
असमाप्ते परित्यज्य पश्चादपि मरिष्यसि ॥ २१ ॥

यदा मृतं च स्वजनं न ज्ञास्यसि कदाचन।  
सुखितं दुःखितं वापि ननु बोद्धव्यमात्मना ॥ २२ ॥

मृते वा त्वयि जीवे वा यदा भोक्ष्यति वै जनः।  
स्वकृतं ननु बुद्‌ध्वैवं कर्तव्यं हितमात्मनः ॥ २३ ॥

एवं विजान् लोकेऽस्मिन् कः कस्येत्यभिनिश्चितः।  
मोक्षे निवेशय मनो भूयश्चाप्युपधारय ॥ २४ ॥

क्षुत्पिपासादयो भावा जिता यस्येह देहिनः।  
क्रोधो लोभस्तथा मोहः सत्त्ववान्‌ मुक्त एव सः ॥ २५ ॥

द्यूते पाने तथा स्त्रीषु मृगयायां च यो नरः।  
न प्रमाद्यति सम्मोहात् सततं मुक्त एव सः ॥ २६ ॥

दिवसे दिवसे नाम रात्रौ रात्रौ पुमान् सदा।  
भोक्तव्यमिति यः खिन्नो दोषबुद्धिः स उच्यते ॥ २७ ॥

आत्मभावं तथा स्त्रीषु मुक्तमेव पुनः पुनः।  
यः पश्यति सदा युक्तो यथावन्मुक्त एव सः ॥ २८ ॥

सम्भवं च विनाशं च भूतानां चेष्टितं तथा।  
यस्तत्त्वतो विजानाति लोकेऽस्मिन्‌ मुक्त एव सः ॥ २९ ॥

प्रस्थं वाहसहस्रेषु यात्रार्थं चैव कोटिषु।  
प्रासादे मञ्चकं स्थानं यः पश्यति स मुच्यते ॥ ३० ॥

मृत्युनाभ्याहतं लोकं व्याधिभिश्चोपपीडितम् ।  
अवृत्तिकर्शितं चैव यः पश्यति स मुच्यते ॥ ३१ ॥

यः पश्यति स संतुष्टो न पश्यंश्च विहन्यते।  
यश्चाप्यल्पेन संतुष्टो लोकेऽस्मिन्‌ मुक्त एव सः ॥ ३२ ॥

अग्नीषोमाविदं सर्वमिति यश्चानुपश्यति ।  
न च संस्पृश्यते भावैरद्भुतैर्मुक्त एव सः ॥ ३३ ॥

पर्यङ्कशय्या भूमिश्च समाने यस्य देहिनः।  
शालयश्च कदन्नं च यस्य स्यान्मुक्त एव सः ॥ ३४ ॥

क्षौमं च कुशचीरं च कौशेयं वल्कलानि च।  
आविकं चर्म च समं यस्य स्यान्मुक्त एव सः॥३५॥

पञ्चभूतसमुद्‌भूतं लोकं यश्चानुपश्यति ।  
तथा च वर्तते दृष्ट्‌वा लोकेऽस्मिन्‌ मुक्त एव सः॥३६॥

सुखदुःखे समे यस्य लाभालाभौ जयाजयौ।  
इच्छाद्वेषौ भयोद्वेगौ सर्वथा मुक्त एव सः ॥ ३७ ॥

रक्तमूत्रपुरीषाणां दोषाणां संचयांस्तथा ।  
शरीरं दोषबहुलं दृष्ट्‌वा चैव विमुच्यते ॥ ३८ ॥

वलीपलितसंयोगे कार्श्यं वैवर्ण्यमेव च।  
कुब्जभावं च जरया यः पश्यति स मुच्यते ॥ ३९ ॥

पुंस्त्वोपघातं कालेन दर्शनोपरमं तथा।  
बाधिर्यं प्राणमन्दत्वं यः पश्यति स मुच्यते ॥ ४० ॥

गतानृषींस्तथा देवानसुरांश्च तथा गतान्।  
लोकादस्मात् परं लोकं यः पश्यति स मुच्यते ॥ ४१ ॥

प्रभावैरन्वितास्तैस्तैः पार्थिवेन्द्राः सहस्रशः ।  
ये गताः पृथिवीं त्यक्त्वा इति ज्ञात्वा विमुच्यते ॥ ४२ ॥

अर्थांश्च दुर्लभाल्ँलोके क्लेशांश्च सुलभांस्तथा।  
दुःखं चैव कुटुम्बार्थे यः पश्यति स मुच्यते ॥ ४३ ॥

अपत्यानां च वैगुण्यं जनं विगुणमेव च।  
पश्यन् भूयिष्ठशो लोके को मोक्षं नाभिपूजयेत् ॥ ४४ ॥

शास्त्राल्लोकाच्च यो बुद्धः सर्वं पश्यति मानवः।  
असारमिव मानुष्यं सर्वथा मुक्त एव सः ॥ ४५ ॥

एतत् श्रुत्वा मम वचो भवांश्चरतु मुक्तवत्।  
गार्हस्थ्ये यदि वा मोक्षे कृता बुद्धिरविक्लवा ॥ ४६ ॥

तत्‌ तस्य वचनं श्रुत्वा सम्यक् स पृथिवीपतिः।  
मोक्षजैश्च गुणैर्युक्तः पालयामास च प्रजाः ॥ ४७ ॥