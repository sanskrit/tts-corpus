+++
title_full = "334 बदरिकाश्रममें नारदजीके पूछनेपर भगवान् नारायणका परमदेव परमात्माको ही सर्वश्रेष्ठ पूजनीय बताना"
title = "३३४"

+++


गृहस्थो ब्रह्मचारी वा वानप्रस्थोऽथ भिक्षुकः।  
य इच्छेत् सिद्धिमास्थातुं देवतां कां यजेत सः ॥ १ ॥

कुतो ह्यस्य ध्रुवः स्वर्गः कुतो नैःश्रेयसं परम्।  
विधिना केन जुहुयाद् दैवं पित्र्यं तथैव च ॥ २ ॥

मुक्तश्च कां गतिं गच्छेन्मोक्षश्चैव किमात्मकः।  
स्वर्गतश्चैव किं कुर्याद् येन न च्यवते दिवः ॥ ३ ॥

देवतानां च को देवः पितॄणां च पिता तथा।  
तस्मात् परतरं यच्च तन्मे ब्रूहि पितामह ॥ ४ ॥

गूढं मां प्रश्नवित् प्रश्नं पृच्छसे त्वमिहानघ।  
न ह्येतत् तर्कया शक्यं वक्तुं वर्षशतैरपि ॥ ५ ॥  
ऋते देवप्रसादाद् वा राजन् ज्ञानागमेन वा।  
गहनं ह्येतदाख्यानं व्याख्यातव्यं तवारिहन् ॥ ६ ॥

अत्राप्युदाहरन्तीममितिहासं पुरातनम् ।  
नारदस्य च संवादमृषेर्नारायणस्य च ॥ ७ ॥

नारायणो हि विश्वात्मा चतुर्मूर्तिः सनातनः।  
धर्मात्मजः सम्बभूव पितैवं मेऽभ्यभाषत ॥ ८ ॥

कृते युगे महाराज पुरा स्वायम्भुवेऽन्तरे।  
नरो नारायणश्चैव हरिः कृष्णः स्वयम्भुवः ॥ ९ ॥

तेषां नारायणनरौ तपस्तेपतुरव्ययौ ।  
बदर्याश्रममासाद्य शकटे कनकामये ॥ १० ॥

अष्टचक्रं हि तद् यानं भूतयुक्तं मनोरमम्।  
तत्राद्यौ लोकनाथौ तौ कृशौ धमनिसंततौ ॥ ११ ॥  
तपसा तेजसा चैव दुर्निरीक्ष्यौ सुरैरपि।  
यस्य प्रसादं कुर्वाते स देवौ द्रष्टुमर्हति ॥ १२ ॥

नूनं तयोरनुमते हृदि हृच्छयचोदितः।  
महामेरोर्गिरेः शृङ्गात् प्रच्युतो गन्धमादनम् ॥ १३ ॥

नारदः सुमहद्भूतं सर्वलोकानचीचरत् ।  
तं देशमगमद् राजन् बदर्याश्रममाशुगः ॥ १४ ॥

तयोराह्निकवेलायां तस्य कौतूहलं त्वभूत्।  
इदं तदास्पदं कृत्स्नं यस्मिल्ँलोकाः प्रतिष्ठिताः ॥ १५ ॥  
सदेवासुरगन्धर्वाः सकिन्नरमहोरगाः ।

एका मूर्तिरियं पूर्वं जाता भूयश्चतुर्विधा ॥ १६ ॥  
धर्मस्य कुलसंताने धर्मादेभिर्विवर्धितः ।  
अहो ह्यनुगृहीतोऽद्य धर्म एभिः सुरैरिह ॥ १७ ॥  
नरनारायणाभ्यां च कृष्णेन हरिणा तथा।

अत्र कृष्णो हरिश्चैव कस्मिंश्चित् कारणान्तरे ॥ १८ ॥  
स्थितौ धर्मोत्तरौ ह्येतौ तथा तपसि धिष्ठितौ।

एतौ हि परमं धाम काऽनयोराह्निकक्रिया ॥ १९ ॥  
पितरौ सर्वभूतानां दैवतं च यशस्विनौ।  
कां देवतां तु यजतः पितॄन् वा कान् महामती॥२०॥

इति संचिन्त्य मनसा भक्त्या नारायणस्य तु।  
सहसा प्रादुरभवत् समीपे देवयोस्तदा ॥ २१ ॥

कृते दैवे च पित्र्ये च ततस्ताभ्यां निरीक्षितः।  
पूजितश्चैव विधिना यथाप्रोक्तेन शास्त्रतः ॥ २२ ॥

तद् दृष्ट्वा महदाश्चर्यमपूर्वं विधिविस्तरम्।  
उपोपविष्टः सुप्रीतो नारदो भगवानृषिः ॥ २३ ॥

नारायणं संनिरीक्ष्य प्रसन्नेनान्तरात्मना ।  
नमस्कृत्वा महादेवमिदं वचनमब्रवीत् ॥ २४ ॥

वेदेषु सपुराणेषु साङ्गोपाङ्गेषु गीयसे।  
त्वमजः शाश्वतो धाता माताऽमृतमनुत्तमम् ॥ २५ ॥

प्रतिष्ठितं भूतभव्यं त्वयि सर्वमिदं जगत्।  
चत्वारो ह्याश्रमा देव सर्वे गार्हस्थ्यमूलकाः ॥ २६ ॥  
यजन्ते त्वामहरहर्नानामूर्तिसमास्थितम् ।

पिता माता च सर्वस्य जगतः शाश्वतो गुरुः।  
कं त्वद्य यजसे देवं पितरं कं न विद्‌महे॥२७॥  
(कमर्चसि महाभाग तन्मे ब्रूहीह पृच्छतः।)

अवाच्यमेतद् वक्तव्यमात्मगुह्यं सनातनम् ।  
तव भक्तिमतो ब्रह्मन् वक्ष्यामि तु यथातथम् ॥ २८ ॥

यत् तत् सूक्ष्ममविज्ञेयमव्यक्तमचलं ध्रुवम्।  
इन्द्रियैरिन्द्रियार्थैश्च सर्वभूतैश्च वर्जितम् ॥ २९ ॥  
स ह्यन्तरात्मा भूतानां क्षेत्रज्ञश्चेति कथ्यते।  
त्रिगुणव्यतिरिक्तो वै पुरुषश्चेति कल्पितः ॥ ३० ॥  
तस्मादव्यक्तमुत्पन्नं त्रिगुणं द्विजसत्तम ।  
अव्यक्ता व्यक्तभावस्था या सा प्रकृतिरव्यया ॥ ३१ ॥

तां योनिमावयोर्विद्धि योऽसौ सदसदात्मकः।  
आवाभ्यां पूज्यतेऽसौ हि दैवे पित्र्ये च कल्प्यते ॥ ३२ ॥

नास्ति तस्मात् परोऽन्यो हि पिता देवोऽथवा द्विज।  
आत्मा हि नः स विज्ञेयस्ततस्तं पूजयावहे ॥ ३३ ॥

तेनैषा प्रथिता ब्रह्मन् मर्यादा लोकभाविनी।  
दैवं पित्र्यं च कर्तव्यमिति तस्यानुशासनम् ॥ ३४ ॥

ब्रह्मा स्थाणुर्मनुर्दक्षो भृगुर्धर्मस्तपो यमः।  
मरीचिरङ्गिराऽत्रिश्च पुलस्त्यः पुलहः क्रतुः ॥ ३५ ॥  
वसिष्ठः परमेष्ठी च विवस्वान् सोम एव च।  
कर्दमश्चापि यः प्रोक्तः क्रोधो विक्रीत एव च ॥ ३६ ॥  
एकविंशतिरुत्पन्नास्ते प्रजापतयः स्मृताः ।  
तस्य देवस्य मर्यादां पूजयन्तः सनातनीम् ॥ ३७ ॥

दैवं पित्र्यं च सततं तस्य विज्ञाय तत्त्वतः।  
आत्मप्राप्तानि च ततः प्राप्नुवन्ति द्विजोत्तमाः ॥ ३८ ॥

स्वर्गस्था अपि ये केचित् तान् नमस्यन्ति देहिनः।  
ते तत्प्रसादाद् गच्छन्ति तेनादिष्ट फलां गतिम् ॥ ३९ ॥

ये हीनाः सप्तदशभिर्गुणैः कर्मभिरेव च।  
कलाः पञ्चदश त्यक्ता ते मुक्ता इति निश्चयः ॥ ४० ॥

मुक्तानां तु गतिर्ब्रह्मन् क्षेत्रज्ञ इति कल्पिता।  
स हि सर्वगुणश्चैव निर्गुणश्चैव कथ्यते ॥ ४१ ॥

दृश्यते ज्ञानयोगेन आवां च प्रसृतौ ततः।  
एवं ज्ञात्वा तमात्मानं पूजयावः सनातनम् ॥ ४२ ॥

तं वेदाश्चाश्रमाश्चैव नानामतसमास्थिताः ।  
भक्त्या सम्पूजयन्त्याशु गतिं चैषां ददाति सः ॥ ४३ ॥

ये तु तद्भाविता लोके ह्येकान्तित्वं समास्थिताः।  
एतदभ्यधिकं तेषां यत् ते तं प्रविशन्त्युत ॥ ४४ ॥

इति गुह्यसमुद्देशस्तव नारद कीर्तितः।  
भक्त्या प्रेम्णा च विप्रर्षे अस्मद्भक्त्या च ते श्रुतः॥४५॥