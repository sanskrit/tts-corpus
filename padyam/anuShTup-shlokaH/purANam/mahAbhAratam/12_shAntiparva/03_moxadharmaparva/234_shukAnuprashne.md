+++
title_full = "234 ब्राह्मणोंका कर्तव्य और उन्हें दान देनेकी महिमाका वर्णन"
title = "२३४ शुकानुप्रश्ने"

+++


भूतग्रामे नियुक्तं यत् तदेतत् कीर्तितं मया।  
ब्राह्मणस्य तु यत्‌ कृत्यं तत्‌ ते वक्ष्यामि तच्छृणु॥१॥

जातकर्मप्रभृत्यस्य कर्मणां दक्षिणावताम् ।  
क्रिया स्यादासमावृत्तेराचार्ये वेदपारगे ॥ २ ॥

अधीत्य वेदानखिलान् गुरुशुश्रूषणे रतः।  
गुरूणामनृणो भूत्वा समावर्तेत यज्ञवित् ॥ ३ ॥

आचार्येणाभ्यनुज्ञातश्चतुर्णामेकमाश्रमम् ।  
आविमोक्षाच्छरीरस्य सोऽवतिष्ठेद् यथाविधि ॥ ४ ॥

प्रजासर्गेण दारैश्च ब्रह्मचर्येण वा पुनः।  
वने गुरुसकाशे वा यतिधर्मेण वा पुनः ॥ ५ ॥

गृहस्थस्त्वेष धर्माणां सर्वेषां मूलमुच्यते।  
यत्र पक्वकषायो हि दान्तः सर्वत्र सिध्यति ॥ ६ ॥

प्रजावान् श्रोत्रियो यज्वा मुक्त एव ऋणैस्त्रिभिः।  
अथान्यानाश्रमान् पश्चात् पूतो गच्छेत कर्मभिः ॥ ७ ॥

यत्‌ पृथिव्यां पुण्यतमं विद्यात् स्थानं तदावसेत्।  
यतेत तस्मिन् प्रामाण्यं गन्तुं यशसि चोत्तमे ॥ ८ ॥

तपसा वा सुमहता विद्यानां पारणेन वा।  
इज्यया वा प्रदानैर्वा विप्राणां वर्धते यशः ॥ ९ ॥  
यावदस्य भवत्यस्मिन् कीर्तिर्लोके यशस्करी।  
तावत् पुण्यकृतां लोकाननन्तान् पुरुषोऽश्नुते ॥ १० ॥

अध्यापयेदधीयीत याजयेत यजेत वा।  
न वृथा प्रतिगृह्णीयान्न च दद्यात् कथंचन ॥ ११ ॥

याज्यतः शिष्यतो वापि कन्याया वा धनं महत्।  
यदाऽऽगच्छेद् यजेद् दद्यान्नैकोऽश्नीयात्‌ कथंचन ॥ १२ ॥

गृहमावसतो ह्यस्य नान्यत् तीर्थं प्रतिग्रहात्।  
देवर्षिपितृगुर्वर्थं वृद्धातुरबुभुक्षताम् ॥ १३ ॥

अन्तर्हिताधितप्तानां यथाशक्ति बुभूषताम् ।  
देवानामतिशक्त्यापि देयमेषां कृतादपि ॥ १४ ॥  
अर्हतामनुरूपाणां नादेयं ह्यस्ति किंचन।  
उच्चैः श्रवसमप्यश्वं प्रापणीयं सतां विदुः ॥ १५ ॥

अनुनीय यथाकामं सत्यसंधो महाव्रतः।  
स्वैः प्राणैर्ब्राह्मणप्राणान् परित्राय दिवं गतः ॥ १६ ॥

रन्तिदेवश्च सांकृत्यो वसिष्ठाय महात्मने।  
अपः प्रदाय शीतोष्णा नाकपृष्ठे महीयते ॥ १७ ॥

आत्रेयश्चेन्द्रदमनो ह्यर्हते विविधं धनम्।  
दत्त्वा लोकान्‌ ययौ धीमाननन्तान् स महीपतिः ॥ १८ ॥

शिबिरौशीनरोऽङ्गानि सुतं च प्रियमौरसम्।  
ब्राह्मणार्थमुपाहृत्य नाकपृष्ठमितो गतः ॥ १९ ॥

प्रतर्दनः काशिपतिः प्रदाय नयने स्वके।  
ब्राह्मणायातुलां कीर्तिमिह चामुत्र चाश्नुते ॥ २० ॥

दिव्यमष्टशलाकं तु सौवर्णं परमर्द्धिमत्।  
छत्रं देवावृधो दत्त्वा सराष्ट्रोऽभ्यपतद् दिवम् ॥ २१ ॥

सांकृतिश्च तथाऽऽत्रेयः शिष्येभ्यो ब्रह्म निर्गुणम्।  
उपदिश्य महातेजा गतो लोकाननुत्तमान् ॥ २२ ॥

अम्बरीषो गवां दत्त्वा ब्राह्मणेभ्यः प्रतापवान्।  
अर्बुदानि दशैकं च सराष्ट्रोऽभ्यपतद् दिवम् ॥ २३ ॥

सावित्री कुण्डले दिव्ये शरीरं जनमेजयः।  
ब्राह्मणार्थे परित्यज्य जग्मतुर्लोकमुत्तमम् ॥ २४ ॥

सर्वरत्नं वृषादर्भिर्युवनाश्वः प्रियाः स्त्रियः।  
रम्यमावसथं चैव दत्त्वा स्वर्लोकमास्थितः ॥ २५ ॥

निमी राष्ट्रं च वैदेहो जामदग्न्यो वसुन्धराम्।  
ब्राह्मणेभ्यो ददौ चापि गयश्चोर्वीं सपत्तनाम् ॥ २६ ॥

अवर्षति च पर्जन्ये सर्वभूतानि भूतकृत्।  
वसिष्ठो जीवयामास प्रजापतिरिव प्रजाः ॥ २७ ॥

करन्धमस्य पुत्रस्तु कृतात्मा मरुतस्तथा।  
कन्यामङ्गिरसे दत्त्वा दिवमाशु जगाम ह ॥ २८ ॥

ब्रह्मदत्तश्च पाञ्चाल्यो राजा बुद्धिमतां वरः।  
निधिं शङ्खं द्विजाग्रेभ्यो दत्त्वा लोकानवाप्तवान् ॥ २९ ॥

राजा मित्रसहश्चापि वसिष्ठाय महात्मने।  
मदयन्तीं प्रियां दत्त्वा तया सह दिवं गतः ॥ ३० ॥

सहस्रजिच्च राजर्षिः प्राणानिष्टान् महायशाः।  
ब्राह्मणार्थं परित्यज्य गतो लोकाननुत्तमान् ॥ ३१ ॥

सर्वकामैश्च सम्पूर्णं दत्त्वा वेश्म हिरण्मयम्।  
मुद्‌गलाय गतः स्वर्गं शतद्युम्नो महीपतिः ॥ ३२ ॥

नाम्ना च द्युतिमान् नाम शाल्वराजः प्रतापवान्।  
दत्त्वा राज्यमृचीकाय गतो लोकाननुत्तमान् ॥ ३३ ॥

लोमपादश्च राजर्षिः शान्तां दत्त्वा सुतां प्रभुः।  
ऋष्यशृङ्गाय विपुलैः सर्वकामैरयुज्यत ॥ ३४ ॥

मदिराश्वश्च राजर्षिर्दत्त्वा कन्यां सुमध्यमाम्।  
हिरण्यहस्ताय गतो लोकान् देवैरभिष्टुतान् ॥ ३५ ॥

दत्त्वा शतसहस्रं तु गवां राजा प्रसेनजित्।  
सवत्सानां महातेजा गतो लोकाननुत्तमान् ॥ ३६ ॥

एते चान्ये च बहवो दानेन तपसैव च।  
महात्मानो गताः स्वर्गं शिष्टात्मानो जितेन्द्रियाः ॥ ३७ ॥

तेषां प्रतिष्ठिता कीर्तिर्यावत् स्थास्यति मेदिनी।  
दानयज्ञप्रजासर्गैरेते हि दिवमाप्नुवन् ॥ ३८ ॥