+++
title_full = "333 शुकदेवजीकी परमपद-प्राप्ति तथा पुत्र-शोकसे व्याकुल व्यासजीको महादेवजीका आश्वासन देना"
title = "३३३ शुकोत्पतनसमाप्तिः"

+++


इत्येवमुक्त्वा वचनं ब्रह्मर्षिः सुमहातपाः।  
प्रातिष्ठत शुकः सिद्धिं हित्वा दोषांश्चतुर्विधान् ॥ १ ॥  
तमो ह्यष्टविधं हित्वा जहौ पञ्चविधं रजः।  
ततः सत्त्वं जहौ धीमांस्तदद्भुतमिवाभवत् ॥ २ ॥

ततस्तस्मिन् पदे नित्ये निर्गुणे लिङ्गवर्जिते।  
ब्रह्मणि प्रत्यतिष्ठत् स विधूमोऽग्निरिव ज्वलन् ॥ ३ ॥

उल्कापाता दिशां दाहो भूमिकम्पस्तथैव च।  
प्रादुर्भूतः क्षणे तस्मिंस्तदद्भुतमिवाभवत् ॥ ४ ॥

द्रुमाः शाखाश्च मुमुचुः शिखराणि च पर्वताः।  
निर्घातशब्दैश्च गिरिर्हिमवान् दीर्यतीव ह ॥ ५ ॥

न बभासे सहस्रांशुर्न जज्वाल च पावकः।  
ह्रदाश्च सरितश्चैव चुक्षुभुः सागरास्तथा ॥ ६ ॥

ववर्ष वासवस्तोयं रसवच्च सुगन्धि च।  
ववौ समीरणश्चापि दिव्यगन्धवहः शुचिः ॥ ७ ॥

स शृङ्गे प्रथमे दिव्ये हिमवन्मेरुसम्भवे।  
संश्लिष्टे श्वेतपीते द्वे रुक्मरूप्यमये शुभे ॥ ८ ॥  
शतयोजनविस्तारे तिर्यगूर्ध्वं च भारत।  
उदीचीं दिशमास्थाय रुचिरे संददर्श ह ॥ ९ ॥

सोऽविशङ्केन मनसा तदैवाभ्यपतच्छुकः ।  
ततः पर्वतशृङ्गे द्वे सहसैव द्विधाकृते ॥ १० ॥  
अदृश्येतां महाराज तदद्‌भुतमिवाभवत् ।

ततः पर्वतशृङ्गाभ्यां सहसैव विनिःसृतः ॥ ११ ॥  
न च प्रतिजघानास्य स गतिं पर्वतोत्तमः।

ततो महानभूच्छब्दो दिवि सर्वदिवौकसाम् ॥ १२ ॥  
गन्धर्वाणामृषीणां च ये च शैलनिवासिनः।

दृष्ट्वा शुकमतिक्रान्तं पर्वतं च द्विधाकृतम् ॥ १३ ॥  
साधु साध्विति तत्रासीन्नादः सर्वत्र भारत।

स पूज्यमानो देवैश्च गन्धर्वैर्ऋषिभिस्तथा ॥ १४ ॥  
यक्षराक्षससंघैश्च विद्याधरगणैस्तथा ।  
दिव्यैः पुष्पैः समाकीर्णमन्तरिक्षं समन्ततः ॥ १५ ॥  
आसीत् किल महाराज शुकाभिपतने तदा।

ततो मन्दाकिनीं रम्यामुपरिष्टादभिव्रजन् ॥ १६ ॥  
शुको ददर्श धर्मात्मा पुष्पितद्रुमकाननाम्।

तस्यां क्रीडन्त्यभिरतास्ते चैवाप्सरसां गणाः ॥ १७ ॥  
शून्याकारं निराकाराः शुकं दृष्ट्वा विवाससः।

तं प्रक्रामन्तमाज्ञाय पिता स्नेहसमन्वितः ॥ १८ ॥  
उत्तमां गतिमास्थाय पृष्ठतोऽनुससार ह।

शुकस्तु मारुतादुर्ध्वं गतिं कृत्वान्तरिक्षगाम् ॥ १९ ॥  
दर्शयित्वा प्रभावं स्वं ब्रह्मभूतोऽभवत् तदा।

महायोगगतिं त्वन्यां व्यासोत्थाय महातपाः ॥ २० ॥  
निमेषान्तरमात्रेण शुकाभिपतनं ययौ ।  
स ददर्श द्विधा कृत्वा पर्वताग्रं शुकं गतम् ॥ २१ ॥

शशंसुर्ऋषयस्तत्र कर्म पुत्रस्य तत् तदा।  
ततः शुकेति दीर्घेण शब्देनाक्रन्दितस्तदा ॥ २२ ॥

स्वयं पित्रा स्वरेणोच्चैस्त्रील्लोँकाननुनाद्य वै।  
शुकः सर्वगतो भूत्वा सर्वात्मा सर्वतोमुखः ॥ २३ ॥  
प्रत्यभाषत धर्मात्मा भो शब्देनानुनादयन्।

तत एकाक्षरं नादं भोरित्येव समीरयन् ॥ २४ ॥  
प्रत्याहरज्जगत् सर्वमुच्चैः स्थावरजङ्गमम् ।

ततः प्रभृति चाद्यापि शब्दानुच्चारितान् पृथक् ॥ २५ ॥  
गिरिगह्वरपृष्ठेषु व्याहरन्ति शुकं प्रति।

अन्तर्हितः प्रभावं तु दर्शयित्वा शुकस्तदा ॥ २६ ॥  
गुणान् संत्यज्य शब्दादीन्‌ पदमभ्यगमत्‌ परम्।

महिमानं तु तं दृष्ट्वा पुत्रस्यामिततेजसः ॥ २७ ॥  
निषसाद गिरिप्रस्थे पुत्रमेवानुचिन्तयन् ।

ततो मन्दाकिनीतीरे क्रीडन्तोऽप्सरसां गणाः ॥ २८ ॥  
आसाद्य तमृषिं सर्वाः सम्भ्रान्ता गतचेतसः।  
जले निलिल्यिरे काश्चित्‌ काश्चिद् गुल्मान् प्रपेदिरे ॥ २९ ॥

वसनान्याददुः काश्चित्‌ तं दृष्ट्वा मुनिसत्तमम्।  
तां मुक्ततां तु विज्ञाय मुनिः पुत्रस्य वै तदा॥३०॥  
सक्ततामात्मनश्चैव प्रीतोऽभूद् व्रीडितश्च ह ॥ ३१ ॥

तं देवगन्धर्ववृतो महर्षिगणपूजितः ।  
पिनाकहस्तो भगवानभ्यागच्छत शंकरः ॥ ३२ ॥  
तमुवाच महादेवः सान्त्वपूर्वमिदं वचः।  
पुत्रशोकाभिसंतप्तं कृष्णद्वैपायनं तदा ॥ ३३ ॥

अग्नेर्भूमेरपां वायोरन्तरिक्षस्य चैव ह।  
वीर्येण सदृशः पुत्रः पुरा मत्तस्त्वया वृतः ॥ ३४ ॥  
स तथालक्षणो जातस्तपसा तव सम्भृतः।  
मम चैव प्रसादेन ब्रह्मतेजोमयः शुचिः ॥ ३५ ॥

स गतिं परमां प्राप्तो दुष्प्रापामजितेन्द्रियैः।  
दैवतैरपि विप्रर्षे तं त्वं किमनुशोचसि ॥ ३६ ॥

यावत् स्थास्यन्ति गिरयो यावत् स्थास्यन्ति सागराः।  
तावत् तवाक्षया कीर्तिः सपुत्रस्य भविष्यति ॥ ३७ ॥

छायां स्वपुत्रसदृशीं सर्वतोऽनपगां सदा।  
द्रक्ष्यसे त्वं च लोकेऽस्मिन् मत्प्रसादान्महामुने ॥ ३८ ॥

सोऽनुनीतो भगवता स्वयं रुद्रेण भारत।  
छायां पश्यन् समावृत्तः स मुनिः परया मुदा ॥ ३९ ॥

इति जन्म गतिश्चैव शुकस्य भरतर्षभ।  
विस्तरेण समाख्याता यन्मां त्वं परिपृच्छसि ॥ ४० ॥

एतदाचष्ट मे राजन् देवर्षिनारदः पुरा।  
व्यासश्चैव महायोगी संजल्पेषु पदे पदे ॥ ४१ ॥

इतिहासमिमं पुण्यं मोक्षधर्मोपसंहितम् ।  
धारयेद् यः शमपरः स गच्छेत् परमां गतिम् ॥ ४२ ॥