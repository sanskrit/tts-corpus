+++
title_full = "247 महाभूतादि तत्त्वोंका विवेचन"
title = "२४७ शुकानुप्रश्ने"

+++


अध्यात्मं विस्तरेणेह पुनरेव वदस्व मे।  
यदध्यात्मं यथा वेद भगवनृषिसत्तम ॥ १ ॥

अध्यात्मं यदिदं तात पुरुषस्येह पठ्यते।  
तत् तेऽहं वर्तयिष्यामि तस्य व्याख्यामिमां शृणु ॥ २ ॥

भूमिरापस्तथा ज्योतिर्वायुराकाश एव च।  
महाभूतानि भूतानां सागरस्योर्मयो यथा ॥ ३ ॥

प्रसार्येह यथाङ्गानि कूर्मः संहरते पुनः।  
तद्वन्महान्ति भूतानि यवीयःसु विकुर्वते ॥ ४ ॥

इति तन्मयमेवेदं सर्वं स्थावरजङ्गमम्।  
सर्गे च प्रलये चैव तस्मिन् निर्दिश्यते तथा ॥ ५ ॥

महाभूतानि पञ्चैव सर्वभूतेषु भूतकृत्।  
अकरोत् तात वैषम्यं यस्मिन् यदनुपश्यति ॥ ६ ॥

अकरोद् यच्छरीरेषु कथं तदुपलक्षयेत्।  
इन्द्रियाणि गुणाः केचित् कथं तानुपलक्षयेत् ॥ ७ ॥

एतत् ते वर्तयिष्यामि यथावदनुपूर्वशः।  
शृणु तत् त्वमिहैकाग्रो यथातत्त्वं यथा च तत् ॥ ८ ॥

शब्दः श्रोत्रं तथा खानि त्रयमाकाशसम्भवम्।  
प्राणश्चेष्टा तथा स्पर्श एते वायुगुणास्त्रयः ॥ ९ ॥

रूपं चक्षुर्विपाकश्च त्रिधा ज्योतिर्विधीयते।  
रसोऽथ रसनं स्नेहो गुणास्त्वेते त्रयोऽम्भसः ॥ १० ॥

घ्रेयं घ्राणं शरीरं च भूमेरेते गुणास्त्रयः।  
एतावानिन्द्रियग्रामैर्व्याख्यातः पाञ्चभौतिकः ॥ ११ ॥

वायोः स्पर्शो रसोऽद्‌भ्यश्च ज्योतिषो रूपमुच्यते।  
आकाशप्रभवः शब्दो गन्धो भूमिगुणः स्मृतः ॥ १२ ॥

मनो बुद्धिः स्वभावश्च त्रय एते स्वयोनिजाः।  
न गुणानतिवर्तन्ते गुणेभ्यः परमागताः ॥ १३ ॥

यथा कूर्म इहाङ्गानि प्रसार्य विनियच्छति।  
एवमेवेन्द्रियग्रामं बुद्धिः सृष्ट्वा नियच्छति ॥ १४ ॥

यदूर्ध्वं पादतलयोरवाङ्‌मूर्ध्नश्च पश्यति ।  
एतस्मिन्नेव कृत्ये तु वर्तते बुद्धिरुत्तमा ॥ १५ ॥

गुणान् नेनीयते बुद्धिर्बुद्धिरेवेन्द्रियाण्यपि ।  
मनःषष्ठानि सर्वाणि बुद्ध्यभावे कुतो गुणाः ॥ १६ ॥

इन्द्रियाणि नरे पञ्च षष्ठं तु मन उच्यते।  
सप्तमीं बुद्धिमेवाहुः क्षेत्रज्ञं पुनरष्टमम् ॥ १७ ॥

चक्षुरालोचनायैव संशयं कुरुते मनः।  
बुद्धिरध्यवसानाय साक्षी क्षेत्रज्ञ उच्यते ॥ १८ ॥

रजस्तमश्च सत्त्वं च यत्र एते स्वयोनिजाः।  
समाः सर्वेषु भूतेषु तान् गुणानुपलक्षयेत् ॥ १९ ॥

तत्र यत् प्रीतिसंयुक्तं किंचिदात्मनि लक्षयेत्।  
प्रशान्तमिव संशुद्धं सत्त्वं तदुपधारयेत् ॥ २० ॥

यत् तु संतापसंयुक्तं काये मनसि वा भवेत्।  
प्रवृत्तं रज इत्येवं तत्र चाप्युपलक्षयेत् ॥ २१ ॥

यत् तु सम्मोहसंयुक्तमव्यक्तविषयं भवेत्।  
अप्रतर्क्यमविज्ञेयं तमस्तदुपधार्यताम् ॥ २२ ॥

प्रहर्षः प्रीतिरानन्दः साम्यं स्वस्थात्मचित्तता।  
अकस्माद् यदि वा कस्माद् वर्तन्ते सात्त्विका गुणाः ॥ २३ ॥

अभिमानो मृषावादो लोभो मोहस्तथाक्षमा।  
लिङ्गानि रजसस्तानि वर्तन्ते हेत्वहेतुतः ॥ २४ ॥

तथा मोहः प्रमादश्च निद्रा तन्द्रा प्रबोधिता।  
कथंचिदभिवर्तन्ते विज्ञेयास्तामसा गुणाः ॥ २५ ॥