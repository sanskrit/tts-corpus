+++
title_full = "277 शरीर और संसारकी अनित्यता तथा आत्म-कल्याणकी इच्छा रखनेवाले पुरुषके कर्तव्यका निर्देश—पिता-पुत्रका संवाद"
title = "२७७ पितापुत्रसंवादे"

+++


अतिक्रामति कालेऽस्मिन् सर्वभूतभयावहे ।  
किं श्रेयः प्रतिपद्येत तन्मे ब्रूहि पितामह ॥ १ ॥

अत्राप्युदाहरन्तीममितिहासं पुरातनम् ।  
पितुः पुत्रेण संवादं तं निबोध युधिष्ठिर ॥ २ ॥

द्विजातेः कस्यचित् पार्थ स्वाध्यायनिरतस्य वै।  
पुत्रो बभूव मेधावी मेधावी नाम नामतः ॥ ३ ॥

सोऽब्रवीत् पितरं पुत्रः स्वाध्यायकरणे रतम्।  
मोक्षधर्मेष्वकुशलं मोक्षधर्मविचक्षणः ॥ ४ ॥

धीरः किंस्वित्‌ तात कुर्यात् प्रजानन्  
क्षिप्रं ह्यायुर्भ्रश्यते मानवानाम् ।  
पितस्तथाऽऽख्याहि यथार्थयोगं  
ममानुपूर्व्या येन धर्मं चरेयम् ॥ ५ ॥

अधीत्य वेदान् ब्रह्मचर्येषु पुत्र  
पुत्रानिच्छेत् पावनाय पितॄणाम् ।  
अग्नीनाधाय विधिवच्चेष्टयज्ञो  
वनं प्रविश्याथ मुनिर्बुभूषेत् ॥ ६ ॥

एवमभ्याहते लोके सर्वतः परिवारिते।  
अमोघासु पतन्तीषु किं धीर इव भाषसे ॥ ७ ॥

कथमभ्याहतो लोकः केन वा परिवारितः।  
अमोघाः काः पतन्तीह किं नु भीषयसीव माम् ॥ ८ ॥

मृत्युनाभ्याहतो लोको जरया परिवारितः।  
अहोरात्राः पतन्तीमे तच्च कस्मान्न बुद्ध्यसे ॥ ९ ॥

यदाहमेव जानामि न मृत्युस्तिष्ठतीति ह।  
सोऽहं कथं प्रतीक्षिष्ये ज्ञानेनापिहितश्चरन् ॥ १० ॥

रात्र्यां रात्र्यां व्यतीतायामायुरल्पतरं यदा।  
गाधोदके मत्स्य इव सुखं विन्देत कस्तदा ॥ ११ ॥

पुष्पाणीव विचिन्वन्तमन्यत्र गतमानसम् ।  
अनवाप्तेषु कामेषु मृत्युरभ्येति मानवम् ॥ १२ ॥

श्वः कार्यमद्य कुर्वीत पूर्वाह्णे चापराह्णिकम्।  
न हि प्रतीक्षते मृत्युः कृतं वास्य न वा कृतम्॥१३॥

अद्यैव कुरु यच्छ्रेयो मा त्वां कालोऽत्यगान्महान्।  
को हि जानाति कस्याद्य मृत्युकालो भविष्यति ॥ १४ ॥

अकृतेष्वेव कार्येषु मृत्युर्वै सम्प्रकर्षति।  
युवैव धर्मशीलः स्यादनिमित्तं हि जीवितम् ॥ १५ ॥

कृते धर्मे भवेत् प्रीतिरिह प्रेत्य च शाश्वती।  
मोहेन हि समाविष्टः पुत्रदारार्थमुद्यतः ॥ १६ ॥  
कृत्वा कार्यमकार्यं वा तुष्टिमेषां प्रयच्छति।  
तं पुत्रपशुसम्पन्नं व्यासक्तमनसं नरम् ॥ १७ ॥  
सुप्तं व्याघ्रं महौघो वा मृत्युरादाय गच्छति।

संचिन्वानकमेवैनं कामानामवितृप्तकम् ॥ १८ ॥  
वृकीवोरणमासाद्य मृत्युरादाय गच्छति ।

इदं कृतमिदं कार्यमिदमन्यत् कृताकृतम् ॥ १९ ॥  
एवमीहासमायुक्तं मृत्युरादाय गच्छति ।

कृतानां फलमप्राप्तं कार्याणां कर्मसङ्गिनाम् ॥ २० ॥  
क्षेत्रापणगृहासक्तं मृत्युरादाय गच्छति ।

दुर्बलं बलवन्तं च प्राज्ञं शूरं जडं कविम् ॥ २१ ॥  
अप्राप्तसर्वकामार्थं मृत्युरादाय गच्छति ।

मृत्युर्जरा च व्याधिश्च दुःखं चानेककारणम् ॥ २२ ॥  
असंत्याज्यं यदा मर्त्यैः किं स्वस्थ इव तिष्ठसि।

जातमेवान्तकोऽन्ताय जरा चाभ्येति देहिनम् ॥ २३ ॥  
अनुषक्ता द्वयेनैते भावाः स्थावरजङ्गमाः।

न मृत्युसेनामायान्तीं जातु कश्चित् प्रबाधते ॥ २४ ॥  
बलात् सत्यमृते त्वेकं सत्ये ह्यमृतमाश्रितम्।

मृत्योर्वा गृहमेतद् वै या ग्रामे वसतो रतिः ॥ २५ ॥  
देवानामेष वै गोष्ठो यदरण्यमिति श्रुतिः।

निबन्धनी रज्जुरेषा या ग्रामे वसतो रतिः ॥ २६ ॥  
छित्त्वैनां सुकृतो यान्ति नैनां छिन्दन्ति दुष्कृतः।

यो न हिंसति सत्त्वानि मनोवाक्कर्महेतुभिः ॥ २७ ॥  
जीवितार्थापनयनैः प्राणिभिर्न स बद्ध्यते।

तस्मात् सत्यव्रताचारः सत्यव्रतपरायणः ॥ २८ ॥  
सत्यकामः समो दान्तः सत्येनैवान्तकं जयेत्।

अमृतं चैव मृत्युश्च द्वयं देहे प्रतिष्ठितम् ॥ २९ ॥  
मृत्युरापद्यते मोहात् सत्येनापद्यतेऽमृतम् ।

सोऽहं सत्यमहिसार्थी कामक्रोधबहिष्कृतः ॥ ३० ॥  
समाश्रित्य सुखं क्षेमी मृत्युं हास्याम्यमृत्युवत्।

शान्तियज्ञरतो दान्तो ब्रह्मयज्ञे स्थितो मुनिः ॥ ३१ ॥  
वाङ्‌मनःकर्मयज्ञश्च भविष्याम्युदगायने ।

पशुयज्ञैः कथं हिंस्रैर्मादृशो यष्टुमर्हति ॥ ३२ ॥  
अन्तवद्भिरुत प्राज्ञः क्षत्रयज्ञैः पिशाचवत्।

आत्मन्येवात्मना जात आत्मनिष्ठोऽप्रजः पितः ॥ ३३ ॥  
आत्मयज्ञो भविष्यामि न मां तारयति प्रजा।

यस्य वाङ्‌मनसी स्यातां सम्यक् प्रणिहिते सदा ॥ ३४ ॥  
तपस्यागश्च योगश्च स तैः सर्वमवाप्नुयात्।

नास्ति विद्यासमं चक्षुर्नास्ति विद्यासमं फलम् ॥ ३५ ॥  
नास्ति रागसमं दुःखं नास्ति त्यागसमं सुखम् ॥ ३६ ॥

नैतादृशं ब्राह्मणस्यास्ति वित्तं  
यथैकता समता सत्यता च।  
शीले स्थितिर्दण्डनिधानमार्जवं  
ततस्ततश्चोपरमः क्रियाभ्यः ॥ ३७ ॥

किं ते धनैर्बान्धवैर्वापि किं ते  
किं ते दारैर्ब्राह्मण यो मरिष्यसि।  
आत्मानमन्विच्छ गुहां प्रविष्टं  
पितामहास्ते क्व गताः पिता च ॥ ३८ ॥

पुत्रस्यैतद् वचः श्रुत्वा तथाकार्षीत् पिता नृप।  
तथा त्वमपि वर्तस्व सत्यधर्मपरायणः ॥ ३९ ॥