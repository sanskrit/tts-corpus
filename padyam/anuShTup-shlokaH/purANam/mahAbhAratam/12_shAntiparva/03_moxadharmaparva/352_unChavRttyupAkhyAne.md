+++
title_full = "352 नारदके द्वारा इन्द्रको उञ्छवृत्तिवाले ब्राह्मणकी कथा सुनानेका उपक्रम"
title = "३५२ उञ्छवृत्त्युपाख्याने"

+++


धर्माः पितामहेनोक्ता मोक्षधर्माश्रिताः शुभाः।  
धर्ममाश्रमिणां श्रेष्ठं वक्तुमर्हति मे भवान् ॥ १ ॥

सर्वत्र विहितो धर्मः स्वर्गः सत्यफलं महत्।  
बहुद्वारस्य धर्मस्य नेहास्ति विफला क्रिया ॥ २ ॥

यस्मिन् यस्मिंश्च विषये यो यो याति विनिश्चयम्।  
स तमेवाभिजानाति नान्यं भरतसत्तम ॥ ३ ॥

इमां च त्वं नरव्याघ्र श्रोतुमर्हसि मे कथाम्।  
पुरा शक्रस्य कथितां नारदेन महर्षिणा ॥ ४ ॥

महर्षिर्नारदो राजन् सिद्धस्त्रैलोक्यसम्मतः ।  
पर्येति क्रमशो लोकान् वायुरव्याहतो यथा ॥ ५ ॥

स कदाचिन्महेष्वास देवराजालयं गतः।  
सत्कृतश्च महेन्द्रेण प्रत्यासन्नगतोऽभवत् ॥ ६ ॥

तं कृतक्षणमासीनं पर्यपृच्छच्छचीपतिः ।  
महर्षे किंचिदाश्चर्यमस्ति दृष्टं त्वयानघ ॥ ७ ॥

यदा त्वमपि विप्रर्षे त्रैलोक्यं सचराचरम्।  
जातकौतूहलो नित्यं सिद्धश्चरसि साक्षिवत् ॥ ८ ॥

न ह्यस्त्यविदितं लोके देवर्षे तव किंचन।  
श्रुतं वाप्यनुभूतं वा दृष्टं वा कथयस्व मे ॥ ९ ॥

तस्मै राजन् सुरेन्द्राय नारदो वदतां वरः।  
आसीनायोपपन्नाय प्रोक्तवान् विपुलां कथाम् ॥ १० ॥

यथा येन च कल्पेन स तस्मै द्विजसत्तमः।  
कथां कथितवान् पृष्टस्तथा त्वमपि मे शृणु ॥ ११ ॥