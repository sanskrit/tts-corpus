+++
title_full = "291 पराशरगीता—कर्मफलकी अनिवार्यता तथा पुण्यकर्मसे लाभ"
title = "२९१ पराशरगीतायाम्"

+++


मनोरथरथं प्राप्य इन्द्रियाख्यहयं नरः।  
रश्मिभिर्ज्ञानसम्भूतैर्यो गच्छति स बुद्धिमान् ॥ १ ॥

सेवाऽऽश्रितेन मनसा वृत्तिहीनस्य शस्यते।  
द्विजातिहस्तान्निर्वृत्ता न तु तुल्यात् परस्परात् ॥ २ ॥

आयुर्न सुलभं लब्ध्वा नावकर्षेद् विशाम्पते।  
उत्कर्षार्थं प्रयतेत नरः पुण्येन कर्मणा ॥ ३ ॥

वर्णेभ्यो हि परिभ्रष्टो न वै सम्मानमर्हति।  
न तु यः सत्क्रियां प्राप्य राजसं कर्म सेवते॥४॥

वर्णोत्कर्षमवाप्नोति नरः पुण्येन कर्मणा।  
दुर्लभं तमलब्ध्वा हि हन्यात् पापेन कर्मणा ॥ ५ ॥

अज्ञानाद्धि कृतं पापं तपसैवाभिनिर्णुदेत्।  
पापं हि कर्म फलति पापमेव स्वयं कृतम्।  
तस्मात् पापं न सेवेत कर्म दुःखफलोदयम् ॥ ६ ॥

पापानुबन्धं यत् कर्म यद्यपि स्यान्महाफलम्।  
तन्न सेवेत मेधावी शुचिः कुशलिनं यथा ॥ ७ ॥

किं कष्टमनुपश्यामि फलं पापस्य कर्मणः।  
प्रत्यापन्नस्य हि ततो नात्मा तावद् विरोचते ॥ ८ ॥

प्रत्यापत्तिश्च यस्येह बालिशस्य न जायते।  
तस्यापि सुमहांस्तापः प्रस्थितस्योपजायते ॥ ९ ॥

विरक्तं शोध्यते वस्त्रं न तु कृष्णोपसंहितम्।  
प्रयत्नेन मनुष्येन्द्र पापमेवं निबोध मे ॥ १० ॥

स्वयं कृत्वा तु यः पापं शुभमेवानुतिष्ठति।  
प्रायश्चित्तं नरः कर्तुमुभयं सोऽश्नुते पृथक् ॥ ११ ॥

अज्ञानात् तु कृतां हिंसामहिंसा व्यपकर्षति।  
ब्राह्मणाः शास्त्रनिर्देशादित्याहुर्ब्रह्मवादिनः ॥ १२ ॥  
तथा कामकृतं नास्य विहिंसैवानुकर्षति।  
इत्याहुर्ब्रह्मशास्त्रज्ञा ब्राह्मणा ब्रह्मवादिनः ॥ १३ ॥

अहं तु तावत् पश्यामि कर्म यद् वर्तते कृतम्।  
गुणयुक्तं प्रकाशं वा पापेनानुपसंहितम् ॥ १४ ॥

यथा सूक्ष्माणि कर्माणि फलन्तीह यथातथम्।  
बुद्धियुक्तानि तानीह कृतानि मनसा सह ॥ १५ ॥  
भवत्यल्पफलं कर्म सेवितं नित्यमुल्बणम्।  
अबुद्धिपूर्वं धर्मज्ञ कृतमुग्रेण कर्मणा ॥ १६ ॥

कृतानि यानि कर्माणि दैवतैर्मुनिभिस्तथा।  
न चरेत् तानि धर्मात्मा श्रुत्वा चापि न कुत्सयेत्॥१७॥

संचिन्त्य मनसा राजन् विदित्वा शक्यमात्मनः।  
करोति यः शुभं कर्म स वै भद्राणि पश्यति॥१८॥

नवे कपाले सलिलं संन्यस्तं हीयते यथा।  
नवेतरे तथाभावं प्राप्नोति सुखभावितम् ॥ १९ ॥

सतोयेऽन्यत् तु यत् तोयं तस्मिन्नेव प्रसिच्यते।  
वृद्धे वृद्धिमवाप्नोति सलिले सलिलं यथा ॥ २० ॥  
एवं कर्माणि यानीह बुद्धियुक्तानि पार्थिव।  
समानि चैव यानीह तानि पुण्यतमान्यपि ॥ २१ ॥

राज्ञा जेतव्याः शत्रवश्चोन्नताश्च  
सम्यक् कर्तव्यं पालनं च प्रजानाम्।  
अग्निश्चेयो बहुभिश्चापि यज्ञै-  
रन्त्ये मध्ये वा वनमाश्रित्य स्थेयम् ॥ २२ ॥

दमान्वितः पुरुषो धर्मशीलो  
भूतानि चात्मानमिवानुपश्येत् ।  
गरीयसः पूजयेदात्मशक्त्या  
सत्येन शीलेन सुखं नरेन्द्र ॥ २३ ॥