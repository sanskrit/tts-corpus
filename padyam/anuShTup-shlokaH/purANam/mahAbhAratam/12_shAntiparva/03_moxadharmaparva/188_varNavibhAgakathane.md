+++
title_full = "188 वर्णविभागपूर्वक मनुष्योंकी और समस्त प्राणियोंकी उत्पत्तिका वर्णन"
title = "१८८ वर्णविभागकथने"

+++


असृजद् ब्राह्मणानेव पूर्वं ब्रह्मा प्रजापतीन्।  
आत्मतेजोभिनिर्वृत्तान् भास्कराग्निसमप्रभान् ॥ १ ॥

ततः सत्यं च धर्मं च तपो ब्रह्म च शाश्वतम्।  
आचारं चैव शौचं च स्वर्गाय विदधे प्रभुः ॥ २ ॥

देवदानवगन्धर्वा दैत्यासुरमहोरगाः ।  
यक्षराक्षसनागाश्च पिशाचा मनुजास्तथा ॥ ३ ॥

ब्राह्मणाः क्षत्रिया वैश्याः शूद्राश्च द्विजसत्तम।  
ये चान्ये भूतसङ्घानां सङ्घास्तांश्चापि निर्ममे ॥ ४ ॥

ब्राह्मणानां सितो वर्णः क्षत्रियाणां तु लोहितः।  
वैश्यानां पीतको वर्णः शूद्राणामसितस्तथा ॥ ५ ॥

चातुर्वर्ण्यस्य वर्णेन यदि वर्णो विभिद्यते।  
सर्वेषां खलु वर्णानां दृश्यते वर्णसंकरः ॥ ६ ॥

कामः क्रोधो भयं लोभः शोकश्चिन्ता क्षुधा श्रमः।  
सर्वेषां नः प्रभवति कस्माद् वर्णो विभिद्यते ॥ ७ ॥

स्वेदमूत्रपुरीषाणि श्लेष्मा पित्तं सशोणितम्।  
तनुः क्षरति सर्वेषां कस्माद् वर्णो विभज्यते ॥ ८ ॥

जङ्गमानामसंख्येयाः स्थावराणां च जातयः।  
तेषां विविधवर्णानां कुतो वर्णविनिश्चयः ॥ ९ ॥

न विशेषोऽस्ति वर्णानां सर्व ब्राह्ममिदं जगत्।  
ब्रह्मणा पूर्वसृष्टं हि कर्मभिर्वर्णतां गतम् ॥ १० ॥

कामभोगप्रियास्तीक्ष्णाः क्रोधनाः प्रियसाहसाः ।  
त्यक्तस्वधर्मा रक्ताङ्गास्ते द्विजाः क्षत्रतां गताः ॥ ११ ॥

गोभ्यो वृत्तिं समास्थाय पीताः कृष्युपजीविनः।  
स्वधर्मान् नानुतिष्ठन्ति ते द्विजा वैश्यतां गताः ॥ १२ ॥

हिंसानृतप्रिया लुब्धाः सर्वकर्मोपजीविनः ।  
कृष्णाः शौचपरिभ्रष्टास्ते द्विजाः शूद्रतां गताः ॥ १३ ॥

इत्येतैः कर्मभिर्व्यस्ता द्विजा वर्णान्तरं गताः।  
धर्मो यज्ञक्रिया तेषां नित्यं न प्रतिषिध्यते ॥ १४ ॥

इत्येते चतुरो वर्णा येषां ब्राह्मी सरस्वती।  
विहिता ब्रह्मणा पूर्वं लोभात् त्वज्ञानतां गताः ॥ १५ ॥

ब्राह्मणा ब्रह्मतन्त्रस्थास्तपस्तेषां न नश्यति।  
ब्रह्म धारयतां नित्यं व्रतानि नियमांस्तथा ॥ १६ ॥

ब्रह्म चैव परं सृष्टं ये न जानन्ति तेऽद्विजाः।  
तेषां बहुविधास्त्वन्यास्तत्र तत्र हि जातयः ॥ १७ ॥

पिशाचा राक्षसाः प्रेता विविधा म्लेच्छजातयः।  
प्रणष्टज्ञानविज्ञानाः स्वच्छन्दाचारचेष्टिता ॥ १८ ॥

प्रजा ब्राह्मणसंस्काराः स्वकर्मकृतनिश्चयाः ।  
ऋषिभिः स्वेन तपसा सृज्यन्ते चापरे परैः ॥ १९ ॥

आदिदेवसमुद्भूता ब्रह्ममूलाक्षयाव्यया ।  
सा सृष्टिर्मानसी नाम धर्मतन्त्रपरायणा ॥ २० ॥