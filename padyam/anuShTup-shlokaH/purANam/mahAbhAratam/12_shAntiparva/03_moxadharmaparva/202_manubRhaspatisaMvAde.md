+++
title_full = "202 आत्मतत्त्वका और बुद्धि आदि प्राकृत पदार्थोंका विवेचन तथा उसके साक्षात्कारका उपाय"
title = "२०२ मनुबृहस्पतिसंवादे"

+++


अक्षरात् खं ततो वायुस्ततो ज्योतिस्ततो जलम्।  
जलात् प्रसूता जगती जगत्यां जायते जगत् ॥ १ ॥

एतैः शरीरैर्जलमेव गत्वा  
जलाच्च तेजः पवनोऽन्तरिक्षम् ।  
खाद् वै निवर्तन्ति न भाविनस्ते  
मोक्षं च ते वै परमाप्नुवन्ति ॥ २ ॥

नोष्णं न शीतं मृदु नापि तीक्ष्णं  
नाम्लं कषायं मधुरं न तिक्तम्।  
न शब्दवन्नापि च गन्धवत्त-  
न्न रूपवत्तत् परमस्वभावम् ॥ ३ ॥

स्पर्शं तनुर्वेद रसं च जिह्वा  
घ्राणं च गन्धान् श्रवणौ च शब्दान्।  
रूपाणि चक्षुर्न च तत्परं यद्  
गृह्णन्त्यनध्यात्मविदो मनुष्याः ॥ ४ ॥

निवर्तयित्वा रसनां रसेभ्यो  
घ्राणं च गन्धाच्छ्रवणौ च शब्दात्।  
स्पर्शात् त्वचं रूपगुणात् तु चक्षु-  
स्ततः परं पश्यति स्वं स्वभावम् ॥ ५ ॥

यतो गृहीत्वा हि करोति यच्च  
यस्मिंश्च तामारभते प्रवृत्तिम् ।  
यस्मिंश्च यद् येन च यश्च कर्ता  
यत् कारणं ते समुदायमाहुः ॥ ६ ॥

यद् व्याप्यभूद् व्यापकं साधकं च  
यन्मन्त्रवत् स्थास्यति चापि लोके।  
यः सर्वहेतुः परमात्मकारी  
तत् कारणं कार्यमतो यदन्यत् ॥ ७ ॥

यथा हि कश्चित् सुकृतैर्मनुष्यः  
शुभाशुभं प्राप्नुतेऽथाविरोधात् ।  
एवं शरीरेषु शुभाशुभेषु  
स्वकर्मजैर्ज्ञानमिदं निबद्धम् ॥ ८ ॥

यथा प्रदीप्तः पुरतः प्रदीपः  
प्रकाशमन्यस्य करोति दीप्यन् ।  
तथेह पञ्चेन्द्रियदीपवृक्षा  
ज्ञानप्रदीप्ताः परवन्त एव ॥ ९ ॥

यथा च राज्ञा बहवो ह्यमात्याः  
पृथक् प्रमाणं प्रवदन्ति युक्ताः।  
तद्वच्छरीरेषु भवन्ति पञ्च  
ज्ञानैकदेशः परमः स तेभ्यः ॥ १० ॥

यथार्चिषोऽग्नेः पवनस्य वेगो  
मरीचयोऽर्कस्य नदीषु चापः ।  
गच्छन्ति चायान्ति च संचरन्त्य-  
स्तद्वच्छरीराणि शरीरिणां तु ॥ ११ ॥

यथा च कश्चित् परशुं गृहीत्वा  
धूमं न पश्येज्ज्वलनं च काष्ठे।  
तद्वच्छरीरोदरपाणिपादं  
छित्त्वा न पश्यन्ति ततो यदन्यत् ॥ १२ ॥

तान्येव काष्ठानि यथा विमथ्य  
धूमं च पश्येज्ज्वलनं च योगात्।  
तद्वत् सबुद्धिः सममिन्द्रियात्मा  
बुधः परं पश्यति तं स्वभावम् ॥ १३ ॥

यथात्मनोऽङ्गं पतितं पृथिव्यां  
स्वप्नान्तरे पश्यति चात्मनोऽन्यत् ।  
श्रोत्रादियुक्तः सुमनाः सुबुद्धि-  
र्लिङ्गात्तथा गच्छति लिङ्गमन्यत् ॥ १४ ॥

उत्पत्तिवृद्धिव्ययसंनिपातै-  
र्न युज्यतेऽसौ परमः शरीरी।  
अनेन लिङ्गेन तु लिङ्गमन्यद्  
गच्छत्यदृष्टः फलसंनियोगात् ॥ १५ ॥

न चक्षुषा पश्यति रूपमात्मनो  
न चापि संस्पर्शमुपैति किंचित्।  
न चापि तैः साधयते तु कार्यं  
ते तं न पश्यन्ति स पश्यते तान् ॥ १६ ॥

यथा समीपे ज्वलतोऽनलस्य  
संतापजं रूपमुपैति कश्चित् ।  
न चान्तरं रूपगुणं बिभर्ति  
तथैव तद् दृश्यति रूपमस्य ॥ १७ ॥

तथा मनुष्यः परिमुच्य काय-  
मदृश्यमन्यद् विशते शरीरम् ।  
विसृज्य भूतेषु महत्सु देहं  
तदाश्रयं चैव बिभर्ति रूपम् ॥ १८ ॥

खं वायुमग्निं सलिलं तथोर्वीं  
समन्ततोऽभ्याविशते शरीरी ।  
नानाश्रयाः कर्मसु वर्तमानाः  
श्रोत्रादयः पञ्च गुणान् श्रयन्ते ॥ १९ ॥

श्रोत्रं खतो घ्राणमथो पृथिव्या-  
स्तेजोमयं रूपमथो विपाकः ।  
जलाश्रयं स्वेदमुक्तं रसं च  
वाय्वात्मकः स्पर्शकृतो गुणश्च ॥ २० ॥

महत्सु भूतेषु वसन्ति पञ्च  
पञ्चेन्द्रियार्थाश्च तथेन्द्रियाणि ।  
सर्वाणि चैतानि मनोऽनुगानि  
बुद्धिं मनोऽन्वेति मतिः स्वभावम् ॥ २१ ॥

शुभाशुभं कर्म कृतं यदन्यत्  
तदेव प्रत्याददते स्वदेहे ।  
मनोऽनुवर्तन्ति परावराणि  
जलौकसः स्रोत इवानुकूलम् ॥ २२ ॥

चलं यथा दृष्टिपथं परैति  
सूक्ष्मं महद् रूपमिवाभिभाति ।  
स्वरूपमालोचयते च रूपं  
परं तथा बुद्धिपथं परैति ॥ २३ ॥