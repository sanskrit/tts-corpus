+++
title_full = "243 ब्राह्मणोंके उपलक्षणसे गार्हस्थ्य-धर्मका वर्णन"
title = "२४३ शुकानुप्रश्ने"

+++


द्वितीयमायुषो भागं गृहमेधी गृहे वसेत्।  
धर्मलब्धैर्युतो दारैरग्नीनाहृत्य सुव्रतः ॥ १ ॥

गृहस्थवृत्तयश्चैव चतस्रः कविभिः स्मृताः।  
कुसूलधान्यः प्रथमः कुम्भधान्यस्त्वनन्तरम् ॥ २ ॥  
अश्वस्तनोऽथ कापोतीमाश्रितोवृत्तिमाहरेत् ।  
तेषां परः परो ज्यायान् धर्मतो धर्मजित्तमः ॥ ३ ॥

षट्‌कर्मा वर्तयत्येकस्त्रिभिरन्यः प्रवर्तते ।  
द्वाभ्यामेकश्चतुर्थस्तु ब्रह्मसत्रे व्यवस्थितः ॥ ४ ॥

गृहमेधिव्रतान्यत्र महान्तीह प्रचक्षते ।  
नात्मार्थे पाचयेदन्नं न वृथा घातयेत् पशून् ॥ ५ ॥

प्राणी वा यदि वाप्राणी संस्कारं यजुषार्हति।  
न दिवा प्रस्वपेज्जातु न पूर्वापररात्रिषु ॥ ६ ॥

न भुञ्जीतान्तरा काले नानृतावाह्वयेत् स्त्रियम्।  
नास्यानश्नन् गृहे विप्रो वसेत् कश्चिदपूजितः ॥ ७ ॥

तथास्यातिथयः पूज्या हव्यकव्यवहाः सदा।  
वेदविद्याव्रतस्नाताः श्रोत्रिया वेदपारगाः ॥ ८ ॥  
स्वधर्मजीविनो दान्ताः क्रियावन्तस्तपस्विनः ।  
तेषां हव्यं च कव्यं चाप्यर्हणार्थं विधीयते ॥ ९ ॥

नखरैः सम्प्रयातस्य स्वधर्मज्ञापकस्य च।  
अपविद्धाग्निहोत्रस्य गुरोर्वालीककारिणः ॥ १० ॥  
संविभागोऽत्र भूतानां सर्वेषामेव शिष्यते।  
तथैवापचमानेभ्यः प्रदेयं गृहमेधिना ॥ ११ ॥

विघसाशी भवेन्नित्यं नित्यं चामृतभोजनः।  
अमृतं यज्ञशेषं स्याद् भोजनं हविषा समम् ॥ १२ ॥

भृत्यशेषं तु योऽश्नाति तमाहुर्विघसाशिनम्।  
विघसं भृत्यशेषं तु यज्ञशेषमथामृतम् ॥ १३ ॥

स्वदारनिरतो दान्तो ह्यनसूयुर्जितेन्द्रियः ।  
ऋत्विक् पुरोहिताचार्यैर्मातुलातिथिसंश्रितैः ॥ १४ ॥  
वृद्धबालातुरैर्वेद्यैर्ज्ञातिसम्बन्धिबान्धवैः ।  
मातापितृभ्यां जामीभिर्भ्रात्रा पुत्रेण भार्यया ॥ १५ ॥  
दुहित्रा दासवर्गेण विवादं न समाचरेत्।  
एतान् विमुच्य संवादान् सर्वपापैर्विमुच्यते ॥ १६ ॥

एतैर्जितस्तु जयति सर्वाल्लोँकान् न संशयः।  
आचार्यो ब्रह्मलोकेशः प्राजापत्ये पिता प्रभुः ॥ १७ ॥  
अतिथिस्त्विन्द्रलोकस्य देवलोकस्य चर्त्विजः ।  
जामयोऽप्सरसां लोके वैश्वदेवे तु ज्ञातयः ॥ १८ ॥

सम्बन्धिबान्धवा दिक्षु पृथिव्यां मातृमातुलौ।  
वृद्धबालातुरकृशास्त्वाकाशे प्रभविष्णवः ॥ १९ ॥

भ्राता ज्येष्ठः समः पित्रा भार्या पुत्रः स्वका तनुः।  
छाया स्वा दासवर्गश्च दुहिता कृपणं परम् ॥ २० ॥

तस्मादेतैरधिक्षिप्तः सहेन्नित्यमसंज्वरः ।  
गृहधर्मपरो विद्वान् धर्मशीलो जितक्लमः ॥ २१ ॥

न चार्थबद्धः कर्माणि धर्मवान् कश्चिदाचरेत्।  
गृहस्थवृत्तयस्तिस्रस्तासां निःश्रेयसं परम् ॥ २२ ॥

परं परं तथैवाहुश्चातुराश्रम्यमेव तत्।  
यथोक्ता नियमास्तेषां सर्वं कार्यं बुभूषता ॥ २३ ॥

कुम्भधान्यैरुञ्छशिलैः कापोतीं चास्थितास्तथा ।  
यस्मिंश्चैते वसन्त्यर्हास्तद् राष्ट्रमभिवर्धते ॥ २४ ॥

पूर्वान् दश दश परान् पुनाति च पितामहान्।  
गृहस्थवृत्तीश्चाप्येता वर्तयेद् यो गतव्यथः ॥ २५ ॥

स चक्रधरलोकानां सदृशीमाप्नुयाद् गतिम्।  
जितेन्द्रियाणामथवा गतिरेषा विधीयते ॥ २६ ॥

स्वर्गलोको गृहस्थानामुदारमनसां हितः ।  
स्वर्गो विमानसंयुक्तो वेददृष्टः सुपुष्पितः ॥ २७ ॥

स्वर्गलोको गृहस्थानां प्रतिष्ठा नियतात्मनाम्।  
ब्रह्मणा विहिता योनिरेषा यस्माद् विधीयते।  
द्वितीयं क्रमशः प्राप्य स्वर्गलोके महीयते ॥ २८ ॥

अतः परं परममुदारमाश्रमं  
तृतीयमाहुस्त्यजतां कलेवरम् ।  
वनौकसां गृहपतिनामनुत्तमं  
शृणुष्व संश्लिष्टशरीरकारिणाम् ॥ २९ ॥