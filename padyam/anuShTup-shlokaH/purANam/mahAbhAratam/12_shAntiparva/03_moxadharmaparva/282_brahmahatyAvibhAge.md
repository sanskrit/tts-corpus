+++
title_full = "282 वृत्रासुरका वध और उससे प्रकट हुई ब्रह्महत्याका ब्रह्माजीके द्वारा चार स्थानोंमें विभाजन"
title = "२८२ ब्रह्महत्याविभागे"

+++


वृत्रस्य तु महाराज ज्वराविष्टस्य सर्वशः।  
अभवन् यानि लिङ्गानि शरीरे तानि मे शृणु ॥ १ ॥

ज्वलितास्योऽभवद् घोरो वैवर्ण्यं चागमत् परम्।  
गात्रकम्पश्च सुमहान् श्वासश्चाप्यभवन्महान् ॥ २ ॥

रोमहर्षश्च तीव्रोऽभून्निःश्वासश्च महान् नृप।  
शिवा चाशिवसंकाशा तस्य वक्त्रात् सुदारुणा ॥ ३ ॥  
निष्पपात महाघोरा स्मृतिः सा तस्य भारत।

उल्काश्च ज्वलितास्तस्य दीप्ताः पार्श्वे प्रपेदिरे ॥ ४ ॥  
गृध्राः कङ्का बलाकाश्च वाचोऽमुञ्चन् सुदारुणाः।  
वृत्रस्योपरि संसृष्टाश्चक्रवत् परिबभ्रमुः ॥ ५ ॥

ततस्तं रथमास्थाय देवाप्यायित आहवे।  
वज्रोद्यतकरः शक्रस्तं दैत्यं समवैक्षत ॥ ६ ॥

अमानुषमथो नादं स मुमोच महासुरः।  
व्यजृम्भच्चैव राजेन्द्र तीव्रज्वरसमन्वितः ॥ ७ ॥

अथास्य जृम्भतः शक्रस्ततो वज्रमवासृजत्।  
स वज्रः सुमहातेजाः कालाग्निसदृशोपमः ॥ ८ ॥

क्षिप्रमेव महाकायं वृत्रं दैत्यमपातयत्।  
ततो नादः समभवत् पुनरेव समन्ततः ॥ ९ ॥  
वृत्रं विनिहतं दृष्ट्‌वा देवानां भरतर्षभः।

वृत्रं तु हत्वा मघवा दानवारिर्महायशाः ॥ १० ॥  
वज्रेण विष्णुयुक्तेन दिवमेव समाविशत्।

अथ वृत्रस्य कौरव्य शरीरादभिनिःसृता ॥ ११ ॥  
ब्रह्मवध्या महाघोरा रौद्रा लोकभयावहा।  
करालदशना भीमा विकृता कृष्णपिङ्गला ॥ १२ ॥

प्रकीर्णमूर्धजा चैव घोरनेत्रा च भारत।  
कपालमालिनी चैव कृत्येव भरतर्षभ ॥ १३ ॥

रुधिरार्द्रा च धर्मज्ञ चीरवल्कलवासिनी।  
साभिनिष्क्रम्य राजेन्द्र तादृग्रूपा भयावहा ॥ १४ ॥  
वज्रिणं मृगयामास तदा भरतसत्तम।

कस्यचित् त्वथ कालस्य वृत्रहा कुरुनन्दन ॥ १५ ॥  
स्वर्गायाभिमुखः प्रायाल्लोकानां हितकाम्यया ।  
सा विनिःसरमाणं तु दृष्ट्वा शक्रं महौजसम् ॥ १६ ॥

जग्राह वध्या देवेन्द्रं सुलग्ना चाभवत् तदा।  
स हि तस्मिन् समुत्पन्ने ब्रह्मवध्याकृते भये ॥ १७ ॥  
नलिन्या बिसमध्यस्थ उवासाब्दगणान् बहून्।

अनुसृत्य तु यत्नात् स तथा वै ब्रह्महत्यया ॥ १८ ॥  
तदा गृहीतः कौरव्य निस्तेजाः समपद्यत।

तस्या व्यपोहने शक्रः परं यत्नं चकार ह ॥ १९ ॥  
न चाशकत् तां देवेन्द्रो ब्रह्मवध्यां व्यपोहितुम्।

गृहीत एव तु तया देवेन्द्रो भरतर्षभ ॥ २० ॥  
पितामहमुपागम्य शिरसा प्रत्यपूजयत् ।

ज्ञात्वा गृहीतं शक्रं स द्विजप्रवरवध्यया ॥ २१ ॥  
ब्रह्मा स चिन्तयामास तदा भरतसत्तम।

तामुवाच महाबाहो ब्रह्मवध्यां पितामहः ॥ २२ ॥  
स्वरेण मधुरेणाथ सान्त्वयन्निव भारत।

मुच्यतां त्रिदशेन्द्रोऽयं मत्प्रियं कुरु भाविनि ॥ २३ ॥  
ब्रूहि किं ते करोम्यद्य कामं किं त्वमिहेच्छसि ॥ २४ ॥

त्रिलोकपूजिते देवे प्रीते त्रैलोक्यकर्तरि।  
कृतमेव हि मन्यामि निवासं तु विधत्स्व मे ॥ २५ ॥

त्वया कृतेयं मर्यादा लोकसंरक्षणार्थिना।  
स्थापना वै सुमहती त्वया देव प्रवर्तिता ॥ २६ ॥

प्रीते तु त्वयि धर्मज्ञ सर्वलोकेश्वर प्रभो।  
शक्रादपगमिष्यामि निवासं संविधत्स्व मे ॥ २७ ॥

तथेति तां प्राह तदा ब्रह्मवध्यां पितामहः।  
उपायतः स शक्रस्य ब्रह्मवध्यां व्यपोहत ॥ २८ ॥

ततः स्वयम्भुवा ध्यातस्तत्र वह्निर्महात्मना।  
ब्रह्माणमुपसंगम्य ततो वचनमब्रवीत् ॥ २९ ॥

प्राप्तोऽस्मि भगवन् देव त्वत्सकाशमनिन्दित।  
यत् कर्तव्यं मया देव तद् भवान् वक्तुमर्हसि ॥ ३० ॥

बहुधा विभजिष्यामि ब्रह्मवध्यामिमामहम् ।  
शक्रस्याघविमोक्षार्थं चतुर्भागं प्रतीच्छ वै ॥ ३१ ॥

मम मोक्षस्य कोऽन्तो वै ब्रह्मन् ध्यायस्व वै प्रभो।  
एतदिच्छामि विज्ञातुं तत्त्वतो लोकपूजित ॥ ३२ ॥

यस्त्वां ज्वलन्तमासाद्य स्वयं वै मानवः क्वचित्।  
बीजौषधिरसैर्वह्ने न यक्ष्यति तमोवृतः ॥ ३३ ॥  
तमेषा यास्यति क्षिप्रं तत्रैव च निवत्स्यति।  
ब्रह्मवध्या हव्यवाह व्येतु ते मानसो ज्वरः ॥ ३४ ॥

इत्युक्तः प्रतिजग्राह तद् वचो हव्यकव्यभुक्।  
पितामहस्य भगवांस्तथा च तदभूत् प्रभो ॥ ३५ ॥

ततो वृक्षौषधितृणं समाहूय पितामहः।  
इममर्थं महाराज वक्तुं समुपचक्रमे ॥ ३६ ॥

इयं वृत्रादनुप्राप्ता ब्रह्महत्या महाभया।  
पुरुहूतं चतुर्थांशमस्या यूयं प्रतीच्छथ॥)

ततो वृक्षौषधितृणं तथैवोक्तं यथातथम्।  
व्यथितं वह्निवद् राजन् ब्रह्माणमिदमब्रवीत् ॥ ३७ ॥

अस्माकं ब्रह्मवध्यायाः कोऽन्तो लोकपितामह।  
दैवेनाभिहतानस्मान् न पुनर्हन्तुमर्हसि ॥ ३८ ॥

वयमग्निं तथा शीतं वर्षं च पवनेरितम्।  
सहामः सततं देव तथा च्छेदनभेदने ॥ ३९ ॥  
ब्रह्मवध्यामिमामद्य भवतः शासनाद् वयम्।  
ग्रहीष्यामस्त्रिलोकेश मोक्षं चिन्तयतां भवान् ॥ ४० ॥

पर्वकाले तु सम्प्राप्ते यो वै च्छेदनभेदनम्।  
करिष्यति नरो मोहात् तमेषानुगमिष्यति ॥ ४१ ॥

ततो वृक्षौषधितृणमेवमुक्तं महात्मना ।  
ब्रह्माणमभिसम्पूज्य जगामाशु यथागतम् ॥ ४२ ॥

आहूयाप्सरसो देवस्ततो लोकपितामहः ।  
वाचा मधुरया प्राह सान्त्वयन्निव भारत ॥ ४३ ॥

इयमिन्द्रादनुप्राप्ता ब्रह्मवध्या वराङ्गनाः ।  
चतुर्थमस्या भागांशं मयोक्ताः सम्प्रतीच्छत ॥ ४४ ॥

ग्रहणे कृतबुद्धीनां देवेश तव शासनात्।  
मोक्षं समयतोऽस्माकं चिन्तयस्व पितामह ॥ ४५ ॥

रजस्वलासु नारीषु यो वै मैथुनमाचरेत्।  
तमेषा यास्यति क्षिप्रं व्येतु वो मानसो ज्वरः ॥ ४६ ॥

तथेति हृष्टमनस इत्युक्त्वाप्सरसां गणाः।  
स्वानि स्थानानि सम्प्राप्य रेमिरे भरतर्षभ ॥ ४७ ॥

ततस्त्रिलोककृद् देवः पुनरेव महातपाः।  
अपःसंचिन्तयामास ध्यातास्ताश्चाप्यथागमन् ॥ ४८ ॥

तास्तु सर्वाः समागम्य ब्रह्माणममितौजसम्।  
इदमूचुर्वचो राजन् प्रणिपत्य पितामहम् ॥ ४९ ॥

इमाः स्म देव सम्प्राप्तास्त्वत्सकाशमरिंदम।  
शासनात् तव लोकेश समाज्ञापय नः प्रभो ॥ ५० ॥

इयं वृत्रादनुप्राप्ता पुरुहूतं महाभया।  
ब्रह्मवध्या चतुर्थांशमस्या यूयं प्रतीच्छत ॥ ५१ ॥

एवं भवतु लोकेश यथा वदसि नः प्रभो।  
मोक्षं समयतोऽस्माकं संचिन्तयितुमर्हसि ॥ ५२ ॥

त्वं हि देवेश सर्वस्य जगतः परमा गतिः।  
कोऽन्यः प्रसादो हि भवेद् यन्नः कृच्छ्रात्‌ समुद्धरेत् ॥ ५३ ॥

अल्पा इति मतिं कृत्वा यो नरो बुद्धिमोहितः।  
श्लेष्ममूत्रपुरीषाणि युष्मासु प्रतिमोक्ष्यति ॥ ५४ ॥  
तमियं यास्यति क्षिप्रं तत्रैव च निवत्स्यति।  
तथा वो भविता मोक्ष इति सत्यं ब्रवीमि वः॥५५॥

ततो विमुच्य देवेन्द्रं ब्रह्मवध्या युधिष्ठिर।  
यथा विसृष्टं तं वासमगमद् देवशासनात् ॥ ५६ ॥

एवं शक्रेण सम्प्राप्ता ब्रह्मवध्या जनाधिप।  
पितामहमनुज्ञाप्य सोऽश्वमेधमकल्पयत् ॥ ५७ ॥

श्रूयते च महाराज सम्प्राप्ता वासवेन वै।  
ब्रह्मवध्या ततः शुद्धिं हयमेधेन लब्धवान् ॥ ५८ ॥

समवाप्य श्रियं देवो हत्वारींश्च सहस्रशः।  
प्रहर्षमतुलं लेभे वासवः पृथिवीपते ॥ ५९ ॥

वृत्रस्य रुधिराच्चैव शिखण्डाः पार्थ जज्ञिरे।  
द्विजातिभिरभक्ष्यास्ते दीक्षितैश्च तपोधनैः ॥ ६० ॥

सर्वावस्थं त्वमप्येषां द्विजातीनां प्रियं कुरु।  
इमे हि भूतले देवाः प्रथिताः कुरुनन्दन ॥ ६१ ॥

एवं शक्रेण कौरव्य बुद्धिसौक्ष्म्यान्महासुरः।  
उपायपूर्वं निहतो वृत्रो ह्यमिततेजसा ॥ ६२ ॥

एवं त्वमपि कौन्तेय पृथिव्यामपराजितः।  
भविष्यसि यथा देवः शतक्रतुरमित्रहा ॥ ६३ ॥

ये तु शक्रकथां दिव्यामिमां पर्वसु पर्वसु।  
विप्रमध्ये वदिष्यन्ति न ते प्राप्स्यन्ति किल्बिषम् ॥ ६४ ॥

इत्येतद् वृत्रमाश्रित्य शक्रस्यात्यद्भुतं महत्।  
कथितं कर्म ते तात किं भूयः श्रोतुमिच्छसि ॥ ६५ ॥