+++
title_full = "260 युधिष्ठिरका धर्मकी प्रामाणिकतापर संदेह उपस्थित करना"
title = "२६० धर्मप्रामाण्याक्षेपे"

+++


सूक्ष्मं साधु समादिष्टं भवता धर्मलक्षणम्।  
प्रतिभा त्वस्ति मे काचित् तां ब्रूयामनुमानतः ॥ १ ॥

भूयांसो हृदये ये मे प्रश्नास्ते व्याहृतास्त्वया।  
इदं त्वन्यत् प्रवक्ष्यामि न राजन् निग्रहादिव ॥ २ ॥

इमानि हि प्राणयन्ति सृजन्त्युत्तारयन्ति च।  
न धर्मः परिपाठेन शक्यो भारत वेदितुम् ॥ ३ ॥

अन्यो धर्मः समस्थस्य विषमस्थस्य चापरः।  
आपदस्तु कथं शक्याः परिपाठेन वेदितुम् ॥ ४ ॥

सदाचारो मतो धर्मः सन्तस्त्वाचारलक्षणाः।  
साध्यासाध्यं कथं शक्यं सदाचारो ह्यलक्षणः ॥ ५ ॥

दृश्यते हि धर्मरूपेणाधर्मं प्राकृतश्चरन्।  
धर्मं चाधर्मरूपेण कश्चिदप्राकृतश्चरन् ॥ ६ ॥

पुनरस्य प्रमाणं हि निर्दिष्टं शास्त्रकोविदैः।  
वेदवादाश्चानुयुगं ह्रसन्तीतीह नः श्रुतम् ॥ ७ ॥

अन्ये कृतयुगे धर्मास्त्रेतायां द्वापरे परे।  
अन्ये कलियुगे धर्मा यथाशक्ति कृता इव ॥ ८ ॥

आम्नायवचनं सत्यमित्ययं लोकसंग्रहः ।  
आम्नायेभ्यः पुनर्वेदाः प्रसृताः सर्वतोमुखाः ॥ ९ ॥

ते चेत् सर्वप्रमाणं वै प्रमाणं ह्यत्र विद्यते।  
प्रमाणेऽप्यप्रमाणेन विरुद्धे शास्त्रता कुतः ॥ १० ॥

धर्मस्य क्रियमाणस्य बलवद्भिर्दुरात्मभिः ।  
या या विक्रियते संस्था ततः सापि प्रणश्यति ॥ ११ ॥

विद्म चैवं न वा विद्म शक्यं वा वेदितुं न वा।  
अणीयान् क्षुरधाराया गरीयानपि पर्वतात् ॥ १२ ॥

गन्धर्वनगराकारः प्रथमं सम्प्रदृश्यते ।  
अन्वीक्ष्यमाणः कविभिः पुनर्गच्छत्यदर्शनम् ॥ १३ ॥

निपानानीव गोभ्योऽपि क्षेत्रे कुल्ये च भारत।  
स्मृतिर्हि शाश्वतो धर्मो विप्रहीणो न दृश्यते ॥ १४ ॥

कामादन्येच्छया चान्ये कारणैरपरैस्तथा ।  
असन्तोऽपि वृथाचारं भजन्ते बहवोऽपरे ॥ १५ ॥

धर्मो भवति स क्षिप्रं प्रलापस्त्वेव साधुषु।  
अथैतानाहुरुन्मत्तानपि चावहसन्त्युत ॥ १६ ॥

महाजना ह्युपावृत्ता राजधर्मं समाश्रिताः।  
न हि सर्वहितः कश्चिदाचारः सम्प्रवर्तते ॥ १७ ॥

तेनैवान्यः प्रभवति सोऽपरं बाधते पुनः।  
दृश्यते चैव स पुनस्तुल्यरूपो यदृच्छया ॥ १८ ॥

येनैवान्यः प्रभवति सोऽपरानपि बाधते।  
आचाराणामनैकाग्र्यं सर्वेषामुपलक्षयेत् ॥ १९ ॥

चिराभिपन्नः कविभिः पूर्वं धर्म उदाहृतः।  
तेनाचारेण पूर्वेण संस्था भवति शाश्वती ॥ २० ॥