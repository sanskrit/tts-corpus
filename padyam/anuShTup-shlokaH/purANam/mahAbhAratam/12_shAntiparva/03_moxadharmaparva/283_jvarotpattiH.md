+++
title_full = "283 शिवजीद्वारा दक्षयज्ञका भंग और उनके क्रोधसे ज्वरकी उत्पत्ति तथा उसके विविध रूप"
title = "२८३ ज्वरोत्पत्तिः"

+++


पितामह महाप्राज्ञ सर्वशास्त्रविशारद ।  
अस्मिन् वृत्रवधे देव विवक्षा मम जायते ॥ १ ॥

ज्वरेण मोहितो वृत्रः कथितस्ते जनाधिप।  
निहतो वासवेनेह वज्रेणेति तदानघ ॥ २ ॥

कथमेष महाप्राज्ञ ज्वरः प्रादुर्बभौ कुतः।  
ज्वरोत्पत्तिं निपुणतः श्रोतुमिच्छाम्यहं प्रभो ॥ ३ ॥

शृणु राजन् ज्वरस्येमं सम्भवं लोकविश्रुतम्।  
विस्तरं चास्य वक्ष्यामि यादृशश्चैव भारत ॥ ४ ॥

पुरा मेरोर्महाराज शृङ्गं त्रैलोक्यपूजितम्।  
ज्योतिष्कं नाम सावित्रं सर्वरत्नविभूषितम् ॥ ५ ॥  
अप्रमेयमनाधृष्यं सर्वलोकेषु भारत ।

तत्र देवो गिरितटे हेमधातुविभूषिते ॥ ६ ॥  
पर्यङ्क इव विभ्राजन्नुपविष्टो बभूव ह।  
शैलराजसुता चास्य नित्यं पार्श्वे स्थिता बभौ ॥ ७ ॥

तथा देवा महात्मानो वसवश्चामितौजसः।  
तथैव च महात्मानावश्विनौ भिषजां वरौ।  
तथा वैश्रवणो राजा गुह्यकैरभिसंवृतः ॥ ८ ॥  
यक्षाणामीश्वरः श्रीमान् कैलासनिलयः प्रभुः।  
(शङ्खपद्मनिधिभ्यां च ऋद्ध्या परमया सह।)  
उपासन्त महात्मानमुशना च महामुनिः ॥ ९ ॥

सनत्कुमारप्रमुखास्तथैव च महर्षयः ।  
अङ्गिरःप्रमुखाश्चैव तथा देवर्षयोऽपरे ॥ १० ॥  
विश्वावसुश्च गन्धर्वस्तथा नारदपर्वतौ ।  
अप्सरोगणसंघाश्च समाजग्मुरनेकशः ॥ ११ ॥

ववौ सुखः शिवो वायुर्नानागन्धवहः शुचिः।  
सर्वर्तुकुसुमोपेताः पुष्पवन्तो द्रुमास्तथा ॥ १२ ॥

तथा विद्याधराश्चैव सिद्धाश्चैव तपोधनाः।  
महादेवं पशुपतिं पर्युपासन्त भारत ॥ १३ ॥

भूतानि च महाराज नानारूपधराण्यथ।  
राक्षसाश्च महारौद्राः पिशाचाश्च महाबलाः ॥ १४ ॥  
बहुरूपधरा हृष्टा नानाप्रहरणोद्यताः ।  
देवस्यानुचरास्तत्र तस्थिरे चानलोपमाः ॥ १५ ॥

नन्दी च भगवांस्तत्र देवस्यानुमते स्थितः।  
प्रगृह्य ज्वलितं शूलं दीप्यमानः स्वतेजसा ॥ १६ ॥

गङ्गा च सरितां श्रेष्ठा सर्वतीर्थजलोद्भवा।  
पर्युपासत तं देवं रूपिणी कुरुनन्दन ॥ १७ ॥

स एवं भगवांस्तत्र पूज्यमानः सुरर्षिभिः।  
देवैश्च सुमहातेजा महादेवो व्यतिष्ठत ॥ १८ ॥

कस्यचित् त्वथ कालस्य दक्षो नाम प्रजापतिः।  
पूर्वोक्तेन विधानेन यक्ष्यमाणोऽन्वपद्यत ॥ १९ ॥

ततस्तस्य मखं देवाः सर्वे शक्रपुरोगमाः।  
गमनाय समागम्य बुद्धिमापेदिरे तदा ॥ २० ॥

ते विमानैर्महात्मानो ज्वलनार्कसमप्रभैः ।  
देवस्यानुमतेऽगच्छन् गङ्गाद्वारमिति श्रुतिः ॥ २१ ॥

प्रस्थिता देवता दृष्ट्वा शैलराजसुता तदा।  
उवाच वचनं साध्वी देवं पशुपतिं पतिम् ॥ २२ ॥

भगवन् क्व नु यान्त्येते देवाः शक्रपुरोगमाः।  
ब्रूहि तत्त्वेन तत्त्वज्ञ संशयो मे महानयम् ॥ २३ ॥

दक्षो नाम महाभागे प्रजानां पतिरुत्तमः।  
हयमेधेन यजते तत्र यान्ति दिवौकसः ॥ २४ ॥

यज्ञमेतं महादेव किमर्थं नाधिगच्छसि।  
केन वा प्रतिषेधेन गमनं ते न विद्यते ॥ २५ ॥

सुरैरेव महाभागे पूर्वमेतदनुष्ठितम् ।  
यज्ञेषु सर्वेषु मम न भाग उपकल्पितः ॥ २६ ॥

पूर्वोपायोपपन्नेन मार्गण वरवर्णिनि ।  
न मे सुराः प्रयच्छन्ति भागं यज्ञस्य धर्मतः ॥ २७ ॥

भगवन् सर्वभूतेषु प्रभावाभ्यधिको गुणैः।  
अजय्यश्चाप्यधृष्यश्च तेजसा यशसा श्रिया ॥ २८ ॥  
अनेन ते महाभाग प्रतिषेधेन भागतः।  
अतीव दुःखमुत्पन्नं वेपथुश्च ममानघ ॥ २९ ॥

एवमुकत्वा तु सा देवी तदा पशुपतिं पतिम्।  
तूष्णींभूताभवद् राजन् दह्यमानेन चेतसा ॥ ३० ॥

अथ देव्या मतं ज्ञात्वा हृद्‌गतं यच्चिकीर्षितम्।  
स समाज्ञापयामास तिष्ठ त्वमिति नन्दिनम् ॥ ३१ ॥

ततो योगबलं कृत्वा सर्वयोगेश्वरेश्वरः।  
तं यज्ञं स महातेजा भीमैरनुचरैस्तदा ॥ ३२ ॥  
सहसा घातयामास देवदेवः पिनाकधृक्।

केचिन्नादानमुञ्चन्त केचिद्धासांश्च चक्रिरे ॥ ३३ ॥  
रुधिरेणापरे राजंस्तत्राग्निं समवाकिरन् ।

केचिद् यूपान् समुत्पाट्य बभ्रमुर्विकृताननाः ॥ ३४ ॥  
आस्यैरन्ये चाग्रसन्त तथैव परिचारकान्।

ततः स यज्ञो नृपते वध्यमानः समन्ततः ॥ ३५ ॥  
आस्थाय मृगरूपं वै खमेवाभ्यगमत् तदा।

तं तु यज्ञं तथारूपं गच्छन्तमुपलभ्य सः ॥ ३६ ॥  
धनुरादाय बाणेन तदान्वसरत प्रभुः।

ततस्तस्य सुरेशस्य क्रोधादमिततेजसः ॥ ३७ ॥  
ललाटात् प्रसृतो घोरः स्वेदबिन्दुर्बभूव ह।  
तस्मिन् पतितमात्रे च स्वेदबिन्दौ तदा भुवि ॥ ३८ ॥  
प्रादुर्बभूव सुमहानग्निः कालानलोपमः ।

तत्र चाजायत तदा पुरुषः पुरुषर्षभ ॥ ३९ ॥  
ह्रस्वोऽतिमात्रं रक्ताक्षो हरिश्मश्रुर्विभीषणः ।

ऊर्ध्वकेशोऽतिरोमाङ्गः श्येनोलूकस्तथैव च ॥ ४० ॥  
करालकृष्णवर्णश्च रक्तवासास्तथैव च ।  
तं यज्ञं सुमहासत्त्वोऽदहत् कक्षमिवानलः ॥ ४१ ॥

व्यचरत् सर्वतो देवान् प्राद्रवत् स ऋषींस्तथा।  
देवाश्चाप्याद्रवन् सर्वे ततो भीता दिशो दश ॥ ४२ ॥

तेन तस्मिन् विचरता पुरुषेण विशाम्पते।  
पृथिवी ह्यचलद् राजन्नतीव भरतर्षभ ॥ ४३ ॥

हाहाभूतं जगत् सर्वमुपलक्ष्य तदा प्रभुः।  
पितामहो महादेवं दर्शयन् प्रत्यभाषत ॥ ४४ ॥

भवतोऽपि सुराः सर्वे भागं दास्यन्ति वै प्रभो।  
क्रियतां प्रतिसंहारः सर्वदेवेश्वर त्वया ॥ ४५ ॥

इमा हि देवताः सर्वा ऋषयश्च परंतप।  
तव क्रोधान्महादेव न शान्तिमुपलेभिरे ॥ ४६ ॥

यश्चैष पुरुषो जातः स्वेदात् ते विबुधोत्तम।  
ज्वरो नामैष धर्मज्ञ लोकेषु प्रचरिष्यति ॥ ४७ ॥

एकीभूतस्य न त्वस्य धारणे तेजसः प्रभो।  
समर्था सकला पृथ्वी बहुधा सृज्यतामयम् ॥ ४८ ॥

इत्युक्तो ब्रह्मणा देवो भागे चापि प्रकल्पिते।  
भगवन्तं तथेत्याह ब्रह्माणममितौजसम् ॥ ४९ ॥

परां च प्रीतिमगमदुत्स्मयंश्च पिनाकधृक्।  
अवाप च तदा भागं यथोक्तं ब्रह्मणा भवः ॥ ५० ॥

ज्वरं च सर्वधर्मज्ञो बहुधा व्यसृजत् तदा।  
शान्त्यर्थं सर्वभूतानां शृणु तच्चापि पुत्रक ॥ ५१ ॥

शीर्षाभितापो नागानां पर्वतानां शिलाजतु।  
अपां तु नीलिकां विद्यान्निर्मोकं भुजगेषु च ॥ ५२ ॥  
खोरकः सौरभेयाणामूषरं पृथिवीतले ।  
पशूनामपि धर्मज्ञ दृष्टिप्रत्यवरोधनम् ॥ ५३ ॥

रन्ध्रागतमथाश्वानां शिखोद्‌भेदश्च बर्हिणाम् ।  
नेत्ररोगः कोकिलस्य ज्वरः प्रोक्तो महात्मना ॥ ५४ ॥

अवीनां पित्तभेदश्च सर्वेषामिति नः श्रुतम्।  
शुकानामपि सर्वेषां हिक्किका प्रोच्यते ज्वरः ॥ ५५ ॥

शार्दूलेष्वथ धर्मज्ञ श्रमो ज्वर इहोच्यते।  
मानुषेषु तु धर्मज्ञ ज्वरो नामैष भारत ॥ ५६ ॥

मरणे जन्मनि तथा मध्ये चाविशते नरम्।  
एतन्माहेश्वरं तेजो ज्वरो नाम सुदारुणः ॥ ५७ ॥  
नमस्यश्चैव मान्यश्च सर्वप्राणिभिरीश्वरः ।  
अनेन हि समाविष्टो वृत्रो धर्मभृतां वरः ॥ ५८ ॥

व्यजृम्भत ततः शक्रस्तस्मै वज्रमवासृजत्।  
प्रविश्य वज्रं वृत्रं च दारयामास भारत ॥ ५९ ॥

दारितश्च स वज्रेण महायोगी महासुरः।  
जगाम परमं स्थानं विष्णोरमिततेजसः ॥ ६० ॥

विष्णुभक्त्या हि तेनेदं जगद् व्याप्तमभूत् तदा।  
तस्माच्च निहतो युद्धे विष्णोः स्थानमवाप्तवान् ॥ ६१ ॥

इत्येष वृत्रमाश्रित्य ज्वरस्य महतो मया।  
विस्तरः कथितः पुत्र किमन्यत् प्रब्रवीमि ते ॥ ६२ ॥

इमां ज्वरोत्पत्तिमदीनमानसः  
पठेत् सदा यः सुसमाहितो नरः।  
विमुक्तरोगः स सुखी मुदा युतो  
लभेत कामान् स यथामनीषितान् ॥ ६३ ॥