+++
title_full = "254 कामरूपी अद्\u200cभुत वृक्षका तथा उसे काटकर मुक्ति प्राप्त करनेके उपायका और शरीररूपी नगरका वर्णन"
title = "२५४ शुकानुप्रश्ने"

+++


हृदि कामद्रुमश्चित्रो मोहसंचयसम्भवः ।  
क्रोधमानमहास्कन्धो विधित्सापरिषेचनः ॥ १ ॥  
तस्य चाज्ञानमाधारः प्रमादः परिषेचनम्।  
सोऽभ्यसूयापलाशो हि पुरा दुष्कृतसारवान् ॥ २ ॥

सम्मोहचिन्ताविटपः शोकशाखो भयाङ्कुरः ।  
मोहनीभिः पिपासाभिर्लताभिरनुवेष्टितः ॥ ३ ॥

उपासते महावृक्षं सुलुब्धास्तत्फलेप्सवः ।  
आयसैः संयुताः पाशैः फलदं परिवेष्ट्य तम् ॥ ४ ॥

यस्तान् पाशान् वशे कृत्वा तं वृक्षमपकर्षति।  
गतः स दुःखयोरन्तं जरामरणयोर्द्वयोः ॥ ५ ॥

संरोहत्यकृतप्रज्ञः सदा येन हि पादपम्।  
स तमेव ततो हन्ति विषग्रन्थिरिवातुरम् ॥ ६ ॥

तस्यानुगतमूलस्य मूलमुद्‌ध्रियते बलात् ।  
योगप्रसादात् कृतिना साम्येन परमासिना ॥ ७ ॥

एवं यो वेद कामस्य केवलस्य निवर्तनम्।  
बन्धं वै कामशास्त्रस्य स दुःखान्यतिवर्तते ॥ ८ ॥

शरीरं पुरमित्याहुः स्वामिनी बुद्धिरिष्यते।  
तत्त्वबुद्धेः शरीरस्थं मनो नामार्थचिन्तकम् ॥ ९ ॥

इन्द्रियाणि मनःपौरास्तदर्थं तु पराकृतिः।  
तत्र द्वौ दारुणौ दोषौ तमो नाम रजस्तथा।  
तदर्थमुपजीवन्ति पौराः सह पुरेश्वरैः ॥ १० ॥

अद्वारेण तमेवार्थं द्वौ दोषावुपजीवतः।  
तत्र बुद्धिर्हि दुर्धर्षा मनः सामान्यमश्नुते ॥ ११ ॥

पौराश्चापि मनस्त्रस्तास्तेषामपि चला स्थितिः।  
तदर्थं बुद्धिरध्यास्ते सोऽनर्थः परिषीदति ॥ १२ ॥

यदर्थं पृथगध्यास्ते मनस्तत्परिषीदति ।  
पृथग्भूतं मनो बुद्ध्या मनो भवति केवलम् ॥ १३ ॥

तत्रैनं विधृतं शून्यं रजः पर्यवतिष्ठते।  
तन्मनः कुरुते सख्यं रजसा सह सङ्गतम्।  
तं चादाय जनं पौरं रजसे सम्प्रयच्छति ॥ १४ ॥