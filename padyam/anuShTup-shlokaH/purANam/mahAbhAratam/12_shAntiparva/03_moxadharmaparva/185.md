+++
title_full = "185 शरीरके भीतर जठरानल तथा प्राण-अपान आदि वायुओंकी स्थिति आदिका वर्णन"
title = "१८५"

+++


पार्थिवं धातुमासाद्य शारीरोऽग्निः कथं प्रभो।  
अवकाशविशेषेण कथं वर्तयतेऽनिलः ॥ १ ॥

वायोर्गतिमहं ब्रह्मन् कथयिष्यामि तेऽनघ।  
प्राणिनामनिलो देहान् यथा चेष्टयते बली ॥ २ ॥

श्रितो मूर्धानमात्मा तु शरीरं परिपालयन्।  
प्राणो मूर्धनि चाग्नौ च वर्तमानो विचेष्टते ॥ ३ ॥

स जन्तुः सर्वभूतात्मा पुरुषः स सनातनः।  
मनो बुद्धिरहङ्कारो भूतानि विषयश्च सः ॥ ४ ॥

एवं त्विह स सर्वत्र प्राणेन परिचाल्यते।  
पृष्ठतस्तु समानेन स्वां स्वां गतिमुपाश्रितः ॥ ५ ॥

बस्तिमूलं गुदं चैव पावकं समुपाश्रितः।  
वहन्मूत्रं पुरीषं चाप्यपानः परिवर्तते ॥ ६ ॥

प्रयत्ने कर्मणि बले य एकस्त्रिषु वर्तते।  
उदान इति तं प्राहुरध्यात्मविदुषो जनाः ॥ ७ ॥

संधिष्वपि च सर्वेषु संनिविष्टस्तथानिलः।  
शरीरेषु मनुष्याणां व्यान इत्युपदिश्यते ॥ ८ ॥

धातुष्वग्निस्तु विततः समानेन समीरितः।  
रसान् धातूंशच दोषांश्च वर्तयग्नवतिष्ठते ॥ ९ ॥

अपानप्राणयोर्मध्ये प्राणापानसमाहितः ।  
समन्वितस्त्वधिष्ठानं सम्यक्पचति पावकः ॥ १० ॥

आस्यं हि पायुपर्यन्तमन्ते स्याद् गुदसंज्ञितम्।  
स्रोतस्तस्मात् प्रजायन्ते सर्वस्रोतांसि देहिनाम् ॥ ११ ॥

प्राणानां संनिपाताच्च संनिपातः प्रजायते।  
ऊष्मा चाग्निरिति ज्ञेयो योऽन्नं पचति देहिनाम् ॥ १२ ॥

अग्निवेगवहः प्राणो गुदान्ते प्रतिहन्यते।  
स ऊर्ध्वमागम्य पुनः समुत्क्षिपति पावकम् ॥ १३ ॥

पक्वाशयस्त्वधो नाभ्यामूर्ध्वमामाशयः स्थितः ।  
नाभिमध्ये शरीरस्य सर्वे प्राणाश्च संस्थिताः ॥ १४ ॥

प्रस्थिता हृदयात् सर्वे तिर्यगूर्ध्वमधस्तथा।  
वहन्त्यन्नरसात् नाड्यो दश प्राणप्रचोदिताः ॥ १५ ॥

एष मार्गोऽथ योगानां येन गच्छन्ति तत्पदम्।  
जितक्लमाः समा धीरा मूर्धन्यात्मानमादधन् ॥ १६ ॥

एवं सर्वेषु विहितः प्राणापानेषु देहिनाम्।  
तस्मिन् समिध्यते नित्यमग्निः स्थाल्यामिवाहितः ॥ १७ ॥