+++
title_full = "331 नारदजीका शुकदेवको कर्मफल-प्राप्तिमें परतन्त्रताविषयक उपदेश तथा शुकदेवजीका सूर्यलोकमें जानेका निश्चय"
title = "३३१ शुकाभिगमने"

+++


सुखदुःखविपर्यासो यदा समनुपद्यते ।  
नैनं प्रज्ञा सुनीतं वा त्रायते नापि पौरुषम् ॥ १ ॥

स्वभावाद् यत्नमातिष्ठेद् यत्नवान् नावसीदति।  
जरामरणरोगेभ्यः प्रियमात्मानमुद्धरेत् ॥ २ ॥

रुजन्ति हि शरीराणि रोगाः शारीरमानसाः।  
सायका इव तीक्ष्णाग्राः प्रयुक्ता दृढधन्विभिः ॥ ३ ॥

व्यथितस्य विधित्साभिस्ताम्यतो जीवितैषिणः ।  
अवशस्य विनाशाय शरीरमपकृष्यते ॥ ४ ॥

स्रवन्ति न निवर्तन्ते स्रोतांसि सरितामिव।  
आयुरादाय मर्त्यानां रात्र्यहानि पुनः पुनः ॥ ५ ॥

व्यत्ययो ह्ययमत्यन्तं पक्षयोः शुक्लकृष्णयोः।  
जातान् मर्त्यान् जरयति निमेषान् नावतिष्ठते ॥ ६ ॥

सुखदुःखानि भूतानामजरो जरयत्यसौ ।  
आदित्यो ह्यस्तमभ्येति पुनः पुनरुदेति च ॥ ७ ॥

अदृष्टपूर्वानादाय भावानपरिशङ्कितान् ।  
इष्टानिष्टान् मनुष्याणामस्तं गच्छन्ति रात्रयः ॥ ८ ॥

योऽयमिच्छेद् यथाकामं कामानां तदवाप्नुयात्।  
यदि स्यान्न पराधीनं पुरुषस्य क्रियाफलम् ॥ ९ ॥

संयताश्च हि दक्षाश्च मतिमन्तश्च मानवाः।  
दृश्यन्ते निष्फलाः संतः प्रहीणाः सर्वकर्मभिः ॥ १० ॥

अपरे बालिशाः सन्तो निर्गुणाः पुरुषाधमाः।  
आशीर्भिरप्यसंयुक्ता दृश्यन्ते सर्वकामिनः ॥ ११ ॥

भूतानामपरः कश्चिद्धिंसायां सततोत्थितः ।  
वञ्चनायां च लोकस्य स सुखेष्वेव जीर्यते ॥ १२ ॥

अचेष्टमानमासीनं श्रीः कञ्चिदुपतिष्ठते ।  
कश्चित् कर्मानुसृत्यान्यो न प्राप्यमधिगच्छति ॥ १३ ॥

अपराधं समाचक्ष्व पुरुषस्य स्वभावतः।  
शुक्रमन्यत्र सम्भूतं पुनरन्यत्र गच्छति ॥ १४ ॥

तस्य योनौ प्रयुक्तस्य गर्भो भवति वा न वा।  
आम्रपुष्पोपमा यस्य निवृत्तिरुपलभ्यते ॥ १५ ॥

केषाञ्चित् पुत्रकामानामनुसंतानमिच्छताम् ।  
सिद्धौ प्रयतमानानां न चाण्डमुपजायते ॥ १६ ॥

गर्भाच्चोद्विजमानानां क्रुद्धादाशीविषादिव ।  
आयुष्मान् जायते पुत्रः कथं प्रेत इवाभवत् ॥ १७ ॥

देवानिष्ट्वा तपस्तप्त्वा कृपणैः पुत्रगृद्धिभिः।  
दश मासान् परिधृता जायन्ते कुलपांसनाः ॥ १८ ॥

अपरे धनधान्यानि भोगांश्च पितृसंचितान्।  
विपुलानभिजायन्ते लब्धास्तैरेव मङ्गलैः ॥ १९ ॥

अन्योन्यं समभिप्रेत्य मैथुनस्य समागमे।  
उपद्रव इवाविष्टो योनिं गर्भः प्रपद्यते ॥ २० ॥

शीघ्रं परशरीराणि च्छिन्नबीजं शरीरिणम्।  
प्राणिनं प्राणसंरोधे मांसश्लेष्मविवेष्टितम् ॥ २१ ॥

निर्दग्धं परदेहेऽपि परदेहं चलाचलम्।  
विनश्यन्तं विनाशान्ते नावि नावमिवाहितम् ॥ २२ ॥

सङ्गत्या जठरे न्यस्तं रेतोबिन्दुमचेतनम्।  
केन यत्नेन जीवन्तं गर्भं त्वमिह पश्यसि ॥ २३ ॥

अन्नपानानि जीर्यन्ते यत्र भक्षाश्च भक्षिताः।  
तस्मिन्नेवोदरे गर्भः किं नान्नमिव जीर्यते ॥ २४ ॥

गर्भे मूत्रपुरीषाणां स्वभावनियता गतिः।  
धारणे वा विसर्गे वा न कर्ता विद्यते वशः॥२५॥  
स्रवन्ति ह्युदराद् गर्भा जायमानास्तथा परे।  
आगमेन तथान्येषां विनाश उपपद्यते ॥ २६ ॥

एतस्माद्‌ योनिसम्बन्धाद् यो जीवन्‌ परिमुच्यते।  
प्रजां च लभते काञ्चित् पुनर्द्वन्द्वेषु सज्जति ॥ २७ ॥

स तस्य सहजातस्य सप्तमीं नवमीं दशाम्।  
प्राप्नुवन्ति ततः पञ्च न भवन्ति गतायुषः ॥ २८ ॥

नाभ्युत्थाने मनुष्याणां योगाः स्युर्नात्र संशयः।  
व्याधिभिश्च विमथ्यन्ते व्याधैः क्षुद्रमृगा इव ॥ २९ ॥

व्याधिभिर्मथ्यमानानां त्यजतां विपुलं धनम्।  
वेदनां नापकर्षन्ति यतमानाश्चिकित्सकाः ॥ ३० ॥

ते चातिनिपुणा वैद्याः कुशलाः सम्भृतौषधाः।  
व्याधिभिः परिकृष्यन्ते मृगा व्याधैरिवार्दिताः ॥ ३१ ॥

ते पिबन्तः कषायांश्च सर्पींषि विविधानि च।  
दृश्यन्ते जरया भग्ना नगा नागैरिवोत्तमैः ॥ ३२ ॥

के वा भुवि चिकित्सन्ते रोगार्तान् मृगपक्षिणः।  
श्वापदानि दरिद्रांश्च प्रायो नार्ता भवन्ति ते ॥ ३३ ॥

घोरानपि दुराधर्षान् नृपतीनुग्रतेजसः ।  
आक्रम्याददते रोगाः पशून् पशुगणा इव ॥ ३४ ॥

इति लोकमनाक्रन्दं मोहशोकपरिप्लुतम् ।  
स्रोतसा सहसाऽऽक्षिप्तं ह्रियमाणं बलीयसा ॥ ३५ ॥

न धनेन न राज्येन नोग्रेण तपसा तथा।  
स्वभावमतिवर्तन्ते ये नियुक्ताः शरीरिणः ॥ ३६ ॥

न म्रियेरन् न जीर्येरन् सर्वे स्युःसर्वकामिनः।  
नाप्रियं प्रति पश्येयुरुत्थानस्य फले सति ॥ ३७ ॥

उपर्युपरि लोकस्य सर्वो गन्तुं समीहते।  
यतते च यथाशक्ति न च तद् वर्तते तथा॥३८॥

ऐश्वर्यमदमत्तांश्च मत्तान् मद्यमदेन च।  
अप्रमत्ताः शठान् शूरा विक्रान्ताः पर्युपासते ॥ ३९ ॥

क्लेशाः परिनिवर्तन्ते केषाञ्चिदसमीक्षिताः ।  
स्वं स्वं च पुनरन्येषां न किंचिदधिगम्यते ॥ ४० ॥

महच्च फलवैषम्यं दृश्यते कर्मसंधिषु।  
वहन्ति शिबिकामन्ये यान्त्यन्ये शिबिकागताः ॥ ४१ ॥

सर्वेषामृद्धिकामानामन्ये रथपुरःसराः ।  
मनुष्याश्च गतस्त्रीकाः शतशो विविधस्त्रियः ॥ ४२ ॥

द्वन्द्वारामेषु भूतेषु गच्छन्त्येकैकशो नराः।  
इदमन्यत् पदं पश्य मात्र मोहं करिष्यसि ॥ ४३ ॥

त्यज धर्ममधर्मं च उभे सत्यानृते त्यज।  
उभे सत्यानृते त्यक्त्वा येन त्यजसि तं त्यज ॥ ४४ ॥

एतत् ते परमं गुह्यमाख्यातमृषिसत्तम।  
येन देवाः परित्यज्य मर्त्यलोकं दिवं गताः ॥ ४५ ॥

नारदस्य वचः श्रुत्वा शुकः परमबुद्धिमान्।  
संचिन्त्य मनसा धीरो निश्चयं नाध्यगच्छत ॥ ४६ ॥

पुत्रदारैर्महान् क्लेशो विद्याम्नाये महान् श्रमः।  
किं नु स्याच्छाश्वतं स्थानमल्पक्लेशं महोदयम् ॥ ४७ ॥

ततो मुहुर्तं संचिन्त्य निश्चितां गतिमात्मनः।  
परावरज्ञो धर्मस्य परां नैःश्रेयसीं गतिम् ॥ ४८ ॥

कथं त्वहमसंश्लिष्टो गच्छेयं गतिमुत्तमाम्।  
नावर्तेयं यथा भूयो योनिसंकरसागरे ॥ ४९ ॥

परं भावं हि काङ्क्षामि यत्र नावर्तते पुनः।  
सर्वसङ्गान् परित्यज्य निश्चितो मनसा गतिम् ॥ ५० ॥

तत्र यास्यामि यत्रात्मा शमं मेऽधिगमिष्यति।  
अक्षयश्चाव्ययश्चैव यत्र स्थास्यामि शाश्वतः ॥ ५१ ॥

न तु योगमृते शक्या प्राप्तुं सा परमा गतिः।  
अवबन्धो हि बुद्धस्य कर्मभिर्नोपपद्यते ॥ ५२ ॥

तस्माद् योगं समास्थाय त्यक्त्वा गृहकलेवरम्।  
वायुभूतः प्रवेक्ष्यामि तेजोराशिं दिवाकरम् ॥ ५३ ॥

न ह्येष क्षयतां याति सोमः सुरगणैर्यथा।  
कम्पितः पतते भूमिं पुनश्चैवाधिरोहति ॥ ५४ ॥

क्षीयते हि सदा सोमः पुनश्चैवाभिपूर्यते।  
नेच्छाम्येवं विदित्वैते ह्रासवृद्धी पुनः पुनः ॥ ५५ ॥

रविस्तु संतापयते लोकान् रश्मिभिरुल्बणैः।  
सर्वतस्तेज आदत्ते नित्यमक्षयमण्डलः ॥ ५६ ॥

अतो मे रोचते गन्तुमादित्यं दीप्ततेजसम्।  
अत्र वत्स्यामि दुर्धर्षो निःशङ्केनान्तरात्मना ॥ ५७ ॥

सूर्यस्य सदने चाहं निक्षिप्येदं कलेवरम्।  
ऋषिभिः सह यास्यामि सौरं तेजोऽतिदुःसहम् ॥ ५८ ॥

आपृच्छामि नगान्‌ नागान्‌ गिरिमुर्वीं दिशो दिवम्।  
देवदानवगन्धर्वान् पिशाचोरगराक्षसान् ॥ ५९ ॥

लोकेषु सर्वभूतानि प्रवेक्ष्यामि न संशयः।  
पश्यन्तु योगवीर्यं मे सर्वे देवाः सहर्षिभिः ॥ ६० ॥

अथानुज्ञाप्य तमृषिं नारदं लोकविश्रुतम्।  
तस्मादनुज्ञां सम्प्राप्य जगाम पितरं प्रति ॥ ६१ ॥

सोऽभिवाद्य महात्मानं कृष्णद्वैपायनं मुनिम्।  
शुकः प्रदक्षिणं कृत्वा कृष्णमापृष्टवान् मुनिम् ॥ ६२ ॥

श्रुत्वा चर्षिस्तद् वचनं शुकस्य  
प्रीतो महात्मा पुनराह चैनम्।  
भो भो पुत्र स्थीयतां तावदद्य  
यावच्चक्षुः प्रीणयामि त्वदर्थे ॥ ६३ ॥

निरपेक्षः शुको भूत्वा निःस्नेहो मुक्तसंशयः।  
मोक्षमेवानुसंचिन्त्य गमनाय मनो दधे ॥ ६४ ॥

पितरं सम्परित्यज्य जगाम मुनिसत्तमः।  
कैलासपृष्ठं विपुलं सिद्धसंघनिषेवितम् ॥ ६५ ॥