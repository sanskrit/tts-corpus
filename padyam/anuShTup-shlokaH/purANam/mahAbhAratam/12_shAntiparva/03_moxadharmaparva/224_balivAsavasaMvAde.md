+++
title_full = "224 बलि और इन्द्रका संवाद, बलिके द्वारा कालकी प्रबलताका प्रतिपादन करते हुए इन्द्रको फटकारना"
title = "२२४ बलिवासवसंवादे"

+++


पुनरेव तु तं शक्रः प्रहसन्निदमब्रवीत्।  
निःश्वसन्तं यथा नागं प्रव्याहाराय भारत ॥ १ ॥

यत् तद् यानसहस्रेण ज्ञातिभिः परिवारितः।  
लोकान् प्रतापयन् सर्वान् यास्यस्मानवितर्कयन् ॥ २ ॥  
दृष्ट्वा सुकृपणां चेमामवस्थामात्मनो बले।  
ज्ञातिमित्रपरित्यक्तः शोचस्याहो न शोचसि ॥ ३ ॥

प्रीतिं प्राप्यातुलां पूर्वं लोकांश्चात्मवशे स्थितान्।  
विनिपातमिमं बाह्यं शोचस्याहो न शोचसि ॥ ४ ॥

अनित्यमुपलक्ष्येह कालपर्यायधर्मतः ।  
तस्माच्छक्र न शोचामि सर्वं ह्येवेदमन्तवत् ॥ ५ ॥

अन्तवन्त इमे देहा भूतानां च सुराधिप।  
तेन शक्र न शोचामि नापराधादिदं मम ॥ ६ ॥

जीवितं च शरीरं च जात्यैव सह जायते।  
उभे सह विवर्धेते उभे सह विनश्यतः ॥ ७ ॥

न हीदृशमहं भावमवशः प्राप्य केवलम्।  
यदेवमभिजानामि का व्यथा मे विजानतः ॥ ८ ॥

भूतानां निधनं निष्ठा स्रोतसामिव सागरः।  
नैतत् सम्यग्विजानन्तो नरा मुह्यन्ति वज्रधृक् ॥ ९ ॥

ये त्वेवं नाभिजानन्ति रजोमोहपरायणाः।  
ते कृच्छ्रं प्राप्य सीदन्ति बुद्धिर्येषां प्रणश्यति ॥ १० ॥

बुद्धिलाभात्‌ तु पुरुषः सर्वं तुदति किल्बिषम्।  
विपाप्मा लभते सत्त्वं सत्त्वस्थः सम्प्रसीदति ॥ ११ ॥

ततस्तु ये निवर्तन्ते जायन्ते वा पुनः पुनः।  
कृपणाः परितप्यन्ते तैरर्थैरभिचोदिताः ॥ १२ ॥

अर्थसिद्धिमनर्थं च जीवितं मरणं तथा।  
सुखदुःखफले चैव न द्वेष्मि न च कामये ॥ १३ ॥

हतं हन्ति हतो ह्येव यो नरो हन्ति कञ्चन।  
उभौ तौ न विजानीतो यश्च हन्ति हतश्च यः॥१४॥

हत्वा जित्वा च मघवन् यः कश्चित् पुरुषायते।  
अकर्ता ह्येव भवति कर्ता ह्येव करोति तत् ॥ १५ ॥

को हि लोकस्य कुरुते विनाशप्रभवावुभौ।  
कृतं हि तत् कृतेनैव कर्ता तस्यापि चापरः ॥ १६ ॥

पृथिवी ज्योतिराकाशमापो वायुश्च पञ्चमः।  
एतद्योनीनि भूतानि तत्र का परिदेवना ॥ १७ ॥

महाविद्योऽल्पविद्यश्च बलवान् दुर्बलश्च यः।  
दर्शनीयो विरूपश्च सुभगो दुर्भगश्च यः ॥ १८ ॥  
सर्वं कालः समादत्ते गम्भीरः स्वेन तेजसा।  
तस्मिन् कालवशं प्राप्ते का व्यथा मे विजानतः ॥ १९ ॥

दग्धमेवानुदहति हतमेवानुहन्यते ।  
नश्यते नष्टमेवाग्रे लब्धव्यं लभते नरः ॥ २० ॥

नास्य द्वीपः कुतः पारो नावारः सम्प्रदृश्यते।  
नान्तमस्य प्रपश्यामि विधेर्दिव्यस्य चिन्तयन् ॥ २१ ॥

यदि मे पश्यतः कालो भूतानि न विनाशयेत्।  
स्यान्मे हर्षश्च दर्पश्च क्रोधश्चैव शचीपते ॥ २२ ॥

तुषभक्षं तु मां ज्ञात्वा प्रविविक्तजने गृहे।  
बिभ्रतं गार्दभं रूपमागत्य परिगर्हसे ॥ २३ ॥

इच्छन्नहं विकुर्यां हि रूपाणि बहुधाऽऽत्मनः।  
विभीषणानि यानीक्ष्य पलायेथास्त्वमेव मे ॥ २४ ॥

कालः सर्वं समादत्ते कालः सर्वं प्रयच्छति।  
कालेन विहितं सर्वं मा कृथाः शक्र पौरुषम् ॥ २५ ॥

पुरा सर्वं प्रव्यथितं मयि क्रुद्धे पुरंदर।  
अवैमि त्वस्य लोकस्य धर्मं शक्र सनातनम् ॥ २६ ॥

त्वमप्येवमवेक्षस्व माऽऽत्मना विस्मयं गमः।  
प्रभवश्च प्रभावश्च नात्मसंस्थः कदाचन ॥ २७ ॥

कौमारमेव ते चित्तं तथैवाद्य यथा पुरा।  
समवेक्षस्व मघवन् बुद्धिं विन्दस्व नैष्ठिकीम् ॥ २८ ॥

देवा मनुष्याः पितरो गन्धर्वोरगराक्षसाः।  
आसन् सर्वे मम वशे तत् सर्वं वेत्थ वासव॥२९॥

नमस्तस्यै दिशेऽप्यस्तु यस्यां वैरोचनो बलिः।  
इति मामभ्यपद्यन्त बुद्धिमात्सर्यमोहिताः ॥ ३० ॥

नाहं तदनुशोचामि नात्मभ्रंशं शचीपते।  
एवं मे निश्चिता बुद्धिः शास्तुस्तिष्ठाम्यहं वशे ॥ ३१ ॥

दृश्यते हि कुले जातो दर्शनीयः प्रतापवान्।  
दुःखं जीवन् सहामात्यो भवितव्यं हि तत् तथा ॥ ३२ ॥

दौष्कुलेयस्तथा मूढो दुर्जातः शक्र दृश्यते।  
सुखं जीवन् सहामात्यो भवितव्यं हि तत् तथा ॥ ३३ ॥

कल्याणी रूपसम्पन्ना दुर्भगा शक्र दृश्यते।  
अलक्षणा विरूपा च सुभगा दृश्यते परा ॥ ३४ ॥

नैतदस्मत्कृतं शक्र नैतच्छक्र त्वया कृतम्।  
यत् त्वमेवंगतो वज्रिन् यच्चाप्येवंगता वयम् ॥ ३५ ॥

न कर्म भविताप्येतत् कृतं मम शतक्रतो।  
ऋद्धिर्वाऽप्यथवा नर्द्धिः पर्यायकृतमेव तत् ॥ ३६ ॥

पश्यामि त्वां विराजन्तं देवराजमवस्थितम्।  
श्रीमन्तं द्युतिमन्तं च गर्जमानं ममोपरि ॥ ३७ ॥

एवं नैव न चेत् कालो मामाक्रम्य स्थितो भवेत्।  
पातयेयमहं त्वाद्य सवज्रमपि मुष्टिना ॥ ३८ ॥

न तु विक्रमकालोऽयं शान्तिकालोऽयमागतः।  
कालः स्थापयते सर्वं कालः पचति वै तथा ॥ ३९ ॥

मां चेदभ्यागतः कालो दानवेश्वरपूजितम्।  
गर्जन्तं प्रतपन्तं च कमन्यं नागमिष्यति ॥ ४० ॥

द्वादशानां तु भवतामादित्यानां महात्मनाम्।  
तेजांस्येकेन सर्वेषां देवराज धृतानि मे ॥ ४१ ॥

अहमेवोद्वहाम्यापो विसृजामि च वासव।  
तपामि चैव त्रैलोक्यं विद्योताम्यहमेव च ॥ ४२ ॥

संरक्षामि विलुम्पामि ददाम्यहमथाददे ।  
संयच्छामि नियच्छामि लोकेषु प्रभुरीश्वरः ॥ ४३ ॥

तदद्य विनिवृत्तं मे प्रभुत्वममराधिप।  
कालसैन्यावगाढस्य सर्वं न प्रतिभाति मे ॥ ४४ ॥

नाहं कर्ता न चैव त्वं नान्यः कर्ता शचीपते।  
पर्यायेण हि भुज्यन्ते लोकाः शक्र यदृच्छया ॥ ४५ ॥

मासमासार्धवेश्मानमहोरात्राभिसंवृतम् ।  
ऋतुद्वारं वर्षमुखमायुर्वेदविदो जनाः ॥ ४६ ॥

आहुः सर्वमिदं चिन्त्यं जनाः केचिन्मनीषया।  
अस्याः पञ्चैव चिन्तायाः पर्येष्यामि च पञ्चधा ॥ ४७ ॥

गम्भीरं गहनं ब्रह्म महत्तोयार्णवं यथा।  
अनादिनिधनं चाहुरक्षरं क्षरमेव च ॥ ४८ ॥

सत्त्वेषु लिङ्गमावेश्य निर्लिङ्गमपि तत् स्वयम्।  
मन्यन्ते ध्रुवमेवैनं ये जनास्तत्त्वदर्शिनः ॥ ४९ ॥

भूतानां तु विपर्यासं कुरुते भगवानिति।  
न ह्येतावद् भवेद् गम्यं न यस्मात् प्रभवेत्‌ पुनः॥५०॥

गतिं हि सर्वभूतानामगत्वा क्व गमिष्यति।  
यो धावता न हातव्यस्तिष्ठन्नपि न हीयते ॥ ५१ ॥  
तमिन्द्रियाणि सर्वाणि नानुपश्यन्ति प्रञ्चधा।  
आहुश्चैनं केचिदग्निं केचिदाहुः प्रजापतिम् ॥ ५२ ॥

ऋतून् मासार्धमासांश्च दिवसांश्च क्षणांस्तथा।  
पूर्वाह्णमपराह्णं च मध्याह्नमपि चापरे ॥ ५३ ॥  
मुहूर्तमपि चैवाहुरेकं सन्तमनेकधा ।  
तं कालमिति जानीहि यस्य सर्वमिदं वशे ॥ ५४ ॥

बहूनीन्द्रसहस्राणि समतीतानि वासव ।  
बलवीर्योपपन्नानि यथैव त्वं शचीपते ॥ ५५ ॥

त्वामप्यतिबलं शक्र देवराजं बलोत्कटम्।  
प्राप्ते काले महावीर्यः कालः संशमयिष्यति ॥ ५६ ॥

य इदं सर्वमादत्ते तस्माच्छक्र स्थिरो भव।  
मया त्वया च पूर्वैश्च न स शक्योऽतिवर्तितुम् ॥ ५७ ॥

यामेतां प्राप्य जानीषे राज्यश्रियमनुत्तमाम्।  
स्थिता मयीति तन्मिथ्या नैषा ह्येकत्र तिष्ठति ॥ ५८ ॥

स्थिता हीन्द्र सहस्रेषु त्वद्विशिष्टतमेष्वियम्।  
मां च लोला परित्यज्य त्वामगाद् विबुधाधिप ॥ ५९ ॥

मैवं शक्र पुनः कार्षीः शान्तो भवितुमर्हसि।  
त्वामप्येवंविधं ज्ञात्वा क्षिप्रमन्यं गमिष्यति ॥ ६० ॥