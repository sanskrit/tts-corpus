+++
title_full = "351 ब्रह्मा और रुद्रके संवादमें नारायणकी महिमाका विशेषरूपसे वर्णन"
title = "३५१ नारायणीयसमाप्तौ"

+++


शृणु पुत्र यथा ह्येष पुरुषः शाश्वतोऽव्ययः।  
अक्षयश्चाप्रमेयश्च सर्वगश्च निरुच्यते ॥ १ ॥

न स शक्यस्त्वया द्रष्टुं मयान्यैर्वापि सत्तम।  
सगुणो निर्गुणो विश्वो ज्ञानदृश्यो ह्यसौ स्मृतः ॥ २ ॥

अशरीरः शरीरेषु सर्वेषु निवसत्यसौ।  
वसन्नपि शरीरेषु न स लिप्यति कर्मभिः ॥ ३ ॥

ममान्तरात्मा तव च ये चान्ये देहिसंज्ञिताः।  
सर्वेषां साक्षिभूतोऽसौ न ग्राह्यः केनचित् क्वचित् ॥ ४ ॥

विश्वमूर्धा विश्वभुजो विश्वपादाक्षिनासिकः ।  
एकश्चरति क्षेत्रेषु स्वैरचारी यथासुखम् ॥ ५ ॥

क्षेत्राणि हि शरीराणि बीजं चापि शुभाशुभम्।  
तानि वेत्ति स योगात्मा ततः क्षेत्रज्ञ उच्यते ॥ ६ ॥

नागतिर्न गतिस्तस्य ज्ञेया भूतेषु केनचित्।  
सांख्येन विधिना चैव योगेन च यथाक्रमम् ॥ ७ ॥  
चिन्तयामि गतिं चास्य न गतिं वेद्मि चोत्तराम्।  
यथाज्ञानं तु वक्ष्यामि पुरुषं तु सनातनम् ॥ ८ ॥

तस्यैकत्वं महत्त्वं च स चैकः पुरुषः स्मृतः।  
महापुरुषशब्दं स बिभर्त्येकः सनातनः ॥ ९ ॥

एको हुताशो बहुधा समिध्यते  
एकः सूर्यस्तपसो योनिरेका ।  
एको वायुर्बहुधा वाति लोके  
महोदधिश्चाम्भसां योनिरेकः ।  
पुरुषश्चैको निर्गुणो विश्वरूप-  
स्तं निर्गुणं पुरुषं चाविशन्ति ॥ १० ॥

हित्वा गुणमयं सर्वं कर्म हित्वा शुभाशुभम्।  
उभे सत्यानृते त्यक्त्वा एवं भवति निर्गुणः ॥ ११ ॥

अचिन्त्यं चापि तं ज्ञात्वा भावसूक्ष्मं चतुष्टयम्।  
विचरेद् योऽसमुन्नद्धः स गच्छेत्‌ पुरुषं शुभम् ॥ १२ ॥

एवं हि परमात्मानं केचिदिच्छन्ति पण्डिताः।  
एकात्मानं तथाऽऽत्मानमपरे ज्ञानचिन्तकाः ॥ १३ ॥

तत्र यः परमात्मा हि स नित्यं निर्गुणः स्मृतः।  
स हि नारायणो ज्ञेयः सर्वात्मा पुरुषो हि सः॥१४॥

न लिप्यते फलैश्चापि पद्मपत्रमिवाम्भसा।  
कर्मात्मा त्वपरो योऽसौ मोक्षबन्धैः स युज्यते ॥ १५ ॥

स सप्तदशकेनापि राशिना युज्यते च सः।  
एवं बहुविधः प्रोक्तः पुरुषस्ते यथाक्रमम् ॥ १६ ॥

यत् तत्कृत्स्नं लोकतन्त्रस्य धाम  
वेद्यं परं बोधनीयं स बोद्धा।  
मन्ता मन्तव्यं प्राशिता प्राशनीयं  
घ्राता घ्रेयं स्पर्शिता स्पर्शनीयम् ॥ १७ ॥

द्रष्टा द्रष्टव्यं श्राविता श्रवणीयं  
ज्ञाता ज्ञेयं सगुणं निर्गुणं च।  
यद् वै प्रोक्तं तात सम्यक् प्रधानं  
नित्यं चैतच्छाश्वतं चाव्ययं च ॥ १८ ॥

यद् वै सूते धातुराद्यं विधानं  
तद् वै विप्राः प्रवदन्तेऽनिरुद्धम्।  
यद् वै लोके वैदिकं कर्म साधु  
आशीर्युक्तं तद्धि तस्यैव भाव्यम् ॥ १९ ॥

देवाः सर्वे मुनयः साधु शान्ता-  
स्तं प्राग्वंशे यज्ञभागैर्यजन्ते ।  
अहं ब्रह्मा आद्य ईशः प्रजानां  
तस्माज्जातस्त्वं च मत्तः प्रसूतः ॥ २० ॥

मत्तो जगज्जङ्गमं स्थावरं च  
सर्वे वेदाः सरहस्या हि पुत्र ॥ २१ ॥

चतुर्विभक्तः पुरुषः स क्रीडति यथेच्छति।  
एवं स भगवान् स्वेन ज्ञानेन प्रतिबोधितः ॥ २२ ॥

एतत् ते कथितं पुत्र यथावदनुपृच्छतः।  
सांख्यज्ञाने तथा योगे यथावदनुवर्णितम् ॥ २३ ॥