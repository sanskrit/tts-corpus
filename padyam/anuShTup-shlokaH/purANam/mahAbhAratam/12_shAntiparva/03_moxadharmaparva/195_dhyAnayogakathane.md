+++
title_full = "195 ध्यानयोगका वर्णन"
title = "१९५ ध्यानयोगकथने"

+++


हन्त वक्ष्यामि ते पार्थ ध्यानयोगं चतुर्विधम्।  
यं ज्ञात्वा शाश्वतीं सिद्धिं गच्छन्तीह महर्षयः ॥ १ ॥

यथा स्वनुष्ठितं ध्यानं तथा कुर्वन्ति योगिनः।  
महर्षयो ज्ञानतृप्ता निर्वाणगतमानसाः ॥ २ ॥

नावर्तन्ते पुनः पार्थ मुक्ताः संसारदोषतः।  
जन्मदोषपरिक्षीणाः स्वभावे पर्यवस्थिताः ॥ ३ ॥

निर्द्वन्द्वा नित्यसत्त्वस्था विमुक्ता नियमस्थिताः।  
असङ्गान्यविवादीनि मनःशान्तिकराणि च ॥ ४ ॥  
तत्र ध्यानेन संश्लिष्टमेकाग्रं धारयेन्मनः।  
पिण्डीकृत्येन्द्रियग्राममासीनः काष्ठवन्मुनिः ॥ ५ ॥

शब्दं न विन्देच्छ्रोत्रेण स्पर्शं त्वचा न वेदयेत्।  
रूपं न चक्षुषा विद्याज्जिह्वया न रसांस्तथा ॥ ६ ॥  
घ्रेयाण्यपि च सर्वाणि जह्याद् ध्यानेन योगवित्।  
पञ्चवर्गप्रमाथीनि नेच्छेच्चैतानि वीर्यवान् ॥ ७ ॥

ततो मनसि संगृह्य पञ्चवर्गं विचक्षणः।  
समादध्यान्मनो भ्रान्तमिन्द्रियैः सह पञ्चभिः ॥ ८ ॥

विसंचारि निरालम्बं पञ्चद्वारं चलाचलम्।  
पूर्वं ध्यानपथे धीरः समादध्यान्मनोऽन्तरा ॥ ९ ॥

इन्द्रियाणि मनश्चैव यदा पिण्डीकरोत्ययम्।  
एष ध्यानपथः पूर्वो मया समनुवर्णितः ॥ १० ॥

तस्य तत् पूर्वसंरुद्धमात्मनः षष्ठमान्तरम्।  
स्फुरिष्यति समुद्भ्रान्ता विद्युदम्बुधरे यथा ॥ ११ ॥

जलबिन्दुर्यथा लोलः पर्णस्थः सर्वतश्चलः।  
एवमेवास्य चित्तं च भवति ध्यानवर्त्मनि ॥ १२ ॥

समाहितं क्षणं किञ्चिद् ध्यानवर्त्मनि तिष्ठति।  
पुनर्वायुपथं भ्रान्तं मनो भवति वायुवत् ॥ १३ ॥

अनिर्वेदो गतक्लेशो गततन्द्रिरमत्सरी ।  
समादध्यात् पुनश्चेतो ध्यानेन ध्यानयोगवित् ॥ १४ ॥

विचारश्च विवेकश्च वितर्कश्चोपजायते ।  
मुनेः समादधानस्य प्रथमं ध्यानमादितः ॥ १५ ॥

मनसा क्लिश्यमानस्तु समाधानं च कारयेत्।  
न निर्वेदं मुनिर्गच्छेत् कुर्यादेवात्मनो हितम् ॥ १६ ॥

पांसुभस्मकरीषाणां यथा वै राशयश्चिताः।  
सहसा वारिणासिक्ता न यान्ति परिभावनम् ॥ १७ ॥  
किञ्चित् स्निग्धं यथा चस्याच्छुष्कचूर्णमभावितम्।  
क्रमशस्तु शनैर्गच्छेत् सर्वं तत्परिभावनम् ॥ १८ ॥  
एवमेवेन्द्रियग्रामं शनैः सम्परिभावयेत् ।  
संहरेत् क्रमशश्चैव स सम्यक् प्रशमिष्यति ॥ १९ ॥

स्वयमेव मनश्चैवं पञ्चवर्गं च भारत।  
पूर्वं ध्यानपथे स्थाप्य नित्ययोगेन शाम्यति ॥ २० ॥

न तत्पुरुषकारेण न च दैवेन केनचित्।  
सुखमेष्यति तत् तस्य यदेवं संयतात्मनः ॥ २१ ॥

सुखेन तेन संयुक्तो रंस्यते ध्यानकर्मणि।  
गच्छन्ति योगिनो ह्येवं निर्वाणं तन्निरामयम् ॥ २२ ॥