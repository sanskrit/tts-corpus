+++
title_full = "269 प्रवृत्ति एवं निवृत्तिमार्गके विषयमें स्यूमरश्मि-कपिल संवाद"
title = "२६९ गोकपिलीये"

+++


एतावदनुपश्यन्ति यतयो यान्ति मार्गगाः।  
नैषां सर्वेषु लोकेषु कश्चिदस्ति व्यतिक्रमः ॥ १ ॥

निर्द्वन्द्वा निर्नमस्कारा निराशीर्बन्धना बुधाः।  
विमुक्ताः सर्वपापेभ्यश्चरन्ति शुचयोऽमलाः ॥ २ ॥

अपवर्गेऽथ संत्यागे बुद्धौ च कृतनिश्चयाः।  
ब्रह्मिष्ठा ब्रह्मभूताश्च ब्रह्मण्येव कृतालयाः ॥ ३ ॥

विशोका नष्टरजसस्तेषां लोकाः सनातनाः।  
तेषां गतिं परां प्राप्य गार्हस्थ्ये किं प्रयोजनम् ॥ ४ ॥

यद्येषा परमा काष्ठा यद्येषा परमा गतिः।  
गृहस्थानव्यपाश्रित्य नाश्रमोऽन्यः प्रवर्तते ॥ ५ ॥

यथा मातरमाश्रित्य सर्वे जीवन्ति जन्तवः।  
एवं गार्हस्थ्यमाश्रित्य वर्तन्त इतराश्रमाः ॥ ६ ॥

गृहस्थ एव यजते गृहस्थस्तप्यते तपः।  
गार्हस्थ्यमस्य धर्मस्य मूलं यत्किंचिदेजते ॥ ७ ॥

प्रजनाद्यभिनिर्वृत्ताः सर्वे प्राणभृतो जनाः।  
प्रजनं चाप्युतान्यत्र न कथंचन विद्यते ॥ ८ ॥

यास्तु स्युर्बर्हिरोषध्यो बहिरन्यास्तथाद्रिजाः ।  
ओषधिभ्यो बहिर्यस्मात् प्राणात् कश्चिन्न दृश्यते ॥ ९ ॥

कस्यैषा वाग् भवेत्‌ सत्या मोक्षो नास्ति गृहादिति।  
अश्रद्दधानैरप्राज्ञैः सूक्ष्मदर्शनवर्जितैः ॥ १० ॥  
निरासैरलसैः श्रान्तैस्तप्यमानैः स्वकर्मभिः ।  
शमस्योपरमो दृष्टः प्रव्रज्यायामपण्डितैः ॥ ११ ॥

त्रैलोक्यस्यैव हेतुर्हि मर्यादा शाश्वती ध्रुवा।  
ब्राह्मणो नाम भगवान् जन्मप्रभृति पूज्यते ॥ १२ ॥

प्राग्‌गर्भाधानान्मन्त्रा हि प्रवर्तन्ते द्विजातिषु।  
अविश्रम्भेषु वर्तन्ते विश्रम्भेष्वप्यसंशयम् ॥ १३ ॥

दाहे पुनः संश्रयणे संश्रिते पात्रभोजने।  
दाने गवां पशूनां वा पिण्डानामप्सु मज्जने ॥ १४ ॥

अर्चिष्मन्तो बर्हिषदः कव्यादाः पितरस्तथा।  
मृतस्याप्यनुमन्यन्ते मन्त्रान् मन्त्राश्च कारणम् ॥ १५ ॥

एवं क्रोशत्सु वेदेषु कुतो मोक्षोऽस्ति कस्यचित्।  
ऋणवन्तो यदा मर्त्याः पितृदेवद्विजातिषु ॥ १६ ॥

श्रिया विहीनैरलसैः पण्डितैः सम्प्रवर्तितम्।  
वेदवादापरिज्ञानं सत्याभासमिवानृतम् ॥ १७ ॥

न वै पापैर्ह्रियते कृष्यते वा  
यो ब्राह्मणो यजते वेदशास्तैः।  
ऊर्ध्वं यज्ञैः पशुभिः सार्धमेति  
संतर्पितस्तर्पयते च कामैः ॥ १८ ॥

न वेदानां परिभवान्न शाठ्येन न मायया।  
महत् प्राप्नोति पुरुषो ब्रह्मणि ब्रह्म विन्दति ॥ १९ ॥

दर्शं च पौर्णमासं च अग्निहोत्रं च धीमतः।  
चातुर्मास्यानि चैवासंस्तेषु धर्मः सनातनः ॥ २० ॥

अनारम्भाः सुधृतयः शुचयो ब्रह्मसंज्ञिताः।  
ब्रह्मणैव स्म ते देवांस्तर्पयन्त्यमृतैषिणः ॥ २१ ॥

सर्वभूतात्मभूतस्य सर्वभूतानि पश्यतः ।  
देवाऽपि मार्गे मुह्यन्ति अपदस्य पदैषिणः ॥ २२ ॥

चतुर्द्वारं पुरुषं चतुर्मुखं  
चतुर्धा चैनमुपयाति वाचा ।  
बाहुभ्यां वाच उदरादुपस्थात्  
तेषां द्वारं द्वारपालो बुभूषेत् ॥ २३ ॥

नाक्षैर्दीव्येन्नाददीतान्यवित्तं  
न वायोनीयस्य शृतं प्रगृह्णात्।  
क्रुद्धो न चैव प्रहरेत धीमां-  
स्तथास्य तत्पाणिपादं सुगुप्तम् ॥ २४ ॥

नाक्रोशमृच्छेन्न वृथा वदेच्च  
न पैशुनं जनवादं च कुर्यात्।  
सत्यव्रतो मितभाषोऽप्रमत्त-  
स्तथास्य वाग्द्वारमथो सुगुप्तम् ॥ २५ ॥

नानाशनः स्यान्न महाशनः स्या-  
दलोलुपः साधुभिरागतः स्यात् ।  
यात्रार्थमाहारमिहाददीत  
तथास्य स्याज्जाठरी द्वारगुप्तिः ॥ २६ ॥

न वीर पत्नीं विहरेत नारीं  
न चापि नारीमनृतावाह्वयीत ।  
भार्याव्रतं ह्यात्मनि धारयीत  
तथास्योपस्थद्वारगुप्तिर्भवेत ॥ २७ ॥

द्वाराणि यस्य सर्वाणि सुगुप्तानि मनीषिणः।  
उपस्थमुदरं बाहू वाक् चतुर्थी स वै द्विजः ॥ २८ ॥

मोघान्यगुप्तद्वारस्य सर्वाण्येव भवन्त्युत ।  
किं तस्य तपसा कार्यं किं यज्ञेन किमात्मना ॥ २९ ॥

अनुत्तरीयवसनमनुपस्तीर्णशायिनम् ।  
बाहूपधानं शाम्यन्तं तं देवा ब्राह्मणं विदुः ॥ ३० ॥

द्वन्द्वारामेषु सर्वेषु य एको रमते मुनिः।  
परेषामननुध्यायंस्तं देवा ब्राह्मणं विदुः ॥ ३१ ॥

येन सर्वमिदं बुद्धं प्रकृतिर्विकृतिश्च या।  
गतिज्ञः सर्वभूतानां तं देवा ब्राह्मणं विदुः ॥ ३२ ॥

अभयं सर्वभूतेभ्यः सर्वेषामभयं यतः।  
सर्वभूतात्मभूतो यस्तं देवा ब्राह्मणं विदुः ॥ ३३ ॥

नान्तरेणानुजानन्ति दानयज्ञक्रियाफलम् ।  
अविज्ञाय च तत् सर्वमन्यद् रोचयते फलम् ॥ ३४ ॥

स्वकर्मभिः संश्रितानां तपो घोरत्वमागतम्।  
तं सदाचारमाश्रित्य पुराणं शाश्वतं ध्रुवम् ॥ ३५ ॥

अशक्नुवन्तश्चरितुं किंचिद् धर्मेषु सूत्रितम्।  
निरापद्धर्म आचारो ह्यप्रमादोऽपराभवः ॥ ३६ ॥

फलवन्ति च कर्माणि व्युष्टिमन्ति ध्रुवाणि च।  
विगुणानि च पश्यन्ति तथानैकान्तिकानि च ॥ ३७ ॥

गुणाश्चात्र सुदुर्ज्ञेया ज्ञाताश्चात्र सुदुष्कराः।  
अनुष्ठिताश्चान्तवन्त इति त्वमनुपश्यसि ॥ ३८ ॥

यथा च वेदप्रामाण्यं त्यागश्च सफलो यथा।  
तौ पन्थानावुभौ व्यक्तौ भगवंस्तद् वदस्व मे ॥ ३९ ॥

प्रत्यक्षमिह पश्यन्ति भवन्तः सत्पथे स्थिताः।  
प्रत्यक्षं तु किमत्रास्ति यद् भवन्त उपासते ॥ ४० ॥

स्यूमरश्मिरहं ब्रह्मन् जिज्ञासार्थमिहागतः ।  
श्रेयस्कामः प्रत्यवोचमार्जवान्न विवक्षया ॥ ४१ ॥

इमं च संशयं घोरं भगवान् प्रब्रवीतु मे।  
प्रत्यक्षमिह पश्यन्तो भवन्तः सत्यथे स्थिताः।  
किमत्र प्रत्यक्षतमं भवन्तो यदुपासते ॥ ४२ ॥  
अन्यत्र तर्कशास्त्रेभ्य आगमार्थं यथागमम्।

आगमो वेदवादास्तु तर्कशास्त्राणि चागमः ॥ ४३ ॥

यथाश्रममुपासीत आगमस्तत्र सिध्यति ।  
सिद्धिः प्रत्यक्षरूपा च दृश्यत्यागमनिश्चयात् ॥ ४४ ॥

नौर्नावीव निबद्धा हि स्रोतसा सनिबन्धना।  
ह्रियमाणा कथं विप्र कुबुद्धींस्तारयिष्यति।  
एतद् ब्रवीतु भगवानुपपन्नोऽस्म्यधीहि भोः ॥ ४५ ॥

नैव त्यागी न संतुष्टो नाशोको न निरामयः।  
न निर्विधित्सो नावृत्तो नापवृत्तोऽस्ति कश्चन ॥ ४६ ॥

भवन्तोऽपि च हृष्यन्ति शोचन्ति च यथा वयम्।  
इन्द्रियार्थाश्च भवतां समानाः सर्वजन्तुषु ॥ ४७ ॥

एवं चतुर्णां वर्णानामाश्रमाणां प्रवृत्तिषु।  
एकमालम्बमानानां निर्णये किं निरामयम् ॥ ४८ ॥

यद् यदाचरते शास्त्रमर्थ्यं सर्वप्रवृत्तिषु।  
यस्य यत्र ह्यनुष्ठानं तत्र तत्र निरामयम् ॥ ४९ ॥

ज्ञानं प्लावयते सर्वं यो ज्ञानं ह्यनुवर्तते।  
ज्ञानादपेत्य या वृत्तिः सा विनाशयति प्रजाः ॥ ५० ॥

भवन्तो ज्ञानिनो व्यक्तं सर्वतश्च निरामयाः।  
ऐकात्म्यं नाम कश्चिद्धि कदाचिदुपपद्यते ॥ ५१ ॥

शास्त्रं ह्यबुद्‌ध्वा तत्त्वेन केचिद् वादबलाज्जनाः।  
कामद्वेषाभिभूतत्वादहङ्कारवशं गताः ॥ ५२ ॥

याथातथ्यमविज्ञाय शास्त्राणां शास्त्रदस्यवः ।  
ब्रह्मस्तेना निरारम्भा दम्भमोहवशानुगाः ॥ ५३ ॥

नैर्गुण्यमेव पश्यन्ति न गुणाननुयुञ्जते।  
तेषां तमःशरीराणां तम एव परायणम् ॥ ५४ ॥

यो यथाप्रकृतिर्जन्तुः प्रकृतेः स्याद् वशानुगः।  
तस्य द्वेषश्च कामश्च क्रोधो दम्भोऽनृतं मदः।  
नित्यमेवाभिवर्तन्ते गुणाः प्रकृतिसम्भवाः ॥ ५५ ॥

एवं ध्यात्वानुपश्यन्तः संत्यजेयुः शुभाशुभम्।  
परां गतिमभीप्सन्तो यतयः संयमे रताः ॥ ५६ ॥

सर्वमेतन्मया ब्रह्मन् शास्त्रतः परिकीर्तितम्।  
न ह्यविज्ञाय शास्त्रार्थं प्रवर्तन्ते प्रवृत्तयः ॥ ५७ ॥

यः कश्चिन्न्याय्य आचारः सर्वं शास्त्रमिति श्रुतिः।  
यदन्याय्यमशास्त्रं तदित्येषा श्रूयते श्रुतिः ॥ ५८ ॥

न प्रवृत्तिर्ऋते शास्त्रात्‌ काचिदस्तीति निश्चयः।  
यदन्यद् वेदवादेभ्यस्तदशास्त्रमिति श्रुतिः ॥ ५९ ॥

शास्त्रादपेतं पश्यन्ति बहवो व्यक्तमानिनः।  
शास्त्रदोषान् न पश्यन्ति शोचन्ति च यथा वयम्।  
इन्द्रियार्थाश्च भवतां समानाः सर्वजन्तुषु ॥ ६० ॥

एवं चतुर्णां वर्णानामाश्रमाणां प्रवृत्तिषु।  
एकमालम्बमानानां निर्णये सर्वतोदिशम् ॥ ६१ ॥  
आनन्त्यं वदमानेन शक्तेनावर्जितात्मना ।  
अविज्ञानहतप्रज्ञा हीनप्रज्ञास्तमोवृताः ॥ ६२ ॥

शक्यं त्वेकेन युक्तेन कृतकृत्येन सर्वशः।  
पिण्डमात्रं व्यपाश्रित्य चरितुं विजितात्मना ॥ ६३ ॥  
वेदवादं व्यपाश्रित्य मोक्षोऽस्तीति प्रभाषितुम्।  
अपेतन्यायशास्त्रेण सर्वलोकविगर्हिणा ॥ ६४ ॥

इदं तु दुष्करं कर्म कुटुम्बमभिसंश्रितम्।  
दानमध्ययनं यज्ञः प्रजासंतानमार्जवम् ॥ ६५ ॥

यद्येतदेवं कृत्वापि न विमोक्षोऽस्ति कस्यचित्।  
धिक् कर्तारं च कार्यं च श्रमश्चायं निरर्थकः ॥ ६६ ॥

नास्तिक्यमन्यथा च स्याद् वेदानां पृष्ठतः क्रिया।  
एतस्यानन्त्यमिच्छामि भगवन् श्रोतुमञ्जसा ॥ ६७ ॥

तत्त्वं वदस्व मे ब्रह्मन्नुपसन्नोऽस्म्यधीहि भोः।  
यथा ते विदितो मोक्षस्तथेच्छाम्युपशिक्षितुम् ॥ ६८ ॥