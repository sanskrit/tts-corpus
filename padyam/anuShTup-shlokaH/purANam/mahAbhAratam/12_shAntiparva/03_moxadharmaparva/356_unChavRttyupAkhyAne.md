+++
title_full = "356 अतिथिके वचनोंसे संतुष्ट होकर ब्राह्मणका उसके कथनानुसार नागराजके घरकी ओर प्रस्थान"
title = "३५६ उञ्छवृत्त्युपाख्याने"

+++


अतिभारोऽद्य तस्यैव भारावतरणं महत्।  
पराश्वासकरं वाक्यमिदं मे भवतः श्रुतम् ॥ १ ॥

अध्वक्लान्तस्य शयनं स्थानक्लान्तस्य चासनम्।  
तृषितस्य च पानीयं क्षुधार्तस्य च भोजनम् ॥ २ ॥

ईप्सितस्येव सम्प्राप्तिरन्नस्य समयेऽतिथेः ।  
एषितस्यात्मनः काले वृद्धस्यैव सुतो यथा ॥ ३ ॥  
मनसा चिन्तितस्येव प्रीतिस्निग्धस्य दर्शनम्।  
प्रह्लादयति मां वाक्यं भवता यदुदीरितम् ॥ ४ ॥

दत्तचक्षुरिवाकाशे पश्यामि विमृशामि च।  
प्रज्ञानवचनाद्योऽयमुपदेशो हि मे कृतः ॥ ५ ॥

बाढमेवं करिष्यामि यथा मे भाषते भवान्।  
इमां हि रजनीं साधो निवसस्व मया सह ॥ ६ ॥  
प्रभाते यास्यति भवान् पर्याश्वस्तः सुखोषितः।  
असौ हि भगवान् सूर्यो मन्दरश्मिरवाङ्‌मुखः ॥ ७ ॥

ततस्तेन कृतातिथ्यः सोऽतिथिः शत्रुसूदन।  
उवास किल तां रात्रिं सह तेन द्विजेन वै॥८॥

चतुर्थधर्मसंयुक्तं तयोः कथयतोस्तदा ।  
व्यतीता सा निशा कृत्स्ना सुखेन दिवसोपमा ॥ ९ ॥

ततः प्रभातसमये सोऽतिथिस्तेन पूजितः।  
ब्राह्मणेन यथाशक्त्या स्वकार्यमभिकाङ्क्षता ॥ १० ॥

ततः स विप्रः कृतकर्मनिश्चयः  
कृताभ्यनुज्ञः स्वजनेन धर्मकृत् ।  
यथोपदिष्टं भुजगेन्द्रसंश्रयं  
जगाम काले सुकृतैकनिश्चयः ॥ ११ ॥