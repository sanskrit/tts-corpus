+++
title_full = "251 ब्रह्मवेत्ता ब्राह्मणके लक्षण और परब्रह्मकी प्राप्तिका उपाय"
title = "२५१ शुकानुप्रश्ने"

+++


गन्धान् रसान् नानुरुन्ध्यात् सुखं वा  
नालंकारांश्चाप्नुयात् तस्य तस्य ।  
मानं च कीर्तिं च यशश्च नेच्छेत्  
स वै प्रचारः पश्यतो ब्राह्मणस्य ॥ १ ॥

सर्वान् वेदानधीयीत शुश्रूषुर्ब्रह्मचर्यवान् ।  
ऋचो यजूंसि सामानि न तेन न स वै द्विजः॥२॥

ज्ञातिवत् सर्वभूतानां सर्ववित् सर्ववेदवित्।  
नाकामो म्रियते जातु न तेन न च वै द्विजः॥३॥

इष्टीश्च विविधाः प्राप्य क्रतूंश्चैवाप्तदक्षिणान्।  
प्राप्नोति नैव ब्राह्मण्यमविधानात् कथंचन ॥ ४ ॥

यदा चायं न बिभेति यदा चास्मान्न बिभ्यति।  
यदा नेच्छति न द्वेष्टि ब्रह्म सम्पद्यते तदा ॥ ५ ॥

यदा न कुरुते भावं सर्वभूतेषु पापकम्।  
कर्मणा मनसा वाचा ब्रह्म सम्पद्यते तदा ॥ ६ ॥

कामबन्धनमेवैकं नान्यदस्तीह बन्धनम् ।  
कामबन्धनमुक्तो हि ब्रह्मभूयाय कल्पते ॥ ७ ॥

कामतो मुच्यमानस्तु धूम्राभ्रादिव चन्द्रमाः।  
विरजाः कालमाकांक्षन् धीरो धैर्येण वर्तते ॥ ८ ॥

आपूर्यमाणमचलप्रतिष्ठं  
समुद्रमापः प्रविशन्ति यद्वत् ।  
तद्वत् कामा यं प्रविशन्ति सर्वे  
स शान्तिमाप्नोति न कामकामः ॥ ९ ॥

स कामकान्तो न तु कामकामः  
स वै कामात् स्वर्गमुपैति देही ॥ १० ॥

वेदस्योपनिषत् सत्यं सत्यस्योपनिषद् दमः।  
दमस्योपनिषद् दानं दानस्योपनिषत् तपः ॥ ११ ॥

तपसोपनिषत् त्यागस्त्यागस्योपनिषत् सुखम् ।  
सुखस्योपनिषत् स्वर्गः स्वर्गस्योपनिषच्छमः ॥ १२ ॥

क्लेदनं शोकमनसोः संतापं तृष्णया सह।  
सत्त्वमिच्छसि संतोषाच्छान्तिलक्षणमुत्तमम् ॥ १३ ॥

विशोको निर्ममः शान्तः प्रसन्नात्मा विमत्सरः।  
षड्‌भिर्लक्षणवानेतैः समग्रः पुनरेष्यति ॥ १४ ॥

षड्‌भिः सत्त्वगुणोपेतैः प्राज्ञैरधिगतं त्रिभिः।  
ये विदुः प्रेत्य चात्मानमिहस्थं तं गुणं विदुः ॥ १५ ॥

अकृत्रिममसंहार्यं प्राकृतं निरुपस्कृतम् ।  
अध्यात्मं सुकृतं प्राप्तः सुखमव्ययमश्नुते ॥ १६ ॥

निष्प्रचारं मनः कृत्वा प्रतिष्ठाप्य च सर्वशः।  
यामयं लभते तुष्टिं सा न शक्याऽऽत्मनोऽन्यथा ॥ १७ ॥

येन तृप्यत्यभुञ्जानो येन तृप्यत्यवित्तवान्।  
येनास्नेहो बलं धत्ते यस्तं वेद स वेदवित् ॥ १८ ॥

संगुप्तान्यात्मनो द्वाराण्यपिधाय विचिन्तयन् ।  
यो ह्यास्ते ब्राह्मणःशिष्टः स आत्मरतिरुच्यते ॥ १९ ॥

समाहितं परे तत्त्वे क्षीणकाममवस्थितम्।  
सर्वतः सुखमन्वेति वपुश्चान्द्रमसं यथा ॥ २० ॥

अविशेषाणि भूतानि गुणांश्च जहतो मुनेः।  
सुखेनापोह्यते दुःखं भास्करेण तमो यथा ॥ २१ ॥

तमतिक्रान्तकर्माणमतिक्रान्तगुणक्षयम् ।  
ब्राह्मणं विषयाश्लिष्टं जरामृत्यू न विन्दतः ॥ २२ ॥

स यदा सर्वतो मुक्तः समः पर्यवतिष्ठते।  
इन्द्रियाणीन्द्रियार्थांश्च शरीरस्थोऽतिवर्तते ॥ २३ ॥

कारणं परमं प्राप्य अतिक्रान्तस्य कार्यताम्।  
पुनरावर्तनं नास्ति सम्प्राप्तस्य परं पदम् ॥ २४ ॥