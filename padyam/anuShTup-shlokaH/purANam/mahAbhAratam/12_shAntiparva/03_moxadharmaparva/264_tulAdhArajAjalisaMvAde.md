+++
title_full = "264 जाजलिको पक्षियोंका उपदेश"
title = "२६४ तुलाधारजाजलिसंवादे"

+++


सद्भिर्वा यदि वासद्भि पन्थानमिममास्थितम्।  
प्रत्यक्षं क्रियतां साधु ततो ज्ञास्यसि तद् यथा ॥ १ ॥

एते शकुन्ता बहवः समन्ताद् विचरन्ति ह।  
तवोत्तमाङ्गे सम्भूताः श्येनाश्चान्याश्च जातयः ॥ २ ॥

आहूयैनान् महाब्रह्मन् विशमानांस्ततस्ततः ।  
पश्येमान् हस्तपादैश्च श्लिष्टान् देहेषु सर्वशः ॥ ३ ॥

सम्भावयन्ति पितरं त्वया सम्भाविताः खगाः।  
असंशयं पिता वै त्वं पुत्रानाहूय जाजले ॥ ४ ॥

ततो जाजलिना तेन समाहूताः पतत्त्रिणः।  
वाचमुच्चारयन्ति स्म धर्मस्य वचनात् किल ॥ ५ ॥

अहिंसादिकृतं कर्म इह चैव परत्र च।  
श्रद्धां निहन्ति वै ब्रह्मन् सा हता हन्ति तं नरम्॥६॥

समानां श्रद्दधानानां संयतानां सुचेतसाम्।  
कुर्वतां यज्ञ इत्येव न यज्ञो जातु नेष्यते ॥ ७ ॥

श्रद्धा वैवस्वती सेयं सूर्यस्य दुहिता द्विज।  
सावित्री प्रसवित्री च बहिर्वाङ्‌मनसी ततः ॥ ८ ॥

वाग्वृद्धं त्रायते श्रद्धा मनोवृद्धं च भारत।  
श्रद्धावृद्धं वाङ्‌मनसी न कर्म त्रातुमर्हति ॥ ९ ॥

अत्र गाथा ब्रह्मगीताः कीर्तयन्ति पुराविदः।  
शुचेरश्रद्दधानस्य श्रद्दधानस्य चाशुचेः ॥ १० ॥  
देवा वित्तममन्यन्त सदृशं यज्ञकर्मणि।  
श्रोत्रियस्य कदर्यस्य वदान्यस्य च वार्धुषेः ॥ ११ ॥  
मीमांसित्वोभयं देवाः सममन्नमकल्पयन् ।

प्रजापतिस्तानुवाच विषमं कृतमित्युत ॥ १२ ॥  
श्रद्धापूतं वदान्यस्य हतमश्रद्धयेतरत् ।

भोज्यमन्नं वदान्यस्य कदर्यस्य न वार्धुषेः ॥ १३ ॥  
अश्रद्दधान एवैको देवानां नार्हते हविः।  
तस्यैवान्नं न भोक्तव्यमिति धर्मविदो विदुः ॥ १४ ॥

अश्रद्धा परमं पापं श्रद्धा पापप्रमोचिनी।  
जहाति पापं श्रद्धावान् सर्पो जीर्णामिव त्वचम् ॥ १५ ॥

ज्यायसी या पवित्राणां निवृत्तिः श्रद्धया सह।  
निवृत्तशीलदोषो यः श्रद्धावान् पूत एव सः ॥ १६ ॥

किं तस्य तपसा कार्यं किं वृत्तेन किमात्मना।  
श्रद्धामयोऽयं पुरुषो यो यच्छ्रद्धः स एव सः ॥ १७ ॥

इति धर्मः समाख्यातः सद्भिर्धर्मार्थदर्शिभिः।  
वयं जिज्ञासमानास्तु सम्प्राप्ता धर्मदर्शनात् ॥ १८ ॥

श्रद्धां कुरु महाप्राज्ञ ततः प्राप्स्यसि यत् परम्।  
श्रद्धावान् श्रद्दधानश्च धर्मश्चैव हि जाजले।  
स्ववर्त्मनि स्थितश्चैव गरीयानेव जाजले ॥ १९ ॥

ततोऽचिरेण कालेन तुलाधारः स एव च।  
दिवं गत्वा महाप्राज्ञौ विहरेतां यथासुखम् ॥ २० ॥  
स्वं स्वं स्थानमुपागम्य स्वकर्मफलनिर्जितम्।

एवं बहुविधार्थं च तुलाधारेण भाषितम् ॥ २१ ॥  
सम्यक् चेदमुपालब्धो धर्मश्चोक्तः सनातनः।  
तस्य विख्यातवीर्यस्य श्रुत्वा वाक्यानि स द्विजः ॥ २२ ॥

तुलाधारस्य कौन्तेय शान्तिमेवान्वपद्यत ।  
एवं बहुमतार्थं च तुलाधारेण भाषितम्।  
यथौपम्योपदेशेन किं भूयः श्रोतुमिच्छसि ॥ २३ ॥