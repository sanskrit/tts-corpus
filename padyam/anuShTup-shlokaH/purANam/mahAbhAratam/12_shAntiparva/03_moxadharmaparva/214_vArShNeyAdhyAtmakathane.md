+++
title_full = "214 ब्रह्मचर्य तथा वैराग्यसे मुक्ति"
title = "२१४ वार्ष्णेयाध्यात्मकथने"

+++


अत्रोपायं प्रवक्ष्यामि यथावच्छास्त्रचक्षुषा ।  
तत्त्वज्ञानाच्चरन् राजन् प्राप्नुयात्परमां गतिम् ॥ १ ॥

सर्वेषामेव भूतानां पुरुषः श्रेष्ठ उच्यते।  
पुरुषेभ्यो द्विजानाहुर्द्विजेभ्यो मन्त्रदर्शिनः ॥ २ ॥

सर्वभूतात्मभूतास्ते सर्वज्ञाः सर्वदर्शिनः ।  
ब्राह्मणा वेदशास्त्रज्ञास्तत्त्वार्थगतनिश्चयाः ॥ ३ ॥

नेत्रहीनो यथा ह्येकः कृच्छ्राणि लभतेऽध्वनि।  
ज्ञानहीनस्तथा लोके तस्माज्ज्ञानविदोऽधिकाः ॥ ४ ॥

तांस्तानुपासते धर्मान् धर्मकामा यथागमम्।  
न त्वेषामर्थसामान्यमन्तरेण गुणानिमान् ॥ ५ ॥

वाग्देहमनसां शौचं क्षमा सत्यं धृतिः स्मृतिः।  
सर्वधर्मेषु धर्मज्ञा ज्ञापयन्ति गुणान् शुभान् ॥ ६ ॥

यदिदं ब्रह्मणो रूपं ब्रह्मचर्यमिति स्मृतम्।  
परं तत् सर्वधर्मेभ्यस्तेन यान्ति परां गतिम् ॥ ७ ॥

लिङ्गसंयोगहीनं यच्छब्दस्पर्शविवर्जितम् ।  
श्रोत्रेण श्रवणं चैव चक्षुषा चैव दर्शनम् ॥ ८ ॥  
वाक्सम्भाषाप्रवृत्तं यत् तन्मनःपरिवर्जितम् ।  
बुद्ध्या चाध्यवसीयीत ब्रह्मचर्यमकल्मषम् ॥ ९ ॥

सम्यग्वृत्तिर्ब्रह्मलोकं प्राप्नुयान्मध्यमः सुरान् ।  
द्विजाग्य्रो जायते विद्वान्‌ कन्यसीं वृत्तिमास्थितः ॥ १० ॥

सुदुष्करं ब्रह्मचर्यमुपायं तत्र मे शृणु।  
सम्प्रदीप्तमुदीर्णं च निगृह्णीयाद् द्विजो रजः ॥ ११ ॥

योषितां न कथा श्राव्या न निरीक्ष्या निरम्बराः।  
कथञ्चिद् दर्शनादासां दुर्बलानां विशेद्रजः ॥ १२ ॥

रागोत्पन्नश्चरेत् कृच्छ्रं महार्तिः प्रविशेदपः।  
मग्नः स्वप्ने च मनसा त्रिर्जपेदघमर्षणम् ॥ १३ ॥

पाप्मानं निर्दहेदेवमन्तर्भूतरजोमयम् ।  
ज्ञानयुक्तेन मनसा संततेन विचक्षणः ॥ १४ ॥

कुणपामेध्यसंयुक्तं यद्वदच्छिद्रबन्धनम् ।  
तद्वद् देहगतं विद्यादात्मानं देहबन्धनम् ॥ १५ ॥

वातपित्तकफाद् रक्तं त्वङ्‌मांसं स्नायुमस्थि च।  
मज्जां देहं शिराजालैस्तर्पयन्ति रसा नृणाम् ॥ १६ ॥

दश विद्याद् धमन्योऽत्र पञ्चेन्द्रियगुणावहाः।  
याभिः सूक्ष्माः प्रतायन्ते धमन्योऽन्याः सहस्रशः ॥ १७ ॥

एवमेताः शिरा नद्यो रसोदा देहसागरम्।  
तर्पयन्ति यथाकालमापगा इव सागरम् ॥ १८ ॥

मध्ये च हृदयस्यैका शिरा तत्र मनोवहा।  
शुक्रं संकल्पजं नॄणां सर्वगात्रैर्विमुञ्चति ॥ १९ ॥

सर्वगात्रप्रतायिन्यस्तस्या ह्यनुगताः शिराः ।  
नेत्रयोः प्रतिपद्यन्ते वहन्त्यस्तैजसं गुणम् ॥ २० ॥

पयस्यन्तर्हितं सर्पिर्यद्वन्निर्मथ्यते खजैः ।  
शुक्रं निर्मथ्यते तद्वत् देहसंकल्पजैः खजैः ॥ २१ ॥

स्वप्नेऽप्येवं यथाभ्येति मनःसंकल्पजं रजः।  
शुक्रं संकल्पजं देहात् सृजत्यस्य मनोवहा ॥ २२ ॥

महर्षिर्भगवानत्रिर्वेद तच्छ्रुक्रसम्भवम् ।  
त्रिबीजमिन्द्रदैवत्यं तस्मादिन्द्रियमुच्यते ॥ २३ ॥

ये वै शुक्रगतिं विद्युर्भूतसंकरकारिकाम्।  
विरागा दग्धदोषास्ते नाप्नुयुर्देहसम्भवम् ॥ २४ ॥

गुणानां साम्यमागम्य मनसैव मनोवहम्।  
देहकर्मा नुदन् प्राणानन्तकाले विमुच्यते ॥ २५ ॥

भविता मनसो ज्ञानं मन एव प्रजायते।  
ज्योतिष्मद्विरजो नित्यं मन्त्रसिद्धं महात्मनाम् ॥ २६ ॥

तस्मात् तदभिघाताय कर्म कुर्यादकल्मषम्।  
रजस्तमश्च हित्वेह यथेष्टां गतिमाप्नुयात् ॥ २७ ॥

तरुणाधिगतं ज्ञानं जरादुर्बलतां गतम्।  
विपक्वबुद्धिः कालेन आदत्ते मानसं बलम् ॥ २८ ॥

सुदुर्गमिव पन्थानमतीत्य गुणबन्धनम् ।  
यथा पश्येत् तथा दोषानतीत्यामृतमश्नुते ॥ २९ ॥

[^१]:. ‘कृच्छ्र’ शब्दसे प्राजापत्यकृच्छ्रका ग्रहण किया जाता है। प्राजापत्यकृच्छ्रका विधान इस प्रकार है—'''त्र्यहं प्रातस्त्र्यहं सायं त्र्यहमद्यादयाचितम्। त्र्यहं परं च नाश्नीयात् प्राजापत्योऽयमुच्यते॥'''[[(मनुस्मृति ११।२१२)]]तीन दिन केवल प्रातःकाल, तीन दिन केवल सायंकाल तथा तीन दिनतक केवल अयाचित अन्नका भोजन करे। फिर तीन दिनतक उपवास रखे। इसे प्राजापत्यकृच्छ्र कहा जाता है।  
[^२]:. अघमर्षणसूक्त निम्नलिखित है—ऋतञ्च सत्यञ्चाभीद्धात्तपसोऽध्यजायत। ततो रात्र्यजायत ततः समुद्रो अर्णवः। समुद्रादर्णवादधिसंवत्सरो अजायत। अहोरात्राणि विदधद्विश्वस्य मिषतो वशी। सूर्याचन्द्रमसौ धाता यथापूर्वमकल्पयत्। दिवं च पृथिवीञ्चान्तरिक्षमथो स्वः।