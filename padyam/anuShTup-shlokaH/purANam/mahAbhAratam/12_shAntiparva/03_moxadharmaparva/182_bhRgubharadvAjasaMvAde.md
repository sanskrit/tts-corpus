+++
title_full = "182 भरद्वाज और भृगुके संवादमें जगत्\u200cकी उत्पत्तिका और विभिन्न तत्त्वोंका वर्णन"
title = "१८२ भृगुभरद्वाजसंवादे"

+++


कुतः सृष्टमिदं विश्वं जगत् स्थावरजङ्गमम्।  
प्रलये च कमभ्येति तन्मे ब्रूहि पितामह ॥ १ ॥

ससागरः सगगनः सशैलः सबलाहकः।  
सभूमिः साग्निपवनो लोकोऽयं केन निर्मितः ॥ २ ॥

कथं सृष्टानि भूतानि कथं वर्णविभक्तयः।  
शौचाशौचं कथं तेषां धर्माधर्मविधिः कथम् ॥ ३ ॥

कीदृशो जीवतां जीवः क्व वा गच्छन्ति ये मृताः।  
अस्माल्लोकादमुं लोकं सर्वं शंसतु नो भवान् ॥ ४ ॥

अत्राप्युदाहरन्तीममितिहासं पुरातनम् ।  
भृगुणाभिहितं शास्त्रं भरद्वाजाय पृच्छते ॥ ५ ॥

कैलासशिखरे दृष्ट्‌वा दीप्यमानं महौजसम्।  
भृगुं महर्षिमासीनं भरद्वाजोऽन्वपृच्छत ॥ ६ ॥

ससागरः सगगनः सशैलः सबलाहकः।  
सभूमिः साग्निपवनो लोकोऽयं केन निर्मितः ॥ ७ ॥

कथं सृष्टानि भूतानि कथं वर्णविभक्तयः।  
शौचाशौचं कथं तेषां धर्माधर्मविधिः कथम् ॥ ८ ॥

कीदृशो जीवतां जीवः क्य वा गच्छन्ति ये मृताः।  
परलोकमिमं चापि सर्वं शंसितुमर्हसि ॥ ९ ॥

एवं स भगवान् पृष्टो भरद्वाजेन संशयम्।  
ब्रह्मर्षिर्ब्रह्मसंकाशः सर्वं तस्मै ततोऽब्रवीत् ॥ १० ॥

(नारायणो जगन्मूर्तिरन्तरात्मा सनातनः ।  
कूटस्थोऽक्षर अव्यक्तो निर्लेपो व्यापकः प्रभुः॥  
प्रकृतेः परतो नित्यमिन्द्रियैरप्यगोचरः ।  
स सिसृक्षुः सहस्रांशादसृजत् पुरुषं प्रभुः।)  
मानसो नाम विख्यातः श्रुतपूर्वो महर्षिभिः।  
अनादिनिधनो देवस्तथाभेद्योऽजरामरः ॥ ११ ॥

अव्यक्त इति विख्यातः शाश्वतोऽथाक्षयोऽव्ययः।  
यतः सृष्टानि भूतानि जायन्ते च म्रियन्ति च ॥ १२ ॥

सोऽसृजत् प्रथमं देवो महान्तं नाम नामतः।  
महान् ससर्जाहंकारं स चापि भगवानथ ॥ १३ ॥

आकाशमिति विख्यातं सर्वभूतधरः प्रभुः।  
आकाशादभवद् वारि सलिलादग्निमारुतौ ।  
अग्निमारुतसंयोगात् ततः समभवन्मही ॥ १४ ॥

ततस्तेजोमयं दिव्यं पद्मं सृष्टं स्वयम्भुवा।  
तस्मात् पद्मात् समभवद् ब्रह्मा वेदमयो निधिः ॥ १५ ॥

अहंकार इति ख्यातः सर्वभूतात्मभूतकृत्।  
ब्रह्मा वै स महातेजा य एते पञ्च धातवः॥१६॥

शैलास्तस्यास्थिसंज्ञास्तु मेदो मांसं च मेदिनी।  
समुद्रास्तस्य रुधिरमाकाशमुदरं तथा ॥ १७ ॥

पवनश्चैव निःश्वासस्तेजोऽग्निर्निम्नगाः शिराः ।  
अग्नीषोमौ तु चन्द्रार्कौ नयने तस्य विश्रुते ॥ १८ ॥

नभश्चोर्ध्वं शिरस्तस्य क्षितिः पादौ भुजौ दिशः।  
दुर्विज्ञेयो ह्यचिन्त्यात्मा सिद्धैरपि न संशयः ॥ १९ ॥

स एष भगवान् विष्णुरनन्त इति विश्रुतः।  
सर्वभूतात्मभूतस्थो दुर्विज्ञेयोऽकृतात्मभिः ॥ २० ॥

अहंकारस्य यः स्रष्टा सर्वभूतभवाय वै।  
यतः समभवद् विश्वं पृष्टोऽहं यदिह त्वया ॥ २१ ॥

गगनस्य दिशां चैव भूतलस्यानिलस्य वा।  
कान्यत्र परिमाणानि संशयं छिन्धि तत्त्वतः ॥ २२ ॥

अनन्तमेतदाकाशं सिद्धदैवतसेवितम् ।  
रम्यं नानाश्रयाकीर्णं यस्यान्तो नाधिगम्यते ॥ २३ ॥

ऊर्ध्वं गतेरधस्तात्तु चन्द्रादित्यौ न दृश्यतः।  
तत्र देवाः स्वयं दीप्ता भास्वराभाग्निवर्चसः ॥ २४ ॥

ते चाप्यन्तं न पश्यन्ति नभसः प्रथितौजसः।  
दुर्गमत्वादनन्तत्वादिति मे विद्धि मानद ॥ २५ ॥

उपरिष्टोपरिष्टात्तु प्रज्वलद्भिः स्वयंप्रभैः ।  
निरुद्धमेतदाकाशमप्रमेयं सुरैरपि ॥ २६ ॥

पृथिव्यन्ते समुद्रास्तु समुद्रान्ते तमः स्मृतम्।  
तमसोऽन्ते जलं प्राहुर्जलस्यान्तेऽग्निरेव च ॥ २७ ॥

रसातलान्ते सलिलं जलान्ते पन्नगाधिपाः।  
तदन्ते पुनराकाशमाकाशान्ते पुनर्जलम् ॥ २८ ॥

एवमन्तं भगवतः प्रमाणं सलिलस्य च।  
अग्निमारुततोयेभ्यो दुर्ज्ञेयं दैवतैरपि ॥ २९ ॥

अग्निमारुततोयानां वर्णाः क्षितितलस्य च।  
आकाशादवगृह्यन्ते भिद्यन्तेऽतत्त्वदर्शनात् ॥ ३० ॥

पठन्ति चैव मुनयः शास्त्रेषु विविधेषु च।  
त्रैलोक्ये सागरे चैव प्रमाणं विहितं यथा ॥ ३१ ॥  
अदृश्याय त्वगम्याय कः प्रमाणमुदाहरेत्।  
सिद्धानां देवतानां च यदा परिमिता गतिः ॥ ३२ ॥

तदा गौणमनन्तस्य नामानन्तेति विश्रुतम्।  
नामधेयानुरूपस्य मानसस्य महात्मनः ॥ ३३ ॥

यदा तु दिव्यं तद् रूपं ह्रसते वर्धते पुनः।  
कोऽन्यस्तद्वेदितुं शक्तो योऽपि स्यात् तद्विधोऽपरः ॥ ३४ ॥

ततः पुष्करतः सृष्टः सर्वज्ञो मूर्तिमान् प्रभुः।  
ब्रह्मा धर्ममयः पूर्वः प्रजापतिरनुत्तमः ॥ ३५ ॥

पुष्कराद् यदि सम्भूतो ज्येष्ठं भवति पुष्करम्।  
ब्रह्माणं पूर्वजं चाह भवान् संदेह एव मे ॥ ३६ ॥

मानसस्येह या मूर्तिर्ब्रह्मत्वं समुपागता।  
तस्यासनविधानार्थं पृथिवी पद्ममुच्यते ॥ ३७ ॥

कर्णिका तस्य पद्मस्य मेरुर्गगनमुच्छ्रितः।  
तस्य मध्ये स्थितो लोकान् सृजते जगतः प्रभुः ॥ ३८ ॥