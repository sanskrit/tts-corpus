+++
title_full = "233 ब्राह्मप्रलय एवं महाप्रलयका वर्णन"
title = "२३३ शुकानुप्रश्ने"

+++


प्रत्याहारं तु वक्ष्यामि शर्वर्यादौ गतेऽहनि।  
यथेदं कुरुतेऽध्यात्मं सुसूक्ष्मं विश्वमीश्वरः ॥ १ ॥

दिवि सूर्यस्तथा सप्त दहन्ति शिखिनोऽर्चिषः।  
सर्वमेतत् तदार्चिर्भिः पूर्णं जाज्वल्यते जगत् ॥ २ ॥

पृथिव्यां यानि भूतानि जङ्गमानि ध्रुवाणि च।  
तान्येवाग्रे प्रलीयन्ते भूमित्वमुपयान्ति च ॥ ३ ॥

ततः प्रलीने सर्वस्मिन् स्थावरे जङ्गमे तथा।  
निर्वृक्षा निस्तृणा भूमिर्दृश्यते कूर्मपृष्ठवत् ॥ ४ ॥

भूमेरपि गुणं गन्धमाप आददते यदा।  
आत्तगन्धा तदा भूमिः प्रलयत्वाय कल्पते ॥ ५ ॥

आपस्तत्र प्रतिष्ठन्ति ऊर्मिमत्यो महास्वनाः।  
सर्वमेवेदमापूर्य तिष्ठन्ति च चरन्ति च ॥ ६ ॥

अपामपि गुणं तात ज्योतिराददते यदा।  
आपस्तदा त्वात्तगुणा ज्योतिःषूपरमन्ति वै ॥ ७ ॥

यदाऽऽदित्यं स्थितं मध्ये गूहन्ति शिखिनोऽर्चिषः।  
सर्वमेवेदमर्चिर्भिः पूर्णं जाज्वल्यते नभः ॥ ८ ॥

ज्योतिषोऽपि गुणं रूपं वायुराददते यदा।  
प्रशाम्यति ततो ज्योतिर्वायुर्दोधूयते महान् ॥ ९ ॥

ततस्तु स्वनमासाद्य वायुः सम्भवमात्मनः।  
अधश्चोर्ध्वं च तिर्यक् च दोधवीति दिशो दश ॥ १० ॥

वायोरपि गुणं स्पर्शमाकाशं ग्रसते यदा।  
प्रशाम्यति तदा वायुः खं तु तिष्ठति नादवत् ॥ ११ ॥

अरूपमरसस्पर्शमगन्धं न च मूर्तिमत्।  
सर्वलोकप्रणदितं खं तु तिष्ठति नादवत् ॥ १२ ॥

आकाशस्य गुणं शब्दमभिव्यक्तात्मकं मनः।  
मनसो व्यक्तमव्यक्तं ब्राह्मः सम्प्रतिसंचरः ॥ १३ ॥

तदात्मगुणमाविश्य मनो ग्रसति चन्द्रमाः।  
मनस्युपरते चापि चन्द्रमस्युपतिष्ठते ॥ १४ ॥

तं तु कालेन महता संकल्पः कुरुते वशे।  
चित्तं ग्रसति संकल्पं तच्च ज्ञानमनुत्तमम् ॥ १५ ॥

कालो गिरति विज्ञानं कालं बलमिति श्रुतिः।  
बलं कालो ग्रसति तु तं विद्वान् कुरुते वशे॥१६॥

आकाशस्य यथा घोषं तं विद्वान् कुरुतेऽऽत्मनि।  
तदव्यक्तं परं ब्रह्म तच्छाश्वतमनुत्तमम्।  
एवं सर्वाणि भूतानि ब्रह्मैव प्रतिसंचरः ॥ १७ ॥

यथावत् कीर्तितं सम्यगेवमेतदसंशयम् ।  
बोध्यं विद्यामयं दृष्ट्वा योगिभिः परमात्मभिः ॥ १८ ॥

एवं विस्तारसंक्षेपौ ब्रह्माव्यक्ते पुनः पुनः।  
युगसाहस्रयोरादावहोरात्रस्तथैव च ॥ १९ ॥