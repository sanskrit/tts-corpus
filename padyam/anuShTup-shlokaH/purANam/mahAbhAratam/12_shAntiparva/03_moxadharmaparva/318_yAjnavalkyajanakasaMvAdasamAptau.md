+++
title_full = "318 याज्ञवल्क्यद्वारा अपनेको सूर्यसे वेदज्ञानकी प्राप्तिका प्रसंग सुनाना, विश्वावसुको जीवात्मा और परमात्माकी एकताके ज्ञानका उपदेश देकर उसका फल मुक्ति बताना तथा जनकको उपदेश देकर विदा होना"
title = "३१८ याज्ञवल्क्यजनकसंवादसमाप्तौ"

+++


अव्यक्तस्थं परं यत् तत् पृष्टस्तेऽहं नराधिप।  
परं गुह्यमिमं प्रश्नं शृणुष्वावहितो नृप ॥ १ ॥

यथाऽऽर्षेणेह विधिना चरताऽवनतेन ह।  
मयाऽऽदित्यादवाप्तानि यजूंषि मिथिलाधिप ॥ २ ॥

महता तपसा देवस्तपिष्णुः सेवितो मया।  
प्रीतेन चाहं विभुना सूर्येणोक्तस्तदानघ ॥ ३ ॥

वरं वृणीष्व विप्रर्षे यदिष्टं ते सुदुर्लभम्।  
तत् ते दास्यामि प्रीतात्मा मत्प्रसादो हि दुर्लभः ॥ ४ ॥

ततः प्रणम्य शिरसा मयोक्तस्तपतां वरः।  
यजूंषि नोपयुक्तानि क्षिप्रमिच्छामि वेदितुम् ॥ ५ ॥

ततो मां भगवानाह वितरिष्यामि ते द्विज।  
सरस्वतीह वाग्भूता शरीरं ते प्रवेक्ष्यति ॥ ६ ॥  
ततो मामाह भगवानास्यं स्वं विवृतं कुरु।  
विवृतं च ततो मेऽऽस्यं प्रविष्टा च सरस्वती ॥ ७ ॥

ततो विदह्यमानोऽहं प्रविष्टोऽम्भस्तदानघ ।  
अविज्ञानादमर्षाच्च भास्करस्य महात्मनः ॥ ८ ॥

ततो विदह्यमानं मामुवाच भगवान् रविः।  
मुहूर्तं सह्यतां दाहस्ततः शीतीभविष्यति ॥ ९ ॥

शीतीभूतं च मां दृष्ट्वा भगवानाह भास्करः।  
प्रतिष्ठास्यति ते वेदः सखिलः सोत्तरो द्विज ॥ १० ॥

कृत्स्नं शतपथं चैव प्रणेष्यसि द्विजर्षभ।  
तस्यान्ते चापुनर्भावे बुद्धिस्तव भविष्यति ॥ ११ ॥

प्राप्स्यसे च यदिष्टं तत् सांख्ययोगेप्सितं पदम्।  
एतावदुक्त्वा भगवानस्तमेवाभ्यवर्तत ॥ १२ ॥

ततोऽनुव्याहृतं श्रुत्वा गते देवे विभावसौ।  
गृहमागत्य संहृष्टोऽचिन्तयं वै सरस्वतीम् ॥ १३ ॥

ततः प्रवृत्तातिशुभा स्वरव्यञ्जनभूषिता ।  
ओङ्कारमादितः कृत्वा मम देवी सरस्वती ॥ १४ ॥

ततोऽहमर्घ्यं विधिवत् सरस्वत्यै न्यवेदयम्।  
तपतां च वरिष्ठाय निषण्णस्तत्परायणः ॥ १५ ॥

ततः शतपथं कृत्स्नं सरहस्यं ससंग्रहम्।  
चक्रे सपरिशेषं च हर्षेण परमेण ह ॥ १६ ॥

कृत्वा चाध्ययनं तेषां शिष्याणां शतमुत्तमम्।  
विप्रियार्थं सशिष्यस्य मातुलस्य महात्मनः ॥ १७ ॥  
ततः सशिष्येण मया सूर्येणेव गभस्तिभिः।  
व्यस्तो यज्ञो महाराज पितुस्तव महात्मनः ॥ १८ ॥

मिषतो देवलस्यापि ततोऽर्धं हृतवानहम्।  
स्ववेददक्षिणायार्थे विमर्दे मातुलेन ह ॥ १९ ॥

सुमन्तुनाथ पैलेन तथा जैमिनिना च वै।  
पित्रा ते मुनिभिश्चैव ततोऽहमनुमानितः ॥ २० ॥

दश पञ्च च प्राप्तानि यजूंष्यर्कान्मयानघ।  
तथैव रोमहर्षेण पुराणमवधारितम् ॥ २१ ॥

बीजमेतत् पुरस्कृत्य देवीं चैव सरस्वतीम्।  
सूर्यस्य चानुभावेन प्रवृत्तोऽहं नराधिप ॥ २२ ॥  
कर्तुं शतपथं चेदमपूर्वं च कृतं मया।  
यथाभिलषितं मार्गं तथा तच्चोपपादितम् ॥ २३ ॥

शिष्याणामखिलं कृत्स्नमनुज्ञातं ससंग्रहम् ।  
सर्वे च शिष्याः शुचयो गताः परमहर्षिताः ॥ २४ ॥

शाखाः पञ्चदशेमास्तु विद्या भास्करदेशिताः।  
प्रतिष्ठाप्य यथाकामं वेद्यं तदनुचिन्तयम् ॥ २५ ॥

किमत्र ब्रह्मण्यमृतं किं च वेद्यमनुत्तमम्।  
चिन्तयंस्तत्र चागत्य गन्धर्वो मामपृच्छत ॥ २६ ॥  
विश्वावसुस्ततो राजन् वेदान्तज्ञानकोविदः ।

चतुर्विंशांस्ततोऽपृच्छत् प्रश्नान् वेदस्य पार्थिव ॥ २७ ॥  
पञ्चविंशतिमं प्रश्नं पप्रच्छान्वीक्षिकीं तदा।  
विश्वाविश्वं तथाश्वाश्वं मित्रं वरुणमेव च ॥ २८ ॥

ज्ञानं ज्ञेयं तथा ज्ञोऽज्ञः कस्तपा अतपास्तथा।  
सूर्याति सूर्य इति च विद्याविद्ये तथैव च ॥ २९ ॥

वेद्यावेद्यं तथा राजन्नचलं चलमेव च।  
अपूर्वमक्षयं क्षय्यमेतत् प्रश्नमनुत्तमम् ॥ ३० ॥

अथोक्तश्च महाराज राजा गन्धर्वसत्तमः।  
पृष्टवाननुपूर्वेण प्रश्नमर्थविदुत्तमम् ॥ ३१ ॥  
मुहूर्तमुष्यतां तावद् यावदेवं विचिन्तये।  
बाढमित्येव कृत्वा च तूष्णीं गन्धर्व आस्थितः ॥ ३२ ॥

ततोऽनुचिन्तयमहं भूयो देवीं सरस्वतीम्।  
मनसा स च मे प्रश्नो दध्नो घृतमिवोद्‌धृतम् ॥ ३३ ॥

तत्रोपनिषदं चैव परिशेषं च पार्थिव।  
मथ्नामि मनसा तात दृष्ट्वा चान्वीक्षिकीं पराम् ॥ ३४ ॥

चतुर्थी राजशार्दूल विद्यैषा साम्परायिकी।  
उदीरिता मया तुभ्यं पञ्चविंशादधिष्ठिता ॥ ३५ ॥

अथोक्तस्तु मया राजन् राजा विश्वावसुस्तदा।  
श्रूयतां यद् भवानस्मान् प्रश्नं सम्पृष्टवानिह ॥ ३६ ॥

विश्वाविश्वेति यदिदं गन्धर्वेन्द्रानुपृच्छसि ।  
विश्वाव्यक्तं परं विद्याद् भूतभव्यभयंकरम् ॥ ३७ ॥

त्रिगुणं गुणकर्तृत्वादविश्वो निष्कलस्तथा ।  
अश्वश्चाश्वा च मिथुनमेवमेवानुदृश्यते ॥ ३८ ॥

अव्यक्तं प्रकृतिं प्राहुः पुरुषेति च निर्गुणम्।  
तथैव मित्रं पुरुषं वरुणं प्रकृतिं तथा ॥ ३९ ॥

ज्ञानं तु प्रकृतिं प्राहुर्ज्ञेयं निष्कलमेव च।  
अज्ञश्च ज्ञश्च पुरुषस्तस्मान्निष्कल उच्यते ॥ ४० ॥

कस्तपा अतपाः प्रोक्तः कोऽसौ पुरुष उच्यते।  
तपास्तु प्रकृतिं प्राहुरतपा निष्कलः स्मृतः ॥ ४१ ॥

(सूर्यमव्यक्तमित्युक्तमतिसूर्यस्तु निष्कलः ।  
अविद्या प्रकृतिर्ज्ञेया विद्या पुरुष उच्यते॥)

तथैवावेद्यमव्यक्तं वेद्यः पुरुष उच्यते।  
चलाचलमिति प्रोक्तं त्वया तदपि मे शृणु ॥ ४२ ॥

चलां तु प्रकृतिं प्राहुः कारणं क्षयसर्गयोः।  
आक्षेपसर्गयोः कर्ता निश्चलः पुरुषः स्मृतः ॥ ४३ ॥

तथैव वेद्यमव्यक्तमवेद्यः पुरुषस्तथा ।  
अज्ञावुभौ ध्रुवौ चैव अक्षयौ चाप्युभावपि ॥ ४४ ॥  
अजौ नित्यावुभौ प्राहुरध्यात्मगतिनिश्चयाः ॥ ४५ ॥

अक्षयत्वात् प्रजनने अजमत्राहुरव्ययम् ।  
अक्षयं पुरुषं प्राहुः क्षयो ह्यस्य न विद्यते ॥ ४६ ॥

गुणक्षयत्वात् प्रकृतिः कर्तृत्वादक्षयं बुधाः।  
एषा तेऽऽन्वीक्षिकी विद्या चतुर्थी साम्परायिकी ॥ ४७ ॥

विद्योपेतं धनं कृत्वा कर्मणा नित्यकर्मणि।  
एकान्तदर्शना वेदाः सर्वे विश्वावसो स्मृताः ॥ ४८ ॥

जायन्ते च म्रियन्ते च यस्मिन्नेते यतश्च्युताः।  
वेदार्थं ये न जानन्ति वेद्यं गन्धर्वसत्तम ॥ ४९ ॥

साङ्गोपाङ्गानपि यदि यश्च वेदानधीयते।  
वेदवेद्यं न जानीते वेदभारवहो हि सः ॥ ५० ॥

यो घृतार्थी खरीक्षीरं मथेद् गन्धर्वसत्तम।  
विष्ठां तत्रानुपश्येत न मण्डं न च वै घृतम्॥५१॥

तथा वेद्यमवेद्यं च वेदविद्यो न विन्दति।  
स केवलं मूढमतिर्ज्ञानभारवहः स्मृतः ॥ ५२ ॥

द्रष्टव्यौ नित्यमेवैतौ तत्परेणान्तरात्मना ।  
तथास्य जन्मनिधने न भवेतां पुनः पुनः ॥ ५३ ॥

अजस्रं जन्मनिधनं चिन्तयित्वा त्रयीमिमाम्।  
परित्यज्य क्षयमिह अक्षयं धर्ममास्थितः ॥ ५४ ॥

यदानुपश्यतेऽत्यन्तमहन्यहनि काश्यप ।  
तदा स केवलीभूतः षड्विंशमनुपश्यति ॥ ५५ ॥

अन्यश्च शाश्वतोऽव्यक्तस्तथान्यः पञ्चविंशकः ।  
तस्य द्वावनुपश्येतां तमेकमिति साधवः ॥ ५६ ॥

ते नैतन्नाभिनन्दन्ति पञ्चविंशकमच्युतम् ।  
जन्ममृत्युभयाद् योगाः सांख्याश्च परमैषिणः ॥ ५७ ॥

पञ्चविंशं यदेतत् ते प्रोक्तं ब्राह्मणसत्तम।  
तथा तन्न तथा चेति तद् भवान् वक्तुमर्हति ॥ ५८ ॥

जैगीषव्यस्यासितस्य देवलस्य मया श्रुतम्।  
पराशरस्य विप्रर्षेर्वार्षगण्यस्य धीमतः ॥ ५९ ॥  
भृगोः पञ्चशिखस्यास्य कपिलस्य शुकस्य च।  
गौतमस्यार्ष्टिषेणस्य गर्गस्य च महात्मनः ॥ ६० ॥  
नारदस्यासुरेश्चैव पुलस्त्यस्य च धीमतः।  
सनत्कुमारस्य ततः शुक्रस्य च महात्मनः ॥ ६१ ॥  
कश्यपस्य पितुश्चैव पूर्वमेव मया श्रुतम्।

तदनन्तरं च रुद्रस्य विश्वरूपस्य धीमतः ॥ ६२ ॥  
दैवतेभ्यः पितृभ्यश्च दैतेयेभ्यस्ततस्ततः ।  
प्राप्तमेतन्मया कृत्स्नं वेद्यं नित्यं वदन्त्युत ॥ ६३ ॥

तस्मात्‌ तद्‌ वै भवद्‌बुद्ध्या श्रोतुमिच्छामि ब्राह्मण।  
भवान् प्रबर्हः शास्त्राणां प्रगल्भश्चातिबुद्धिमान् ॥ ६४ ॥

न तवाविदितं किंचिद् भवान् श्रुतिनिधिः स्मृतः।  
कथ्यते देवलोके च पितृलोके च ब्राह्मण ॥ ६५ ॥

ब्रह्मलोकगताश्चैव कथयन्ति महर्षयः ।  
पतिश्च तपतां शश्वदादित्यस्तव भाषिता ॥ ६६ ॥

सांख्यज्ञानं त्वया ब्रह्मन्नवाप्तं कृत्स्नमेव च।  
तथैव योगशास्त्रं च याज्ञवल्क्य विशेषतः ॥ ६७ ॥

निःसंदिग्धं प्रबुद्धस्त्वं बुध्यमानश्चराचरम् ।  
श्रोतुमिच्छामि तज्ज्ञानं घृतं मण्डमयं यथा ॥ ६८ ॥

कृत्स्नधारिणमेव त्वां मन्ये गन्धर्वसत्तम।  
जिज्ञाससे च मां राजंस्तन्निबोध यथाश्रुतम् ॥ ६९ ॥

अबुध्यमानां प्रकृतिं बुध्यते पञ्चविंशकः।  
न तु बुध्यति गन्धर्व प्रकृतिः पञ्चविंशकम् ॥ ७० ॥

अनेन प्रतिबोधेन प्रधानं प्रवदन्ति तत्।  
सांख्ययोगाश्च तत्त्वज्ञा यथाश्रुतिनिदर्शनात् ॥ ७१ ॥

पश्यंस्तथैव चापश्यन् पश्यत्यन्यः सदानघ।  
षड्विंशं पञ्चविंशं च चतुर्विंशं च पश्यति ॥ ७२ ॥

न तु पश्यति पश्यंस्तु यश्चैनमनुपश्यति।  
पञ्चविंशोऽभिमन्येत नान्योऽस्ति परतो मम ॥ ७३ ॥

न चतुर्विंशको ग्राह्यो मनुजैर्ज्ञानदर्शिभिः।  
मत्स्यश्चोदकमन्वेति प्रवर्तेत प्रवर्तनात् ॥ ७४ ॥

यथैव बुध्यते मत्स्यस्तथैषोऽप्यनुबुध्यते ।  
स स्नेहात् सहवासाच्च साभिमानाच्च नित्यशः ॥ ७५ ॥  
स निमज्जति कालस्य यदैकत्वं न बुध्यते।  
उन्मज्जति हि कालस्य समत्वेनाभिसंवृतः ॥ ७६ ॥

यदा तु मन्यतेऽन्योऽहमन्य एष इति द्विजः।  
तदा स केवलीभूतः षड्विंशमनुपश्यति ॥ ७७ ॥

अन्यश्च राजन्नवरस्तथान्यः पञ्चविंशकः ।  
तत्स्थानाच्चानुपश्यन्ति एक एवेति साधवः ॥ ७८ ॥

ते नैतन्नाभिनन्दन्ति पञ्चविंशकमच्युतम् ।  
जन्ममृत्युभयाद् भीता योगाःसांख्याश्च काश्यप।  
षड्विंशमनुपश्यन्तः शुचयस्तत्परायणाः ॥ ७९ ॥

यदा स केवलीभूतः षड्विंशमनुपश्यति।  
तदा स सर्वविद् विद्वान् न पुनर्जन्म विन्दति ॥ ८० ॥

एवमप्रतिबुद्धश्च बुध्यमानश्च तेऽनघ ।  
बुद्धश्चोक्तो यथातत्त्वं मया श्रुतिनिदर्शनात् ॥ ८१ ॥

पश्यापश्यं यो न पश्येत् क्षेम्यं तत्त्वं च काश्यप।  
केवलाकेवलं चाद्यं पञ्चविंशं परं च यत् ॥ ८२ ॥

तथ्यं शुभं चैतदुक्तं त्वया विभो  
सम्यक् क्षेम्यं दैवताद्यं यथावत्।  
स्वस्त्यक्षयं भवतश्चास्तु नित्यं  
बुद्ध्या सदा बुद्धियुक्तं मनस्ते ॥ ८३ ॥

एवमुक्त्वा सम्प्रयातो दिवं स  
विभ्राजन् वै श्रीमता दर्शनेन।  
दृष्टश्च तुष्ट्या परयाभिनन्द्य  
प्रदक्षिणं मम कृत्वा महात्मा ॥ ८४ ॥

ब्रह्मादीनां खेचराणां क्षितौ च  
ये चाधस्तात् संवसन्ते नरेन्द्र।  
तत्रैव तद्दर्शनं दर्शयन् वै  
सम्यक् क्षेम्यं ये पथं संश्रिता वै ॥ ८५ ॥

सांख्याः सर्वे सांख्यधर्मे रताश्च  
तद्वद् योगा योगधर्मे रताश्च।  
ये चाप्यन्ये मोक्षकामा मनुष्या-  
स्तेषामेतद् दर्शनं ज्ञानदृष्टम् ॥ ८६ ॥

ज्ञानान्मोक्षो जायते राजसिंह  
नास्त्यज्ञानादेवमाहुर्नरेन्द्र ।  
तस्माज्ज्ञानं तत्त्वतोऽन्वेषितव्यं  
येनात्मानं मोक्षयेज्जन्ममृत्योः ॥ ८७ ॥

प्राप्य ज्ञानं ब्राह्मणात् क्षत्रियाद् वा  
वैश्याच्छूद्रादपि नीचादभीक्ष्णम् ।  
श्रद्धातव्यं श्रद्दधानेन नित्यं  
न श्रद्धिनं जन्ममृत्यू विशेताम् ॥ ८८ ॥

सर्वे वर्णा ब्राह्मणा ब्रह्मजाश्च  
सर्वे नित्यं व्याहरन्ते च ब्रह्म।  
तत्त्वं शास्त्रं ब्रह्मबुद्ध्या ब्रवीमि  
सर्वं विश्वं ब्रह्म चैतत् समस्तम् ॥ ८९ ॥

ब्रह्मास्यतो ब्राह्मणाः सम्प्रसूता  
बाहुभ्यां वै क्षत्रियाः सम्प्रसूताः।  
नाभ्यां वैश्याः पादतश्चापि शूद्राः  
सर्वे वर्णा नान्यथा वेदितव्याः ॥ ९० ॥

अज्ञानतः कर्मयोनिं भजन्ते  
तां तां राजंस्ते तथा यान्त्यभावम्।  
तथा वर्णा ज्ञानहीनाः पतन्ते  
घोरादज्ञानात् प्राकृतं योनिजालम् ॥ ९१ ॥

तस्माज्ज्ञानं सर्वतो मार्गितव्यं  
सर्वत्रस्थं चैतदुक्तं मया ते।  
तत्स्थो ब्रह्मा तस्थिवांश्चापरो य-  
स्तस्मै नित्यं मोक्षमाहुर्नरेन्द्र ॥ ९२ ॥

यत् ते पृष्टं तन्मया चोपदिष्टं  
याथातथ्यं तद्विशोको भवस्व ।  
राजन् गच्छस्वैतदर्थस्य पारं  
सम्यक् प्रोक्तं स्वस्ति ते त्वस्तु नित्यम् ॥ ९३ ॥

स एवमनुशास्तस्तु याज्ञवल्क्येन धीमता।  
प्रीतिमानभवद् राजा मिथिलाधिपतिस्तदा ॥ ९४ ॥

गते मुनिवरे तस्मिन् कृते चापि प्रदक्षिणम्।  
दैवरातिर्नरपतिरासीनस्तत्र मोक्षवित् ॥ ९५ ॥  
गोकोटिं स्पर्शयामास हिरण्यं तु तथैव च।  
रत्नाञ्जलिमथैकं च ब्राह्मणेभ्यो ददौ तदा ॥ ९६ ॥

विदेहराज्यं च तदा प्रतिष्ठाप्य सुतस्य वै।  
यतिधर्ममुपासंश्चाप्यवसन्मिथिलाधिपः ॥ ९७ ॥

सांख्यज्ञानमधीयानो योगशास्त्रं च कृत्स्नशः।  
धर्माधर्मं च राजेन्द्र प्राकृतं परिगर्हयन् ॥ ९८ ॥  
अनन्त इति कृत्वा स नित्यं केवलमेव च।  
धर्माधर्मौ पुण्यपापे सत्यासत्ये तथैव च ॥ ९९ ॥  
जन्ममृत्यू च राजेन्द्र प्राकृतं तदचिन्तयत्।  
व्यक्ताव्यक्तस्य कर्मेदमिति नित्यं नराधिप ॥ १०० ॥

पश्यन्ति योगाः सांख्याश्च स्वशास्त्रकृतलक्षणाः।  
इष्टानिष्टविमुक्तं हि तस्थौ ब्रह्म परात्परम् ॥ १०१ ॥

नित्यं तदाहुर्विद्वांसः शुचि तस्माच्छुचिर्भव।  
दीयते यच्च लभते दत्तं यच्चानुमन्यते ॥ १०२ ॥  
ददाति च नरश्रेष्ठ प्रतिगृह्णाति यच्च ह।  
ददात्यव्यक्त इत्येतत् प्रतिगृह्णाति तच्च वै ॥ १०३ ॥

आत्मा ह्येवात्मनो ह्येकः कोऽन्यस्तस्मात्परो भवेत्।  
एवं मन्यस्व सततमन्यथा मा विचिन्तय ॥ १०४ ॥

यस्याव्यक्तं न विदितं सगुणं निर्गुणं पुनः।  
तेन तीर्थानि यज्ञाश्च सेवितव्या विपश्चिता ॥ १०५ ॥

न स्वाध्यायैस्तपोभिर्वा यज्ञैर्वा कुरुनन्दन।  
लभतेऽव्यक्तिकं स्थानं ज्ञात्वा व्यक्तं महीयते ॥ १०६ ॥

तथैव महतः स्थानमाहङ्कारिकमेव च।  
अहङ्कारात् परं चापि स्थानानि समवाप्नुयात् ॥ १०७ ॥

ये त्वव्यक्तात् परं नित्यं जानते शास्त्रतत्पराः।  
जन्ममृत्युविमुक्तं च विमुक्तं सदसच्च यत् ॥ १०८ ॥

एतन्मयाऽऽप्तं जनकात् पुरस्तात्  
तेनापि चाप्तं नृप याज्ञवल्क्यात्।  
ज्ञानं विशिष्टं न तथा हि यज्ञा  
ज्ञानेन दुर्गं तरते न यज्ञैः ॥ १०९ ॥

दुर्गं जन्म निधनं चापि राजन्  
न भौतिकं ज्ञानविदो वदन्ति।  
यज्ञैस्तपोभिर्नियमैर्व्रतैश्च  
दिवं समासाद्य पतन्ति भूमौ ॥ ११० ॥

तस्मादुपासस्व परं महच्छुचि  
शिवं विमोक्षं विमलं पवित्रम्।  
क्षेत्रं ज्ञात्वा पार्थिव ज्ञानयज्ञ-  
मुपास्य वै तत्त्वमृषिर्भविष्यसि ॥ १११ ॥

यदुपनिषदमुपाकरोत् तथासौ  
जनकनृपस्य पुरा हि याज्ञवल्क्यः।  
यदुपगणितशाश्वताव्ययं त-  
च्छुभममृतत्वमशोकमर्च्छति ॥ ११२ ॥