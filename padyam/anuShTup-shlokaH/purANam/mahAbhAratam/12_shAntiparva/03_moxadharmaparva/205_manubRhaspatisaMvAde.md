+++
title_full = "205 परब्रह्मकी प्राप्तिका उपाय"
title = "२०५ मनुबृहस्पतिसंवादे"

+++


दुःखोपघाते शारीरे मानसे चाप्युपस्थिते।  
यस्मिन् न शक्यते कर्तुं यत्नस्तं नानुचिन्तयेत् ॥ १ ॥

भैषज्यमेतद् दुःखस्य यदेतन्नानुचिन्तयेत् ।  
चिन्त्यमानं हि चाभ्येति भूयश्चापि प्रवर्तते ॥ २ ॥

प्रज्ञया मानसं दुःखं हन्याच्छारीरमौषधैः।  
एतद् विज्ञानसामर्थ्यं न बालैः समतामियात् ॥ ३ ॥

अनित्यं यौवनं रूपं जीवितं द्रव्यसंचयः।  
आरोग्यं प्रियसंवासो गृध्येत् तत्र न पण्डितः ॥ ४ ॥

न जानपदिकं दुःखमेकः शोचितुमर्हति।  
अशोचन् प्रतिकुर्वीत यदि पश्येदुपक्रमम् ॥ ५ ॥

सुखाद् बहुतरं दुःखं जीविते नास्ति संशयः।  
स्निग्धस्य चेन्द्रियार्थेषु मोहान्मरणमप्रियम् ॥ ६ ॥

परित्यजति यो दुःखं सुखं वाप्युभयं नरः।  
अभ्येति ब्रह्म सोऽत्यन्तं न ते शोचन्ति पण्डिताः ॥ ७ ॥

दुःखमर्था हि युज्यन्ते पालनेन च ते सुखम्।  
दुःखेन चाधिगम्यन्ते नाशमेषां न चिन्तयेत् ॥ ८ ॥

ज्ञानं ज्ञेयाभिनिर्वृत्तं विद्धि ज्ञानगुणं मनः।  
प्रज्ञाकरणसंयुक्तं ततो बुद्धिः प्रवर्तते ॥ ९ ॥

यदा कर्मगुणैर्हीना बुद्धिर्मनसि वर्तते।  
तदा प्रज्ञायते ब्रह्म ध्यानयोगसमाधिना ॥ १० ॥

सेयं गुणवती बुद्धिर्गुणेष्वेवाभिवर्तते ।  
अपरादभिनिःसृत्य गिरेः शृङ्गादिवोदकम् ॥ ११ ॥

यदा निर्गुणमाप्नोति ध्यानं मनसि पूर्वजम्।  
तदा प्रज्ञायते ब्रह्म निकषं निकषे यथा ॥ १२ ॥

मनस्त्वपहृतं पूर्वमिन्द्रियार्थनिदर्शकम् ।  
न समक्षगुणापेक्षि निर्गुणस्य निदर्शकम् ॥ १३ ॥

सर्वाण्येतानि संवार्य द्वाराणि मनसि स्थितः।  
मनस्येकाग्रतां कृत्वा तत्परं प्रतिपद्यते ॥ १४ ॥

यथा महान्ति भूतानि निवर्तन्ते गुणक्षये।  
तथेन्द्रियाण्युपादाय बुद्धिर्मनसि वर्तते ॥ १५ ॥

यदा मनसि सा बुद्धिर्वर्ततेऽन्तरचारिणी।  
व्यवसायगुणोपेता तदा सम्पद्यते मनः ॥ १६ ॥

गुणवद्भिर्गुणोपेतं यदा ध्यानगुणं मनः।  
तदा सर्वान् गुणान् हित्वा निर्गुणं प्रतिपद्यते ॥ १७ ॥

अव्यक्तस्येह विज्ञाने नास्ति तुल्यं निदर्शनम्।  
यत्र नास्ति पदन्यासः कस्तं विषयमाप्नुयात् ॥ १८ ॥

तपसा चानुमानेन गुणैर्जात्या श्रुतेन च।  
निनीषेत् परमं ब्रह्म विशुद्धेनान्तरात्मना ॥ १९ ॥

गुणहीनो हि तं मार्गं बहिः समनुवर्तते।  
गुणाभावात् प्रकृत्या वा निस्तर्क्यं ज्ञेयसम्मितम् ॥ २० ॥

नैर्गुण्याद् ब्रह्म चाप्नोति सगुणत्वान्निवर्तते।  
गुणप्रचारिणी बुद्धिर्हुताशन इवेन्धने ॥ २१ ॥

यथा पञ्च विमुक्तानि इन्द्रियाणि स्वकर्मभिः।  
तथा हि परमं ब्रह्म विमुक्तं प्रकृतेः परम् ॥ २२ ॥

एवं प्रकृतितः सर्वे प्रवर्तन्ते शरीरिणः।  
निवर्तन्ते निवृत्तौ च स्वर्गं चैवोपयान्ति च ॥ २३ ॥

पुरुषः प्रकृतिर्बुद्धिर्विषयाश्चेन्द्रियाणि च ।  
अहंकारोऽभिमानश्च समूहो भूतसंज्ञकः ॥ २४ ॥

एतस्याद्या प्रवृत्तिस्तु प्रधानात् सम्प्रवर्तते।  
द्वितीया मिथुनव्यक्तिमविशेषान्नियच्छति ॥ २५ ॥

धर्मादुत्कृष्यते श्रेयस्तथाश्रेयोऽप्यधर्मतः ।  
रागवान् प्रकृतिं ह्येति विरक्तो ज्ञानवान् भवेत् ॥ २६ ॥