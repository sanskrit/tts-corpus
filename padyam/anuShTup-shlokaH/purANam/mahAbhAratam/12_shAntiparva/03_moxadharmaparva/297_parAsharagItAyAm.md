+++
title_full = "297 पराशरगीता—नाना प्रकारके धर्म और कर्तव्योंका उपदेश"
title = "२९७ पराशरगीतायाम्"

+++


पिता सखायो गुरवः स्त्रियश्च  
न निर्गुणानां हि भवन्ति लोके।  
अनन्यभक्ताः प्रियवादिनश्च  
हिताश्च वश्याश्च भवन्ति राजन् ॥ १ ॥

पिता परं दैवतं मानवानां  
मातुर्विशिष्टं पितरं वदन्ति ।  
ज्ञानस्य लाभं परमं वदन्ति  
जितेन्द्रियार्थाः परमाप्नुवन्ति ॥ २ ॥

रणाजिरे यत्र शराग्निसंस्तरे  
नृपात्मजो घातमवाप्य दह्यते ।  
प्रयाति लोकानमरैः सुदुर्लभान्  
निषेवते स्वर्गफलं यथासुखम् ॥ ३ ॥

श्रान्तं भीतं भ्रष्टशस्त्रं रुदन्तं  
पराङ्‌मुखं पारिबर्हैश्च हीनम् ।  
अनुद्यन्तं रोगिणं याचमानं  
न वै हिंस्याद् बालवृद्धौ च राजन् ॥ ४ ॥

पारिबर्हैः सुसंयुक्तमुद्यतं तुल्यतां गतम्।  
अतिक्रमेत् तं नृपतिः संग्रामे क्षत्रियात्मजम् ॥ ५ ॥

तुल्यादिह वधः श्रेयान् विशिष्टाच्चेति निश्चयः।  
निहीनात् कातराच्चैव कृपणाद् गर्हितो वधः ॥ ६ ॥

पापात् पापसमाचारान्निहीनाच्च नराधिप ।  
पाप एव वधः प्रोक्तो नरकायेति निश्चयः ॥ ७ ॥

न कश्चित् त्राति वै राजन् दिष्टान्तवशमागतम्।  
सावशेषायुषं चापि कश्चिन्नैवापकर्षति ॥ ८ ॥

स्निग्धैश्च क्रियमाणानि कर्माणीह निवर्तयेत्।  
हिंसात्मकानि सर्वाणि नायुरिच्छेत् परायुषा ॥ ९ ॥

गृहस्थानां तु सर्वेषां विनाशमभिकाङ्‌क्षताम्।  
निधनं शोभनं तात पुलिनेषु क्रियावताम् ॥ १० ॥

आयुषि क्षयमापन्ने पञ्चत्वमुपगच्छति ।  
तथा ह्यकारणाद् भवति कारणैरुपपादितम् ॥ ११ ॥

तथा शरीरं भवति देहाद् येनोपपादितम्।  
अध्वानं गतकश्चायं प्राप्तश्चायं गृहाद् गृहम् ॥ १२ ॥

द्वितीयं कारणं तत्र नान्यत् किंचन विद्यते।  
तद् देहं देहिनां युक्तं पञ्चभूतेषु वर्तते ॥ १३ ॥

शिरास्नाय्वस्थिसंघातं बीभत्सामेध्यसंकुलम् ।  
भूतानामिन्द्रियाणां च गुणानां च समागमम् ॥ १४ ॥

त्वगन्तं देहमित्याहुर्विद्वांसोऽध्यात्मचिन्तकाः ।  
गुणैरपि परिक्षीणं शरीरं मर्त्यतां गतम् ॥ १५ ॥

शरीरिणा परित्यक्तं निश्चेष्टं गतचेतनम्।  
भूतैः प्रकृतिमापन्नैस्ततो भूमौ निमज्जति ॥ १६ ॥

भावितं कर्मयोगेन जायते तत्र तत्र ह।  
इदं शरीरं वैदेह म्रियते यत्र यत्र ह।  
तत्स्वभावोऽपरो दृष्टो विसर्गः कर्मणस्तथा ॥ १७ ॥

न जायते तु नृपते कंचित् कालमयं पुनः।  
परिभ्रमति भूतात्मा द्यामिवाम्बुधरो महान् ॥ १८ ॥

स पुनर्जायते राजन् प्राप्येहायतनं नृप।  
मनसः परमो ह्यात्मा इन्द्रियेभ्यः परं मनः ॥ १९ ॥

विविधानां च भूतानां जङ्गमाः परमा नृप।  
जङ्गमानामपि तथा द्विपदाः परमा मताः ॥ २० ॥

द्विपदानामपि तथा द्विजा वै परमाः स्मृताः।  
द्विजानामपि राजेन्द्र प्रज्ञावन्तः परा मताः।  
प्राज्ञानामात्मसम्बुद्धाः सम्बुद्धानाममानिनः ॥ २१ ॥

जातमन्वेति मरणं नृणामिति विनिश्चयः।  
अन्तवन्ति हि कर्माणि सेवन्ते गुणतः प्रजाः ॥ २२ ॥

आपन्ने तूत्तरां काष्ठां सूर्ये यो निधनं व्रजेत्।  
नक्षत्रे च मुहुर्ते च पुण्ये राजन् स पुण्यकृत्॥२३॥

अयोजयित्वा क्लेशेन जनं प्लाव्य च दुष्कृतम्।  
मृत्युनाऽऽत्मकृते नेह कर्म कृत्वाऽऽत्मशक्तिभिः ॥ २४ ॥

विषमुद्‌बन्धनं दाहो दस्युहस्तात् तथा वधः।  
दंष्ट्रिभ्यश्च पशुभ्यश्च प्राकृतो वध उच्यते ॥ २५ ॥

न चैभिः पुण्यकर्माणो युज्यन्ते चाभिसंधिजैः।  
एवंविधैश्च बहुभिरपरैः प्राकृतैरपि ॥ २६ ॥

ऊर्ध्वं भित्त्वा प्रतिष्ठन्ते प्राणाः पुण्यवतां नृप।  
मध्यतो मध्यपुण्यानामधो दुष्कृतकर्मणाम् ॥ २७ ॥

एकः शत्रुर्न द्वितीयोऽस्ति शत्रु-  
रज्ञानतुल्यः पुरुषस्य राजन् ।  
येनावृतः कुरुते सम्प्रयुक्तो  
घोराणि कर्माणि सुदारुणानि ॥ २८ ॥

प्रबाधनार्थं श्रूतिधर्मयुक्तान्  
वृद्धानुपास्य प्रभवेत यस्य ।  
प्रयत्नसाध्यो हि स राजपुत्र  
प्रज्ञाशरेणोन्मथितः परैति ॥ २९ ॥

अधीत्य वेदं तपसा ब्रह्मचारी  
यज्ञान् शक्त्या संनिगृह्येह पञ्च।  
वनं गच्छेत् पुरुषो धर्मकामः  
श्रेयः स्थित्वा स्थापयित्वा स्ववंशम् ॥ ३० ॥

उपभोगैरपि त्यक्तं नात्मानं सादयेन्नरः।  
चण्डालत्वेऽपि मानुष्यं सर्वथा तात शोभनम् ॥ ३१ ॥

इयं हि योनिः प्रथमा यां प्राप्य जगतीपते।  
आत्मा वै शक्यते त्रातुं कर्मभिः शुभलक्षणैः ॥ ३२ ॥

कथं न विप्रणश्येम योनितोऽस्या इति प्रभो।  
कुर्वन्ति धर्मं मनुजाः श्रुतिप्रामाण्यदर्शनात् ॥ ३३ ॥

यो दुर्लभतरं प्राप्य मानुष्यं द्विषते नरः।  
धर्मावमन्ता कामात्मा भवेत्स खलु वञ्च्यते ॥ ३४ ॥

यस्तु प्रीतिपुरोगेन चक्षुषा तात पश्यति।  
दीपोपमानि भूतानि यावदर्थान्न पश्यति ॥ ३५ ॥

सान्त्वेनान्नप्रदानेन प्रियवादेन चाप्युत ।  
समदुःखसुखो भूत्वा स परत्र महीयते ॥ ३६ ॥

दानं त्यागः शोभना मूर्तिरद्‌भ्यो  
भूतप्लाव्यं तपसा वै शरीरम्।  
सरस्वतीनैमिषपुष्करेषु  
ये चाप्यन्ये पुण्यदेशाः पृथिव्याम् ॥ ३७ ॥

गृहेषु येषामसवः पतन्ति  
तेषामथो निर्हरणं प्रशस्तम् ।  
यानेन वै प्रापणं च श्मशाने  
शौचेन नूनं विधिना चैव दाहः ॥ ३८ ॥

इष्टिः पुष्टिर्यजनं याजनं च  
दानं पुण्यानां कर्मणां च प्रयोगः।  
शक्त्या पित्र्यं यच्च किंचित् प्रशस्तं  
सर्वाण्यात्मार्थे मानवोऽयं करोति ॥ ३९ ॥

धर्मशास्त्राणि वेदाश्च षडङ्गानि नराधिप।  
श्रेयसोऽर्थे विधीयन्ते नरस्याक्लिष्टकर्मणः ॥ ४० ॥

एतद् वै सर्वमाख्यातं मुनिना सुमहात्मना।  
विदेहराजाय पुरा श्रेयसोऽर्थे नराधिप ॥ ४१ ॥