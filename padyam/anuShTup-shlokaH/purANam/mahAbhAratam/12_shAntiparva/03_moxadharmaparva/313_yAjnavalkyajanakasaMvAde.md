+++
title_full = "313 अध्यात्म, अधिभूत और अधिदैवतका वर्णन तथा सात्त्विक, राजस और तामस भावोंके लक्षण"
title = "३१३ याज्ञवल्क्यजनकसंवादे"

+++


पादावध्यात्ममित्याहुर्ब्राह्मणास्तत्त्वदर्शिनः ।  
गन्तव्यमधिभूतं च विष्णुस्तत्राधिदैवतम् ॥ १ ॥

पायुरध्यात्ममित्याहुर्यथा तत्त्वार्थदर्शिनः ।  
विसर्गमधिभूतं च मित्रस्तत्राधिदैवतम् ॥ २ ॥

उपस्थोऽध्यात्ममित्याहुर्यथा योगप्रदर्शिनः ।  
अधिभूतं तथाऽऽनन्दो दैवतं च प्रजापतिः ॥ ३ ॥

हस्तावध्यात्ममित्याहुर्यथा संख्यानदर्शिनः ।  
कर्तव्यमधिभूतं तु इन्द्रस्तत्राधिदैवतम् ॥ ४ ॥

वागध्यात्ममिति प्राहुर्यथा श्रुतिनिदर्शिनः ।  
वक्तव्यमधिभूतं तु वह्निस्तत्राधिदैवतम् ॥ ५ ॥

चक्षुरध्यात्ममित्याहुर्यथा श्रुतिनिदर्शिनः ।  
रूपमत्राधिभूतं तु सूर्यश्चाप्यधिदैवतम् ॥ ६ ॥

श्रोत्रमध्यात्ममित्याहुर्यथा श्रुतिनिदर्शिनः ।  
शब्दस्तत्राधिभूतं तु दिशश्चात्राधिदैवतम् ॥ ७ ॥

जिह्वामध्यात्ममित्याहुर्यथा श्रुतिनिदर्शिनः ।  
रस एवाधिभूतं तु आपस्तत्राधिदैवतम् ॥ ८ ॥

घ्राणमध्यात्ममित्याहुर्यथा श्रुतिनिदर्शिनः ।  
गन्ध एवाधिभूतं तु पृथिवी चाधिदैवतम् ॥ ९ ॥

त्वगध्यात्ममिति प्राहुस्तत्त्वबुद्धिविशारदाः ।  
स्पर्शमेवाधिभूतं तु पवनश्चाधिदैवतम् ॥ १० ॥

मनोऽध्यात्ममिति प्राहुर्यथा शास्त्रविशारदाः ।  
मन्तव्यमधिभूतं तु चन्द्रमाश्चाधिदैवतम् ॥ ११ ॥

अहंकारिकमध्यात्ममाहुस्तत्त्वनिदर्शिनः ।  
अभिमानोऽधिभूतं तु रुद्रश्चात्राधिदैवतम् ॥ १२ ॥

बुद्धिरध्यात्ममित्याहुर्यथावदभिदर्शिनः ।  
बोद्धव्यमधिभूतं तु क्षेत्रज्ञश्चाधिदैवतम् ॥ १३ ॥

एषा ते व्यक्तितो राजन् विभूतिरनुदर्शिता।  
आदौ मध्ये तथान्ते च यथातत्त्वेन तत्त्ववित् ॥ १४ ॥

प्रकृतिर्गुणान्‌ विकुरुते स्वच्छन्देनात्मकाम्यया ।  
क्रीडार्थे तु महाराज शतशोऽथ सहस्रशः ॥ १५ ॥

यथा दीपसहस्राणि दीपान्मर्त्याः प्रकुर्वते।  
प्रकृतिस्तथा विकुरुते पुरुषस्य गुणान् बहून् ॥ १६ ॥

सत्त्वमानन्द उद्रेकः प्रीतिः प्राकाश्यमेव च।  
सुखं शुद्धित्वमारोग्यं संतोषः श्रद्दधानता ॥ १७ ॥  
अकार्पण्यमसंरम्भः क्षमा धृतिरहिंसता ।  
समता सत्यमानृण्यं मार्दवं ह्रीरचापलम् ॥ १८ ॥  
शौचमार्जवमाचारमलौल्यं हृद्यसम्भ्रमः ।  
इष्टानिष्टवियोगानां कृतानामविकत्थना ॥ १९ ॥  
दानेन चात्मग्रहणमस्पृहत्वं परार्थता ।  
सर्वभूतदया चैव सत्त्वस्यैते गुणाः स्मृताः ॥ २० ॥

रजोगुणानां संघातो रूपमैश्वर्यविग्रहौ ।  
अत्यागित्वमकारुण्यं सुखदुःखोपसेवनम् ॥ २१ ॥  
परापवादेषु रतिर्विवादानां च सेवनम्।  
अहंकारमसत्कारश्चिन्ता वैरोपसेवनम् ॥ २२ ॥  
परितापोऽभिहरणं ह्रीनाशोऽनार्जवं तथा ।  
भेदः परुषता चैव कामः क्रोधो मदस्तथा ॥ २३ ॥  
दर्पो द्वेषोऽतिवादश्च एते प्रोक्ता रजोगुणाः।  
तामसानां तु संघातं प्रवक्ष्याम्युपधार्यताम् ॥ २४ ॥

मोहोऽप्रकाशस्तामिस्रमन्धतामिस्रसंज्ञितम् ।  
मरणं चान्धतामिस्रं तामिस्रं क्रोध उच्यते ॥ २५ ॥  
तमसो लक्षणानीह भक्षणाद्यभिरोचनम् ।  
भोजनानामपर्याप्तिस्तथा पेयेष्वतृप्तता ॥ २६ ॥  
गन्धवासो विहारेषु शयनेष्वासनेषु च।  
दिवास्वप्नेऽतिवादे च प्रमादेषु च वै रतिः ॥ २७ ॥  
नृत्यवादित्रगीतानामज्ञानाच्छ्रद्दधानता ।  
द्वेषो धर्मविशेषाणामेते वै तामसा गुणाः ॥ २८ ॥