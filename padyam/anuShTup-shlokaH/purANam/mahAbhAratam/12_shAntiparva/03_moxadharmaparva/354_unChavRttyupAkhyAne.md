+++
title_full = "354 अतिथिद्वारा स्वर्गके विभिन्न मार्गोंका कथन"
title = "३५४ उञ्छवृत्त्युपाख्याने"

+++


समुत्पन्नाभिधानोऽस्मि वाङ्‌माधुर्येण तेऽनघ ।  
मित्रत्वमभिपन्नस्त्वं किंचिद् वक्ष्यामि तच्छृणु ॥ १ ॥

गृहस्थधर्मं विप्रेन्द्र कृत्वा पुत्रगतं त्वहम्।  
धर्मं परमकं कुर्यां को हि मार्गो भवेद् द्विज॥२॥

अहमात्मानमास्थाय एक एवात्मनि स्थितिम्।  
कर्तुं काङ्क्षामि नेच्छामि बद्धः साधारणैर्गुणैः ॥ ३ ॥

यावदेतदतीतं मे वयः पुत्रफलाश्रितम्।  
तावदिच्छामि पाथेयमादातुं पारलौकिकम् ॥ ४ ॥

अस्मिन् हि लोकसम्भारे परं पारमभीप्सतः।  
उत्पन्ना मे मतिरियं कुतो धर्ममयः प्लवः ॥ ५ ॥

संयुज्यमानानि निशम्य लोके  
निर्यात्यमानानि च सात्त्विकानि ।  
दृष्ट्वा तु धर्मध्वजकेतुमालां  
प्रकीर्यमाणामुपरि प्रजानाम् ॥ ६ ॥  
न मे मनो रज्यति भोगकाले  
दृष्ट्वा यतीन् प्रार्थयतः परत्र।  
तेनातिथे बुद्धिबलाश्रयेण  
धर्मेण धर्मे विनियुङ्क्ष्व मां त्वम् ॥ ७ ॥

सोऽतिथिर्वचनं तस्य श्रुत्वा धर्माभिभाषिणः।  
प्रोवाच वचनं श्लक्ष्णं प्राज्ञो मधुरया गिरा ॥ ८ ॥

अहमप्यत्र मुह्यामि ममाप्येष मनोरथः।  
न च संनिश्चयं यामि बहुद्वारे त्रिविष्टपे ॥ ९ ॥

केचिन्मोक्षं प्रशंसन्ति केचिद् यज्ञफलं द्विजाः।  
वानप्रस्थाश्रयाः केचिद् गार्हस्थ्यं केचिदास्थिताः ॥ १० ॥

राजधर्माश्रयं केचित् केचिदात्मफलाश्रयम् ।  
गुरुधर्माश्रयं केचित्केचिद् वाक्‌संयमाश्रयम् ॥ ११ ॥

मातरं पितरं केचिच्छुश्रूषन्तो दिवं गताः।  
अहिंसया परे स्वर्गं सत्येन च तथा परे ॥ १२ ॥

आहवेऽभिमुखाः केचिन्निहतास्त्रिदिवं गताः ।  
केचिदुञ्छव्रतैः सिद्धाः स्वर्गमार्गं समाश्रिताः ॥ १३ ॥

केचिदध्ययने युक्ता वेदव्रतपराः शुभाः।  
बुद्धिमन्तो गताः स्वर्गं तुष्टात्मानो जितेन्द्रियाः ॥ १४ ॥

आर्जवेनापरे युक्ता निहतानार्जवैर्जनैः ।  
ऋजवो नाकपृष्ठे वै शुद्धात्मानः प्रतिष्ठिताः ॥ १५ ॥

एवं बहुविधैर्लोकैर्धर्मद्वारैरनावृतैः ।  
ममापि मतिराविग्ना मेघलेखेव वायुना ॥ १६ ॥